Ami Pawulu, muntu wambala waKristu Yesu akasawu, nimanakwetu Timotewu, tudi nakukusonekela mukanda, eyi Fwilimoni twakeŋa, mukwakukalakala hamu nanetu;
nimuheletu Afwiya, niishidika netu Akipusa, niakwachipompelu chekala mwitala deyi.
 Luwi lwikali nanenu nikuwunda kwakufuma kudi Nzambi, Tata yetu, nikudi Mwanta Yesu Kristu.
Chinakutenaŋa mukulombela kwami, namusakililaŋa Nzambi yami mafuku ejima;
muloŋa natiyaŋa nsaŋu yakukeŋa kweyi, nikukuhwelela kweyi hadi Mwanta Yesu, nichiwasha muchima hadi akwakujila ejima.
Nami, kutiyaŋana kunafumi kukukuhwelela kweyi kusweji ŋovu, mukwiluka chikupu nenu yuma yetu yayiwahi yejima yidi mudetu yakudi Kristu.
Eyi manakwami, natiyili kuwaha nankashi nakudikundeja nakukeŋa kweyi kuwankeŋa, nanichi chiwunatulishi nyichima yawakwakujila.
Dichi hela nabuli woma wakukuleja mudi Kristu mwatela,
ilaŋa hansaŋu yakukeŋa nalembi chakulemba, ami ipala Pawulu, katataka nawa nimuntu wambala waKristu Yesu akasawu.
Nakulembeleli hansaŋu yamwanami Onesimusa, inavwali munyonji yami.
Hamwaka wadiŋi nindi chakuhalwa, ilaŋa katataka nekali dehi nkwashi wakukwasha nineyi ninami.
Nakufuntishiliyi cheŋi muntu yomweni, diwu muchima wamami aweni.
Nakeŋa nami nishakami nindi ami aweni, kulonda yena ahiŋi mudeyi ankalakelaŋa munu munyonji yakukoola nsaŋu yayiwahi munidi.
Ilaŋa hinakeŋi kwila chuma chakadi kwiluka munayi muchima weyuku; nalondi chiwukuŋila chachiwahi chifumi kumuchima weyeyi aweni, bayi chakukanjikijaku.
Hadaha dihu hafumini kwambuka naneyi mpinji yantesha, kulonda wikali nindi hayanyaka;
hinduŋu nawa cheŋuku, ilaŋa nabadiki nduŋu, nekali dehi manakwetu wakeŋewa; eŋa, ami namukeŋi nankashi, hakwila eyi dinu chinabadiki, nimumujimba nimudi Mwanta.
Neyi wantoŋojokaŋa neyi nimukwenu twatiyaŋanaŋa neyi, mutambuli neyi wunantambuli ami aweni.
Neyi yena nakukoŋi chatama hela chanti, indi kwiji neyi wukweti mukudi weyi, shaku kumukanda wami.
Ami Pawulu nasoneki nachikasa chamami aweni, nami nakakufuta; naleki kuhosha nami eyi aweni wukweti mukudi wami wawumi weyi waweni.
Eŋa, manakwami, nimonuhu kunkwasha kudeyi mudi Mwanta; ntulishi muchima mudi Kristu.
Chinakusonekeli mukandiwu neluki chalala nami wukwovwahilamu, neluki nami wukubadika kwila nimunahoshi.
Nloŋesheli nawa mwakushakama; muloŋa nakuhweleli nami akamfuntisha kudenu nakulombela kwenu.
 Epafwarasa, twekala nindi mukaleya mudi Kristu Yesu, nakwimushi;
 aMaku, naArisitaka, naDemasi niLuka akwakukalakala hamu nanami anakwimushi.
 Luwi lwaMwanta Yesu Kristu lwikali naspiritu yenu.
