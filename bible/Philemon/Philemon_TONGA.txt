Ndime Paulu, mwaange nkaambo ka Kilisito Jesu, tuli a Timoti mukwesu. Tulakujuzya yebo oyandwa Filimoni similimoma. 
Tulajuzya a Apiya mucizi wesu, a Aakiposi silumambama, antoomwe ambungano iibungana mu≈ãanda yako.
Leza Taata a Jesu Kilisito Mwami wesu bamubede aaluse akumupa luumuno.
Ndalumba Leza wangu lyoonse nendikuyeeya mukukomba kwangu, 
nkaambo ndilimvwide kuti ulayanda akusyoma Mwami Jesu abasalali boonse. 
Ndakomba kuti ciindi noaba zyalusyomo lwako bantu bazibisye zibotu zyoonse nzyojisi muli Kilisito. 
Omukwesu, luyando lwako lwandikkomanisya akundiyumya-yumya kapati nkaambo wabukulusya myoyo yabasalali boonse.
Kwalo cali kukonzeka kuti ndikulailile muli Kilisito nzyoelede kucita. 
Pele akaambo kaluyando ndati nkukumbile, mebo lwangu nde Paulu, ndemunene alimwi ndemwaange nkaambo kakubelekela Kilisito Jesu. 
Ndakukumbila nkaambo ka Onesimasi ooyo wakaba mwanaangu nkeli muntolongo. 
Ciindi cakamana katakwe mulimo kulinduwe, pele sunu ulakonzya kutugwasya toonse tobilo andime.
Lino ndamuboozya kulinduwe, nkabela mukucita boobo kwakoya aanga yebo ndakutumina amoyo wangu woonse. 
Ndali kuyanda kuti kacikkede ambebo, kuti andikutaukile mucibaka cako ciindi nencili mwaange akaambo kakukambauka Makani Mabotu. 
Nsiyandi kukusinikizya kuti undigwasye pele njanda kuti omwini ulisungule kucita boobo.
Ambweni Onesimasi wakagwisigwa kulinduwe kwakaindi aaka mukuti ampilukila uzookkalilile anguwe lyoonse. 
Atabi mbuli muzike buyo, pele kapati abe mbuli munyoko uuyandika. Wakandigwasya kapati, pele yebo uyookugwasya kwiindilila, nkaambo mmuntu wako amusyominyoko. 
Aboobo kuti koti ndimweenzinyoko mutambule mbubonya mbonga watambula ndime. 
Kuti naa wakakubisizya nikuba kukukweletela, cibe mbuli mulandu wangu. 
Mebo nde Paulu, ndalemba majwi aaya ajanza lyangu ndemwini, ndizookubbadela. Ndacita oobo takuli kukuyeezya ncozi kale kuti cikwelete cako kulindime mbuumi bwako. 
Iiyi, omukwesu, ndiyanda lugwasyo kulinduwe mu Mwami. Ndibukulusye nkaambo ndilasyoma kuti ulacita ncobeni eezyo nzindakukumbila. 
Ndizi kuti ulaindilizya kucita ali nzindakumbila eezi. 
Cabili nceeci, undibambile busena nkaambo ndasyoma kuti Leza ulamvwa kukomba kwanu akundiboozya kulindinywe.
Epafulasi walo uuli mbuli mwaangema muli Kilisito Jesu ulakujuzya, 
abalo ba, Maako, Alisitakosi, Dimasi, a Luka basimilimoma balakujuzya.
Mwami Jesu Kilisito amubede aaluse nyoonse.
