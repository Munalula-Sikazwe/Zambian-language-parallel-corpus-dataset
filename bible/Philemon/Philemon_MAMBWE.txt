Kalata kufuma kuli ne Paulo munyepwe pamulandu wa kutumikila Klistu Yesu, nga nu kufuma ku mwina witu Timoti.
 nu kwi uvi lino likakongana mu ng'anda yako, na kuli Afiya kaci witu, nga na kuli Akipusi musilika unji umu nkondo ya Mwene.
Leza Tata nga nu Mwene Yesu Klistu yaye ni cikuku kunomuli nga nu kumupeela mutende.
Mwinane Filimoni lyonsi lino nkapepa nkakwiusya nu kutaizya Leza. 
Pano nkauvwa kutemwa kuno wakwata ku antu yakwe Leza nga nu utailo uno wakwata mu Mwene Yesu. 
Ipepo lyane ilyakuti utandano witu namwe ataila, ulalenga ukuvwikisya mulimo uno tukaomba. 
We mwinane mukundwe, kutemwa kuno wakwata kwatuletela luzango lukulu nu ukomelezyo cuze! Wemo wasansamusya myenzo ya antu yakwe Leza onsi.
Pamulandu kwene uu, mwi zina lyakwe Yesu nemo ningapama pa kukupeela ilamulo lyakuti wacita cino ulinzile kucita. 
Lelo pamulandu wakuti nakutemwa, nkukulenga kuti ucite cino ulinzile kucita. Nemo nkucita cii nanti angala nene Paulo, inkombe yakwe Klistu, nga ndakai nene munyepwe pamulandu wa kutumikila Klistu Yesu. 
 Acino nkukulenga kuti wazwe Onesimasi, wino kunondi akoline wa mwanane lino tuli nawe mung'anda yaminyololo. 
Pa nsita imwi wene atali nu mulimo kunuli. Lelo ndakai wene akweti mulimo kunuli na kunondi kwene.
Ndakai pakutuma Onesimasi kunuli candenga kuuvwa ulanda. 
Nemo ningatemwa kuti nsunge Onesimasi kuno, lino indi mu ng'anda yaminyololo pamulandu wa kusalanganya ilandwe lisuma. Ningatemwa kuti wene angazwe mu cifulo cakuti wewe ungazwe. 
Nanti cingaya vivyo, ntakulonda kukupatikizya kungazwa. Lelo ningatemwa ukuti wemwisikulu ungazwe kwaula kupatikiziwa. Caleka ntalacita cintu cili consi suka nkolelo utale unzumilizye.
Cingaya limwi Onesimasi wafumiziwe kunuli pa kasita kanono sile pakuti lino yamuwezya aye pamwi nawe nsita zyonsi. 
Ndakai wene asi sile muzya, lelo wene alusile muzya. Kunondi wene alusile pa mwina! Lelo kunuli alalusya nu kuluta, wa muzya nupya wa mwina mu Mwene!
Caleka ndu kanjelenganya wakwe cuza kunuli, lyene uzengele Onesimasi ndi vino unganzengela. 
Ndi cakuti wene waluvyanya cimwi kunuli nanti ali ni nkongole zimwi kunuli, lyene ulifye nene. 
Nene nalemba kwi kasa lyane nemwisikulu ukuti ne Paulo ndakulipa (lelo utailila ukuti umi wako inkongole kunondi). 
Caleka mwinane, nakupapata uncitile uwazwilizyo pamulandu wa Mwene. Wa mwina muli Klistu, wemo ulinzile kunsansamusya!
Nemo, lino nkulemba, nkusininkizya ukuti wemo ulacita vino nuzya kuti ucite, nupya manyile ukuti ulacita nu kuluta. 
Pa nsita ili yonga kwene unteyanyizizye muputule umwi, pano nkupaalila ukuti Leza alaasuka mapepo inu yonsi nga nu kuleka kuti nize kunomuli.
  Epafula, wino ali pamwi nani mu ng'anda yaminyololo pamulandu wa kutumikila Klistu Yesu, akukulamuka. 
 Aomvi yanji, Mako, Alisitako, Demasi, na Luka yamulamuka.
Cikuku ca Mwene ciye namwe mwensi.
