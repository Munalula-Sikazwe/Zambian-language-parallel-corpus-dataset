Ndime Paulo uyo uli muntolongo ceebo cakwe Klistu Jesu. Ndi amukwabesu Timoti. Tutoolembela ndiwe omukwabesu Filimoni musebenshinyineesu, 
nankashi yangu Apiya, Akipasi shilumambanyineesu munkondo ya muMushimu alimwi acoonde cibungana muŋanda yako.
Luse aluumuno shibe awebo kuswa kuli Lesa Ishiwesu aMwaami Jesu Klistu.
Ndalumba Lesa wangu lyoonse ndinkuyeeya mumipailo yangu 
mukwiinga ndanyumfwa shalusuno lwako pabashomi boonse alushomo ndoocite muMwaami Jesu. 
Ndapaila kwaamba ayi kwiinda mukwaamba shalushomo lwako, bantu beshibe abuumbi shibotu shoonse nshetucite muli Klistu. 
Mukwaabo, lusuno lwako lwansangalasha alimwi akunjuminisha ceebo wasangalasha myoyo ya bashomi boonse.
Paceebo ceeco nebo ndalinga kweeletebo kukulwiita muli Klistu nceweelete kucita. 
Sombi ceebo ca lusuno ndakusenga, nakubi kwaamba ayi ndime Paulo mutumwi wakwe Klistu Jesu alimwi pacecino ciindi nendi muntolongo ceebo ca nguwe. 
Ono ntookusenga ceebo cakwe Onesimasi, uyo wakaba mwanaangu muli Klistu kaandi muntolongo. 
Kale kale taakalinga kucite ncito kuli ndiwe, sombi cino ciindi inga waba anciito kuli ndiswe soonse, webo anebo.
Ono ntoomuboosha kuli ndiwe, anu mukucita boobo cilibo anga ndakutumina amoyo wangu woonse. 
Ndalinga kusuni ayi nkalaakwe kuno kwaamba ayi anoncafwaako mumusena wako, ndyencili muntolongo ceebo ca Makani Abotu. 
Nakubi boobo nshisuni kukukakatisha ayi uncaafwe, sombi ndisuni kwaamba ayi ulisuminine omwiine.
Mpashi Onesimasi wakakushikwa kuli ndiwe ciindi ciniini kwaamba ayi ese ekale awebo lyoonse. 
Ono bulya taabetebo musha, sombi uleenda pamusha, ngumukwanu usunikwi muli Klistu. Nebo ndimusuni abuumbi, sombi kuli ndiwe ulaakwiindaawo mukwiinga ngumusha wako alimwi ngumukwanu muMwaami Jesu.
Aboobo na ulaamba ayi ndimusebenshinyoko, tambula Onesimasi bweenka mbweenga wantambula. 
Ono na kuli ncaakakubishisha nabi kukukweleta, ulipilishe ndime. 
Maswi aya ntooalemba alyaansa lyangu ayi, “Nebo nePaulo ndaakukulipila.” Mukwaamba boobo, nsheelete kukwiibalusha ayi nkongole njoocite kuli ndime, mbuumi bwako omwiine. 
Paceebo ceeco mukwaabo, ndakusenga ayi uncaafwe pamakani aya ceebo ca Mwaami. Nsangalashe kweelana ambooli mukwesu muli Klistu.
Pakulemba makani aya, ndishinishite ayi ulaakucita kweelana ambondasenga alimwi ayi ulaakwiindilishaawo. 
Ntoosenga alimwi ayi ukamambileko mwakoona ceebo ntooshoma kwaamba ayi Lesa ulaakukumbula mipailo yanu akumboosha kuli ndimwe.
Epafulasi uyo ngombetaakwe muntolongo ceebo cakwe Klistu, wakwaansha. 
Maako, Alisitakasi, Dimasi alimwi aLuka basebenshima abalo bakwaansha.
Luse lwa Mwaami Jesu Klistu lube amwebo noonse.
