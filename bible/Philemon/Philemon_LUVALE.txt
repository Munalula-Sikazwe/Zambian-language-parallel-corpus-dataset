Ami Paulu, ngufunge yaKulixitu Yesu, nandumbwetu Cimoteu, kuli Fwilemone, mukwetu twazanga mutwazacila,
nakuli ndumbwetu wapwevo Afwiya, nakuli Alakipu, mukwetu mutwatwamina muuswalale, nakuhuka lyamuzuvo yove.
 Kuli enu kupwenga likoji nakuunda vyakuli Kalunga Setu naMwata Yesu Kulixitu.
 Ngweji kumusakwililanga Kalunga kami hamakumbi osena, nakukuvulukanga kukulomba cami,
 hakwivwa zangi yove nakufwelela cove uli naco kuli Mwata Yesu nakuli vaka-kujila vosena,
mangana ngwami, kulikata cakufwelela cove cikapwe cakuzata kanawa mukutacikiza kanawa vyuma vyamwenemwene vyosenovyo vili muli enu, nakutwala kuli Kulixitu.
Mwomwo ngwapwile nakuwahilila cikuma nakumona kunguvendejeka muzangi yove, mwomwo micima yavaka-kujila yinahwimina hali ove ndumbwami.
Xikaho, cipwe nguli nakumika cosena muli Kulixitu mangana ngukulweze omu mwatela kulinga,
oloze hazangi, xikaho nangukulembelela, yami vene mukulwane Paulu, makumbi ano nawa ngufunge yaKulixitu Yesu.
Nakukulembelela hali mwanami Oneximu, ou ngunaseme muufunge wami,
ikiye hamwaka apwilenga wamokomoko kuli ove, oloze oholili napu muka-kuwahisa, nakuli ove, nakuli ami.
Ivene ngunamukindulwisa ceka kuli ove, ngwami, ikiye mucima wami vene.
Ikiye ami ngwasakanga ngwami, ngumulamenga tutwamenga nenyi, mangana axise muli ove angukafwengako muufunge wami wahamujimbu wamwaza.
Oloze casakile kulinga cuma cakuhona kutacikiza mwaya mucima woveko, mangana kucina kuwahisa cove nacikapwa nge cakukuhana cilika, oloze ngwami, cikapwe cakumucima wove kaha.
Hoho vene pamo akufuminyine hatando yayindende, mangana UkaÂ­ twamenga nenyi nahaya myaka yosena,
kexi ceka nge ndungoko, oloze wakuhambakana ndungo, ikiye ndumbwove wazanga, ikiye ndumbwami ngwazanga cikuma, oloze kuli ove wakuhambakanamo, namucisemwa cahamavu namuli Mwata.
Ngoco kaci nge unangumono ngumukwenu vene, mwitavile nge hyami lyavene.
Oloze kaci nge hali hamwe nakuvulumuna, mokomoko nge ali namukuli wove, ukauhaka kumukanda wami.
Ami Paulu ngunasoneka nalivoko lyami ami lyavene ngwami, Ami nangukaukuka. Oloze kangwexi kukwambomu uli namukuli wami nawa, ou wayove lyavenevene.
Mwomwo vene, ove ndumbwami, ijiva kungwivwisa kuwahilila muli Mwata. Acihwimise mucima wami muli Kulixitu.
Ngunasoneka kuli ove mwomwo ngunafwelela kukwononoka cove, hakutacikiza ngwami, naukalingomu ngunakulweze, nakuhambakanamo nawa.
Oloze jino ngulongesele nawa kwakuxikila, mwomwo ngunatalilila ngwami, hakulomba cenu hakiko vene navanguhanyina kuli enu.
 Epafwase nakumeneka, ikiye mukwetu mutwatwamina muufunge muli Kulixitu Yesu.
 NaMako nawa, naAlixitaku, naNdemase, naLuka vanamimeneka. Vakivo vakwetu mutwazacila.
 Likoji lyaMwata wetu Yesu Kulixitu litwamenga najixipilitu jenu. Amene.
