Ndime Paulo mutumwi. Teshi muntu wakantuma sombi Jesu Klistu alimwi aLesa Ishiwesu uyo wakamubusha kuswa kubafu. 
Nebo abeensuma boonse mboondyaabo kuno twamwaansha noshoonde sha kuGalatiya.
Luse aluumuno shibe amwebo kuswa kuli Lesa Ishiwesu aMwaami Jesu Klistu. 
Klistu wakalibenga ceebo ca shibiibi shesu ayi atufuune kububi bwa mucishi cino ca panshi, kweelana akuyanda kwakwe Lesa Ishiwesu. 
Kuli Lesa akube bulemu lyoonse alyoonse. Ameni.
Ndakankamana abuumbi mukwiinga mwafwambaana kusuula Lesa, uyo wakamwiita kwiinda muluse lwakwe Klistu, akukonkela makani amwi. 
Teshi kwaamba ayi kuli makani abotu amwi, sombi kuli bantu bamwi batooyanda kumufulunganya kwiinda mukusendeka Makani Abotu aamba shapali Klistu. 
Muntu uli woonse, swebo nabi munjelo uswa kwiculu, na wamushimikila makani amwi apusene aMakani Abotu ayo ngotwakamushimikila, uyo Lesa amushingane muyayaya. 
Twamulwiitawo kale alimwi ntooboshaawo sunu, na kuli umwi utoomushimikila makani amwi apusene aMakani Abotu ngotwakamushimikila, uyo Lesa amushingane muyayaya. 
Sa mukwaamba boobo ntooyanda kulumbwa abantu? Napaceyi, sombibo Lesa eenka. Sa ndisuni kukondelesha bantu? Sobwe, nendalinga kucisuni kukondelesha bantu, naakwiinga nshibete musebenshi wakwe Klistu.
Nobamakwesu, ntomwishibisha kwaamba ayi Makani Abotu ayo ngoonshimikila, taakwe kuswa kubantu. 
Nshikwe kupekwa kumuntu nabi kwiishikwa kumuntu, sombi Jesu Klistu ngowakanjubulwita Makani Abotu ayo.
Mwakanyumfwa kale mbuli buumi bwangu mbobwakalinga ndindakalinga kukonkela kwiisha kwa baJuda. Ndakalinga kupensha bumbi coonde cakwe Lesa akweelesha kwaamba ayi ncinyonyoole. 
Nebo ndakalinga kwiinda beensuma boonse mukukonkela kwiisha kwa baJuda. Ncakwiila ndakalinga muyumu abuumbi mukukonkela kwishibila kwa bakulukulu.
Sombi Lesa muluse lwakwe, wakansalilabo limwi kaantana kushalwa ayi nkamusebensele. 
Cakamukonda kunjubulwita Mwanaakwe kwaamba ayi nkashimikile Makani Abotu aamba pali nguwe kubaswamashi bakunsengwe. Nshikwe kuya kumuntu mukwiipusha bwakucita, 
nabi kuya kuJelusalemu mukwiipusha baabo bakataanguna kuba batumwi. Sombi ndakaya kuAlebya, kuswa kooko ndakaboola kuDamasikasi. 
Ndipakeenda myaaka yotatwe, ndakaya kuJelusalemu mukufwakasha kuli Pita akwikalaakwe nshiku shili likumi ashosanwe. 
Taaku mutumwi aumwi ngondakabona, sombibo Jemusi eenka, mukwabo Mwaami wesu Jesu. 
Ntoomulwiita calushinisho pameenso akwe Lesa ayi makani ayo ngontoomulembela ngancinencine.
Kuswawaawo, ndakaya mushishi sha Silya aSilisiya. 
Ciindi ico, bashomi ba mushoonde sha kuJudeya kabatenshiiwo. 
Bakalinga kunyumfwabo ayi, “Uyo muntu wakalinga kutupensha ono ulashimikila shalushomo lweenka ndwaakalinga kusuni kunyonyoola!” 
Mpomunyaawo bakalumbaisha Lesa ceebo ca ndime.
Ndipakeenda myaaka likumi ayone, ndakaboola kuJelusalemu pantu pomwi aBanabasi, kubikaawo aTaitasi. 
Ndakaya kooko mukwiinga Lesa wakanjubulwita ayi ndyeelete kuya. Mulibungano nditwakacita cabushishi abamatanjilili, ndakabasansulwita Makani Abotu ngoonshimikila kubaswamashi bakunsengwe. Ndakacita boobo ceebo ndakalinga kuyeeya ayi milimo njeencita anjendakacita itakabibo ya lutu. 
Nakubi kwaamba ayi Taitasi wakalinga muGiliki, tabakwe kumukakatisha ayi apalulwe, 
nabi bamwi bakalinga kusuni ayi acitwe boobo. Bantu aba bakalilubyalubya akwinjila mulikoto lya bashomi kwaamba ayi basense lwaanguluko ndotucite muli Klistu Jesu. Bakalinga kusuni kwaamba ayi batulengeshe kuba basha. 
Sombi tatukwe kubashiilawo musena napaceyi ceebo twakalinga kusuni kwaamba ayi tumusungile lushinisho lwa Makani Abotu.
Ono abo bakalinga kwiitwa ayi bamatanjilili (tacicite mulandu na bakalinga baani ceebo Lesa taasalululi), abo bamatanjilili mbomunya tabakwe kunungaawo ashimwi shakwaamba ayi njiishe. 
Sombi bakabona ayi Lesa wakampa mulimo wa kushimikila Makani Abotu kubaswamashi bakunsengwe bweenka mbwaakapa Pita mulimo wa kushimikila baJuda. 
Mukwiinga Lesa uyo wakalengesha ayi Pita abe mutumwi kubaJuda munkusu shakwe, ngowakalengesha anebo ayi mbe mutumwi kubaswamashi bakunsengwe. 
Mpeeke Jemusi, Pita aJoni, abo bakalinga kwiitwa ayi mbamatanjilili ba bashomi, bakashinisha ayi Lesa muluse lwakwe wakampa mulimo uyu. Kuswawaawo, bakacata Banabasi anebo mumaansa kutondesha bwanabwankashi bwesu. Twakanyumfwana ayi Banabasi anebo tusebensele kubaswamashi bakunsengwe, balo kubaJuda. 
Ncebakasengabo ncakwaamba ayi tutakacileeki kucafwa bakandu mulikoto lyabo. Anebo nceceeco ncendakalinga kusunishi bunene kucita.
Sombi Pita ndyaakashika kuAntyoki, ndakamupikisha pameenso abantu boonse ceebo wakabisha. 
Kabatana kushika basankwa bamwi mbwaakatuma Jemusi, Pita wakalinga kulya abaswamashi bakunsengwe bashominyina. Sombi ndibakashika basankwa abo, wakalipatula akucileka kulyaabo mukwiinga wakalinga kuloonda baabo bakalinga kusuni ayi baswamashi bakunsengwe banoopalulwa. 
Mpeeke baJuda bashomi bamwi boonse bakacita bweenka ubo, kucana alakwe Banabasi wabakonkelesha. 
Ono ndindakabona ayi tabatookala kweelana alushinisho lwa Makani Abotu, ndakaambila Pita pameenso abantu boonse ayi, “Webo uli muJuda, sombi walinga kwikala anga ngumuswamashi wakunsengwe. Ino inga wakakatisha buyani baswamashi bakunsengwe kwikala anga mbaJuda?”
Ncakwiila swebo tuli baJuda, tatubete baswamashi bakunsengwe bamucita shibi. 
Nakubi boobo swebo tulishi kwaamba ayi muntu inga taalulami pameenso akwe Lesa kwiinda mukukonkela Milawo, sombi kwiinda mukushoma muli Jesu Klistu. Aswebo twakashoma muli Jesu Klistu kwaamba ayi tululamikwe pameenso akwe Lesa, kuteshi mukukonkela Milawo. Taaku eshi akalulamikwe kwiinda mukukonkela Milawo. 
Ono na swebo sotusuni kululamikwa kwiinda muli Klistu, twacanika ayi tuli bamucita shibi bweenka mbuli baswamashi bakunsengwe, sa nkokwaamba ayi nguKlistu utoolengesha ayi tubishe? Tau, napaceyuubo! 
Ono na ndatalika alimwi kukonkela nshila ya Milawo yeenka njendakakaka, ntootondesha ayi ndishi kusotoka Milawo. 
Kweelana akukonkela Milawo, nebo ndifwite ceebo Milawo yeenka iyo yakancaya kwaamba ayi nsebensele Lesa amoyo wangu woonse. 
Ndakapopwa pantu pomwi aJesu pamucilingano. Aboobo buumi ubu mboonkala teshi bwangu, sombi nguKlistu uyo ukala muli ndime. Buumi ubu muli ndime mbwakushoma muMwanaakwe Lesa, uyo wakansuna abuumbi akwaaba buumi bwakwe ceebo ca ndime. 
Nshintookaka luse lwakwe Lesa. Ceebo muntu na inga walulamikwa pameenso akwe Lesa kwiinda muMilawo, nkokwaamba ayi Klistu taaku ncaakafwita.
Mwebo nobene Galatiya baluya! Anu ngani wakamulowa? Nditwakamushimikila shapali Jesu Klistu, twakamusansulwita patuba ayi wakapopwa pamucilingano. 
Ndisuni kwaamba ayi mundwiitebo cintu comwi. Sa mwakatambula Mushimu Usalashi kwiinda mukukonkela Milawo nabi mukunyumfwa akushoma Makani Abotu? 
Ino inga mwaba buyani baluya boobo? Mwebo mwakataanguna kushoma munkusu sha Mushimu Usalashi, ono sa mutooyanda kumanisha mulimo uyu kwiinda munkusu shanu nobeene? 
Sa shoonse shintu shibotu shakamucitila Lesa taaku mboshibete? Nshintooshoma boobo. 
Sa Lesa uyo wakamupa Mushimu akucita shaankamiko pakati kanu, wakacita boobo mukwiinga mwakakonkela Milawo nabi ayi mwakanyumfwa Makani Abotu akwaashoma?
Amuyeeye bwaamba Malembo akwe Lesa pali Abulaamu ayi, “Wakashoma Lesa, aboobo kwiinda mulushomo lwakwe, Lesa wakamwaamba ayi uliluleme.” 
Mulyeelete kwishiba ayi abo bashoma mbamulunyungu lwakwe Abulaamu bancinencine. 
Lesa wakaambila limwi muMalembo akwe ayi ulaakululamika baswamashi bakunsengwe kwiinda mulushomo lwabo. Anu Lesa wakashimikila limwi Makani Abotu kuli Abulaamu kwiinda muMalembo akwe ayi, “Muli ndiwe, Lesa ulaakupa coolwe kumishobo yoonse ya bantu.” 
Abulaamu wakashoma, mpeeke Lesa wakamupa coolwe. Aboobo boonse bashoma balapekwa coolwe bweenka bwakapekwa Abulaamu.
Paceebo ceeco, boonse abo basuni kululamikwa pameenso akwe Lesa kwiinda mukukonkela Milawo, balishinganishitwe. Mukwiinga Malembo akwe Lesa alaamba ayi, “Uyo woonse utaciti shoonse shilembetwe muMilawo yakwe ulishinganishitwe kuli Lesa.” 
Ono twaboona ayi taaku muntu nabi womwi ululamikwa pameenso akwe Lesa kwiinda mukukonkela Milawo ceebo Malembo akwe Lesa alaamba ayi, “Eenkabo uyo Lesa ngwaalulamika kwiinda mulushomo ngweshi akabe abuumi butamaani.” 
Sombi Milawo teekumiteeko kulushomo ceebo Malembo akwe Lesa alaamba ayi, “Uyo woonse ucita shoonse shilembetwe muMilawo ulaakuba abuumi.”
Klistu wakatulubula kumashingo aswa muMilawo ndyaakashinganwa ceebo cesu mukwiinga Malembo akwe Lesa alaamba ayi, “Ulishinganishitwe woonse uyo upopwa pacisamu.” 
Klistu wakacita boobo kwaamba ayi coolwe Lesa ncaakashomesha Abulaamu cipekwe akubaswamashi bakunsengwe boonse kwiinda muli nguwe. Ncakwiila akwaamba ayi kwiinda mulushomo tukatambule Mushimu Usalashi ngwaakashomesha Lesa.
Nobamakwesu, ntooyanda kumulwiitako cikoshanyo ca cintu ncetucita nshiku shoonse. Na bantu bobilo bapangana akusuminishanya pacikani cimwi, taaku muntu weenga wapwaya cipangano ico nabi kunungaako. 
Anu Lesa wakashomesha Abulaamu shintu shimwi alimwi aumwi wamulunyungu lwakwe. Taakwe kwaamba ayi, “Bamulunyungu lwako” anga mbaanji, sombi ayi, “Wamulunyungu lwako” ceebo wakalinga kwaambabo muntu womwi, Klistu. 
Nceentokwaamba nceeci. Lesa wakapangana aAbulaamu akumushomesha ayi teshi akacilubeeko cipangano ico. Aboobo, Milawo yakapekwa ndipakeenda myaaka ili myaanda yone amakumi otatwe taikoonshi kucaya cipangano ico alimwi aceeco ncaakashomesha Lesa. 
Ono na Lesa ulapa muntu cipo ceebo wakakonkela Milawo, nkokwaamba ayi cipo ico tacipekwi ceebo Lesa wakatushomesha. Sombi Lesa wakapa Abulaamu coolwe ceebo wakamushomesha ayi ulaakumupa.
Ino Milawo yakalinga kucite mulimonshi? Lesa wakabika Milawo kwaamba ayi bantu beshibe shibiibi shabo kushikila luseke ulo lwa mulunyungu lwakwe Abulaamu lwakaambwa mucipangano ndilwakesa. Lesa wakapa bantu Milawo kwiinda mubaanjelo bakwe alimwi amuntu uyo shikwiimikana pakati. 
Sombi tapayandiki shikwiimikana pakati umwi na kapalibo muntu womwi alimwi Lesa ngomwibo.
Sa nkokwaamba ayi Milawo ilapikisha sheesho Lesa nshaakashomesha? Sobwe, napaceyuubo! Mukwiinga bantu nebakalinga kuba abuumi kwiinda mukukonkela Milawo, naakwiinga muntu woonse wakalulamikwa pameenso akwe Lesa kwiinda mukukonkela Milawo iyo. 
Sombi Malembo akwe Lesa alaamba ayi bantu boonse bali munkusu sha bubi, kwaamba ayi uyo woonse ushoma muli Jesu Klistu akatambule cipo ico Lesa ncaakashomesha.
Kacitana kushika ciindi ca lushomo ulu, twakalinga anga mbakaili ba Milawo kulindilila kwaamba ayi lushomo ulu lukayubululwe. 
Nkokwaamba ayi Milawo yakapekwa kuli ndiswe ayi itweendeleshe kushikila Klistu ndyaakesa kwaamba ayi Lesa atululamike kwiinda mulushomo. 
Ono bulya mukwiinga tuli muciindi ca lushomo, nkokwaamba ayi tatucibete mubweendeleshi bwa Milawo.
Mwebo noonse muli bana bakwe Lesa mukwiinga mulashoma muli Klistu Jesu. 
Paceebo ceeco, mwebo nomwakabombekwa akucatana pantu pomwi aKlistu, muli anga mulifwete buumi bwakwe Klistu. 
Aboobo taapu bupusano buliiwo pakati ka baJuda abaswamashi bakunsengwe, pakati ka basha alimwi abaangulukite nabi pakati ka basankwa alimwi abanakashi ceebo noonse muli womwi muli Klistu Jesu. 
Na muli bakwe Klistu, nkokwaamba ayi muli bamulunyungu lwakwe Abulaamu, beelete kutambula sheesho Lesa nshaakashomesha.
Nceentokwaamba nceeci, mwaana weelete kubwesa buboni bwa baishi, na kaacili mwanike, taapuseneewo amusha nakubi kwaamba ayi buboni boonse mbwaakwe. 
Mwaana uyo ulyeelete kunyumfwila bamulela alimwi abaabo beshikulama buboni bwakwe kushikila ciindi baishi ncebakabamba. 
Aswebo mbotwakalinga bweenkoobo katutana kwishiba Klistu, twakalinga basha ba nkalilo ya buumi bwa buntu. 
Sombi ciindi ceelete ndicakashikila, Lesa wakatuma Mwanaakwe uyo wakashalwa mumwanakashi alimwi Mwaana uyo wakalinga kukonkela aMilawo ya baJuda. 
Wakacita boobo kwaamba ayi apulushe baabo bakalinga basha ba Milawo ayi tube bana bakwe Lesa.
Ono mukwiinga tuli bana bakwe, Lesa wakatuma Mushimu wa Mwanaakwe mumyoyo yesu. Walo ngoolengesha kwaamba ayi katwiita ayi, “Aba!” nkokwaamba ayi, “Ta!” 
Paceebo ceeco, tamucibete basha, sombi muli bana bakwe Lesa. Nkokwaamba ayi mbomuli baana, Lesa ulaakumupa shoonse sheelete baana.
Kale kale Lesa temwakalinga kumwishiiwo, aboobo mwakalinga kusebensela shintu shitabete Lesa. 
Sombi bulya Lesa mulimwishi, nabi ŋambe ayi Lesa ulimwishi, ino ono mutooboola buyani kukwiisha kutacite nkusu alimwi ampindu? Ceebonshi mulisuni kuba basha ba nshisho alimwi? 
Mulabona nshiku shimwi ayi nshinene, amyeenshi, shiindi sha mumwaaka alimwi amyaaka imwi. 
Ndalisukama pali ndimwe mukwiinga ntooyeeya ayi mpashi milimo njendakacita pali ndimwe taaku mbweebete.
Nobamakwesu, ndamusenga ayi mube mbuli ndime mukwiinga anebo ndaba mbuli ndimwe. Tamukwe kumbishishaawo. 
Mwebo mulishi kwaamba ayi kataanshi ndakaba aciindi cakumushimikila Makani Abotu mukwiinga ndakaciswa. 
Nakubi kwaamba ayi bulwashi bwangu bwakamupensha, tamukwe kunsuula nabi kunaama. Sombi mwakantambula anga ngumunjelo wakwe Lesa nabi anga nguKlistu Jesu mwiine. 
Nciinshi cacitika, nobantu nomwakalinga kukondetwe bobulya? Mukwiinga ndishinishite kwaamba ayi necakalinga kukonsheka naakwiinga meenso anu mwalobolaamo akumpa. 
Sa ono ndaba mulwani wanu mukwiinga ndamulwiita shalushinisho?
Beshikukonkela kwiisha kwa baJuda abo batoobonesha lusuno lunene kuli ndimwe, sombi lusuno lwabo taaku mbolubete. Balisunibo kwaamba ayi bamupatule kuli ndiswe ayi mubacafweeko amoyo woonse. 
Ncibotu kucita cintu amoyo woonse na muyeeyo wakucita boobo kooli ubotu alimwi mulyeelete kucita boobo lyoonse kuteshibo na ndi andimwe. 
Nobana bangu, bweenka mbuli mwanakashi mbwaanyumfwa kucisa na mumala mwabuka, anebo mbontoonyumfwa ceebo ca ndimwe kushikila buumi bwa buKlistu buboneke cancinencine muli ndimwe. 
Mbocishini ciboteeko nendalingaanu bulya! Mukwiinga nendasebensesha maswi amwi. Mwamfulunganya maano.
Ono amundwiite mwebo nomusuni kweendeleshekwa aMilawo, sa tamunyumfwishi Milawo iyo nsheyaamba? 
Cililembetwe muMilawo ayi Abulaamu wakalinga kucite baana basankwa bobilo. Umwi wakamushalila mumwanakashi musha. Alakwe umwi mumwanakashi wakalinga kwaangulukite. 
Mwanaakwe wa mumwanakashi musha wakashalwa munshila ishalilwamo baana boonse, sombi mwaana wa mumwanakashi uyo wakalinga kwaangulukite wakashalwa ceebo ca kushomesha kwakwe Lesa. 
Makani aya ali anga ncikoshanyo. Banakashi bobilo aba baleemikanina shipangano shobilo. Umwi ulaswa kuKalundu ka Sinayi, nkokwaamba ayi nguAga alimwi bana bakwe mbasha. 
Aga uleemikanina Kalundu ka Sinayi kali mucishi ca Alebya, alimwi ulikoshenye andabala inene ya Jelusalemu ya cecino ciindi, mukwiinga yalo abantu bekalaamo bali mubusha. 
Sombi Jelusalemu ya kwiculu iyo yaangulukite, ngonyinawesu. 
Mukwiinga muMalembo akwe Lesa mulilembetwe ayi,
Ono mwebo nobamakwesu, muli bana bakwe Lesa kwiinda mukushomesha kwakwe, bweenka bwakalinga Isaki. 
Paciindi ico, mwaana uyo wakashalwa mbuli baana boonse, wakalinga kupensha wooyo wakashalwa munkusu sha Mushimu Usalashi. Mbweekoobo mbocibete acecino ciindi. 
Sombi Malembo akwe Lesa alaamba ayinshi? Alaamba ayi, “Tanda mwanakashi musha alimwi amwanaakwe musankwa. Mukwiinga mwaana wa mwanakashi musha inga taabwesiko buboni bwa baishi pantu pomwi amwaana wa mwanakashi waangulukite.” 
Paceebo ceeco nobamakwesu, swebo tatwishi baana ba mwanakashi musha, sombi tuli baana ba mwanakashi waangulukite.
Klistu wakatwaangulula kwaamba ayi twaanguluke cancinencine. Anu amuyume kwaamba ayi mutakabooleli mubusha.
Amunyumfwishe! Nebo nePaulo ntoomulwiita ayi na musumine kwaamba ayi mupalulwe, nkokwaamba ayi Klistu taacite mpindu kuli ndimwe. 
Ntoomulwiita alimwi ayi na muntu uli woonse wasumina kupalulwa, ulyeelete kukonkela Milawo yoonse. 
Ono mwebo nomusuni kululamikwa pameenso akwe Lesa kwiinda mukukonkela Milawo, mwamanisha cibusa calinga pakati lyanu alimwi aKlistu. Aboobo mwakaswa muluse lwakwe Lesa. 
Sombi kwiinda muMushimu Usalashi usebensa mulushomo lwesu, swebo tutoolangila kwaamba ayi Lesa ulaakutululamika. 
Mukwiinga swebo sotuli muli Klistu Jesu, kupalulwa nabi kutapalulwa taaku mbokubete, sombi cinene nkuba alushomo kwiinda mulusuno.
Mwakalinga kwisa kabotu abuumbi muMakani Abotu! Ino ngani wakamukasha kunyumfwila shalushinisho? 
Kunyengelelwa kwanu uku takukwe kuswa kuli Lesa umwiita. 
Kweelana ambobaamba ayi, “Cimena ciniinibo cilafutumusha fulaulo woonse.” 
Ono ceebo cakwaamba ayi tuli womwi muMwaami wesu Jesu Klistu, ndashoma kwaamba ayi teshi mukakonkele miyeeyo imwi ipusene. Ono lakwe uyo utoomufulunganya, nabi na ngani, Lesa ulaakumupa mulandu.
Nobamakwesu, ono na nebo ncishimikila shakupalulwa ceebonshi bantu bacimpensha? Nendalinga kushimikila boobo, naakwiinga bantu kabatapikishi kushimikila shalufu lwakwe Jesu lwa pamucilingano. 
Inga cabota bantu abo batoomufulunganya kulitungula beene.
Mwebo nobamakwesu, Lesa wakamwiita kwaamba ayi mwaanguluke. Anu amucenjele kwaamba ayi lwaanguluko ulu lutamulengeshi kwikala buumi bwa kubisha, sombi mucafwane womwi awomwi mulusuno. 
Mukwiinga Milawo yoonse ilasansululwa mumulawo womwi wakwaamba ayi, “Suna mubyo bweenka mboolisuni omwiine.” 
Ono na kamwikala anga mbanyama ba muluundu abo balumana akulyaana, mulyeelete kucenjela mukwiinga inga mwaakunyonyoolana nobeene.
Nceentokwaamba nceeci, amuleke Mushimu Usalashi umutanjilile. Lyalo ndyeshi mubule kukonkela buumi bwa buntu ubo busuni kubisha. 
Mukwiinga buumi bwa buntu ubo bulisuni sheesho shitasuni Mushimu Usalashi, ashalo shisuni Mushimu Usalashi teshi nshesheesho shisuni buumi bwa buntu. Shintu shobilo ishi tasheendelani, nkokwaamba ayi inga tamuciti shibotu isho nshemusuni kwaamba ayi mucite. 
Sombi na Mushimu Usalashi ngoomutanjilila, nkokwaamba ayi tamweendeleshekwi aMilawo.
Ono milimo ya buntu ilibwenekete patuba, njeeyi, bufuule, kutanoosalalite, kutalitibuka, kucita shintu shitaluleme, 
kulambila shibumbwabumbwa, buloshi, kutanyumfwana, kupikishanya, munyono, bukali, kuliyanda, kupansaana alimwi akulipatula, 
lunkumbwa, bucakolwa alimwi ashimwi sha mushobo wooyu. Ntoomucenjeshaako ono bweenka mbuli mbondakamucenjeshawo kale ayi abo bacita sha mushobo wooyu teshi bakenjileewo muBweene bwakwe Lesa.
Sombi shisepo sha Mushimu Usalashi, ndusuno, kusangalala, luumuno, kukomenya moyo, nkumbu, kubota moyo, kushomeka, 
kulibombya alimwi akulitibuka. Taaku mulawo ukasha shintu ishi. 
Ono abo bali kulubasu lwakwe Klistu bakapopa buumi bwa buntu alimwi asheesho shoonse shisuni buumi ubo pamucilingano. 
Ono na Mushimu Usalashi ngootupa buumi, nkokwaamba ayi ngoweelete kututanjilila mushintu shoonse. 
Tatweelete kunoolisumpula, kunookalashanya nabi kunoonyumfwilana munyono.
Nobamakwesu, ono na umwi mulikoto lyanu wacita cibiibi cimwi cili coonse, mwebo nomutanjililwa aMushimu Usalashi mulyeelete kumululamika. Mulyeelete kucita boobo cakulibombya, sombi amwebo mucenjele kwaamba ayi mutawiti mumasunko. 
Amucafwane kunyamuna shimulemena. Na mwacita boobo, nkokwaamba ayi mwakonkela mulawo wakwe Klistu. 
Ono na umwi kaalisumpula, sombi kakutaaku mbwaabete, ingayi utoolibecabo mwiine. 
Muntu woonse ulyeelete kubona milimo yakwe mbuli mbweebete. Na ili kabotu, inga walisumpula ceebo ca njiyo, cakuteelanya aya umwi muntu. 
Mukwiinga woonse muntu ulalinyamwita mukuli wakwe.
Uyo woonse utokwiishikwa maswi akwe Lesa ulyeelete kwaabana amufundishi wakwe shintu shoonse shibotu nshaacite.
Mutabecekwi, muntu inga taaleengi Lesa buluya. Muntu woonse ulatebula sheesho nshaakashanga. 
Na muntu washanga sha buumi bwa buntu, ulaakutebula lufu lutamaani. Ono na washanga shisuni Mushimu Usalashi, ulaakutebula buumi butamaani. 
Anu tutacileeki kucita shibotu mukwiinga paciindi ceelete, tulaakutebula na tubule kutyongooka. 
Paceebo ceeco, bulya mbotucite ciindi ceelete, atucite shibotu kubantu boonse, bunene bunene abo bali mulikoto lya bashomi.
Amubone ono mabala kukomena ngoontomulembela nemwiine alyaansa lyangu! 
Abo boonse basuni kulibotesha kubantu, mbobatoomukakatisha ayi mupalulwe. Ncebacitila boobo nkwaamba ayi batapenshekwi ceebo ca mucilingano wakwe Klistu. 
Nakubi boobo abo boonse bakapalulwa tabakonkeli Milawo. Balisunibo kwaamba ayi na mupalulwe, balisumpule ceebo ca kupalulwa kwanu. 
Nebo nshikoonshi kulisumpula mucintu nabi comwi, sombi mumucilingano wa Mwaami wesu Jesu Klistu weenkabo. Mukwiinga kwiinda mumucilingano, shabuumi bwa buntu shakafwa kuli ndime alimwi anebo ndyaanga ngumuntu ufwite kuli nshisho. 
Mukwiinga kupalulwa nabi kutapalulwa taaku mbokubeteewo, sombi cintu cinene nkuba abuumi bupya. 
Lesa aape luumuno alimwi akunyumfwila nkumbu bantu boonse bakonkela kwiisha uku abantu bamwi boonse bakwe Lesa.
Cakweelaako, kutabi muntu nabi womwi ngweshi anoocimpensha, mukwiinga pamubili wangu pali mibata ibonesha ayi ndi musebenshi wakwe Jesu.
Luse lwa Mwaami wesu Jesu Klistu lube amwebo nobamakwesu noonse. Ameni.
