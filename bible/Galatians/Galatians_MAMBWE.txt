Kalata kufuma kuli ne Paulo, wino kwamwa kwane kwa kuya mutumwa kutafuma ku muntu nanti kupitila mu muntu, Lelo kwafuma kuli Yesu Klistu, na Leza Tata, wino uwazyukwile Klistu kufuma ku afwe. 
Aina itu yonsi ali kuno yatuma ulau wao ku mauvi amu Galatiya.
Cikuku nu mutende viye kunomuli kufuma kuli Leza Tata nu Mwene witu Yesu Klistu.
Klistu waipile mwisikulu wa mpolelwa umulandu wa maifyo itu, pakuti tungakululwa ku mukulo uu, uwipe. Wene wacisile cii, mu kuyela Leza witu ali Tata. 
Lulumbi luye kuli Leza manda pe! Ameni.
Nkuzunguka pamulandu wa miyele inu! Kwaula kusumba insita mwemo mukufutatila Leza wiyo uwamusolwile kupitila mu cikuku cakwe Klistu, nga nupya mukutaila ilandwe lyuze. 
Mu cumi kutaya “ilandwe lyuze”, lelo nemo nalanda cii pano kuli antu yamwi yano yakumuvulunganya nu kwezya kusenula Ilandwe lyakwe Klistu. 
Lelo nanti cingaya a sweswe nanti mungeli kufuma kwiyulu angakosola ilandwe lipusane na lino twakosozile kunomuli, cingazipa kuti Leza amuvunuke! 
Vino twamunenyile mpiti avino nkumunena nupya. Muntu umwi ndi akukosola ilandwe kunomuli lipusane na lino mwataila, cingazipa kuti Leza amuvunuke!
Uzye pakulanda vii nkwezya kuzanzya antu nanti Leza? Awe cisi vivyo! Nemo nkasi kuzanzya Leza! Uzye nkwezya kuti ndumbuke ku antu! Ndi avino nkwezya kucita, lyene ntangaya muomvi wakwe Klistu.
Lekini munene inane, ukuti Ilandwe lino nkakosola litafuma ku muntu. 
Ntalipokelile kufuma ku muntu, nupya kusi umuntu umwi uwansambilizye. Yesu Klistu umwisikulu uwalisokolwile kunondi. 
 Mwamanya vino nikalanga wa Muyuda mu upefi wa Ciyuda, na vino nazunyizye iuvi lyakwe Leza kwaula luse nga nu kuombesya cuze kuti ndyonone. 
 Nemo nalusile Ayuda yanji, yano tuine myaka mu kulondela upefi wa Ciyuda, nupya nali muipelesye mu kulondela ntambi zya vikolwe vitu.
  Lelo Leza mu cikuku cakwe wene wansolwile na lino ntali kuti mvyalwe. Wene wangamile kwiza mutumikila. 
Wasokolwile Mwana wakwe kunondi, pakuti ningakosola Ilandwe Lisuma lya pali aliwe ku Akulukuwa, nemo ntaile ku muntu ali wensi kuti ampande mano, 
nanti kuya ku Yelusalemu ku kulandana na atumwa yao ankolelile. Lelo mu cifulo cakwe cii, nemo naile zuwa ku Alabya, nga pacisila mbweluluka ku Damasiko. 
 Cali pacisila ca myaka itatu lino naile ku Yelusalemu ku kulanzyanya na Petulo, nga natenzi pamwi nawe kulingana ni milungu iili. 
Ntaweni mutumwa namuze sukasile Yakobo mwina wa Mwene.
Vino nkulemba ivya cumi. Leza amanyile vino nemo nsyakutumpoka!
Pacisila cakwe cii nemo naile ku ncende zyamu Kilikya na Kilikya. 
Pa nsita ilya vilundwa vyamu mauvi amu Yudeya vitatazile vindole nu kumanya. 
Yene yamanyile sile vino yauze yayanenanga yati, “Muntu wino watuzunyanga ndakai akukosola Ilandwe lino wezyanga konona!” 
Caleka yene yatasyanga Leza pamulandu wane.
  Pacisila ca myaka ikumi na iini, naswilile ku Yelusalemu pamwi na Banaba nga na Tito. 
Napisile pamulandu wakuti Leza wasokolwile kunondi ukuti ndinzile mpite. Lino twakomenkine ni ntunguluzi mu nkama nalondolwile Ilandwe lino nakosozile ku Akulukuwa. Nalondanga kusininkizya vino mulimo wane pa mpiti nga nu mu nsita ikwiza utaya uwasilesile. 
Tito wino twali nawe, nanti wali u Mugiliki, yatamupatikizye kusilamulwa, 
nanti angala yamwi yalondanga ukuti avino ciye. Antu yaa, iizanga kwati nayo yataila, lelo yene yasokelelanga mwiumba litu wa nengu, pakuti yangalondelezya untungwa uno twakwata muli Klistu. Yene yalondanga kutucita azya. 
Lelo pakuti tucingilile cumi ci Landwe, swemo tutayasilile mweko nanti panono.
  Lelo yao alolekanga kwati intunguluzi, nkulanda cii kunoyali pano kunondi ntasakamile vino yali. Leza asyapingula umuntu ku milolekele ya kunzi. Intunguluzi zizyo zitalunda cimwi cipya kwi Landwe. 
Ku mbali yuze, yene yaweni ukuti Leza wampile mulimo wa kukosola Ilandwe ku Akulukuwa, wakwe vino wapile Petulo mulimo wa kukosola Ilandwe ku Ayuda. 
Pano kupitila mu maka yakwe Leza nacisilwe kuya mutumwa ku Akulukuwa, wakwe vino Petulo wacisilwe kuya mutumwa ku Ayuda. 
Yakobo, Petulo na Yoane zili ntunguluzi zyamanyile vino Leza wampeela mulimo uwa kukosola Ilandwe. Caleka yalemine makasa na Banaba nga nani, tulamukana, kuti ciye cilangililo cakuti swensi twaya pamwi. Twazumilizyanyizye ukuti Banaba nani twaombela pakasi ka Akulukuwa nga nao pakasi ka Ayuda. 
Cintu cino yene yuzizye sile kunotuli cakuti tulinzile kwiusya kusakamala apina aya mwi umba lyao, na cii cili cino nalondesyanga kucita.
Lelo lino Petulo wizile ku Antioki, nemo namukalipile pa manso ukuti wene waluvyanya. 
Lino antu yamwi yano Yakobo watumile yatali yafike kuku, Petulo walyanga pamwi na Akulukuwa ataila. Lelo pacisila lino antu yaa yafika, Petulo aoopa yao alondanga kuti Akulukuwa yasilamulwe, nga atukulya na Akulukuwa. 
Wene pamwi na Ayuda yauze yacisile usomvi cakuti na Banaba kwene wayalondelizye. 
Lelo lino naweni ukuti cino yacita citaine ni cumi icaya mwi Landwe Lisuma, nakalipile Petulo inti, “Petulo, wemo wewe Muyuda. Lelo ukaikala wa Mukulukuwa, asi wa Muyuda. Uzye lyene, ungapatikizya uli Akulukuwa kuti yaikala wa Ayuda?”
Mu cumi sweswe Ayuda kucivyalilwa nga tusi “Akulukuwa yakaifya,” ndi vino yakaamwa. 
 Lelo twamanya vino umuntu akacitwa kuya mololoke pa manso yakwe Leza pa utailo wakwe muli Yesu Klistu, lelo asi mu kuyela Masunde. Pano kusi umwi angacitwa kuya mololoke pa manso yakwe Leza mu kuyela Masunde. 
Lyene ndi swe Ayuda, lino tukwezya kuya aololoke pa manso yakwe Leza, twazanwa kuya yakaifya ndi vino Akulukuwa yaya, uzye ale cikusenula ukuti Klistu uwatucita kuya yakaifya? Awe cipelele kutali! 
Ndi natandika kukuula cintu camu Masunde cino nomolola lyene ale nkusininkizya vino nkolelo nali nene mpulamasunde. 
Nafwile ku masunde, pano Masunde a nkoma. Nata kwikalilila mu masunde pakuti mu umi wane onsi naombela Leza. Nemo natanwa pa lupanda pamwi na Yesu. 
Nemo nafwa, lelo Klistu akaikala munondi. Umi uno ndakai ndi nao, nkaikala pakutaila mu Mwana wakwe Leza, wino uwantemilwe nga nu kupeela umi wakwe pamulandu wane 
Nemo nsizumila kukana cikuku cakwe Leza, lelo ndu muntu akacitwa kuya mololoke pa manso yakwe Leza pakuyela sile Masunde ale lyene cikusenula ukuti cali icasilesile ukuti Klistu afwe.
Mwe ina Galatiya viwelewele mwe! Uzye aweni watamupumvyanya? Nalondolola ningo pa manso inu mulandu wa mfwa yakwe Yesu Klistu pa lupanda! 
Ningatemwa kumanya cintu conga kufuma kunomuli. Uzye mwapokelile Mupasi Wamuzilo pa kuyela Masunde nanti mukuuvwa nu kutaila Ilandwe? 
Uzye lyene mungaya viwelewele uli? Uzye vino Mupasi Wamuzilo watandike kuomba munomuli lyene avino mukwelenganya mungamalila na maka ya untunze? 
Uzye vintu vino mwapitangamo vitakusenula cimwi? Mu cumi pali vino vikusenula! 
Uzye Leza akamupeela Mupasi Wamuzilo nu kuomba vinjelengwe pakasi kinu pamulandu wakuti mukayela Masunde, nanti pamulandu wakuti muvwa nu kutaila Ilandwe?
  Elenganyini pa vintu vino Abulaamu wapisilemo, ndi vino calembwa mu malembelo cati, “Wene wataile Leza, nga pa utailo wakwe, Leza wamuzumile kuya mololoke.” 
 Lyene mulinzile kumanya vino vizikulula vya cumi vyakwe Abulaamu antu yano yaya nu utailo. 
 Malembelo yasowile ukuti Leza alacita Akulukuwa kuya aololoke pa manso yakwe umwisikulu kupitila mu utailo wao. Acino Leza wanenyile Abulaamu Ilandwe Lisuma lyakuti antu amu nko zyonsi yalapolelelwa pamulandu na aliwe. 
Abulaamu wataile nga Leza amupolelela. Caleka yonsi ataila pamwi na Abulaamu Leza alayapolelela.
  Muntu akaikalilila mukuyela Masunde ala wene ali mu citipu. Pano calembwa mu malembelo cati, “Wino wensi asyayela pe vyonsi ivyalembwa mu lupapulo lwa Masunde ala wene umutipwe!” 
 Lyene cili paswe ukuti kusi umwi angacitwa kuya mololoke pa manso yakwe Leza pakuyela sile Masunde, pano nupya calembwa mu malembelo cati, “Suka sile umuntu uwacitwa kuya mololoke pakutaila aliwe alaya nu umi.” 
 Lelo Masunde yatemelela ku utailo. Ndi vino calembwa mu malembelo cati, “Wino wensi akayela vyonsi ivyalembwa mu Masunde wene alaya nu umi.”
  Lelo Klistu watukulula ku citipu ca Masunde, lino umwisikulu waipile kuya citipu mu cifulo citu. Pano calembwa mu malembelo cati, “Wiyo wensi uwatanwa pa cimuti ala citipu cakwe Leza cili panoli.” 
Klistu wacita cii kuti upolelelo uno Leza walavile kuli Abulaamu upelwe ku Akulukuwa muli Klistu Yesu. Cii cacitike kuti mu utailo tungapelwa Mupasi Wamuzilo wino Leza walavile Abulaamu.
Inane, namaomvya cilangililo ca vintu vikacitika iyonsi, kuti ndondolole ningo vino nkusenula. Lino antu yaili yapangana kusi umwi angasenula nanti kulundako cimwi ku cipangano cico. 
 Vii avino cili ku malayo yano Leza wacisile kuli Abulaamu ni cizikulula cakwe, vino malembelo yakati malayo yatapilwe ku “Vizikulula ivingi,” lelo “Ku cizikulula,” kuli kuti wenga, na wiyo a Klistu. 
 Cino nkusenula cakuti Leza wacisile upangano na Abulaamu nga alaya kufikilizya. Masunde yatangasenula upangano uwo nanti konona ulayo wakwe Leza uno wacisile kulingana pa myaka myanda ini na makumi yatatu lino Masunde yakwe Mose yatali kuti yapelwe. 
Pano ndi tukuyela Masunde pakuti tupokelele upolelelo wakwe Leza, lyene ale mu cumi upolelelo uwo utakupelwa kunotuli pamulandu wa ulayo wakwe Leza. Lelo cali apamulandu wa ulayo wakwe acino Leza wapile upolelelo kuli Abulaamu.
Uzye lyene Masunde yakwata mulimo cii? Masunde yapilwe pakuti yatulange vino tukaifya, lelo yali akuti yaomba kufika nu kukwiza kwa cizikulula cakwe Abulaamu wino ulayo wapilwe kunoli. Angeli ayano yalesile Masunde ku muntu uwali nu mulimo wakukundanya. 
Kwaya sile Leza wenga, nga Masunde nayo yatapilwe kwaula umuntu wakukundanya.
Uzye cii cikusenula vino Masunde yasyazumilizyanya na malayo yakwe Leza? Awe, cisi vivyo! Pano antu ndi yapokelela Masunde angayapeela umi, ale lyene umuntu ali wensi angacitwa kuya mololoke pa manso yakwe Leza pakuyela Masunde. 
Lelo calembwa mu malembelo ukuti iifyo lyateeka antu yonsi uzya. Caleka uwila uno Leza walaya uwakwe wino wensi uwataila muli Yesu Klistu
Lino insita yali itali ifike, Masunde yatwangalilanga wa azya kufika na lino insita yafisile yakuti tutaile. 
Acino Masunde yali wa mwangalizi witu. Yene yali akutwangalila kufika nu ku kwiza kwakwe Klistu, pakuti tungacitwa aololoke pa manso yakwe Leza pa kutaila munoli. 
Lelo lino umuntu wasambilila kutaila, citangalondekwa kuti nupya Masunde yaye kangalila wakwe.
Mwensi kwene mwemwe ana yakwe Leza pa kutaila muli Klistu Yesu. 
Na lino mwawatiziwe apa kutaila muli Klistu mwazwite Klistu mu musango uli onga ndi vino mukazwala vizwalo vipya. 
Caleka pasi upusano pakasi ka Ayuda na Akulukuwa, azya na antungwa, aonsi na anaci. Mwensi mwaya wenga pa kutaila kwinu muli Klistu Yesu. 
Ndi mwemwe yakwe Klistu, lyene ale mwemwe vizikulula vyakwe Abulaamu nga mulapelwa vino Leza walaya.
Lelo ndakai nkulanda vii, mwana wino alapyana vyakwe isi, lino acili umwance yakamucita wa muzya nanti angala wene ali mwine wakwe vyonsi. 
Lino acili mwance, akauvwila yao akumusunga nu kutungulula vyonsi vili pali aliwe, kufika na pa nsita ino akwasi yakwe yateyanya. 
Vii, avino cali na kuli sweswe. Twali wa ana atungululwanga na masambilizyo ya ntambi zya nsi. 
Lelo lino nsita yafisile Leza watumile Mwana wakwe, uwizile avyalwa ku mwanaci. Mwana kwene wii wayelanga Masunde yakwe Mose 
pakuti akulule onsi ali azya ya Masunde yakwe Mose na kuti tuye ana yakwe Leza. 
Leza watumile Mupasi wa Mwana wakwe mu myenzo itu, pakusininkizya ukuti sweswe ana yakwe, Mupasi wino akati, “Abba, Tata wane.” 
Caleka, utacili muzya lelo wewe mwana. Nga ndi wewe mwana wakwe Leza, ale wene alakupeela vyonsi vino walaya ana yakwe.
Lino mutamanyile Leza mwemo mwali azya ya tuluwi tutali tuleza. 
Lelo ndakai mwamanya Leza, nga kuluta pali cii, Leza nawe wamumanya. Uzye lyene mungaswilila uli ku kutekwa uzya ni ntambi zya nsi zisi na muzano nupya zikalenga insonyi? 
Mwemo mukazevya nu kucindika manda, myezi, tusita nga ni myaka imwi. 
Nemo nati nsakamikwa pamulandu namwe! Uzye ale limwi ukuomba kwane pakasi kinu ukwasilesile?
Inane, nkumupapata kuti muye wakwe nene, ndi vino nani kwene ndi wakwe mwemwe. Mwemo mutancitile ciipe nanti cimwi lino nkolelo nakosozile kunomuli. 
Wakwe vino mumanyile lino natandike kukosola Ilandwe Lisuma kunomuli nali nene mulwale. 
Nanti angala kulwala kwane kwamusakamike, mwemo mutampasile nanti kunkankamba. Lelo mwanzengile kwati namanye nene mungeli wakwe Leza nanti a Klistu umwisikulu kwene. 
Mwali nu luzango cuze! Uzye lyene icani cacitike pa luzango lwinu? Nemo nkusininkizya ukuti ndi cingacitika, mwange muitonkole manso mu mpele. 
Uzye lyene naya nene mwanisi winu pa kumunena cumi?
Antu yao akulanga ukuti yamusakamala cuze, mapange yao yasi yasuma. Yene yakulonda sile ukumitalusya kunondi pakuti namwe muyasakamale. 
Lyonsi caya cisuma kusakamala cintu campomvu, nanti pa nsita ino nsi namwe. 
Mwe ana yane akundwe! Nupya kwene, wa kuwaika kwa muumbuza, avino nani kwene nkuuvwa pamulandu winu, usuke mwata wakwe Klistu uye munomuli. 
Cange cizipe nemo nje pamwi namwe, lyene nange ndonde umwakuvwangila kunomuli. Nemo mwampezya mano.
Yamwi munomuli yangatemwa kuteekwa uzya na Masunde yakwe Mose. Uzye mutamanya vino Masunde yakalanda? 
Malembelo yakati Abulaamu wakweti ana aonsi yaili. Mwana wenga wavilwe ku mwanaci uwali muzya, nga nu muze wavilwe ku mwanaci uwali muntungwa. 
Mwana wa mwanaci uwali muzya wavilwe mu musango uno onsi yakavyalwa. Lelo mwana wa mwanaci uwali muntungwa wene wavilwe pamulandu wa ulayo wakwe Leza.
Vii vyonsi vikweti cino vikusenula. Cila wenga uwamu anaci yaa yaili, akwimilila upangano. Haga akwikilila upangano uwacisilwe pa Mwamba wa Sinai. Ana yakwe azya 
Haga, wino akwimilila Mwamba wa Sinai mu Alabya, wene icikope ca musumba Yelusalemu ulipo ndakai, uno uli mu uzya pamwi na antu yonsi aikala mwenemo. 
Lelo Yelusalemu wa mwiyulu umuntungwa, nupya wi kwene ali mayo witu. 
Pano calembwa mu malembelo cati,
Inane, ndakai mwemwe ana yakwe Leza avyalwa pamulandu wa ulayo wakwe, ndi vino Isaki wavilwe. 
Pa nsita ilya, mwana uwavilwe mu musango uno onsi yakavyalwa watandike kuzunya mwana uwavilwe ku maka ya Mupasi wakwe Leza. Cili cimwi kwene cikucitika ni lelo. 
Uzye malembelo yakati uli? Yene yakati, “Zinga mwanaci muzya pamwi nu mwana wakwe? Pano mwana wakwe atalapyana nanti conga pa vintu vyakwe isi. Lelo mwana uwamu mwanaci muntungwa wene alapyana vyonsi.” 
Caleka mwe inane, swemo tusi ana ya mwanaci muzya, lelo sweswe ana ya mwanaci muntungwa.
Untungwa auno tukweti pano Klistu watukulula. Lyene ndakai twikale antungwa nupya tutakaye azya ya Masunde.
Uvwini! Nene, ne Paulo, nkumunena ukuti ndi mwazumilizya kuti musilamulwe, ale cikusenula vino Klistu asi nu mulimo kunomuli. 
Nupya kwene nkusoka umuntu wensi ukuti ndi wazumilizya kuti asilamulwe, ale lyene alinzile kuyela Masunde yonsi. 
Mwe muno mukaezya kucitwa kuya aololoke pa manso yakwe Leza pa kuyela Masunde, mwaipaatula kuli Klistu, nga nu ku cikuku cakwe. 
Lelo swemo, upaalilo witu uwakuti Leza alatucita kuya aololoke pa manso yakwe. Na cii, acino tukulolela nu kusininkizya mukuomba kwakwe Mupasi Wamuzilo mu utailo witu. 
Pano lino twaya yakwe Klistu Yesu, lyene kusilamulwa nanti kuntasilamulwa kusyalanga kupusana kumwi. Lelo cintu cino mulinzile kusakamala utailo winu ungamulenga kutemwana. 
Mwacitanga sile ningo nkolelo! Uzye lyene aweni uwamuongwile kuti mute kuyela cumi? Uzye wamupatikizye uli? 
Leza, wino akamwama asi aliwe uwacita cii. 
Citutumusi cinono sile cingalenga ukuti munya onsi ututumuke. 
Nemo mu Mwene ncili nkutaila vino mwemo mutalazumila lango lyuze ilipusane ni lyakwane. Lelo muntu akumuvulunganya alavunukwa na Leza.
Inane, ndi ncili nkukosola ukuti kusilamulwa kukulondekwa kucitwa, uzye pacani ncili nkuzunyiwa? Mu cumi nda vino cili, lyene ale kukosola kwane pamulandu wa lupanda lwakwe Klistu kutangaleta intazi. 
Ningatemwa ukuti antu yano akumuvulunganya yangasilamulwa, nga nu kucila pali cii yaitungule aisikulu!
Lelo mwemo inane, Leza wamwama kuti muye antungwa. Lelo mutaleka untungwa uu, uye ni nsambu yakuleka kuti mutekwe uzya ni vilondwa vinu vya mwili. Mu cifulo cakwe cico lekini kutemwa kumutungulule mu kutumikilana. 
Pano Masunde yonsi iimikwa mwi lamulo lii likati, “Uwatemwa umuzo ndi vino waitemwa.” 
Lelo ndi micitile inu yaya wa micitile yanyama, kulwisyanya nu kucisana, mucenjele pano limwi mungasila kuyonona.
Nemo nkumunena ukuti, lekini Mupasi Wamuzilo atungulule umi winu, nga lyene mutalazanzya vilondwa vya untunze. 
Pano vintu vino untunze witu ukalonda vyapusana na vino Mupasi Wamuzilo akalonda, nga ni vintu vino Mupasi Wamuzilo akalonda navyo vyapusana na vino untunze ukalonda. Vii vyoili vyaya pa wanisi na cii cikusenula ukuti mutangacita vino mukasi kucita. 
Lelo ndi mukutungululwa na Mupasi Wamuzilo, ale lyene mutangaya azya ya Masunde.
Vintu vino untunze ukacita vyene vyamanyikwa pa swe. Vyene vikaloleka mu vicitwa vya winyi, vikowele nga ni vya nsonyi, 
mu kupepa tuluwi nu mu ulozi. Antu yakaya anisi nga nu kulwa. Yene yakazuwilana nu kusokana, nu kupaatukana. 
Yene yaya nu muvimbila, akolesi nupya yakacita ya muzangalwe nga navyuze vikoline na vii. Ndakai nkumuceula ndi vino namucewile inkolelo ukuti, yao akacita vintu vii yene yatalapyana Wene wakwe Leza.
Lelo Mupasi Wamuzilo wene akatulenga kuti twatemwana, kuya nu luzango, mutende, kuteeka mwenzo, uluse, cikuku, kuya a cumi, 
kuicefya, nu kuikanya. Kutaya Masunde akalwisyanya ni micitile ii. 
Yao ali yakwe Klistu yene yata ivya untunze wao nga ni vilondwa vyauko. 
Mupasi Wamuzilo aliwe watupeela umi. Acino tulinzile kumuyela kuti atungulule umi witu. 
Tutalinzile kuitutumula nanti kusosyanya nanti kuzuwilana.
Inane, ndi umwi waponela mu kucita ciipe, yao a munomuli akatungululwa na Mupasi Wamuzilo, yalinzile kumuwezya nu kumutungulula umu nzila yololoke. Lelo mulinzile kucita cii nu mutembo. Nupya muisunge mweisikulu pakuti namwe kwene mutaponela mu mezyo. 
Mwaazwana kusenda visendo, nga mu musango kwene uu, mukaayela Masunde yakwe Klistu.
Muntu umwi ndi akwelenganya ukuti mucindamisye kuluta auze, na lino asi vivyo ala wene akuitumpoka. 
Cila muntu aicecete pa vicitwa vyakwe. Ndi visuma, lyene angaya ni cilumba pali vino umwisikulu watacita, kwaula kukolanya ni vintu vino umuze wacita. 
Pano umuntu wensi alinzile kuisendela cisendo cakwe umwisikulu.
Muntu wino akusambiliziwa Ilandwe lya wina Klistu alinzile kwankanya visuma vyonsi vino akweti kuli wiyo akumusambilizya.
Mutaisomba mweisikulu. Kusi umwi angatumpika Leza. Muntu akazombola kulingana na vino wakomela. 
Muntu ndi walondela vilondwa vya untunze, wene alafwa. Lelo ndi walondela Mupasi Wamuzilo, wene alapeelwa umi wape. 
Acino mutatonta mu kwazwana. Pano ndi musikutonta, lyene muli nu kupelwa cilambu lino nsita ilafika. 
Caleka tulinzile kucita visuma ku muntu wensi vino tungacita nu kuluta kuli yao ali alondezi yakwe Klistu.
Lolini nkumulembela mu makalata akulu kwi kasa lyane. 
Antu yano akwezya kumupatikizya kusilamulwa yakailanga nu kuitasya. Nupya yakacita vii pakuti yatazunyiwa pamulandu wakukosola vya pa lupanda lwakwe Klistu. 
Nanti yasilamulwa lelo yasyayela Masunde. Cino yakalonda ukulola ukuti mwasilamulwa, pakuti yangailumba apakumulenga kuti mucite vii. 
Lelo nemo ntalatala njilumbe pa cintu cili consi suka sile lupanda lwakwe Klistu. Pano wene wafwile pa lupanda, lyene kunondi vya munsi vili wa vifwe nga nani ku vyamu nsi indi kwati nafwa. 
Cisi cimwi ndu muntu angasilamulwa nanti foo. Cikalamba ukuya nu umi upya. 
Yao alondela lamulo lii, namwe kwene antu yakwe Leza acumi, Leza pamwi na alaya na mizu panomuli nu kumupeela mutende.
Kufuma ndakai ntakulonda kuti umuntu nanti umwi anganola, pano viyazi ivili pa mwili wane vikulanga ukuti nene muzya wakwe Klistu.
Inane, cikuku ca Mwene witu Yesu Klistu ciye namwe mwensi. Ameni.
