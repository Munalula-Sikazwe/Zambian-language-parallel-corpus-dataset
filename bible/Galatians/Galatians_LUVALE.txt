Ami Paulu, ngukaposetolo (kangwexi nguwakutuma kuli vatuko, cipwe nguwamuli mutu, oloze nguwamuli Yesu Kulixitu naKalunga Setu, Ou amusangwile kuvafu).
Etu navandumbwetu vosenava nguli navo hamwe, kumauka ali kuNgalexa.
 Kuli enu kupwenga likoji nakuunda vyakuli Kalunga Setu naMwata wetu Yesu Kulixitu,
Ou alyecele Ivene hamilonga yetu yaxili mangana ngwenyi, akatuyovole mumyaka yayipi eyi yiliho, nge mwaya mucima waKalunga ketu, Setu.
 Vamutohwesenga Ikiye nahaya myaka namyaka. Amene.
Ngunalikomokela mwomwo muli nakwanguhwa ngoco kwalumuka nakumusezOu amisanyikilile mulikoji lyaKulixitu, nakukavangiza mujimbu wamwaza weka.
Ukiko kawexi ukwavoko, oloze kuvali vamwe vali nakumiyanjisa, kaha vanasake ngwavo, mujimbu wamwaza waKulixitu vauhingike.
Oloze cipwe etu, cipwe kangelo wakufuma mwilu, kaci nge mwamyambulila mujimbu weka, kexi ou twamyambulililetuko, apwenga wakwangula.
Mutunambe lyehi, nangwambamo ceka nawa ngwami, Kaci nge mutu mwamyambulila mujimbu weka, kexi ou mwatambwile lyehiko, apwenga wakwangula.
Mwomwo ngweji kukavanga jino ngwami, nguvakunyule vatu tahi, nyi Kalunga? Nyi ngweji kusakanga ngwami, ngwivwise vatu kuwaha tahi? Ngwapwanga ngucili nakwivwisa vatu kuwaha, kaci kangwapwile ngundungo yaKulixituko.
Mwomwo, enu vandumbwami, hakuvuluka mujimbu wamwazou ngwambulwile ami, nangumijimbwila ngwami, kawexi nganomu vatwala vatuko.
Mwomwo cipwe kuutambula ami kangwautambwile kuli mutuko, cipwe kungunangula kavangunangwilewoko, oloze wejile kuli ami hakungusolwela Yesu Kulixitu.
Mwomwo kutambuka cami cahamwaka ngwatambukilenga mukwitava cauYuleya munacivu lyehi, nomwo ngwahambakanyinenga cikuma kuyanjisa liuka lyaKalunga nakulyenyeka.
Kaha mukwitava cauYuleya ngwavunjililengamo vahilanyo jami vakumuyaci wami vavavulu, mwomwo vize vatuselelele kuli vakakuluka jami kulama ngwavifwililenga cikuma, xikaho.
Oloze Ou anguhandwile kufumisa haze ngwasemuwile mujimo lyamama, Ou angusanyikile mulikoji lyenyi,
omu amwene kuwaha kusolwela Mwanenyi muli ami mangana ngwenyi, nguwambululenga mujimbu wamwaza wakumuvuluka muli vakamafuci, linwomu vene kangwatwamine punga navakweci nyama namanyingako,
cipwe kukanduka kuYelusalema kuli vaze vapwilenga vaposetolo ximbu ngwapwilengami kanda, oloze ngwayile kweka kaAlavya, kaha numba ngukakinduluke ceka kuNdamaxiku.
Kahomu mwahicile myaka yitatu, ngwakandukile kuYelusalema mangana ngwami, ngukamumeneke Kefwase, kaha ngwatwamine nenyi makumbi likumi naatanu.
Oloze kangwamweneko kaposetolo mukwavoko, xina Yakova kaha, uze songo yaMwata.
Jino vyumevi nguli nakusoneka kuli enu, pundu vene, kumeso aKalunga, kangwexi nakwongako.
Kaha kutwala muze, numbanyi ngwize kumafuci aSulya naXilixa.
Oloze ngwapwilenga kanda vacingumone kumeso kumauka akuYuleya aze ali muli Kulixitu.
Oloze vapwile nakwivwa kaha ngwavo, Uze atuyanjixilenga hamwaka ali nakwambulula jino lufwelelo elu enyekelenga.
Kaha vamutohweselenga Kalunga hali ami.
Jino omu mwahicile myaka likumi nayiwana, ngwakandukile ceka kuYelusalema naMbalanape hamwe, naCituse nawa twayile nenyi.
Ngwakandukileko mwomwo vangulwezelemo kuli Kalunga, xikaho. Kaha ngwavahicililemo mumujimbu wamwazou ngweji kwambululanga muli vaka-mafuci, oloze ngwahicilemo kwauka wetu navaze vapwile nalufuma, ngwami, kucina hamwe nguli nakulaha cakulixina tuhu, nyi pamo ngunalahe lyehi cakulixina tuhu.
Oloze cipwe Cituse vene, ou ngwapwile nenyi, cipwe ikiye kaHelase, cipwe ngoco kavamukanjikijile kumujihanako.
Oloze mwomwo vaka-kulyongela kupwa vandumbwetu, vaze vengixilile kupenge, vaze vengilile kupenge mangana ngwavo, kulihehwa cetu tuli naco muli Kulixitu Yesu vacisondwese, mangana ngwavo, vakatuhetuwise muundungo.
Vakivo katwavetavilile nakwononoka kuli vakivoko cipwe nalwola lumwe pimbi, mangana ngwetu, mucano wamujimbu wamwaza ucitwamenga kuli enu.
Oloze kuli vaze vapwile nalufuma (kuli ami cinapu camokomoko vanapu ngacilihi nyi ngacilihi ngana, mwomwo Kalunga kexi kumona vatu mweka namwekako), ngwami, vaze vapwile nalufuma kavanguwezeleko cuma nacimweko.
Oloze capwile mweka, mwomwo vakivo hakumona ngwavo, mujimbu wamwaza wahali vilima vanangufwelela nakunguselawo, nganomu vanamusela Petulu mujimbu wamwaza wahali vangalami
(mwomwOu azacilenga muli Petulu mangana ngwenyi, apwenga kaposetolo kavangalami, azacilenga namuli ami nawa mangana ngwenyi, ngupwenga nguwahali vaka-mafuci eka),
kaha hakumona likoji kana vanguhana, ngoco Yakova naKefwase naYowano, vaze vapwile nalufuma ngwavo, vakivo jipanda, vatukwacile naMbalanape mutusamba namavoko avilyo nakulihaka nayetu hamwe, mangana ngwavo, etu tuyenga kuli vaka-mafuci eka, kaha vakivo vayenga kuli vangalami.
Oloze vasakile ngwavo, tukavanukenga vaka-kuhutwa, milimo kana yikiko vene oyo ngwanguhwixile nawa kulinga.
Oloze omu ejile Kefwase kuAndeyoka, ngwamwimanyinyine kumeso enyi mwomwo apwile namulonga, xikaho.
Mwomwo ximbu vapwile kanda veze vamwe vakufuma kuli Yakova, alilenga navaka-mafuci eka hamwe. Oloze omu vejile, asosolokele nakulihandununako, hakwivwa woma wavaze vakuli vangalami.
NavaYuleya vakwavo nawa muvalyongelele nenyi, ngoco cipwe naMbalanape nawa vamuhungumwixile mukulyonga cavo.
Oloze omu ngwamwene ngwami, Kavexi nakutambuka mwakwoloka nganomu waya mucano wamujimbu wamwazako, ngwamwambile Kefwase kumeso avosena ngwami, Kaci nge ove, ukaYuleya, Weji kutwamanga nganomu vatwama vaka-mafuci eka, kexi nganomu vatwama vaYuleyako, kaha ngacilihize uli nakuvakanjikiza vaka-mafuci eka ngwove, vatwamenga nganomu vatwama vaYuleya?
Etu tunapu tuvaYuleya kucisemwa cetu, katwexi tuvaka-xili vavaka-mafuci ekako,
oloze hakutacikiza ngwetu, mutu kavexi kumuvulukila kwoloka havilinga vyakuJiximbiko, xina kuvanga mukumufwelela Kulixitu Yesu kaha, xikaho nayetu nawa twamufwelelele Kulixitu Yesu, mangana ngwetu, vatuvulukile kwoloka hakumufwelela Kulixitu, kexi havilinga vyakuJiximbiko, mwomwo havilinga vyakujiximbi kavexi kuvulukilaho mutu naumwe pimbi kwolokako, xikaho.
Oloze omu twasakile ngwetu, vatuvulukile kwoloka muli Kulixitu, kaci nge nayetu vavene nawa vatumwene ngwavo, tuvaka-xili, kaha Kulixitu Ikiye Muka-kuzacisa xili numba? Cijiloco!
Mwomwo kaci nge vyuma kana ngwaxiwile lyehi vikiko nanguvitungulula ceka, kaha nangulinyikami lyavene ngwami, ngumuka-kuzomboka Jiximbi.
Mwomwo ami ngwahandunukile kujiximbi hakufwa mwomwo haJiximbi, mangana ngumuyoyelenga Kalunga.
 Vangusukika lyehi naKulixitu hamwe kukulusu, kaha kexi ceka yami ngunayoyoko, oloze Kulixitu Ikiye venyOu ayoya muli ami. Kaha kuyoya kaneci nguli nakuyoya jino mumujimba, nguli nakuyoyela hakufwelela, eci kufwelela kana cakumufwelela MwanaKalunga, Ou anguzangile alyecele Ivene hali ami.
Likoji lyaKalunga kangwexi kulixinyisako, mwomwo kaci nge kwoloka nacijila haJiximbi, kaha Kulixitu afwile tuhu cawana.
Enu vaka-Ngalexa vaka-kuhulama! iyaze namitangisa ngana? enu kumeso enu vamulumbunwinyine Yesu Kulixitu wakusukika kukulusu.
Ngunasake ngwami, mungulwezeci kaha ngwami, Havilinga vyakujiximbi hakiko vene mwamutambwilile Xipilitu tahi? nyi hakwivwa cakufwelela?
Kumana, munahulama ngoco tahi? Omu mwaputukile muli Xipilitu, jino mucisemwa cahamavu mukiko vene hinamukupukila mwosena tahi?
Kumana, vyuma vyavivulu vipwoho ngoco mwaviyanjilile cakulixina tuhu tahi? nyi kwiji, capwile vene kuyanda cakulixina tuhu tahi?
Xikaho ou eji kumipangilanga Xipilitu nakuzacisa vyuma vyangolo muli enu, eji kucilingilanga kuvilinga vyakujiximbi tahi? nyi kukwivwa cakufwelela?
 Nge muzetavile Apalahama kuli Kalunga, kaha vamuvulukilileco ngwavo, cikiko kwoloka.
Xikaho tacikizenu, mwomwo ava vanapu vaka-kufwelela vakivo vene vana vaApalahama.
Kaha Mazu-vasoneka hakumona ngwavo, Kalunga kumwaka mwakavavulukila vaka-mafuci eka kwoloka hakufwelela, akiko alivangile kumwambulila Apalahama mujimbu wamwaza ngwawo, Muli ove vakamafuci osena navakamona kutokwa.
Ngoco, ava vanapu vaka-kufwelela vanatokwela nayauze mukakufwelela Apalahama hamwe.
Mwomwo vexovo vanapu vakavilinga vyakujiximbi vavangula lyehi, mwomwo vasoneka ngwavo, Wose mwakana kutwamanga muvyuma vyosenevi vasoneka hamukanda wajiximbi nakuvilinga, ikiye wakwangula.
Kahomu navahona vatu vosena kuvavulukila kwoloka kujiximbi kumeso aKalunga munalumbunuka, mwomwo ngwavo, Muka-kwoloka mwayoyela hakufwelela.
Oloze Jiximbi kajexi jahakufwelelako, oloze ngwavo, Ou mwavilinga, ikiye mwakayoyelaho.
Kulixitu atusokwele kukwangula kana cakuJiximbi, hakumulingisa kupwa wakwangula hali etu, mwomwo vasoneka ngwavo, Wose vanasukika kucitondo vanamwangula.
Mangana ngwavo, kutokwa cize caApalahama cikeze hali vakamafuci eka muli Kulixitu Yesu, manganou vaxika, Ivene Xipilitu, tukamutambule hakufwelela.
Enu vandumbwami, nguli nakuhanjika nganomu vatwala vatu ngwami, Cipwe nge kuli kuxika camutu kaha, oloze kaci nge vanacikolesa lyehi, mutu naumwe pimbi mwakacileununa cipwe kuhakilako.
Kaha jino, jixiko vamuvulukililejo Apalahama natanga yenyi. Kexi kwamba ngwenyi, Nakujitanga, nge kuvuluka jajivuluko, oloze nge kuyimwe kaha ngwenyi, Kutanga yove, yeyi vene Kulixitu.
Kaha jino, ngunambe ngana ngwami, Kuxika cize akolesele Kalunga hakulivanga, Jiximbi jakuminyinyine omu mwahicile lyehi myaka makulukaji awana namakumi atatu, ngwami, Jiximbi kajexi kucihonesa kuxika kana nakucilingisa kupwa camokomokoko.
Mwomwo kaci nge uswana unapu wakuJiximbi, kaha kawexi ceka wakuluxikoko. Oloze Kalunga namuhanewo Apalahama wawana haluxiko.
Kaha Jiximbi jinapu ngacilihi? Ajilunjikileho mwomwo hamilonga, palanga nomu mwakeza muka-tanga uze vavulukilile luxiko. Kaha vajihanyine muli vangelo halivoko lyamuka-kuwanyisa.
Jino muka-kuwanyisa kexi waumwe kahako, oloze Kalunga napu Umwe kaha.
Kaha Jiximbi jinalisepasana najixiko jaKalunga tahi? Cijiloco! Mwomwo kaci vahanyine luximbi lunahase kuyoyesa, camwenemwene kaci kwoloka cinejila haJiximbi.
Oloze Mazu-vasoneka asokelele vyuma vyosena muxili, mangana luxiko lwahakumufwelela Yesu Kulixitu vakavahanelwo vaka-kufwelela.
Oloze ximbu kufwelela kana capwile kanda cicize, vatulaminenga tuvakukasa mujiximbi, tuvakusokela mukuvandamina kufwelela kana capwile nacikasoloka kulutwe.
Ngoco Jiximbi jinapu nge mukakutulongesa wakutuneha kuli Kulixitu, mangana ngwavo, etu hakufwelela hakiko vene vatuvulukileho kwoloka.
Oloze oholili, omu cineza lyehi kufwelela kana, katwexi ceka kuli muka-kutulongesako.
Mwomwo muvosena munapu muvana vaKalunga, hakufwelela, muli Kulixitu Yesu.
Mwomwo enu muvosena vambapacixila lyehi muli Kulixitu mwalivwika lyehi Kulixitu.
 Kakwexi ceka cipwe kaYuleya cipwe kaHelaseko, kakwexi ceka cipwe ndungo cipwe mwanakacisemiko, kakwexi ceka cipwe lunga cipwe pwevoko. Mwomwo muvosena munapu umwe kaha muli Kulixitu Yesu, xikaho.
Jino kaci nge muvaka-Kulixitu, kaha muvaka-tanga yaApalahama, muvaswana nganomu lwaya luxiko.
Oloze ngwami, ximbu acili swana kanyike, kexi kuhambakana ndungoko, cipwe napu mwata wavyosena.
Oloze mwononokanga kuli vakakumulama natuselwa, palanga nakulikumbi kana lize vanatongola lyehi kuli ise.
Ngoco nayetu nawa, omu twapwilenga tuvanyike, twapwilenga muundungo muvyuma vyavaka-mavu vyaunyike.
Oloze omu yalingile myaka yakuxika hiyinatemo lyehi, Kalunga amutumine Mwanenyi, wakusemuka kuli pwevo, wakusemukila mujiximbi,
mangana ngwenyi, vaze vali mujiximbi akavasokolemo, mangana kutwitavila tuvana tukacitambule.
Kaha mwomwo munapu muvana, xikaho Kalunga amutuma lyehi Xipilitu yaMwanenyi mumicima yetu, eji kwambangamo ngwenyi, Apa, Ove Tata.
Xikaho kawexi ceka undungoko, oloze umwanakacisemi. Jino kaci nge umwanakacisemi, kaha uswana nawa hali Kalunga.
Oloze hamyaka yize, enu hakuhona kutacikiza Kalunga mwavazacililenga muundungo vaze vazeneka kwavo kupwa tulunga.
Oloze jino omu munamutacikiza lyehi Kalunga, wate, Kalungomu namitacikiza lyehi enu, ngacilihize muli nakukinduluka ceka kuvyuma vyaunyike vize vyahona ngolo, vyamokomoko, vyuma kana munasake ngwenu, vimihetuwise ceka muundungo?
Mweji kujililanga makumbi natukweji najingonde namyaka!
Ngunamivwila woma ngwami, kwiji, pamo ngunakilikita muli enu cakulixina tuhu.
Enu vandumbwami, nangumilembelela ngwami, pwenunga nganomu ngwapwami, mwomwo nayami nawa ngunapu nganomu mwapwenu. Kamwangulingile cuma cacipi nacimweko.
Oloze munatacikiza ngwenu, ami hakupwa namusongo mumujimba wami, hoho vene ngwamyambulilile mujimbu wamwaza hakulivanga.
Kaha cize cakumyeseka kana capwile mumujimba wami kamwacilumbilixileko, cipwe kucivwila unyengwe, oloze mwangwitavilile nge ngwapwile ngukangelo kaKalunga, nge Ivene Kulixitu Yesu.
Jino oco kulikisula cenu cili kulihize? Mwomwo nangumivulukila unjiho ngwami, kaci mwahaxile kaci mwatombongonyele meso enu nakunguhanawo.
Kaha ngoco ngunalilingisa lyehi kupwa ngumuka-kole wenu tahi, hakumilweza mucano?
Veji kumifwilanga, oloze kexi mwamwazako, oloze vanasake ngwavo, vamisokelele kuweluka mangana ngwavo, muvafwilenga vakivo kaha.
Oloze cinawahe vamifwilenga makumbi osena hacuma camwaza, kexi omu kaha nguli ami nayenu hamweko.
 Enu vana vami vavandende, enu nguli nakwivwila ceka misongo yakusema palanga nomu mwalumbunuka ceka Kulixitu muli enu —
oloze kaci ngunasake kupwoholili nayenu hamwe, mangana ngwalumune lizu lyami, mwomwo nguli nakuhilasana hali enu, xikaho.
Ngulwezenu, enu munazange ngwenu, mupwenga mujiximbi, Jiximbi kamwexi nakujivwako tahi?
Mwomwo vasoneka ngwavo, Apalahama apwile navana vamalunga vavali, ou wakuli pwevo wandungo, ou wakuli pwevo wamwanakacisemi.
Oloze uze wakuli pwevo wandungo nasemuka nge mwaya cisemwa cahamavu, oloze uze wakuli pwevo wamwanakacisemi nasemuka muluxiko.
Vyumevi vinapu nge ciximo, mwomwo mapwevo ava vanapu kuxika civali, eci cakupili Xinai cakusemena kuundungo, cikiko Hangale.
Jino ou Hangale ikiye pili Xinai yakuAlavya, kaha nafwane nge Yelusalema yamakumbi ano, mwomwo ali muundungo navana venyi hamwe.
Oloze Yelusalema yamwilu yinapu mwanakacisemi, yikiko vene netu.
Mwomwo vasoneka ngwavo, Sehelela, ove mumba wazenekele kusema, Mbufuka nakutwa jingunda, ove unapunga kanda wivwe misongo yakusema, Mwomwo vana vapwevo wamujike vanavulu kuhambakana vana vayauze ali nalunga lyenyi, xikaho.
Kaha jino, enu vandumbwami, etu tunapu tuvana vakuluxiko, nganomu apwile Isaka.
Oloze nge hamwaka uze uze wakusemuwa nge mwaya cisemwa cahamavu amuyanjixilenga uze wakusemuka nge mwaya Xipilitu, mukiko vene mucapwa noholili.
Oloze Mazu-vasoneka anambe ngacilihi? Ngwavo, Hangou pwevo wandungo namwanenyi hamwe, mwomwo mwanou pwevo wandungo kexi kukaswana namwanou pwevo wamwanakacisemi hamweko.
Xikaho, enu vandumbwami, katwexi tuvana vayou pwevo wandungoko, oloze tuvana vayou pwevo wamwanakacisemi.
Kulixitu atulingixiletu kulihehwa mangana ngwenyi, tulihehwenga. Xikaho likanyenunga, kanda vakamikasa ceka mukuli yaundungoko.
Ivwenu, ami Paulu nangumyamba ngwami, kaci nge navamijihana, kaha Kulixitu kexi kumiwahisenu nacimweko.
Pundu vene, nangwamba ceka kuli mutu himutu vanajihana lyehi ngwami, ikiye muka-mukuli, kuvanga akalinge mwexomwo mwaya Jiximbi.
Enu munasake ngwenu, musambe haJiximbi munahandunuka kuli Kulixitu, munahosomoka kulikoji.
Mwomwo etu, hali Xipilitu, hakufwelela, tweji kuvandaminanga lutalililo lwahakwoloka.
Mwomwo muli Kulixitu Yesu cipwe ungalami, cipwe ulima, kavyexi nangoloko, kuvanga kufwelela cakuzata hazangi kaha.
 Mwapwile nakulaha kanawa, iyaze namihungula numba mukane kwononoka kumucano?
Kukunyuka kana kacafuma kuli Ou ali nakumisanyikako.
 Cimbalwila cacindende nacifutunwisa unga wosena.
Ami ngunamifwelela muli Mwata ngwami, kamwexi kutwama namucima wekako. Oloze owo ali nakumitatasanyisa mwakamona citeli hakumupayisa, kwiji, napu iya nyi iya ngana.
Kaha, enu vandumbwami, kaci nge ami ngucili nakwambulula kujihana, kaha vatu vacili nakunguyanjixila ika? cimbunji cakulusu kaci cinafumuko lyehi.
Ava vali nakumiluwanganyisa kaci navalitengula vavene!
Mwomwo, enu vandumbwami, vanamisanyikenu mangana ngwavo, mulihehwenga, oloze kulihehwa cenu kanda mukacimona ngwenu, kengililo kacisemwa cahamavuko, oloze hakulizanganga pwenunga muvandungo jambala javakwenu.
Mwomwo Jiximbi josena vanajitesamo mulizu limwe, omu vamba ngwavo, Zanganga mukwenu nganomu walizangilove lyavene.
Oloze nge muli nakulisumasuma navakwenu nakulilyalya, nyingililenunga kucina namulinongesa navakwenu.
Oloze ngwami, Tambukilenunga hali Xipilitu, kaha mwaya kufwila cacisemwa cahamavu kamwexi kukalingamoko.
Mwomwo cisemwa cahamavu ceji kufwilangevi vyakuya mweka, kexi omu atwala Xipilituko, kaha Xipilitu eji kufwilangevi vyakuya mweka, kexi omu catwala cisemwa cahama­vuko, mwomwo ava valisepasana, mangana ngwavo, muhonenga kulinga nganomu munazange.
Oloze kaci nge veji kumitwaminyinanga kuli Xipilitu, kaha kamwexi muJiximbiko.
Jino vilinga vyacisemwa cahamavu vinalumbunuka, vikiko vene evi: ujila, namajilo, nakuzunguma,
nakulemesa makombelo, nakupanda, najikole, navikokojola, namasungu, namatoto, nakulikindwojokela, nakuhelangana, namikana namikana,
naluxiuxiu, nakupendapenda, nakukinakina, navyuma nganevi. Kuvyumevi nguli nakumihuhumuna nganomu ngwamihuhumwine ceka ngwami, Vaka-kulinga vyuma vyangana kavexi kukaswana wangana waKalungako.
Oloze mihako yaXipilitu eyi, zangi, nakuwahilila, nakuunda, nakutalilila vakwavo cikoki, nakeke, nakukokweza, nakuxixika,
nakuvova, nakulyononona. Luximbi lwakukanyisa vyuma vyangana lwauciko.
Kahava vanapu vaKulixitu Yesu cisemwa cahamavu vacisukika lyehi kukulusu, najipeha jaco nakufwila caco hamwe.
Kaci nge tunayoyela hali Xipilitu, kaha tutambukilenunga nawa hali Xipilitu.
Kanda tukapwa tuvaka-kufwila kulitohwesa camokomoko, nakulisowangizanga navakwetu nakulivwilanga luxiuxiuko.
Enu vandumbwami, numba navawana mutu nahingika cimwe, enu munapu muvaka-xipilitu muhilwisenu naxipilitu yayivwovu, nakulilamove lyavene kucina navakweseka nayove nawa.
Limbacisenunga viteli vyenu navakwenu, kaha ngoco luximbi lwaKulixitu namulutesamo.
Mwomwo kaci nge mutu eji kulimonanga ivene ngwenyi, ngumutu wamulemu, oloze napu wamokomoko, kaha ali nakulitangisa ivene.
Oloze mutu himutu alyesekelenga milimo yenyivene, ngoco haze vene numbakapwe nakulisasa cenyi havyuma vyenyivene kaha, kexi havyuma vyamukwavoko.
Mwomwo mutu himutu mwalimbacila citeli cenyivene.
Oloze ou veji kunangulanga mazu alikatenga namuka-kumunangula nakumuhananga vyuma vyamwenemwene vyosena.
 Kanda muhungumukako, Kalunga kavexi kumuhendako. Vyexovyo mwakuva mutu, vikiko vene mwakavyaha nawa.
Mwomwou mwakuyila cisemwa cenyivene cahamavu, kucisemwa cahamavu kukiko vene mwakahako kupola. Oloze ou mwakuvila Xipilitu, kuli Xipilitu kukiko vene mwakahako kuyoya cahaya myaka yosena.
Kaha kanda tukazeya hakulinga mwamwazako, mwomwo kaci nge katwexi kuzeyako, kaha hangonde yakwaha natukaha vene.
Xikaho, hexoho tunahaxila tulingenunga mwamwenemwene kuli vosena, nakuhambakanamo kuli vakwetu vakuzuvo yakufwelela.
Talenu jisona jajinene jipwaha ngana ngunasoneka kuli enu nalivoko lyami ami lyavene.
Vexovo vanasake ngwavo, valezese vakwavo kucisemwa cahamavu veji kumikanjikizanga ngwavo, vamijihane, kucina navavayanjisanga hakulusu yaKulixitu.
Mwomwo cipwe vavene vaze vajihana kavexi nakulamanga Jiximbiko, oloze vanazange ngwavo, vamijihanenu mangana vakalisaxile hamijimba yenu.
Oloze cijila kuli ami kulisaxila hekako, kuvanga hakulusu yaMwata wetu Yesu Kulixitu kaha, hakiko lifuci lyahamavu ngunalimono lyehi ngwami, lyakusukika kukulusu, kaha lifuci lyahamavu Unangumono ami nawa ngwalyo, nguwakusukika kukulusu.
Mwomwo cipwe ungalami cipwe ulima kavyexi nacumako, kuvanga kutenga cacihya kaha.
Kaha vexovo veji kutambukanga nge mwaya Seteko yino, hali vakivo hapwenga kuunda nakutetela, hali vaIsalele jaKalunga vene.
Kufuma kulelo kanda vakanguyanjisa kuli mutu umweko, mwomwo ami tutacikijilo twaYesu ngweji kutumbatanga kumujimba wami, xikaho.
Enu vandumbwami, likoji lyaMwata wetu Yesu Kulixitu Utwamenga najixipilitu jenu. Amene.
