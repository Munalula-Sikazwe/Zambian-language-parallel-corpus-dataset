Ami Pawulu kapostolu, hichakufuma kudi antuku, hela chakunleja kudi muntuku, ilaŋa chakunleja kudi Yesu Kristu, nikudi Nzambi, yowu Tata, wamusaŋwili mudi afu.
Ami Pawulu, nianakwetu inidi nawu ejima, tudi nakuyisonekela mukanda, enu akwayipompelu yamuŊalija.
 Luwi lwikali nanenu nikuwunda kwakufuma kudi Nzambi, Tata, nikudi Mwanta wetu Yesu Kristu;
 wádinkeli yomweni kukoola nshidi jetu, kulonda atupulwishi kunyaka yamakonu yatama, mwaya muchima waNzambi yetu, yowu Tata.
 Lubanji lwakulema lwikali lwindi hayanyaka nanyaka. Amena.
Nahayami chimunanyakali kuleka yena wayitambikili muluwi lwaKristu, mulondi nsaŋu yacheŋi.
Hinsaŋu yayiwahi yikwawuku, adi nakuyikabisha kudi antu amakwawu nawu aheŋeshi nsaŋu yayiwahi yaKristu.
Hakwila neyi etu, hela kaŋelu wukufuma mwiwulu, wukuyishimwina nsaŋu yayiwahi yacheŋi yitwabulili kuyishimwinetu, ekali washiŋewa.
Mutunahoshi dehi nukuhoshamu nawa cheŋi nami, muntu wukuyishimwina nsaŋu yayiwahi yacheŋi yimwabulili kutambula kudetu, ekali washiŋewa.
Nelaŋa nami anmonaŋa kuwaha kudi antu, tahindi kudi Nzambi? Nalondaŋa nami nitiyishi antu kuwaha, tahindi? Neyi nichidi saŋa natiyishila antu kuwaha, hinukwikala nduŋu yaKristuku.
Enu anakwetu, nakeŋi kuyileja nami nsaŋu yayiwahi yinashimwinami, hiyafuma kumuchima wamuntuku.
Hinayitambwili kudi muntuku, hela kuntaŋisha hiyantaŋishili kudi muntuku; yakunmwekeshela kudi Yesu Kristu.
Enu aweni mwatiya dehi munashakamini hamwaka nakulonda yijila yawaYudeya, ninichi chinaswejelaŋa nankashi kukabisha chipompelu chaNzambi nikuchikisaŋana.
Muyijila yawaYudeya nabadikili akwamunza wami amavulu inabwambukili nawu; muloŋa mumuchima wami naswejeli iyena dakwila mwaya yaaku yawankakulula jami.
Ilaŋa Nzambi, wanjilikili dehi kufumisha hinavwalikili, wántambikili mwaya luwi lwindi,
hatiyiliyi kuwaha kumwekesha Mwanindi mudami, kulonda nimushimunaŋa mukachi kawaJentili, hinehwili muntuku.
Hela tuhu kuya kuYerusalema kudi wena asambililaŋahu dehi kwikala apostolu, ami kanda, hinayili kwoku; nafuminuku hinukuya muArabiya, hinukufunta cheŋi kuDamakasa.
Chimunahiti nyaka yisatu, hinukukanduka kuYerusalema, nami nakahempuli Petulu, diyi Kefwasi, hinukushakama nindi mafuku ikumi natanu (15).
Hakwinza apostolu amakwawu hinayimweni kwamuku, chiŋa yowu manakwaMwanta, Yakoba.
Tiyenu, nsaŋu yinukuyisonekela hinatwambuku, Nzambi neluki.
Nkumininaku nenjili kumutamba waSiriya niwaSilisiya.
Henohu akwayipompelu yamuYudeya adiŋi mudi Kristu achidi kanda aŋiluki.
Akuminini dakuntiya hohu, nawu iwu wadiŋi nakutukabisha hamwaka, katataka hakushimuna chikuhwelelu chakisaŋenaŋayi.
Hiyakulemeshela Nzambi hamujimba wamami.
Chimunahiti nyaka ikumi nayiwana (14), hinukukanduka cheŋi kuYerusalema naBaranaba, nisenda niTitusa.
Nayili chakunleja nachimwekeshu, hinukuyilumbulwila nsaŋu yayiwahi yinashimunaŋa mukachi kawaJentili. Ilaŋa akwetu alema nayilejeli kwakankawetu, kulonda nibuli kutemuka tuhu chamukunkulwayi, indi kwiji natemuki dehi chamukunkulwayi.
Kaŋanyahu kaGriki Titusa nadiŋilaŋa nindi, hiyamukakejeli nawu amwalamishuku.
Nsaŋu oyu yasaŋumukili nawanakwetu akutwamba eŋijiluwu kumbadi. Eŋilili kumbadi kulonda amoni kukuulika kwetu kwamudi Kristu Yesu, nawu atwiŋiji muwuduŋu.
Hitwayovwahilili hela mpinji yanteshaku, kulonda walala wansaŋu yayiwahi wutwalekuhu nanenu.
Hakwila wenawa antu adiŋi atiyakana nawu alema; hela alema hinayishili kwami kumuchimaku, Nzambi haakamaŋa antu kumesuku; nami wenawa antu adiŋi atiyakana hiyanshililuku nsaŋu yikwawuku.
Kwakulehi! Ilaŋa chamwenuwu nawu anankunjiki kukushimuna nsaŋu yayiwahi kudi ayidima, mwomwamukunjikiluwu Petulu kukushimuna nsaŋu yayiwahi kudi akwakwalama, hiyakutukiswila nkisu.
Muloŋa iwu wakoŋeli mudi Petulu nakumutemesha kudi akwakwalama, diyi nawa wakoŋeli mudami nakuntemesha kudi aJentili.
AYakoba naPetulu niYowanu, amwekeni neyi yishimi, chamwenuwu luwi lwanyinkeluwu, hiyakutwolwela etu naBaranaba makasa achidiilu akukundaŋana, nawu enu muyi kudi aJentili, etu tuyi kudi akwakwalama.
Akuminini dakutuleja izu dakwila nawu chiŋa twanukaŋa atuzweŋi; mwomu nadiŋi nakufwila ninami nawa.
Ilaŋa chashikiliyi Petulu kuAntiyoki, nadikaŋili kumesu indi, muloŋa wadiŋi namuloŋa.
Muloŋa heliluwu antu afumini kudi Yakoba achidi kanda enzi, wadiilaŋa nawaJentili. Ilaŋa chanenzuwu wena, yena Petulu hakufumamu, hakwambuka kudi aJentili, muloŋa natiyi dehi akwakwalama woma.
NiaYudeya asheluku hiyakudimbana mwomumu nayena, kudimbana kwakwila niBaranaba nawa niyena hakuhuŋumuka chimu nawu.
Dichi ami chinamweni adi nakwila mwabula kuya walala wansaŋu yayiwahi, hinukumwila Petulu kumesu awakwawu ejima nami, Eyi kaYudeya hiwashakamaŋa mwaya wuYudeyaku, washakamaŋa neyi kaJentili, wakakejelaŋadi aJentili, neyi ashakami neyi chashakamaŋawu aYudeya?
Etu twela kuchisemwa chetu tudi aYudeya, hitudi kwetu aJentili akwanshiduku.
Yetu tuneluki netu, muntu hiyakutwesha kumuyiŋisha nakumutena waloŋa nanyidimu yanshimbuku, chiŋa nakumukuhwelela Yesu Kristu hohu. Ninetu aweni tunamukuhweleli Kristu Yesu kulonda atuyiŋishi nakututena aloŋa hakukuhwelela Kristu, bayi nanyidimu yanshimbuku. Muloŋa hikudi muntu akuyiŋishawu nakumutena waloŋa nanyidimu yanshimbuku.
Etu chitwakeŋeli netu, atuyiŋishi nakututena aloŋa mudi Kristu, neyi akutumona nawu tudi akwanshidi, komana Kristu diyi wakojejaŋa antu kuputola tahindi? Chinjila!
Neyi nukutuŋulula cheŋi yuma yinakisaŋeni, nadimwekeshi dehi kwikala mukwakuputola.
Muloŋa ami kunshimbi nimufu hamudimu wanshimbi, kulonda nimuhandili Nzambi.
Ampopela dehi hakulusu hamu naKristu, ilaŋa nahanda; hiyami nawaku, Kristu diyi wahandilaŋa mudami. Chinahandaŋa mumujimba nahandaŋa nakukuhwelela kwaMwana kaNzambi, wankeŋeli, wadinkeluhu kunkoolami.
Hinadiwulaŋa luwi lwaNzambuku; muloŋa neyi kuloŋa kwenzaŋa kunshimbi, komana Kristu wafwili tuhu kwindi.
Enu aŊalija, O chimwabula maana! Wayiloweli hinyi, enu antu amwekesheleluwu dehi Yesu Kristu hatooka, saŋa amupopelawu hakulusu?
Nakeŋi kuyihula chuma chimu hohu nami, Spiritu mwatambwili nanyidimu yanshimbi, tahindi nakwitiya kwakukuhwelela?
Munabulilidi maana? Kutachika mutachiki mudi Spiritu, mukumishi kwenu nachisemwa chaheseki?
Yina yuma yayivulu yimwadiŋi nakukabakana, komana mwayikabakenaŋa tuhu kwenu, tahindi? Neyi dimu, komana chadiŋi chamukunkulwayi.
Dichi yena wáyinkaŋa Spiritu, wákoŋaŋa nyidimu yaŋovu mukachi kenu, wachilaŋa nanyidimu yanshimbi, tahindi nakutiya kwakukuhwelela?
 Abarahama chamukuhweleleliyi Nzambi,
Dichi ilukenu nenu antu akukuhwelela diwu anyana kaAbarahama.
Mukanda wajila, chiwatenenaŋahu dehi nawu Nzambi wakayiŋisha nakutena kuloŋa aJentili nakukuhwelela, hakushimunaŋahu dehi kudi Abarahama nsaŋu yayiwahi, nindi,
Nochu antu akukuhwelela, anakooleki dehi hamu naAbarahama wakuhweleleli.
Ejima akuhwelelaŋa nyidimu yanshimbi, anekali dehi akwakushiŋewa; muloŋa anasoneki nawu,
Dichi dinu chinalumbuluki chakwila nawu, hikwekala muntu akuyiŋishawu nakumutena waloŋa nanshimbi kumesu aNzambuku. Muloŋa nawu,
Nshimbi hikukuhwelelaku; ilaŋa nawu,
Kristu watukuulili kukushiŋa kwanshimbi kwatushiŋiluwu, nanochu chamubalumwinuwu kwikala washiŋewa hansaŋu yetwetu. Muloŋa anasoneki nawu,
Kulonda kukooleka kwakoolekeliyi Abarahama kwakenzi hadi aJentili mudi Kristu Yesu kulonda tutambuli Spiritu akaniniyi nakukuhwelela.
Enu anakwetu, hinukuhosha mwahoshaŋawu antu. Hela chitiyaŋenu chamuntu, neyi anachikoleshi dehi hiyachidiwulaŋa kudi muntu, hela kusha kwokuku.
Yikaninu, ayikanini Abarahama niMbutu yindi. Hiyateneni mbutu neyi kwiji jajivuluku; ateneni kwayimu hohu nawu,
Dichi chinukwila nami nshimbi yenjili munahiti dehi nyaka nkulakaji jiwana namakumi asatu (430) nahatiyaŋeniyi Nzambi naAbarahama, hiyikutwesha kujaha chitiyaŋenu chakolesheliyi Nzambuku, mwaka yizeyeshi chikaninu chili chamukunkulwayi.
Muloŋa neyi wuswana wekala kwawu kunshimbi, komana hiwakukana nawaku; ilaŋa Nzambi wamwinkeluwu Abarahama chakukana.
Nshimbi yanka? Ayishililuku nsaŋu janyiloŋa nichamba kenza Mbutu yakaninuwu dehi kudi Nzambi. Nshimbi yenjili nawaŋelu kuchikasa chehaku.
Ichi dinu ihaku hiihaku wawumuku; ilaŋa Nzambi diyi wumu.
Nshimbi yalekeshaŋa yikaninu yaNzambi, tahindi? Chinjila! Neyi kwadiŋi nshimbi yatwesheli kuhandisha, mutenowu chalala kuloŋa kwadi kwinza kwokunshimbi.
Ilaŋa mukanda wajila wunakasi yuma yejima muŋovu yanshidi, kulonda chikaninu chakukuhwelela Yesu Kristu chiikali chambala chanawa akukuhwelela.
Ilaŋa hadiŋi kukuhwelela kanda kwinzi, atukasili naŋovu yanshimbi, atupatililumu kushika nihamba kamwekeshawu kukuhwelela.
Dichi nshimbi diyi nkuluŋaŋa yetu ndo-o nichenjiliyi Kristu, kulonda atuyiŋishi nakututena aloŋa nakukuhwelela.
Ilaŋa ichi chinenzi dehi kukuhwelela, hitwekala nawa cheŋi nankuluŋaŋaku.
Muloŋa mudi Kristu Yesu enu ejima mwela dehi anyana kaNzambi nakukuhwelela.
Muloŋa wejima wenu áyijimikili mwiŋili mudi Kristu, munadivwiki Kristu.
 Hikukutwesha kwikala cheŋi kaYudeya hela kaGrikuku; hikukutwesha kwikala cheŋi nduŋu hela hinduŋuku; hikukutwesha kwikala cheŋi iyala hela mumbandaku; wejima wenu munekali wumu mudi Kristu Yesu.
Neyi munekali ambala aKristu, komana munekali dehi mbutu jaAbarahama, muyanswana achikaninu.
Ilaŋa ami nami, helaŋa nswana wuchidi kansi, hashiyaŋanaŋa nanduŋuku, kutoŋa diyi mwanta wayuma yejima.
Ilaŋa wakuminaŋa dakwovwahila amuhembaŋa nikudi anyuuli, nihakashika mwaka watoŋolayi tata yindi.
Ninetu nawa, chitwadiŋi atwansi, twadiŋi muwuduŋu wayuma yampata yamunu mwishina yakuhemesha.
Ilaŋa mwaka chiwashikili chikupu, Nzambi hakutemesha Mwanindi, amuvweli kudi mumbanda, amuvweli kunshimbi;
kulonda akakuuli antu adiŋi kunshimbi, kulonda akatwiŋiji muchisaka chindi nakwikala anyanindi.
Chimunekali dehi anyanindi, Nzambi atemesha niSpiritu waMwanindi munyichima yetu nindi, Tata Yami.
Dichi hiwudi nawa cheŋi nduŋuku, wumwana; neyi wumwana komana wunswana wakuswanisha kudi Nzambi.
Hamwaka chimwabulili kumwiluka Nzambi, mwadiŋi anduŋu jawábula kwikala Nzambi.
Hakwila ichi chimunamwiluki dehi Nzambi, wata Nzambi diyi wayilukenu, muloŋanyi mukufuntila nawa cheŋi kuyuma yakuhemesha yazeya yawuzweŋi, mwaka mukeŋi kwiŋila cheŋi muwuduŋu wayu?
Mwajilikaŋa mafuku, nitukweji, niyilaaka, ninyaka.
Natiyi woma nami hadaha nayikabakeneni tuhu chamukunkulwayi.
Enu anakwetu, nayilembeleli nami ikalenu neyi ami, muloŋa ami nidi neyi enu. Himwaŋilili chatamaku.
Enu aweni mweluka dehi chuma chaletesheli kuyishimwina nsaŋu yayiwahi hakusambila, chochayikatu yami.
China chuma chamumujimba wami chimwamweni kutama, himwachidiwili, hela kuchisawulaku; mwakuminini dakuntambula neyi chakutambula kaŋelu kaNzambi, neyi yomweni Kristu Yesu.
Kukooleka kumwateneni kunayi dehi mudihi? Tiyenu niyileji chuma chinayimweni, nami neyi chatweshekeli, mutenowu mwantubwilili mesu enu himukunyinkawu ami.
Ami nabalumuki dehi kwikala mukwankunyi nenu nanichi chinayilejaŋa walala, tahindi?
Kulemesha kwaswejaŋawu kuyilemesha hikwayaŋa mwamuwahuku; analondi kuyambula nachu kulonda kuyilemeshaŋa wena.
Chachiwahi kulemesha muchawahila mafuku ejima, bayi chinukwikala nenu hohuku.
Enu anyanami anyanya, inukumwena cheŋi nyisoŋu yakuvwala nichimwamba kabalumuka nakufwana neyi Kristu!
Eŋa, neyi nadiŋi nenu katataka mutenowu nabalumuni dehi niizu dami, muloŋa nidi nakuyijinoka.
Enu mwakeŋa kwikala kunshimbi, nlejenu; nshimbi yayeni himwayitiyaŋaku, tahindi?
Muloŋa anasoneki nawu, Abarahama wadiŋi nawanyanindi amayala ayedi, iwu wakudi mumbanda wanduŋu, mukwawu wakudi mumbanda wesumbu.
Iwu wakudi mumbanda wanduŋu wavwalikili chakumujimba; hakwinza owu wavwalikili kudi mumbanda wesumbu wadiŋi wakukana.
Yena yumiyi himwevulu; muloŋa wenawa ambanda hiyitiyaŋenu yiyedi; chimu chakufuma kumpidi yaSinayi, diyi Haga wavwalaŋa anyana awuduŋu.
Iwu Haga diyi mpidi yaSinayi yamuArabiya, kafwampi diyi Yerusalema yamakonu, muloŋa yena wudi muwuduŋu nawanyanindi.
Hakwila Yerusalema yakwiwulu hiyekala muwuduŋuku, diyi mama yetwetu.
Muloŋa anasoneki nawu,
Enu anakwetu tudi anyana achikaninu neyi chadiŋiyi Isaka.
Chelili owu wavwalikili chakumujimba hakukabisha owu wakudi Spiritu, dichi chelaŋawu nilelu.
Mumukanda wajila nawudi? Nawu,
Dichi enu anakwetu, etu hitudi anyana kamumbanda wanduŋuku, tudi anyana kamumbanda wesumbu.
Kristu watufumisha dehi muwuduŋu; dichi shimatenu chakola, bayi mudikasila cheŋi mumpanda yawuduŋuku.
Tiyenu, ami Pawulu nukuyila nami, Neyi akuyalamisha himwakamwenamu chuma mudi Kristuku.
Mwamweni, nukuyishimwina nawa cheŋi amayala ejima akwalamishawu, nami anekali akasika kunshimbi yejima.
Enu mukukeŋa ayiyiŋishi nakuyitena aloŋa nanshimbi, munambuki dehi kudi Kristu, munasenuki dehi nawa munjila yaluwi.
Muloŋa etu kwetu twachiŋililaŋa kuloŋa kutwachiŋejaŋa, kutunatambwili kudi Spiritu nakukuhwelela.
Muloŋa mudi Kristu Yesu, kwalama hela kubula kwalama hikwakwashaŋaku, chiŋa yowu kukuhwelela kwakalakalaŋa nakukeŋa hohu.
Mwadiŋi nakutemuka chachiwahi, ayilekesheluku kudinyi, mwaka muleki kwovwahila walala?
Kukanjikija kwanayikanjikijuwu, hikunafumi kudi yena wayitambikaŋaku.
 Iluŋi dantesha dananishaŋa chikanka chejima.
 Nayikuhweleli mudi Mwanta, nami himukutoŋojoka mwacheŋuku; hakwila muntu wayikabishaŋa ochu wakawana muloŋa, yowu akawanawu yowu.
Ilaŋa enu anakwetu, neyi ami nichidi kushimuna kwalama, adi nakunkabishiladi nihanu? Neyi chadiŋi ochu, komana ninsonyi yakulusu yinahiti dehi.
Mutenowu áyiluwaŋeshaŋa adi kudiketula awenawu!
Muloŋa enu anakwetu, ayitambikilili kwenu kusubuka. Ichi chimunasubuki dehi, bayi muchibalumuna chiikali chakukwasha nachu chisemwa chahesekuku. Ikalenu kwenu akwakudikalakela wumu namukwawu mukukeŋa.
Muloŋa nshimbi yejima yinalumbulukili mwizu dimu nawu,
Kwinza neyi mukudisumona nakudidya wumu namukwawu, babalenu mubuli kudijilisha wumu namukwawu.
Ami nami endenuŋa chakuyendesha kudi Spiritu, kulonda mubuli kwila yáfwilaŋa chisemwa chaheseki.
Muloŋa chisemwa chaheseki chafwilaŋa yabula kukeŋayi Spiritu, niSpiritu nawa wafwilaŋa yábula kukeŋa chisemwa chaheseki. Muloŋa wena, chabula kutiyaŋanawu wumu namukwawu, alonda kuyikaŋesha kwila yuma yimwakeŋaŋa kwila.
Ilaŋa neyi ayilombolaŋa kudi Spiritu, himudi nawa kunshimbuku.
Nyidimu yachisemwa chaheseki hiyakuyambaku. Diyeniyi; wujila, wuzondu wamumuchima, kufwila yatama,
kupesha, kupanda, kuhelaŋana, kuzuŋa, ichima, madombu, kukokwela kwenu, kudambola, kwitiya nsaŋu yaheŋa,
lwisu, kusheta, yisela yatama, niyuma yidi neyi iyi. Yeniyi nukuyileja munayilejeli dehi, nami antu akwila mwenimu hiyamba kaswana wanta waNzambuku.
Hakwila mukabu waSpiritu yowu kukeŋa, muzaŋalu, kuwunda, kukaba kabe-e, luwi, kuwaha, kushinshika,
kwovwaha, kudihemba. Hikwekala nshimbi yalekeshaŋa yumiyuku.
Antu ambala aKristu Yesu apopela dehi chisemwa chaheseki hakulusu, niyuma yatiyaŋa chisemwa kuwaha, niyafwilaŋayi.
Neyi tukuhanda chakutuhandisha kudi Spiritu, twendenuŋa nawa chakutwendesha kudi Spiritu.
Bayi tukeŋa kudilemesha chamukunkulwayuku, tubuli kudivuloka, nikuditiyila ichima.
Enu anakwetu, neyi anawani muntu naputoli, enu mwendaŋa muSpiritu, mufuntishenu muntu wudi ochu naspiritu yakudizoza; babalaku hadaha nineyi akakutesha.
 Sendaŋanenu yisenda yenu; neyi mukwila mwenimu, mukwila nshimbi yaKristu chikupu.
Muntu wadimonaŋa yomweni nindi nimuntu walema, iku wamukunkulwayi, nadidimbi tuhu kwindi.
Ilaŋa antu ejima ashinshiki nyidimu yawu, muntu himuntu. Muntu wukwila mwenomu, diyi wukumona hakudisamina namudimu windi yomwenindi, bayi kudisama namudimu wawacheŋuku.
Muloŋa antu ejima akadisendela yisenda yawu, iwu nachindi, iwu nachindi.
Muntu ataŋishaŋawu izu daNzambi, akwashi owu wamutaŋishaŋa nayuma yayiwahi yejima.
Bayi mudidimbaku, Nzambi hiyamusehaŋaku, yonsu yakudimayi muntu, diyi yakadyayi.
Muntu wukukuwila chisemwa chindi chaheseki, wakadya kutoka kuchisemwa chaheseki; hakwila yena wukukuwila Spiritu, wakadya wumi wahayanyaka kudi Spiritu.
Bayi tuzeyaŋa nakwila mwamuwahuku, muloŋa twakadya hachilaaka chakudya, neyi tunabuli kuzeya.
Dichi dinu, neyi tukumona hakwilila, twililenuŋa antu ejima chachiwahi; tubadiki kwilila akwetala dakukuhwelela.
Talenu iji nsona jamaneni jinayisonekeli nachikasa chamami aweni.
Antu ejima ayikakejaŋa nawu ayalamishi kulonda ayilemeshi kudi antu munyijimba, adi nakufwila abuli kuyikabishila nsaŋu yakulusu yaKristu.
Kutoŋa hela awenawu aalama dehi hiyelaŋa kwawu nyidimu yanshimbuku; anakeŋi nawu enu chiŋa mwalami hohu, kulonda akadisami nansaŋu yanyijimba yenu.
Hakwila ami kudisama chinjila, chiŋa nakulusu yaMwanta wetu Yesu Kristu hohu. Mpata yamunu mwishina ampopelayi dehi hakulusu, ninami ampopa dehi kunsaŋu yampata yamunu mwishina.
Muloŋa kwalama, hela kubula kwalama, hikukweti chumaku, chiŋa yowu kuleŋa kwakwiha hohu.
 Kuwunda niluwi lwikali nawantu ejima akwila mwenimu mutunayileji, niaIsarela ambala aNzambi nawa.
Kufuma kulelu, bayi ankabisha nawa kudi muntuku, muloŋa ami nidi nayibata yaYesu hamujimba wami.
 Luwi lwaMwanta Yesu Kristu lwikali naspiritu yenwenu anakwetu. Amena.
