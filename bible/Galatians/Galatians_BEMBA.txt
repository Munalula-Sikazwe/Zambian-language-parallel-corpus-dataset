Ine Paulo umusole. Nshaitwa nangu ukutumwa no muntu. Lelo ni Yesu Kristu na Lesa Wishi uwamubushishe ku bafwa ebanjita. 
Ababwananyina bonse abo tuli nabo, pamo na ine wine twamulembela mwe nkuta sha mu Galatia. 
Icikuuku no mutende wakwa Lesa Shifwe ne Mfumu Yesu Kristu fileba na imwe.
Kristu aliituula ilambo pa mulandu wa fyabubifi fyesu, epakuti atulubule ku bubi bwa muli cino calo. Acita ifyo pantu efyo Lesa Shifwe alefwaya. 
Lesa nalelumbwa pe na pe! Ameni.
Kwena namunsungusha! Pa nshitafye inono namusangukila Lesa uwamwitile pa mulandu wa cikuuku cakwa Kristu, mwapokelela ne mbila imbi. 
Awe kwena, takwaba Mbila Nsuma na imbi. Nicofye kuli abantu bamo abalemufulunganya, balefwaya no kwalula Imbila Nsuma yakwa Kristu no kuilosha mumbi. 
Lelo cibe nifwe nangu ni malaika ukufuma ku mulu nga aisa bila imbila imbi iyapusana ne Mbila Nsuma twabilile kuli imwe, ena uyo alapishiwe! 
Twalimwebele kale, nomba nakabili nabwekeshapo, nga cakuti kwaba umuntu uwalabila imbila iyapusana neyo mwasuminamo, ena uyo alapishiwe!
Bushe pakulanda ifi, ndefwaya ukuti abantu bansuminishe? Awe iyoo! Ndefwaya ukuti Lesa eo ansuminishe. Bushe ndefwayafye ukutemwikwa ku bantu? Ndafwayafye ukutemwikwa ku bantu, nga nshili musha wakwa Kristu!
Mwe bamunyinane, ico ine ndefwaya ukuti mwishibe nici icakuti, Imbila Nsuma mbila, tayafuma ku bantu. 
Nshaipokelela ukufuma ku muntu nelyo umo, nangu ukufundwa ku muntu nelyo umo. Ni Yesu Kristu umwine ewaisokolwele kuli ine.
 Mwalyumfwa ifya pa bumi bwandi ilyo nalekonka imipepele ya Ciyuda. Nacushishe nganshi ulukuta lwakwa Lesa. Nalefwayafye no kululofya. 
Nalicincile ukucila Abayuda banandi abengi aba nkulo yandi mukukonka imipepele ya Ciyuda. Kabili nalibacilile bonse ukukonka ifishilano fya fikolwe fyesu.
Lelo Lesa ku cikuuku cakwe ansalile ninshi nshilafyalwa, anjitile no kuba umubomfi wakwe. 
Umwine wine ewatemenwe no kunsokolwela Mwane, epakuti mone no kubila Imbila Nsuma yakwe ku Benafyalo. Pa nshita ilya, nshaile nangu ku muntu nelyo umo pakuti ampandeko amano. 
Kabili nshaile nangu ni ku Yerusalemu kwine kukumona abantangilile ukuba abasole, lelo naile ku calo ca Arabia. Ilyo nafumineko, nabwelele ku Damasiko. 
Panuma ya myaka itatu elyo naile ku Yerusalemu kukumonana na Kefa. Naikele nankwe inshiku ikumi limo na shisano. 
Nshamonene na musole umbi, kanofye Yakobo munyina wa Mfumu.
Ndemweba pa menso yakwa Lesa, ifi ndemulembela fyacishinka, te fyabufi iyoo!
Elyo kabili naile ku calo ca Siria na Kilikia. 
Inkuta sha mu Yudeya ishaba muli Kristu shena tashanjishibe no kumonana tatwamonanapo nasho. 
Shaleumfwafye ifyo baleshishimikila abati, “Umuntu ulya uwaletucusha, nomba eulebila imbila ya cisumino iyo kale alefwaya ukulofya!” 
Nabo epakulalumbanya Lesa pa mulandu wa ine.
Papitile imyaka ikumi limo na ine, elyo nabwelelemo ku Yerusalemu, lyena twali na Banaba. Kabili nalisendele na Tito. 
Ico nailileko, nico efyo Lesa ansokolwelele ukuti ndi nokuyako. Twalongene ne ntungulushi sha bena Kristu mu bumfisolo, umo nashilondolwelele amashiwi ya Mbila Nsuma mbila ku Benafyalo. Nshalefwaya ukuti imilimo ndebomba elyo neyo nabomba kale ikabe iyakuicushafye. 
Tito uo nali nao nangu ena ali Mugiriki, tashamupatikishe ukuti asembululwe. 
Lelo abantu bamo abaleilanga ukuba kwati bena Kristu banensu balafwaya ukuti asembululwe. Aba bantu baishile sokelela mwibumba lyesu nge nengu pakuti bafwailishe pa buntungwa twashukila pali ico twaba muli Kristu. Bena balefwaya ukututeeka mu busha. 
Awe na ifwe twakaanininafye ukubanakila, pantu twalefwayafye ukuti tumusungile Imbila Nsuma yacine cine.
Lelo abo abalemoneka ukuba intungulushi, (nomba kwena ine nshabasakamene nakalya, pantu Lesa taba na mucishacinani) abo abamoneka ukuba intungulushi tabamwene neco balundilepo pafyo mfunda. 
Lelo bamwenefye bwino ukuti Lesa alimpeela umulimo wakubila Imbila Nsuma ku Benafyalo, nga filya fine apeela Petelo umulimo wakubila Imbila Nsuma ku Bayuda. 
Pantu ni Lesa umwine ku maka yakwe ewalenga ukuti mbe umusole ku Benafyalo, nga filya fine alengele Kefa ukuba umusole ku Bayuda. 
Ishi ntungulushi Yakobo, Kefa na Yoani balishininkishe ukuti ni Lesa ku cikuuku cakwe ewampeela uyu mulimo. Awe ine na Banaba twalafunkana nabo mu minwe pakulanga ukuti bonse tulebombafye umulimo umo wine. Twaumfwana nokuti Banaba na ine twakulabomba pakati ka Benafyalo, elyo bena pakati ka Bayuda. 
Icintu cimo ico batulombele, cakuti tuleibukisha ukwafwa abalanda. Elyo ici cintu cena eco nasakamana nganshi ukubomba.
Ilyo Kefa aishile ku Antioki nalimukalipile pa bantu, pantu ali no mulandu. 
Pantu ilyo abantu bafumine kuli Yakobo bali tabalati bese, Kefa aleliila pamo na bena Kristu Abenafyalo. Lelo ilyo aba bantu baishile, Kefa aleka ukulaliila pamo na Benafyalo, aipatulako. Pantu aletiina aba bantu ico bena balefwaya ukuti abena Kristu Abenafyalo nabo balesembululwa. 
Abena Kristu Abayuda bambi nabo ku mulandu wa mwenso balakonkelela ubucenjeshi bwakwa Kefa. Banaba nao wine ku mulandu wa mwenso alacita ubucenjeshi bumo bwine. 
Kanshi ilyo namona ukuti aba bantu tabali pa cishinka mukukonka mashiwi ya Mbila Nsuma, elyo naebele Kefa ninshi bonse epo bali nati, “Iwe uli Muyuda, nomba walekonka imikalile ya Benafyalo, tawalekonka iya Bayuda. Nga kanshi kuti walapatikisha shani Abenafyalo ukulaikala nga Bayuda?”
Ifwe twafyalwa Abayuda, tatuli Benafyalo ababifi. 
Ifwe twalishiba ukuti umuntu taba uwakaele pa cinso cakwa Lesa pa mulandu wakusunga Amafunde yakwa Mose, lelo ni mukuba ne cisumino muli Kristu Yesu. Kanshi na ifwe bene twasumine Kristu Yesu pakuti, mukuba ne cisumino muli Kristu, tumone ukuba abakaele pa cinso cakwa Lesa, temukusunga Amafunde yakwa Mose. Pantu takwaba nangu umo uwingaba uwakaele pa cinso cakwa Lesa, ico akonka Amafunde yakwa Mose. 
Nomba ifwe nga tufwaya ukuba abakaele pa cinso cakwa Lesa mukusumina muli Kristu, kabili na ifwe batusanga ukuti tuli babifi, bushe ninshi calola mukuti ni Kristu eulelenga ukuti tube ababifi? Awe cakaana! 
Nga cakuti nabwelela kukukuula ico naonawile, ninshi kuti calangafye ukuti ndi mpulamafunde. 
Ukulingana no mwalola Amafunde yakwa Mose ine nalifwa, kanshi nshateekwa kabili naya mafunde. Eico naba nomba uwamweo pakuti ndebombela Lesa. 
Nalitanikwa pamo na Kristu pa musalaba. Kanshi nomba teine nyenda umumi, ni Kristu ewikala umumi muli ine. Ubumi bwandi nomba, kwenda ne cisumino mu Mwana wakwa Lesa, uwantemenwe, kabili uwaleka no mweo wakwe pa mulandu wa ine. 
Nshilesuula cikuuku cakwa Lesa. Lelo nga cakuti umuntu kuti amona ukuba uwakaele pa cinso cakwa Lesa mukusunga Amafunde yakwa Mose, ninshi imfwa yakwa Kristu tayabomba nelyo cimo.
Mwe bena Galatia muli mpelwamano! Nani uwamufulungenye? Nalimulondolwela bwino no kumulangafye bwino ifyo Kristu atanikwe pa musalaba. 
Nalamwipushafye icintu cimo, bushe mwapokele Mupashi Wamushilo ico mwalesunga Amafunde yakwa Mose, nangu nico mwaumfwile no kusumina Imbila Nsuma? 
Bushe cine kupelwamano konse uko! Mwatampile na Mupashi wakwa Lesa, nomba mulefwaya ukupwishishisha na maka yenu ayabuntunse? 
Bushe ninshi fyonse ifyo mwaculileko fyali fyafye? Nshilesubila ukuti fyali fyafye! 
Ico Lesa amupeelela Mupashi no kulacita ifipeshamano uko muli, bushe nico musunga Amafunde yakwa Mose nangu nico mumfwa Imbila Nsuma elyo no kusumina mwasumina?
 Umfweni ifyo Abrahamu acitile, “Abrahamu asumine Lesa, na pa mulandu wa cisumino cakwe, Lesa amumwene ukuti mololoke pa cinso cakwe.” 
Kanshi mufwile ukwishiba ukuti abantu bacisumino e bana bene bene abakwa Abrahamu. 
Amalembo Yamushilo yalisobele ukuti, Lesa akalenga Abenafyalo nabo ukuba abakaele pa mulandu wakusumina. Eico Lesa aebele Abrahamu mu Mbila Nsuma iyakuti, “Ni muli iwe emo imishobo yonse ikapaalilwa.” 
Kanshi bonse abasumina balapaalwa nga filya Abrahamu apaalilwe ico asumine.
 Abo bonse abashintilila pafyo babomba mukusunga Amafunde yakwa Mose balishama. Pantu calembwa ukuti, “Abe uwalapishiwa umuntu uushisunga ifyalembwa fyonse mu citabo ca Mafunde yakwa Mose.” 
Lelo calishibikwafye bwino ukuti Amafunde yakwa Mose tayalenga muntu nelyo umo ukuti abe uwakaele pa cinso cakwa Lesa. Pantu calembwa ukuti, “Umololoke ena akulaba umumi pa mulandu wa citetekelo.” 
Nomba Amafunde yakwa Mose tayashintilila pa citetekelo. Pantu calembwa ukuti, “Umuntu uukonka aya mafunde, ni ku mafunde akekalila umumi.”
Lelo Kristu alitulubula ukufuma ku citipu icaletele Amafunde yakwa Mose, ico Kristu umwine abuulile icitipu cesu abika pa mubili wakwe. Pantu calembwa ukuti, “Alitipwa umuntu uwakulikwa pa cimuti.” 
Kristu Yesu acita ifi, pakuti Abenafyalo nabo bashukileko ipaalo Lesa alaile Abrahamu pa mulandu wakwa Kristu. Elyo lyena na ifwe fwe balesumina tulepokelela Mupashi Lesa alaya.
Bamunyinane, nalamupeela icilangililo ica mu bumi bwesu ubwa cila bushiku. Abantu babili nga basuminishanya, elyo no kupangana bapangana pa cintu cimo, tapali nangu umo wingonaula ico cipangano nangu ukulundapo icintu cimbi. 
Nomba Lesa alaile ifilayo kuli Abrahamu na kuli umo pali ba lupwa lwakwe. Ifyalembwa tafitila, “Na kuli ba lupwa lobe,” kwati bantu abengi, lelo calembwa ukuti, “Na ku bufyashi bobe,” pakulanga ukuti muntu umofye, noyo muntu ni Kristu. 
Kanshi umo nalosha ni umu, Lesa acitile icipangano na Abrahamu, alaya no kulacisunga. Kanshi emukuti Amafunde yakwa Mose ayo yaishile peelwa ilyo ninshi palipita imyaka imyanda amakumi yane na makumi yatatu (430), tekuti yafumyepo no konaula ico Lesa alaile. 
Pantu ubupe ubo Lesa alaya ukupeela, nga apeelela pa mulandu wa Mafunde yakwa Mose, kanshi ninshi tapeela pa mulandu wa cilayo. Lelo nico Lesa amulaile, eco apeelele Abrahamu ubo bupe.
Nga kanshi Amafunde yakwa Mose ya mulimo nshi? Lesa apeele aya mafunde pakulanga ifyo umuntu abifya. Kabili yali nokubakofye mpaka uwa mu bufyashi bwakwa Abrahamu, uo Lesa alaile, akese. Lesa aebele bamalaika ukupeela amafunde yakwe ku muntu umo, ndubulwila, uwali pakati kakwa Lesa na bantu. 
Ndubulwila tafwaikwa ukumfwa nga palifye umuntu umo, lelo Lesa abafye umo.
Bushe calola mukuti Amafunde yakwa Mose yalipusana nefyo Lesa alaya? Awe, nakalya. Pantu Amafunde yakwa Mose nga kuti yaletela abantu umweo, ninshi lyena ukukonka aya mafunde kuti kwalenga umuntu ukuba uwakaele pa cinso cakwa Lesa. 
Lelo calembwa mu Malembo Yamushilo ukuti, abantu bonse aba pano isonde benakubifya. Epakuti abalesumina, balepoka ubupe ubo Lesa alaya, pali ico bali ne cisumino muli Yesu Kristu.
Ilyo inshita ya cisumino yali tailaisa, Amafunde yakwa Mose yatuteekele nga bafungwa, mpaka no kufika ilyo icisumino casokolokelepo. 
Kanshi Amafunde yakwa Mose yali e kasunga wesu, mpaka no kwisa kwakwa Kristu. Lyena epakuti mukuba ne cisumino, tumoneke ukuba abakaele pa cinso cakwa Lesa. 
Nomba apo inshita ya cisumino yalisa, awe Amafunde yakwa Mose tekuti yabe kasunga wesu nakalya.
Apo mwalisumina, nomba bonse muli bana bakwa Lesa ico mwaba muli Kristu Yesu. 
Apo mwabatishiwa ukuti mube muli Kristu, kanshi nomba mwafwala Kristu umwine wine. 
Kanshi nomba takwaba kapatulula kakuti uyu Muyuda noyu Mwinafyalo, uyu muntungwa noyu musha, uyu mwaume noyu mwanakashi. Awe apo bonse mwaliba muli Kristu, kanshi nomba mwabafye umo. 
Nga mwaba abantu bakwa Kristu, ninshi lyena muli ba mu bufyashi bwakwa Abrahamu, kabili mukapoka nefyo Lesa alaya.
Ico ndesosa nici icakuti, umwana wakupyana wishi ilyo acili umwaice, nangu kwena e mwine wa fyuma fyonse, abafye ngo musha. 
Ali nokumfwila abalemusunga na baleyangalila ifyuma fyakwe mpaka inshita wishi apima ikafike. 
E cimo cine na ifwe. Ilyo twali nga baice mukwishiba Lesa, na ifwe twateekelwe ubusha ne mipashi ya pano isonde. 
Ilyo inshita Lesa apimine yafikile, elyo atumine Mwane. Aishile fyalwa ku mwanakashi, nao alekonka na Mafunde yakwa Mose. 
Aishile kukulubula abo abateekelwe na Mafunde yakwa Mose, pakuti na ifwe tumone ukuba abana bakwa Lesa.
Pakulanga ukuti muli bana bakwe, Lesa alitutumina mu mitima yesu Mupashi wakwa Mwane. Uyu Mupashi eubilikisha ati, “Abba, Tata, Tata ee!” 
Kanshi nomba tauli musha, uli mwana. Apo nomba uli mwana, kanshi akakupeela fyonse ifyo ateyanishisha bamwane.
Kale ilyo mushaishibe Lesa, mwalifye abasha ba fintu ifishili imilungu. 
Nomba mwalishiba Lesa, nangu kantile Lesa wine nomba alimwishiba. Nga kanshi kuti mwabwelulukila shani ku fintufye ifinangwa ifishakwata maka? Bushe nakabili mulefwaya fimuteeke ubusha? 
Mulacindikapo inshiku shimo, imyeshi imo, inshita shimo isha myaka, elyo ne myaka imo. 
Awe ndi uwasakamana pali imwe ukuti nalimo naicushishefye pakumubombela!
Mwe bamunyinane, ndemupapata mube ngefyo ine naba, pantu ine nalyalwike naba ngefyo imwe mwaba. Imwe tamwandufyenye nelyo cimo. 
Muleibukisha icalengele umuku wapakubala ukuti njise kukubila Imbila Nsuma kuli imwe, nico nalwele. 
Nangu cali icamukosela ku mulandu wa bulwele bwandi awe tamwansuulile nangu ukuntalukako. Lelo kabili mwampokelelefye ngefyo mwingapokelela malaika wakwa Lesa. Mwampokelelefye kwati ni Kristu Yesu wine. 
Mwasansamwike nganshi. Nga nomba insansa shenu shili kwi? Ine ndesosa nga kambone wenu ukuti, acilacitika, pa nshita ilya nga mwalilobwelemo amenso yenu mwe bene, amumpeela. 
Bushe pakumweba icishinka, epo ningabela umulwani wenu?
Abo bantu balelanga ukumusakamana nganshi, lelo ifyo balefwaya ukucita fibi. Ico balefwaya kumupatula kuli ine, pakuti ebo muposeko amano, mulebakonka. 
Cintu icisuma ukulanga ukusakamana abantu, kumfwa nga ni pa cintu icisuma. Ici cena cacishinka lyonsefye, temukuti kanofye ilyo ndi na imwe. 
Mwe bana bandi! Nakabili nimwe ndeculila ngo mwanakashi uukomenwe ne fumo. Ndecula pakuti mwaluke mukule mu mibeele yakwa Kristu. 
Ala kuti natemwa ukuba na imwe pali ino nshita. Lyena kuti naishiba ifyakumweba, pantu ine namumpesha amano!
Kanjipushe abo pali imwe abafwaya ukuteekwa na Mafunde yakwa Mose. Bushe tamwaumfwa ifyo aya mafunde yasosa? 
Aya mafunde yatila, Abrahamu ali na bana abaume babili. Umo nyina ali umusha, elyo umbi nyina ali umuntungwa. 
Umwana Abrahamu afyele ku mwanakashi umusha, afyelwe nga ififyalwa abantu bonse, lelo umwana Abrahamu afyele ku mwanakashi umuntungwa, wena afyelwe ukulingana nefyo Lesa alaile. 
Ifi fintu fyonse fili nomo filolele. Haga banakashi babili balelanga ifipangano fibili. Haga alanga icipangano ca pa lupili lwa Sinai, elyo na bana baciko abasha. 
Haga aba kwati lupili lwa Sinai mu calo ca Arabia, kabili apala ku musumba wine uyu uulipo uwa Yerusalemu, pantu musha pamo pene na bamwane. 
Lelo Yerusalemu wa mu mulu wena muntungwa, kabili e nyinefwe. 
Pantu calembwa ukuti,
Nomba imwe bamunyinane, pamo nga Isaki imwe muli bana ba cilayo cakwa Lesa. 
Pa nshita ilya, umwana ulya wafyelwe nga filya fifyalwa abantu bonse, alecusha umwana uwafyelwe ku maka yakwa Mupashi wakwa Lesa. Kanshi ifyo fine efilecitika na nomba. 
Bushe Amalembo Yamushilo yatila shani? “Tamfya umwanakashi umusha pamo no mwana wakwe. Pantu ifyuma wishi akasha nga afwa, umwana wa musha tekuti nao apokeko pamo no mwana wa mwanakashi umuntungwa.” 
Kanshi mwe bamunyinane, ifwe tuli bana ba mwanakashi umuntungwa, tatuli bana ba mwanakashi umusha iyoo.
Ifwe tuli bantungwa bene bene, eco Kristu atulubwila. Kanshi kosenipofye, mwileka umuntu nangu umo amupose mwikoli lya busha nakabili.
Umfweni! Ine ne Paulo ndemweba ukuti, nga mwasumina ukusembululwa, ninshi tamwamwenamo nelyo cimo mukusumina Kristu.
Nakabili nabwekeshapo ukuti, uyo onse uwasumina ukusembululwa, ninshi ali nokusunga Amafunde yonse ayakwa Mose. 
Imwe bonse mwe balefwaya ukuba abakaele pa cinso cakwa Lesa pa mulandu wakusunga Amafunde yakwa Mose, mwalifuma kuli Kristu. Kabili mwaliitalusha na ku cikuuku cakwa Lesa. 
Nomba ifwe ku maka yakwa Mupashi tulelolela no kusubila ukuba abakaele pa cinso cakwa Lesa, pali ico twasumina. 
Pantu kuli ifwe fwe baba muli Kristu, ukusembululwa takubomba nelyo cimo, elyo no kukanasembululwa nako kwine takubomba nelyo cimo. Icikalamba cisumino icibomba imilimo ya citemwiko.
Mwaleendafye bwino bwino. Nga nani uumucilingenye, amulesha ukulanakila icishinka? 
Ico cena te Lesa uwamwita ewacita ico. 
Intutumushi inono ilatutumuna umufuba onse. 
Ine ndatetekela mu Mfumu ukuti tamwakabuule amafunde yambi, kanofye ayo namufunda, lelo uyo muntu uulemufulunganya, nangu engaba shani, Lesa akamukanda.
Nomba bamunyinane, nga na nomba ncili ndebila ukuti bonse bali nokusembululwa, nga cinshi bengalabikapofye ukulancusha? Ala aciba ifyo, ukubila pa macushi yakwa Kristu pa musalaba nga teti kulete impasase. 
Kanshi abo bantu balemufulunganya, kuti cawama nokuti mukuisembulula bapitilisha baitungwilamo!
Lelo imwe bamunyinane, Lesa alimwita ukuba abantungwa. Nomba mwileka ubu buntungwa bumutwale kukukonkelela ulunkumbwa lubi. Lelo mwishibe ukulanga icitemwiko, cila umo mukubombela umunankwe. 
Pantu Amafunde yonse ayakwa Mose yashinta muli ili funde ilyakuti, “Uletemwa umubiyo ngefyo waitemwa we mwine.” 
Lelo nga mwalasumana elyo no kucenana, cenjeleni, limbi mukayonaula bonse.
Ifyo ndemweba nifi, muleenda abatungululwa na Mupashi, lyena tamwakulakonkelela ifyo ubuntunse bwenu bufwaya. 
Pantu ififwaya ubuntunse bwesu fyalipusana nefyo Mupashi afwaya. Elyo ifyo Mupashi afwaya, nafyo fyalipusana ne fifwaya ubuntunse bwesu. Mupashi no buntunse filalwishanya. Kanshi eco mufililwa ukucita ifyo mulefwaya ukucita. 
Lelo nga Mupashi eumutungulula, kanshi ninshi tamwateekwa na Mafunde yakwa Mose.
Nomba imicitile ibi iyabuntunse yalishibikwafye bwino. Niyi, bucilende, ubupulumushi, ubucende, 
ukupepa utulubi, ubuloshi, ukupatana no kulaumana, ubufuba, icipyu, bukaitemwe, akapatulula no kukanaumfwana, 
umufimbila, bucakolwa, ubulili, elyo na fimbi ifya uyu musango. Ndemusokako nakabili ngefyo namusokele kale ukuti abantu abacita ifi fintu tabakapyane Bufumu bwakwa Lesa.
Lelo Mupashi wena alenga icitemwiko, insansa, umutende, umutekatima, icilela, ukuwamya, ubufumacumi, 
umutembo no kushipikisha. Takwaba ifunde nangu limo ililesha ifya musango uyu. 
Abantu bakwa Kristu Yesu, bena balipaya ipamfya lyabuntunse no lunkumbwa lubi. 
Apo Mupashi ewatupeela umweo, kanshi natuleenda na Mupashi. 
Natuleke ukuitutumuna, nangu ukusonsombana, nangu umo ukulafimbila umunankwe.
Mwe bamunyinane, umo nga asangwa mu bubifi, mwe batungululwa na Mupashi mumwalulule afume mu bubifi. Lelo mube abamutembo mukumwalulula. Elyo na imwe bene muleisunga bwino, epali na imwe mwawila mu ntunko. 
Mulesendeshanya ifipe ifyafina, epakuti mulefikilisha amafunde yakwa Kristu. 
Umo nga alaitunga ukuba cimo, mu nshita tali nelyo cimo, ninshi aleibepafye. 
Cila muntu aleipingula pafyo alecita. Nga fisuma, lyena kuti aumfwa icilumba pafyo umwine acita, nomba tekulalinga ku milimo umunobe umbi alecita. 
Pantu cila muntu ali nokuibombela imilimo yakwe umwine.
Umuntu uulefundwa amashiwi yakwa Kristu, ali nokupeelako uulemufunda ifintu ifisuma pali fyonse ifyo akwata.
Mwilaibepa, Lesa tatumpikwa. Ico umuntu abyala, eco akalobolola. 
Uubyala mufyo ubuntunse bwakwe bufwaya, ninshi akalobolola imfwa. Nomba nga abyala ifyo Mupashi afwaya, ninshi wena akalobolola umweo wape. 
Kanshi twilatendwa ukucita ifisuma. Pantu kumfwa nga tatulenenuka, ninshi tukalobolola ifisabo pa nshita yafiko. 
Kanshi ilyo tucili ne nshita, natulecita ifisuma ku bantu bonse, ukucilapo kuli bamunyinefwe mu cisumino.
Moneni ifilembo ubukulu ifyo nalalemba. Nine wine ndemulembela no kuboko kwandi! 
Abo bantu abalemupatikisha ukusembululwa, balefwayafye ukutashiwa ku bantu. Ico balecitila ifyo, nico tabalefwaya kucushiwa pa mulandu wa musalaba wakwa Kristu. 
Elyo na basembululwa bene tabasunga Mafunde yakwa Mose. Balefwaya ukuti imwe musembululwe pakuti baleitakishisha pali ico mwanakila ulutambi lwakusembululwa. 
Kwena ine nshamona cakuitakishishapo kanofye umusalaba wa Mfumu yesu Yesu Kristu. Pa mulandu wa musalaba wakwa Kristu, kuli ine ifyacalo fyaba kwati tafyabapo fyalifwa, elyo na ine nalifwa ku fyacalo. 
Ukusembululwa kwafyefye, elyo no kukanasembululwa nako kwine kwafyefye, icikalamba kuba umuntu mupya. 
Umutende no luse lwakwa Lesa fibe kuli bonse abakonka ici cebo, pamo pene na bena Israeli bakwa Lesa bonse!
Ukufuma pali nomba nshilefwaya umuntu ukulancusha. Pantu naliba ne mikofu pa mubili wandi iyilanga ukuti ndi muntu wakwa Yesu.
Bamunyinane, icikuuku ca Mfumu yesu Yesu Kristu cileba na imwe bonse. Ameni.
