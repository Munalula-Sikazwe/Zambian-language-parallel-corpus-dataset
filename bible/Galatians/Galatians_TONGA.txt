Ndime Paulu mutumwa. Nsiindakatumwa naa kugwasigwa amuntu pe, pele wakandituma ngu Jesu Kilisito a Leza Taata, wakamubusya kuzwa kubafu. 
Mebo abeenzuma boonse mbendili aabo,
Leza Taata a Mwami Jesu Kilisito amubede aaluse akumupa luumuno. 
Kilisito wakalyaaba akaambo kazinyonyoono zyesu kuti atuvune kuzwa kububi bwaansi aano, mbubonya mbuli bwakayanda Leza Taata. 
Atulemeke Leza mane kukabe kutamani. Akube boobo.
Ndagambwa kapati kuti mwafwambaana kusiya Leza wakamwiita muluse lwa Kilisito, akutobela makani aambi. 
Takuli kuti kuli makani mabotu aambi pe. Kuli buyo bantu bamwi bamupilinganya, bayanda kunyonganya Makani Mabotu aaamba zya Kilisito. 
Pele kufumbwa muntu, nituba ndiswe naba mungelo, uumukambaukila makani aambi aatali mbuli ngutwakamukambaukila, asinganyizigwe. 
Mbutwaambide kale, alimwi ndaindulula, kuti naa kuli muntu uumukambaukila makani aambi aatali mbuli ngumwakatambula kulindiswe, asinganyizigwe. 
Lino nendaamba eezi sena ndiyanda kuti bantu bandizuminine? Peepe, pele Leza alikke. Sena ndisoleka kubotezya bantu? Peepe, nindacili kubotezya bantu nindatali mutwanga wa Kilisito pe.
Nobakwesu, ndimuzibya kuti Makani Mabotu aaya ngekambauka taazwi kubantu pe. 
Nsiindakaatambula kuzwa kumuntu, alimwi taakwe wakandiiisya Makani aaya, pele Jesu Kilisito nguwakandiyubunwida ngawo.
Mwakamvwa kale zyabuumi bwangu mbubwakabede kale-kale nindakacili mulukondo lwa Bajuda, ndakali kupenzya mbungano ya Leza kapati akusoleka kwiinyonyoona. 
Nkabela ndakabainda beenzuma banji mukucita zya Bujuda, masimpe ndakali munkutwe mutunsiya-nsiya twabasikale besu.
Pele Leza muluse lwakwe wakandisalide kale akundiita nketanazyalwa. 
Cakamubotela kuti andiyubunwide Mwanaakwe, kutegwa nkakambauke zyanguwe kuli bamasi. Taakwe ngundakabuzya zyamakani aaya, 
nikuba kuunka ku Jelusalemu kuyoobuzya aabo bakali batumwa nketanaba. Pele ndakainka ku Alabiya, kuzwa kooko ndakapilukila ku Damasikasi. 
Lino nikwakamana myaka yotatwe, ndakaya ku Jelusalemu kukuswaya Pita, ndakaakukkala anguwe kwamazuba aali kkumi aasanu. 
Taakwe uumwi mutumwa ngundakabona, ccita buyo Jemusi munyina Mwami alikke. 
Ndisinizizye kuti makani aaya ngemulembela ngamasimpe, Leza ulizi, nsibeji pe.
Kuzwa waawo ndakaya kuzisi zya Siliya a Silisiya. 
Ciindi eeco bambungano zya Kilisito zyakali ku Judiya tiibanandibona. 
Bakamvwide buyo kuti, “Ooyo wakali kutupenzya sunu ulakambauka zyalusyomo ndwaakali kusoleka kunyonyoona.” 
Eelyo bakalemeka Leza nkaambo kandime.
Lino nikwakamana myaka iili kkumi aine, ndakabweza lweendo alumwi kuya ku Jelusalemu antoomwe a Banabasi, ndakatolelezya a Taitasi. 
Ndakainka ooko nkaambo Leza nguwakandiyubunwida kuti ngunke. Mumuswaangano wabalupati-pati ndakapandulula Makani Mabotu ngekambauka kuli bamasi. Ndakacita oobo kuti cimwi ciindi milimo njecita anjindakacita inga ilaba yabuyo. 
Silweendoma Taitasi nikuba kuti wakali Mugiliki tiibakakakatizya kuti apalulwe, 
nikuba kuti bamwi bakali kuyanda kumucita boobo. Bakali kulicengezya kuti mbakwesu, pele bakaboolede kutwela lwaangunuko lwesu ndotujisi muli Kilisito Jesu. Bakali kuyanda kutucita bazike, 
pele tiitwakababombela aasyoonto, nkaambo twakayanda kumubambila njiisyo zyabwini zya Makani Mabotu.
Lino aabo baambwa kuti mbabapati (nnyina makani naa bakali bani, nkaambo Leza tasalululi pe) aabo baambwa kuti mbapati taakwe nibakayungizya cintu cakuti njiisye. 
Pele bakabona kuti ndapegwa mulimo wakukambaukila bamasi Makani Mabotu mbubonya mbuli Pita mbwaakapegwa mulimo wakukambaukila Bajuda. 
(Nkaambo Leza ooyo wakabeleka muli Pita akumupa mulimo wabutumwa ku Bajuda, nguwakabeleka amuli ndime kuti mbe mutumwa wabamasi.) 
Lino Jemusi, Pita a Joni aabo baambwa kuti nzicinda zyambungano bakabona kuti Leza muluse lwakwe wakandipa mulimo ooyu. Eelyo bakatujata amaanza aalulyo mebo a Banabasi kutondezya kuti batuzumizya kuti tuye kuli bamasi, balo bagame ku Bajuda. 
Bakatukumbila eeci kuti tutaleki kugwasya bacete akati kabo. Ncencico eeci ambebo ncindakali kuyandisya kapati.
Pele Pita naakasika ku Antiyoki, ndakamukazya antangalala, nkaambo wakali lubizizye. 
Nibatakanasika bantu bamwi bakatumidwe a Jemusi, Pita wakali kulya abamasi, pele nibakasika aabo wakalipambula mwini kataciyandi kulya aabo pe, nkaambo wakali kuyoowa basikuyanda kuti bamasi kabapalulwa. 
Nkabela Bajuda bakwesu bamwi boonse bakatalika kucita mbubonya oobo, mane awalo Banabasi wakabatobela-tobela. 
Pele nindakabona kuti tabatobeli njiisyo zyabwini zya Makani Mabotu, ndakaambila Pita kabamvwide boonse kuti, “Yebo uli Mujuda, pele mulwaangunuko lwako wakali kukkala mbuli bamasi, ino nkaambo nzi ncosinikizya bamasi kuti bakkale mbuli Bajuda?” 
Swebo tuli Bajuda bazyale, tatuli bamasi basizibi pe. 
Kayi tulizi kuti muntu takonzyi kuba mululami mukutobela Mulawo, ccita mukusyoma Jesu Kilisito. Aswebo twakasyoma Kilisito Jesu kuti tube balulami bali boobu kuli Leza, kutali mukutobela Mulawo. Nkaambo Leza taambi kuti muntu uutobela Mulawo mmululami. Kayi taakwe uukonzya kululamikwa mukubamba Mulawo. 
Kuti naa swebo, mukuyanda kuba balulami muli Kilisito, tujanika kuti tuli basizibi mbubuli bamasi, sena ono caamba kuti Kilisito nguwaindizya zibi? Peepe, embo pe!
Lino kuti naa ndapilukila kukutobela nzila ya Mulawo njindakamwaide, nkokuti ndalibonya kuti ndasotoka Mulawo. 
Kwaamba zya Mulawo ndilifwide nkaambo wandizula, eelyo ndiponena Leza. 
Ndabona kuti ndakakankaminwa antoomwe a Kilisito aciingano. Aboobo lino buumi mbwepona tabuli bwangu pe, pele mbwa Kilisito uuli muli ndime. Buumi oobu mbwepona sunu mumubili mbwakusyoma Mwanaa Leza, ooyo wakandiyandisya akwaaba buumi bwakwe nkaambo kangu. 
Peepe, nsili ndime eenkaka luse lwa Leza pe. Kuti naa muntu kakonzya kuba mululami kuli Leza mukutobela Mulawo, nkokuti Kilisito wakafwida cabuyo.
Nywebo no Bagalatiya bafuba-fuba! Ino nguni wakamuungula? Ciindi nitwakamukambaukila zya Jesu Kilisito, twakamupandulwida kabotu-kabotu mbuli mbwaakakankaminwa aciingano. 
Amundaambile eeci, sena mwakatambula Muuya Uusalala kwiindila mukubamba Mulawo naa mukumvwa akusyoma Makani Mabotu? 
Ani inga mwafubaala buti boobu? Tee kayi mulimo walufutuko lwanu Muuya Uusalala nguwakuutalika, sena lino muyanda kuumanizya mungu zyanu nobeni? 
Sena mwakatambula zileleko zya Leza zyoonse cabuyo? Nsisyomi pe. 
Sena Leza wakamupa Muuya akucita zigambya mulindinywe, wakacita oobo nkaambo kakuti mwakabamba Mulawo naa mwakamvwa Makani Mabotu akwaasyoma?
Amuyeeye zyakacitika kuli Abulahamu. “Wakasyoma Leza, aboobo Leza wakamwaamba kuti mmululami.” 
Nkaako mwabona kuti aabo basyoma mbabana ba Abulahamu beni-beni. 
Leza wakazibila limwi kuti uyoolulamika bamasi akaambo kalusyomo lwabo. Eelyo wakakambauka Makani Mabotu kuli Abulahamu, mbubwaamba Malembe kuti, “Wakati kuli Abulahamu, ‘Mulinduwe misyobo yoonse iyoolelekwa.’” 
Lino Leza ulaleleka boonse basyoma mbuli mbwaakaleleka Abulahamu wakali kumusyoma.
Boonse babikka myoyo amilimo ya Mulawo mukuti naa baicita bayoolulamikwa, balisinganyizidwe. Kayi Malembe alati, “Ulisinganyizidwe ooyo uutaciti zyoonse zilembedwe mubbuku lya Mulawo.” 
Lino twabona kuti Leza taambi kuti muntu mmululami mukucita Mulawo, nkaambo muntu takonzyi pe. Pele mbuli bwaamba Malembe, “Ooyo Leza ngwaamba kuti mmululami nkaambo wasyoma uyooba aabuumi butamani.” 
Pele Mulawo waindana alusyomo mbubwaamba Malembe kuti, “Ooyo uucita zyoonse zyaamba Mulawo uuyooba aabuumi mukucita boobo.” 
Pele Kilisito wakatunununa kuti tutasinganyizigwi a Mulawo mukuti wakatola busena bwesu akusinganyizigwa. Mbuli Malembe mbwaati, “Ulisinganyizidwe woonse uukankaminwa acisamu ooyo.” 
Kilisito wakacita oobo kuti zileleko Leza nzyaakasyomezya kuli Abulahamu zipegwe akuli bamasi mulinguwe, akuti kwiindila mukusyoma tutambule Muuya Uusalala Leza ngwaakasyomezya.
Nobakwesu, iimupe cikozyanyo cabuzuba abuzuba. Bantu bobilo bapangana akuzuminana, taakwe umwi weelede kutyola cizuminano eeco naa kucicinca. 
Lino Leza wakapa zisyomezyo zyakwe kuli Abulahamu akunyungu yakwe. Takaamba kuti, “Kulunyungu lwako” mbuli kuti mbanji. Pele wakati, “Kunyungu yako,” nkaambo wakali kwaamba muntu omwe buyo uuli ngu Kilisito. 
Ncendaamba nceeci, Leza wakapanga cizuminano akusyomezya kuti uyoocibamba. Aboobo Mulawo wakaboola lyakainda myaka iili myaanda yone amakumi otatwe tuukonzyi kulobya cizuminano acisyomezyo cakwe cakapangwa kale pe. 
Kuti Leza kapa cileleko kumuntu mukuti muntuooyo wabamba Mulawo, nkokuti cileleko eeco tacili cacisyomezyo. Pele Leza wakaleleka Abulahamu nkaambo wakasyomezya kucita boobo.
Ani Mulawo ngwanzi? Leza wakapa Mulawo kuti uzibye bantu zibi zyabo, kusikila lyakaza nyungu ya Abulahamu eeyo njaakali kwaamba Leza naakamupa cisyomezyo. Leza wakapa Mulawo kwiindila mubangelo asimwiimaakati. 
Pele simwiimaakati tayandiki kuti kakutali bantu bobilo. Lino Leza ngumwi buyo. 
Sena nkokuti Mulawo ulakazyanya azisyomezyo zya Leza? Embo pe! Kuti naa bantu nibakali kukonzya kuba aabuumi mukubamba Mulawo, nibakaba balulami kuli Leza kwiindila mu Mulawo. 
Pele Malembe alaamba kuti zintu zyoonse zili munguzu zyazibi, kuti ooyo uusyoma Jesu Kilisito atambule cileleko ncaakazyomezya Leza.
Lino kazitanasika njiisyo zyalusyomo oolu, twakali mbuli baange ba Mulawo kusikila nizyakayubununwa. 
Mulawo wakali mbuli mweendelezi wesu mane Kilisito naakasika, mukuti Leza atwaambe kuti tuli balulami mukusyoma. 
Lino mbutwaziba zyalusyomo Mulawo tuucitweendelezyi pe.
Nyoonse muli bana ba Leza nkaambo mulasyoma muli Kilisito Jesu. 
Nywebo nyoonse mbuli mbumwakabbapatizigwa muli Kilisito mulisamide buumi bwa Kilisito. 
Aboobo taakwe lwaandaano akati ka Bajuda abamasi, naa akati kabazike abaangunukide, naa akati kabaalumi abakaintu, nkaambo nyoonse muli omwe muli Kilisito Jesu. 
Kuti kamuli bakwe Kilisito, nkokuti muli bana ba Abulahamu, beelede kutambula eezyo Leza nzyaakasyomezya.
Ncendaamba ncakuti mwana nguuelede kukona lubono lwawisi. Pele nacili musyoonto taandeene amuzike, nikuba kuti lubono loonse ndulwakwe. 
Mwana weelede kumvwa bamulela bali mbabeendelezya lubono lwakwe kusikila niciyoosika ciindi wisi ncaakaamba. 
Mbubonya oobo mbotwakabede aswebo nitwatakanaziba Kilisito, twakali bazike banjiisyo zyabuntunsi. 
Ciindi ceelede nicakasika, Leza wakatuma Mwanaakwe wakazyalwa amukaintu kali muntu weelede kubamba Mulawo. 
Wakacita oobo kuti anunune aabo bakali bazike ba Mulawo, kuti tube bana ba Leza. 
Lino nkaambo kakuti tuli bana bakwe, Leza wakatuma Muuya wa Mwanaakwe mumyoyo yesu, walo uutucitya kuti tukombe kuti, “Abba! Taata!” 
Aboobo tocili muzike pe, pele uli mwana muzyale muli Leza. Kuti koli mwana uli sikukona.
Kaindi tiimwakamuzi Leza, aboobo mwakali kubelekela zintu zitali Leza. 
Pele lino mulizi Leza, pe, ngambe kuti Leza ulimuzi, ino kayi mwapiluka buti kunjiisyo zyabuyo eezyo zinyina mulimo? Nkaambo nzi ncomuyanda kubelekela nzizyo? 
Mulabamba amwi mazuba kuti mapati mulacita mbubonya oobo aku myezi, ziindi, amyaka. 
Ndiyoowede kuti ambweni milimo yoonse njindamubelekela njabuyo.
Nobakwesu, ndamukumbila kuti mube mbuli ndime nkaambo ambebo ndakali mbuli ndinywe. Tiimwakandibisizya pe. 
Mulizi kuti nkaambo kabulwazi ndakakkala kulindinywe akumukambaukila Makani Mabotu kusaanguna. 
Bulwazi bwangu oobu bwakali kumupenzya anywebo mumyoyo, pele tiimwakandisampaula nikuba kusesemwa nkaambo kandime, pele mwakanditambula mbuli mungelo wa Leza ambuli Kilisito Jesu mwini. 
Ncinzi cacitika kulutangalo lwanu luya? Nkaambo ndimasimpe kuti ciindi ciya nicakali kukonzeka, nimwakagwisya meso aanu akundipa. 
Lino sena ndaba sinkondonyoko nkaambo ndamwaambila zyamasimpe?
Bantu balamusungwaalila, pele busungu bwabo tabuli bubotu pe. Bayanda buyo kumuzandula kuti musungwaale mukubasumpula. 
Ncibotu kuti musungwaale muciyanza cibotu nentako, kutali buyo ciindi neliko pe. 
Nobana bangu, mbubuli mukaintu mbwamvwa kucisa naamyongwa, mbubonya ambebo ndicisidwe akaambo kanu kusikila Bukilisito buzwidilile mulindinywe. 
Nicabota kuba aandinywe lino, ambweni nindacinca majwi aangu. Mwandimana maanu.
Nkooko amundaambile, nywebo nomuyanda kubelekela Mulawo, sena tamumvwi zyaamba Mulawo ooyo na? 
Kayi Malembe aamba kuti Abulahamu wakalijisi bana bobilo. Umwi wakali wamukaintu muzike, umwi wakali wamukaintu mulubusi. 
Lino mwana wamuzike wakazyalwa mbuli bantunsi, pele ooyo wamukaintu mulubusi wakazyalwa kweendelana acisyomezyo ca Leza. 
Lino makani aaya aali mbuli cikozyanyo, aaba bakaintu bobilo bali mbuli zizuminano zyobilo. Umwi uzwa ku cilundu ca Sinai nkokuti Haga, bana bakwe mbazike. 
Haga uli mbuli cilundu ca Sinai cili mucisi ca Alabiya, alimwi ulikozyenye a Jelusalemu wasunu, uuli mubuzike antoomwe abantu bawo. 
Pele Jelusalemu uuli kujulu ooyo mulubusi, ngobaama. 
Nkaambo kulilembedwe kuti,
Lino nywebo nobakwesu, mbubonya mbuli Izaka, muli bana ba Leza akaambo kacisyomezyo ca Leza. 
Ciindi eeco mwana wakazyalwa mubuntunsi wakali kupenzya ooyo wakazyalwa munguzu zya Muuya Uusalala. Mbubonya oobo mbocibede asunu. 
Pele ino Malembe ati nzi? Aamba kuti, “Mutande muzike amwanaakwe, nkaambo mwana wamuzike takonzyi kukona lubono antoomwe amwana wamukaintu mulubusi pe.” 
Aboobo nobakwesu, tatuli bana bamuzike, pele tuli bamukaintu mulubusi.
Kilisito wakatwaangununa kuti twaangunuke ncobeni. Aboobo amwiime, mutanjili alimwi mujoko lyabuzike.
Lino mebo lwangu nde Paulu, ndamwaambila kuti naa mwazumina kuti mupalulwe mukutobela mbabo, milimo ya Kilisito tiili yampindu kulindinywe pe. 
Ndamwaambila alimwi kuti kufumbwa uutobela mulawo wakupalulwa uleelede kubamba Mulawo woonse mbuubede. 
Nywebo nomuyanda kululamikwa amulawo, mwalikosola nobeni kuzwa kuli Kilisito, alimwi mwasiya luse lwa Leza. 
Nkaambo, Leza kwiindila mu Muuya Uusalala wakatupa lusyomo, tulindilila bululami mbotulangila kapati bwakujulu. 
Nkaambo notuli muli Kilisito Jesu, kupalulwa nikuba kutapalulwa takujisi mulimo, pele cipati ncakuti muntu abe aalusyomo lubeleka muluyando.
Mwakali kucita kabotu, ino kayi nguni wakamulesya kuti mutaswiilili zyabwini? 
Takonzyi kuba Leza wakamwiita pe. 
Tumena tuniini tulafufumusya mulwi oonse. 
Mukuti tuli omwe mu Mwami, ndasyoma kuti tamutaandaane andime mumizeezo. Pele ooyo uumunyonganya naa nguni, Leza uyoomusubula kapati.
Pele kuti naa ncamasimpe kuti mebo nkambauka zyakuti bantu bapalulwe, ino nkaambo nzi ncecipenzegwa? Nicali cakasimpe, caamba kuti nindagwisya cilebyo cakukambauka zyalufu lwa Kilisito aciingano. 
Nicali cibotu kuti aabo bamunyonganya balizibe beni.
Nywebo nobakwesu, Leza wakamwiita kuti mwaangunuke. Aboobo amucenjele kuti mutabelesyi lwaangunuko oolu mukutobela zisusi zyanu. Pele amubelekelane muluyando. 
Nkaambo Milawo yoonse ili mumulawo ooyu uuti, “Yanda mweenzinyoko mbubonya mbuli mboliyanda omwini.”
Pele kuti naa mulapenzyanya mbuli banyama, amucenjele kuti mutanyonyoonani.
Ndamwaambila kuti muleke Muuya Uusalala umusolwede ndendilyo nimutakwe kutobela zisusi zyabuntunsi. 
Nkaambo zisusi ziyanda kukazya eezyo ziyanda Muuya, eelyo ziyanda Muuya zikazya eezyo ziyanda zisusi zyanu. Zintu eezi zilalwana cakuti tamukonzyi kucita zibotu nzyomuyanda kucita. 
Pele naa Muuya Uusalala wamusolweda, tamuceendelezegwi a Mulawo.
Lino milimo yabuntunsi njeeyi, bwaamu, busofwaazi, kutalilesya, 
kukomba baleza bapange, bulozi, kutamvwana, kukazyanya, munyono, kunyema, kuliyanda, kupampana, kwaandaanya, 
bbivwe, bukolwi, budakwa azimwi zili boobo. Ndamucenjezya mbubonya mbuli mbundakamucenjezezye kale, kuti aabo bacita zili boobo tabakanjili mubwami bwa Leza pe.
Pele micelo ya Muuya Uusalala njeeyi, kuyandana, kutangala, luumuno, busicamba, luzyalo, bubotu, kusyomeka, 
kulibombya akulilesya. Taakwe mulawo uulesya zintu eezi pe. 
Lino aabo bakwe Kilisito Jesu, bakakankamina aciingano zisusi zyabo antoomwe azyoonse nzyoziyanda.
Kuti naa Muuya Uusalala wakatupa buumi, nguwenya uube nguutusolweda munzila zyesu zyoonse. 
Tutali kulisumpuli, nikuba kukalazyanya, tuleke kuba aabbivwe kuli umwi aumwi.
Nobakwesu, kuti umwi wanu wawa mucibi nociba cili buti, nywebo nomusolwedwa a Muuya Uusalala muleelede kumuboozya, alimwi amucite oobo amyoyo iibombede. Pele amucenjele kuti anywebo mutasunkwi azibi. 
Amugwasyanye mukunyamuna zimulemena. Mwacita boobo, mwatobela mulawo wa Kilisito. 
Kuti muntu walikankaizya, kwamana kakunyina ambwabede, ulalicenga mwini. 
Kufumbwa buna muntu ayeeye milimo yakwe mbwiibede. Naa mmibotu, ulakonzya kulisumpula nkaambo kamilimo yakwe eeyo, kutabi kweelezyanya amilimo yaumwi pe. 
Nkaambo muntu umwi aumwi uleelede kunyamuna mukuli wakwe mwini.
Ooyo wiisigwa Majwi aa Leza uleelede kwaabana zintu zibotu zyoonse ayooyo uumwiisya.
Mutacengwi, muntu takonzyi kufubaazya Leza. Eezyo muntu nzyasyanga nzenzizyo nzyayootebula. 
Kuti naa muntu wasyanga zyabuntunsi uyootebula lufu lutamani, pele ooyo uusyanga kweendelana aziyanda Muuya uyootebula buumi butamani. 
Tutaleki kucita zibotu, nkaambo muciindi ceelede tuyootebula naa tatutyompwi. 
Twajana ciindi ceelede atucitile bantu boonse zintu zibotu, kapati aabo baciinga calusyomo.
Mubone, ono ndilamulembela ajanza lyangu mabala mapati-pati. 
Aboobo aabo bayanda kulibotya kubantu mbabamusinikizya kuti mupalulwe. Ncobayanda ncimwi buyo, nkuti batapenzegwi akaambo kaciingano ca Kilisito.
Aabo balilila kuti mupalulwe, tababambi Mulawo. Bayanda buyo kuti nywebo mupalulwe mukuti balisumpule akaambo kakupalulwa kwanu. 
Pele mebo nsikonzyi kulisumpula mucintu niciba buti, ccita buyo mumulumbe waamba zyalufu lwa Mwami Jesu Kilisito aciingano. Nkaambo Kilisito wakafwa aciingano, zyabuntunsi kulindime zilifwide, alimwi kulinzizyo ndifwide. 
Nkaambo kupalulwa naa kutapalulwa taakwe ncocaamba, pele cipati ncakuti muntu abe mulenge mupya. 
Leza ape luumuno akubeengelela bantu boonse batobela njiisyo eeyi, mbabantu ba Leza, Baisilayeli mpya.
Kuzwa sunu kutabi muntu uundikatazya, nkaambo amubili wangu ndijisi mbata zitondezya kuti ndi mubelesi wa Jesu.
Luse lwa Mwami wesu Jesu Kilisito lube kulindinywe nobakwesu. Akube boobo.
