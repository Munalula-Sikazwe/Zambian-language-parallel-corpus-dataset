 Ove Teyofwilo, mukanda wakulivanga ngwausonekelele kuvuluka vyuma vyosenovyo aputukile Yesu kulinga nakunangula,
kuheta nakulikumbi lize vamutambwile mwilu, omu alingile hanavahane lyehi vaposetolo vaze asakwile jiximbi muli Xipilitu wajila.
 Alisolwele nawa wamutonyi navinjikizo vyavivulu kuli vakivo, kufuma kukuyanda cenyi, nakusolojoka kuli vakivo hamakumbi makumi awana, nakuhanjejeka navo vyuma vyakuvuluka wangana waKalunga.
Omu akungulukile navo avalwezele ngwenyi, Kanda mukafuma kuYelusalemako, oloze muvandaminenunga Uze vamixika lyehi kuli Tata, Uze mwevwa lyehi kuli Ami.
Mwomwo camwenemwene Yowano ambapacixilenga vatu mumeya, oloze kamwexi kuhita makumbi amavuluko, numbanyi vamimbapacisenu muli Xipilitu wajila.
Jino vakivo hakukungulukila hamwe, vamwihwile ngwavo, Ove Mwata, wangana nauvahilwixilawo vaIsalele hamakumbi ano tahi?
Avambile ngwenyi, Kacexi cenu kutacikiza myaka najingondeko, vikiko asakula Tata kungolo jenyi.
Oloze namukatambula ngolo hakwiza Xipilitu wajila hali enu, kaha namukapwanga muvinjiho jami, nakuYelusalema nakuYuleya kwosena nakuSamaliya mbwe nakusongosongo yamafuci.
 Ikiye hakutulisa kuhanjika mazu awa, ximbu vapwile nakumutala, vamutwalile mwilu, kwejile livwi lyamufwikile, kaha kavamumwene cekako.
Omu vapwile nakuxixika mwilu muze apwile nakuya, kutala kuli vakivo kunemana malunga vavali vakuvwala mahina atoma.
Vakivo vavambile nawa ngwavo, Enu malunga vakuNgalileya, munemanyina nakutalila ika mwilu? Ou Yesu, Ou vanafumisa kuli enu vanatambula mwilu, Ikiye mwakeza ceka nganomu munamumono hakuya mwilu.
Haze vene vakindulukile ceka kuYelusalema nakufuma kupili yize vavuluka ngwavo, yaMilive, yili kwakamwihi naYelusalema, tando nge musango wahalikumbi lyasambata.
Hakwingilamo, vakandukile kuzuvo yahelu, kuze vatwaminenga, naPetulu naYowano naYakova naAndelei naFwilipu naTomase naMbalaTolomeu naMateu naYakova yaAlefweu naXimona Zelote naYuta yaYakova.
Vosenava vakakacililenga namucima umwe kukulomba, namapwevo hamwe, nanaye yaYesu Maliya navasongo jaYesu.
Kaha hamakumbi aze Petulu emanyine mukaci kavandumbwenyi (kwapwile lizavu lyavatu, vapwile kafwe likulukaji namakumi avali), avambile ngwenyi,
Enu malunga vandumbwami, catelele kuMazu-vasoneka kulumbunuka, aze alivangile Xipilitu wajila kuhanjika mukanwa kaNdavici akuvuluka Yuta, uze apwile twamina yavaze vamukwacile Yesu.
Mwomwo vamulavilile muli etu, kaha atambwile nawa cazano cenyi kumilimo yino.
(Jino mutu kana alanjile mavu nayize fweto yakuhengesa cenyi, kaha ikiye hakuholokela hamavu lijimo lyenyi lyatuvikile, kaha mijingwa yenyi yosena yalovokele.
Vaze vatwamine kuYelusalema vosena vacitacikijile, ngoco mavu aze vawavuluka mulilimi lyavo ngwavo, Akeletama, nge ngwavo, Mavu-amanyinga.)
Mwomwo vasoneka kumukanda waJisamu ngwavo,
Xikaho kuli malungava twatambuka navo makumbi osenaze atambwojokelenga Mwata Yesu muli etu,
 kufumisa kukumbapacisa caYowano nakuheta kulikumbi lize vamufumixile Mwata Yesu kuli etu nakumutambula mwilu, catela kuli umwe kupwa cinjiho nayetu hamwe wakuvuluka kusanguka cenyi.
Kaha vemikile vavali, ou Yosefwe, ou vavulukilenga nawa ngwavo, Mbalasava, lijina lyenyi likwavo ikiye Yuxitu, ou Maciya.
Valombele ngwavo, Ove Mwata, Ove watacikiza micima yavatu vosena, tulweze kuli ava vavali umwe ulihi ou unasakula,
mangana axise mumilimo eyi namuuposetolo ou omu apyapumukile Yuta nakuya kuma lyenyi.
Vavalowelele tutacikijilo, kaha katacikijilo kamwinyikile Maciya, kaha vamulavilile navaze vaposetolo likumi naumwe.
Jino omu lyahetele likumbi lyaPendekoseta, vosena vapwile mumwe.
Kukasumuka, kwilu kwafumine luxindo nge kuhuhwa capeho yangolo cikuma, kaha lwazalixile zuvo yosena yize vatwamine.
Kuli vakivo kwasolokele malimi akulipanga, akufwana nge tumilangi twakakahya, kaha katwamine hali mutu himutu.
Vosena vazalile naXipilitu wajila, vaputukile kuhanjika malimi eka, nge mwavahanyinyine Xipilitu kuhanjika.
Kaha jino kuYelusalema kwatwaminenga vaYuleya, malunga vakakuzakama Kalunga vakumafuci ahamavu osena.
Omu vevwile luxindo kana, liyongomena lyavatu lyaungile, kaha vatatasanyine, mwomwo mutu himutu avevwile hakuhanjika malimi avo, xikaho.
Vakasumukile kaha vafwile cixima, valyambile ngwavo, Kumana, vosenava vali nakuhanjika kavexi vaka-Ngalileyako?
Nyi ngacilihi etu tuvosena tuli nakuvevwa mumalimi etu twasemuwile nawo?
Etu vaka-Palaciya navaka-Mete navaka-Elame, navaka-kutwama kuMesopotamya nakuYuleya nakuKapotoxa nakuPondu nakuAja
nakuFwiluja nakuPamafulya nakuEjipitu nakumafuci akuLivya, kwakamwihi naKulene, navakakuzuzumana vakufuma kuLoma, navaYuleya nava valumuka lyehi kupwa vaYuleya,
navaka-Kelete navaka-Alavya, tuli nakuvevwa hakuhanjika malimi etu nakuvuluka vyuma vyaukelenga waKalunga.
Vosena vafwile cixima, vatatasanyine nakulihwojola ngwavo, Mangana kana aya mulihi?
Oloze veka vavatolekele ngwavo, Vanapende vinyo vyavihya.
Oloze Petulu hakwimana navaze likumi naumwe ahanjikile kuli vakivo nalizu lyakukanguka ngwenyi, Enu malunga vaka-Yuleya nayenu muvosena mwatwama kuYelusalema, tacikizenu manganawa, tengelekenu matwitwi enu kumazu ami.
Mwomwo ava kavapendele, nge omu munaxinganyekenuko, mwomwoholili kucili lwola lwamucitatu kaha.
Oloze cumeci cikiko vene oco vavuluka muli kapolofweto Yowele, ngwavo,
 Kalunga nambe ngwenyi, Naci­kasoloka hamakumbi akukuminyina,
Mwomwo vene, nahali vandungo jami vamalunga nawa nahali ava vamapwevo
Nangukasolola vyakukomwesa mwilu halengelenge,
Likumbi nalikalumuka kupwa milima,
Kaha nacikasoloka, wexowo mwakamusanyika Yehova halijina lyenyi nangukamulwila.
Enu malunga vaIsalele, ivwililenu mazu awa. Yesu wakuNazaleta, Ikiye lunga valumbunwine kuli Kalunga muli enu, havilinga vyangolo navyakukomwesa navinjikizo vize alingilenga Kalunga muli enu hali Ikiye, nganomu munatacikizenu vavene,
Ikiye, hakumuhana nge mwaya kutongola capunga yaKalunga nomu mwaya kutacikiza cenyi vyuma vicili kanda visoloke, enu mwamupapalixile kukulusu mwamujihixile kumavoko avava vazeneka Jiximbi.
Ikiye Kalunga namusangula ceka, namujitula muvikola vyakufwa, mwomwo kacahaxile vamulinjililenga Ikiye kungolo jacoko.
Mwomwo Ndavici namuvuluka ngwenyi,
Xikaho mucima wami wasehelelele, kaha lilimi lyami lyakinyinyinyine,
Mwomwo kawexi kuseza mwono wami kuHeteseko,
Wangulwezele jijila jakuyoya, Naukanguzalisa nakuwahilila kumeso ove.
Enu malunga vandumbwami, ngunahase kuhanjika kuli enu mwakulumbunuka hakuvuluka kakuluka yetu Ndavici, ngwami, afwile, vamufunjile, kaha cimbumbe cenyi tuli naco muli etu nakulikumbi lyalelo.
Ikiye hakupwa kapolofweto, hakutacikiza ngwenyi, Kalunga anguxikile nakulixinga ngwenyi, Kuli vaze navakasemuka mumitanda yove nangukatwamisa umwe halitanda lyove lyawangana,
xikaho Ndavici hakucimona ximbu haze capwile kanda cicisoloke, avulukile kusanguka caKulixitu ngwenyi, kavamusezele kuHeteseko, kaha nawa ngwenyi, mujimba wenyi kawamwene kupolako.
Ou Yesu Kalunga namusangula, kahetu tuvosena tuvinjiho jenyi.
Xikaho hakumuzezula helu nakumutwamisa kulivoko lyaKalunga lyacilyo, hakutambula kuli Ise Uze vaxikile, Ivene Xipilitu wajila, xikaho nahingununa lyehi cumeci munamono enu nakwivwa.
Mwomwo Ndavici kengilile mwiluko, oloze ivene nambe ngwenyi,
Palanga nomu nangukalingisa vaka-kole jove kupwa citwamo camahinji ove.
Xikaho vaka-tanga yaIsalele vosena vatacikize kanawa ngwavo, Ou Yesu, Uze mwasukikixilenu kukulusu, Kalunga namulingisa lyehi kupwa Ikiye Mwata, Ikiye Kulixitu.
Vakivo hakucivwa  vevwile vangu mumicima yavo, kaha vehwile Petulu navaposetolo vakwavo ngwavo, Enu malunga vandumbwetu, natulinga muka?
Petulu avambile ngwenyi, Alumukenu, vamimbapacise mutu himutu mulijina lyaYesu Kulixitu cakuneha kumikonekela milonga yenu yaxili, kaha namutambula wana waXipilitu wajila.
Mwomwo luxiko kana luli kuli enu nakuli vana venu nakuli vosena vaze vali kwakusuku, vexovo mwakasanyika Yehova Kalunga ketu kwiza kuli Ikiye.
Avambulilile unjiho namazu amavulu eka nawa Hakuvalembelela ngwenyi, Lilwilenu kutanga yakuhenga yino.
Ngoco vaze vetavilile mazu enyi vavambapacixile, kaha halikumbi lize vavahakilileko vatu kafwe makombakaji atatu.
Kaha vakakacililenga kukunangula cavaposetolo namukulikata cavo nakukupuzula mbolo nakukulomba.
Jino vatu vosena vakwacile woma. Kaha valingile vyakukomwesa navinjikizo vyavivulu muli vaposetolo.
Vaka-kwitava vosena vapwilenga hamwe, kaha vapwilenga navyuma vyavo vyosena vyakufutula hamwe.
Luheto lwavo navikumba vyavo vavilanjixilenga, vavipangililenga kuli vakwavo vosena nge kutesa nakuhona camutu himutu.
Hakumbi hakumbi vakakacililenga kukutwama namucima umwe mutembele, kaha hakupuzula mbolo kumazuvo avo, valilenga vyavo vyakulya nakulisamba namucima umwe kaha,
nakumwalisa Kalunga nakuvevwila uselewa kuli vatu vosena. Kaha hakumbi hakumbi Mwata vahakililengako vaze apwilenga nakulwila.
Jino Petulu naYowano vapwile nakukanduka kutembele halwola lwakulomba, luze lwamucitanu najiwana.
Vatu vapwile nakumbata lunga umwe apwilenga nautonji wamahinji kufumisa hakusemuka cenyi, vamutumbikilenga hakumbi hakumbi kucikolo catembele, cize vavuluka ngwavo, Caupahu, mangana alombalombenga tumawana kuli vaze navengila mutembele.
Ikiye hakumona Petulu naYowano navasaka kwingila mutembele avatombele ngwenyi, atambule kamwe.
Petulu hakumuxixika, naYowano nawa, amwambile ngwenyi, Tala kuno kuli etu.
Atalile kuli vakivo, Hakulixinganyeka ngwenyi, pamo mwatambula kamwe kuli vakivo.
Oloze Petulu amwambile ngwenyi, Palata naulu kangwexi navyoko, oloze eci nguli naco nangukuhanaco. Mulijina lyaYesu Kulixitu wakuNazaleta, tambuka.
Amukwacile kulivoko lyenyi lyacilyo amukatwile. Kaha linwomu vene mahinji enyi navifuhwa vyakutusendengele twenyi vyakwacile ngolo.
Atumbukileko, emanyine, aputukile kutambuka, engilile navo mutembele nakutambuka Hakutumbwojoka nakumwalisa Kalunga.
Vatu vosena vamumwene ali nakutambuka nakumwalisa Kalunga.
Kaha vamutacikijile ngwavo, Ikiye vene ou natwamenga kuCikolo catembele Caupahu nakulombalomba tumawana, kaha valihomokelele cikuma nakufwa cixima kucuma kana camuwanyine.
Omu avalinjililile Petulu naYowano, vatu vosena valahilile kumwe kuli vakivo kusenge yize vavuluka ngwavo, yaSolomone, nakulihomokela cikuma.
Petulu hakucimona, ambile kuli vaze vatu ngwenyi, Enu malunga vavaIsalele, ikaze muli nakulikomokela hali ou mutu? Ikaze muli nakutuxixikiletu? Kacexi nge etu yetu tunamutambukisa nangolo jetu cipwe nakukomoka cetu Kalungako.
 Kalunga kaApalahama naIsaka naYakova, Kalunga kavakakuluka jetu, natohwesa lyehi Ngamba yenyi Yesu, Uze mwatwalilenu nakumuhamikila kumeso aPilatu omu asakwile ikiye kumweca.
Oloze enu mwamuhamikilile Uze wajila wakwoloka, mwalombele ngwenu, vamyecele muka-kujiha vatu.
Ngoco Mwenyakuyoya mwamujihile, Ikiye vamusangwile kuli Kalunga kuvafu, hacuma kana tunapu etu tuvinjiho.
Hakufwelela kulijina lyenyi, lijina lyenyi likiko vene Unamuhane ngolo ou munamono nakutacikiza. Mwomwo vene, kufwelela cili muli Yesu cinamuhane kuhinduka ngoco walambwe kumeso ayenu muvosena.
Kaha jino, enu vandumbwami, ngunatacikiza ngwami, mwacilingilile hakuhona kutacikiza, ngoco navakulwane jenu nawa.
Oloze vyuma vize alivangile Kalunga kulweza mutunwa twavapolofweto vosena ngwenyi, Kulixitu yami mwakamona luyando, vikiko vene navilumbununa ngana.
Xikaho pihililenu nakwalumuka, kindulukenu ceka, mangana milonga yenu yaxili vakayijimbangane, ma­ ngana kwizenga myaka yakuhizumuna yakuli Yehova,
mangana amutume Kulixitu, Uze amitongwela, Ivene Yesu.
Catela kuli Ikiye kumutambula mwilu nakutwala kumyaka yize yakuhaka ceka vyuma vyosena mutuhela twavyo, yize avulukile Kalunga mutunwa twavapolofweto jenyi vajila, vaze vanapunga kufumisa kuxikulu.
Camwenemwene Mose ambile ngwenyi, Yehova Kalunga mwakamikatwila kapolofweto wamuli vausoko wenu, wakufwana nge ami. Mukamwivwililanga ikiye mwexomwo mwakahanjikila kuli enu.
Ngwenyi, Kaha nacikasoloka, mutu himutu uze mwakakana kumwivwilila uze kapolofweto, navakamunongesa muli vatu.
Navapolofweto vosena nawa, kufumisa kuli Samwele nakuli vaze vamukavile munyima, vexovo vahanjikile, navakivo nawa vavulukile makumbi awa.
Enu munapu muvana vavapolofweto, muvana vakuxika cize alixikile Kalunga navakakuluka jetu, haze amwambile Apalahama ngwenyi, Kaha kutanga yove vakajitanga jahamavu vosena navakamonako kutokwa.
Kalunga hakumusangula Ngamba yenyi navungila kumutuma kuli enu ngwenyi, amimwenese kutokwa hakumyalumuna mutu himutu kuseza vilinga vyenu vyakuhuka.
Omu vapwile nakuhanjika kuli vatu, vapilixitu nakapitau katembele navaSatuse vavalovokelele,
nakupihilila cikuma mwomwo vapwile nakunangula vatu nahakwambulula kusanguka kuvafu muli Yesu.
Kaha vavakwacile, vavahakile muzuvo yakuvalamina mbwe nakukuca, mwomwo hapwile hacingoloxi, xikaho.
Oloze kuli vaze vevwile mazu vavavulu vetavile, kaha hakuvalava malunga lika vahetele kafwe mumakombakaji atanu.
Kaha casolokele, omu kwacele, vaka-kuyula javo navakulwane navaka-kusoneka vakungulukile kuYelusalema.
Kwapwile nakapilixitu wakulitulaho Anase, naKayafwase naYowano naAlekesande navosena vaze vapwile vausoko wakapilixitu wakulitulaho nawa.
Omu valingile hivanavemika mukaci vavehwile ngwavo, Cuma kana enu munacilingi nangolo jika, nyi mulijina lika?
Haze vene Petulu, apwile wakuzala naXipilitu wajila, avambile ngwenyi, Enu vaka-kuyula vatu ava, nenu vakulwane,
kaci nge lelo muli nakutwihula milimo yamwaza vanalingi hali mutu waluuta, ngwenu, ou mutu kana ahindukanga nangolo jika,
tacikizenu muvosena, navatu vavaIsalele vosena nawa, mwomwo mulijina lyaYesu wakuNazaleta, Uze mwasukikixilenu kukulusu, Uze vasangwile kuli Kalunga kuvafu, muli Ikiye mukiko vene munemanyinou mutu walambwe kuno kumeso enu.
 Ikiye napu lilolwa lize mwalumbilixilenu vaka-kutunga, likiko linalingi lyehi kupwa mutwe wamumbango yazuvo.
Kaha ulwilo kawexi muli weka naumweko, kaha nawa hano hamavu kahexi lijina lyeka vanahane muli vatu vatulwile nalyoko.
Jino vakivo hakumona kumika caPetulu naYowano, hakuvamona ngwavo, vanapu vatu vakuzeneka kunanguka mikanda, ngwavo, kavexi vakulinangulako, valikomokelele, kaha vavatacikijile ngwavo, vakivo vapwilenga naYesu hamwe.
Kaha nawa hakumumona mutu uze ahindukile nemana navo hamwe kavahaxile kucilingululako.
Omu valingile hivanaValweze lyehi valovokemo nakufuma muli vaka-sunendeline, vakivo valihwojwele
ngwavo, Natulinga muka navatu ava? Mwomwo cinasoloka kuli vatu vakutwama kuYelusalema vosena ngwavo, muli vakivo munasoloka vene cinjikizo cakulumbunuka, kaha katwexi kuhasa kucihamikako.
Oloze kucina naciya ceka puho muli vatu, xikaho tuvakinjilenu ngwetu, Kanda mukahanjika ceka mulijina kana kuli mutu umweko.
Kaha hinavavasanyika ceka hinavavakanda ngwavo, Kanda mukahanjika ceka lizu limweko, cipwe kunangula vatu mulijina lyaYesu nduma.
Oloze Petulu naYowano vavakumbulwile ngwavo, Esekenu numba nge cinoloka kumeso aKalunga kumivwililenu nakuseza kumwivwilila Kalunga.
Mwomwo etu katwexi kuhasa kulitwamina kuvuluka vyuma kana twamwene nakwivwako.
Vakivo hakuvakinjila ceka vavecele, mwomwo kavamwene mwaku-vazangamixilako, mwomwo hali vatu, mwomwo vatu vosena vapwile nakumutohwesa Kalunga hacuma kana casolokele, xikaho.
Mwomwo uze mutu ahambakanyine myaka makumi awana, uze valingilile cize cinjikizo cakumuhindula.
Omu vavecele, vayile kuli vakwavo, vavambulilile mwosenomu vahanjikile navo vapilixitu vavalemu navakulwane.
Vakivo hakucivwa valombele namucima umwe kuli Kalunga ngwavo, Ove Mwata, Ove watangile lilu namavu nakalungalwiji navyuma vyosenovyo vilimo,
Ove wahanjikile muli Xipilitu wajila mukanwa kakakuluka yetu ngamba yove Ndavici ngwove,
Vamyangana vahamavu valita­njikile,
Mwomwo mwamucano vene, munganda muno naHelote naPondeu Pilatu navaka-mafuci eka navatu vavaIsalele valikungulwilile hamwe hali Ngamba yove wajila, Ou Yesu, Ou wawavixile,
nakulinga mwexomwo watongwele Ove nalivoko lyove napunga yove hakavanga ngwove, mukasoloke.
Jino, Ove Mwata, tala kutukinjila cavo, tuhanetu vandungo jove kuhanjikanga mazu ove nakumika cosena,
omu nawololangOve livoko lyove nakuhindula vatu, mangana uzatenga vinjikizo navyakukomwesa mulijina lyaNgamba yove wajila, Ivene Yesu.
Vakivo hakukumisa kulomba, muze vakungulukilile mwandendele, kaha vakivo vosena vazalile naXipilitu wajila, kaha mazu aKalunga vawambulwilenga nakumika.
 Liyongomena lyavaze vetavile vapwile namucima umwe kaha, namwono umwe, kaha nawa kakwapwile umwe avulukilenga cuma cakuvikumba vyenyi cimwe ngwenyi, Camiko, oloze vapwile navyuma vyosena vyakufutula hamwe.
Kaha unjiho wavo wakuvuluka kusanguka caMwata Yesu vaposetolo vawambulwilenga nangolo jajivulu, kaha hali vakivo vosena hapwilenga likoji lyalinene.
Mwomwo muli vakivo kamwapwile umwe akalikijileko, mwomwo vexovo vapwile namavu namazuvo vavilanjilenga, vanehelenga jindando javyuma vize valanjilenga,
vajitumbikilenga kumahinji avaposetolo, kaha vapangililenga kuli mutu himutu nge kutesa nakuhona camutu.
Kaha Yosefwe, uze vavulukile uli vaposetolo ngwavo, Mbalanape (kucalumuna cinapu nge ngwavo, Mwanakuvendejeka), apwile kaLevi, kucisemwa cenyi apwile wakuKupulusu,
apwile nawande, kaha aulanjixile, jimbongo ajinehele, ajitumbikile kumahinji avaposetolo.
Oloze lunga umwe, lijina lyenyi apwile ikiye Ananyiya, napwevo lyenyi Safwila, valanjixile luheto lwavo lumwe,
kaha vaswekele jimwe jize valanjile, napwevo lyenyi nawa acitacikijile. Kaha anehele jimwe, ajitumbikile kumahinji avaposetolo.
Oloze Petulu amwambile ngwenyi, Ove Ananyiya, ikaze nazalixila Satana mumucima wove numba umwonge Xipilitu wajila nakusweka jimbongo jimwe walandanga mavu ove?
Omu apwanga kuli ove apwanga ayove nyi? Hakuwalanda nawa, ndando yapwanga yayove, kulinga mwexomwo wazanganga nyi? Nyi ngacilihize watakanga cuma kana mumucima wove? Kawongele vatuko, oloze unamwongo Kalunga.
Ananyiya hakwivwa mazu awa alimbukilile hamavu, afwile. Vosena vaze vacivwile vevwile woma waunene.
Vakweze vakatukile, vamuvungilile mulihina, kaha vamutwalile kuweluka, vamufunjile.
Omu kwalingile himunahici lyehi tando kafwe yajola jitatu, pwevo lyenyi engililemo nawa, kaha katacikijile cuma kana casolokeleko.
Petulu amwihwile ngwenyi, Ngulweze numba nge mwalandanga mavu enu nandando yanganji. Ikiyetavile ngwenyi, Mwomwo vene, nandando kana vene.
Oloze Petulu amwambile ngwenyi, Ngacilihi mwalivwasananga kumweseka Xipilitu yaYehova? Tala, mahinji avaze vanafundu lyehi lunga lyove ali kucikolo, kaha nayove nawa navakutwala kuweluka.
Linwomu vene alimbukilile kumahinji aPetulu, afwile. Vaze vakweze vengililemo, vamuwanyine hanafu lyehi, kaha vamutwalile kuweluka, vamufunjile kwakamwihi nalunga lyenyi.
Kaha vaka-liuka vosena vevwile woma waunene, navexovo nawa vevwile vyumevi.
Kaha valingilenga vinjikizo vyavivulu navyuma vyakukomwesa kumavoko avaposetolo muli vatu. Vakivo vosena vapwile namucima umwe musenge yaSolomone.
Oloze kuli vatu veka naumwe pimbi ahasukile kulifutula navo, oloze vatu vavatohweselenga cikuma.
Kaha vaka-kufwelela vapwile nakuya nakuvula nakumuhakilako Mwata, malunga vavavulu namapwevo vavavulu.
Ngoco vatu vavafwelelenga vaka-kuviza nakujijila nawa nakuvasavalikako hatuhela nahavisalo, mangana ngwavo, Petulu hakupalika kuze, cikalu kuunavazengamina vamwe cipwe muvwimbimbi wenyi kaha.
Kaha nawa naliyongomena lyavatu vakuvikwazo vyakujinguluka kuYelusalema nawa valikungulwilenga nakunehaneha vaka-kuviza navaze vapwilenga nakuyanda navaxipilitu vavapi, kaha vavatundwile vosena.
Oloze kapilixitu wakulitulaho akatukile navosena vaze apwile navo nawa (vakivo vapwile vakumukana wavaSatuse), kaha vazalile nalisungu,
vavakwacile vaposetolo, vavahakile muzuvo yakuvalamina yavatu vosena.
Oloze haufuku kwejile kangelo kaYehova, asokolwele vijilo vyayize zuvo yaufunge, avalowelemo, avambile ngwenyi,
Yenu mukemane mutembele mukavambulile vatu mazu aKuyoya cino osena.
Vakivo hakucivwa vengilile mutembele kafwe hakuca, vaputukile kunangula vatu. Oloze kapilixitu wakulitulaho ejile, navaze apwile navo nawa, kaha vavasanyikile vaka-sunendeline vosena vakunguluke navakulwane javana vaIsalele vosena nawa, kaha vatumine vatu kuzuvo yaufunge ngwavo, vakavanehe.
Oloze tupitau vaze vayile kavavawanyinemuze muzuvo yaufungeko. Vakindulukile, vavambulilile
ngwavo, Zuvo yaufunge tunayiwane hanga vayisokelanga kanawa, navaka-kulama hanga vanemanyina kuvikolo, oloze hakusokololamo katwawanyinemo mutu umweko.
Kaha kapitau katembele navapilixitu vavalemu hakwivwa mazu awa vawatatasanyinyine cikuma ngwavo, Cuma kana nacitwala mbwe nakulihi?
Kwejile mutu avalwezele ngwenyi, Talenu, malunga vaze mwahakanga muzuvo yaufunge hivali mutembele, vanemana nakuvanangula vatu.
Kaha kapitau ayile namaswalale, vavanehele cakuzeneka utenu, mwomwo vevwile woma wavatu, ngwavo, Kucina vatu navatwasa malolwa.
Omu valingile hivanavanehe lyehi, Vavemikile kumeso avaka-sunendeline. Kapilixitu wakulitulaho avambile
ngwenyi, Twamikanjile nakumikanda ngwetu, Kanda mukanangula vatu mulijineliko. Kaha kumana, munazalisa lyehi muYelusalema mwosena nakunangula cenu, munasake ngwenu, mutuhanyise mulonga wamanyinga ayou mutu.
Oloze Petulu navaposetolo vakwavo vavakumbulwile ngwavo, Catela kwononokanga kuli Kalunga, vatu vasale munyima.
 Kalunga kavakakuluka jetu amusangwile Yesu, Uze mwajihixilenu hakumusukikisa kucitondo.
Ikiye Kalunga namuzezula lyehi helu nalivoko lyenyi lyacilyo ngwenyi, apwenga Twamina, Mulwilo, mangana akavahane vaIsalele kwalumuka cakupihilila nakuvakonekela milonga yavo yaxili.
Kahetu tunapu tuvinjiho havyumevi, naXipilitu wajila nawa, Ou nahane Kalunga kuli vaka-kwononoka kuli Ikiye.
Oloze vakivo hakwivwa ngoco, cavacokele mumicima yavo, kaha vajinyine ngwavo, vavajihe.
Oloze musunendeline mwemanyine mutu wakaFwaliseu, lijina lyenyi apwile ikiye Ngamalyele, apwile muka-kunangula Jiximbi, vamulemeselenga kuli vatu vosena, avambile ngwenyi, Vatu ava vavalovole cacindende.
Avambile vilolo ngwenyi, Enu malunga vavaIsalele, hakuvuluka vatu avanyi, lilamenunga kucumeci namusaka kulinga.
Mwomwo ximbu apwile makumbi ano acili kanda, kwakatukile Teuta, alivulukilenga kupwa mutu wamulemu, kwapwile malunga vamuhakile micima yavo, kuvalava vapwile kafwe makulukaji awana. Ikiye vamujihile, kaha vosena vaze vononokelenga kuli ikiye vavamwangile, kaha vapayile.
Munyima yayauze lunga mwakatukile Yuta wakuNgalileya, amakumbi aze akusoneka vatu, kaha akokele vatu vavavulu vamukave. Naikiye nawa anongele, kaha vosena vaze vononokelenga kuli ikiye vavamwangile mwamwa.
Kaha jino, nangumyamba ngwami, Vatu avanyi vasezenu, vecenu. Mwomwo pungeyi cipwe milimo eyi, kaci nge yinapu yakuli vatu, kaha nayikahona.
Oloze kaci nge yinapu yakuli Kalunga, kamwexi kukahasa kuvahonesako, kucina pamo navakamiwana muli nakulwa naivene Kalunga.
Vosena vamwitavilile. Omu valingile hivanavasanyika ceka vaposetolo veze kuli vakivo, vavavetesele, vavakanjile ngwavo, Kanda mukahanjika ceka mulijina lyaYesuko. Kaha vavecele.
Xikaho vakivo vafumine kumeso avaka-sunendeline hakuwahilila mwomwo vavamwene vatela kuvafwefulula halijina lyaYesu.
Kaha hakumbi hakumbi, namutembele nakumahyavo, kavalitwaminyine kunangula vatu nakwambulula mujimbu wamwaza waYesuko, ngwavo, Ikiye Kulixitu.
Jino hamakumbi aze, omu vapwile vaka-kwitava nakuvula cikuma, kwaputukile kutatwoka cavaHelene cakuvatatwokesa vaHepeleu, ngwavo, vazombokelenga mapwevo javo vavatuliwe  hakupanga cahakumbihakumbi.
Kaha vaze likumi navavali vavasanyikile liyongomena lyavakakwitava veze kuli vakivo, vavambile ngwavo, Kacawaha kuli etu kuseza mazu aKalunga nakuzata milimo yajimesako.
Xikaho, enu vandumbwetu, ijivenu kusakula malunga vatanu navavali muli enu, vakweci puho yamwaza, wakuzala naXipilitu namangana, tukahase kuvahaka kumilimo kana.
Oloze etunyi natukakacilanga kukulomba nakumilimo yamazu.
Cihande kana liyongomena lyosena lyacivwile kuwaha, kaha vasakwile Setefwano, apwile lunga wakuzala nakufwelela naXipilitu wajila, naFwilipu naPolokolu naNyikanole naCimone naPalamena naNyikolau, ou alumukile kupwa kaYuleya, apwile wakuAndeyoka.
Ava vavemikile kumeso avaposetolo, kahomu valingile hivanalombo lyehi, vavanangikile mavoko avo.
Kaha mazu aKalunga atanjilenga. Vaka-kwitava hakuvalava vavulile cikumakuma kuYelusalema, kaha kuli vapilixitu kwapwile vavavulu cikuma vononokele kulufwelelo.
Kaha Setefwano, apwile wakuzala nalikoji nangolo, alingilenga vyakukomwesa navinjikizo vyavinene muli vatu.
Oloze vamwe vakusunangonga yize vavulukilenga ngwavo, yavaLivecina, navakwavo vakuli vakaKulene navakwavo vakuli vakaAlekesandelya navakwavo vakuXilixa navakuAja, vakatukile nakulihamika naSetefwano.
Kavahaxile kulingulula manganenyi naXipilitu ahanjikile nenyiko.
Kaha yakatwile malunga vamwe, vakivo vambile ngwavo, Twamwivwanga hakuhanjika mazu akusaula Mose naKalunga.
Vasangumwine vatu vakwavo navakulwane navaka-kusoneka, kaha vamulovokelele, vamukwacile, vamutwalile kuli vaka-sunendeline.
Vemikile vinjiho vaka-kwonga, vakivo vambile ngwavo, Ou mutu kana kexi kulitwamina kuhanjika mazu akufulilila muno mwajila naJiximbiko.
Mwomwo twamwivwanga hakwamba ngwenyi, Ou Yesu wakuNazaleta Ikiye mwakaxiula zuvo yino, kaha ngwenyi, mwakalumuna nawa vilika vize atuhanyine Mose.
Vosena vaze vatwamine musunendeline hakumuxixika vamwene kumeso enyi nge kumeso akangelo.
Kaha kapilixitu wakulitulaho amwihwile ngwenyi, Vyumevi vinapu vyamucano tahi?
Avambile ngwenyi, Enu malunga vandumbwami, nenu vatata, ngwivwililenu. Kalunga Mwenyaupahu alisolwele kuli kakuluka yetu Apalahama haze apwile kuMesopotamya, ximbu haze apwile kanda acitwame kuHalane.
 Amwambile ngwenyi, Fuma mulifuci lyove nakuli vausoko wove, wize kulifuci lize nangukakulwezAmi.
Haze vene afumine kulifuci lyavaKalateya, atwamine kuHalane. Kaha hakufwa caise, Kalunga amufumixile kuze, amunungulwilile muli­fuci lino, muno muli nakutwamenu jino.
Kamuhanyine uswana munoko, cipwe hamwe hakulyata lihinji lyenyi pimbi. Oloze amuxikile ngwenyi, mwakamuhanalyo akalihete, navakatanga yenyi nawa vaze navakamukava munyima yenyi. Alixikile nenyi ngoco ximbu haze apwile kanda aciseme mwana.
Kaha Kalunga ahanjikile ngana ngwenyi, Vaka-tanga yove navaka-zuzumana mulifuci lyambala, kaha ngwenyi, Vaka-lifuci kana navakavengisa muundungo navakavayanjisanga myaka makulukaji awana.
Kalunga amwambile ngwenyi, Vaka-lifuci lize navakavengisa muundungo Ami nangukavapayisa, kaha hakutwala muze navakalovokamo navakanguzacila muno vene.
Kaha amuhanyine kuxika cakujihana. Ngoco Apalahama asemene Isaka, amujihanyine halikumbi lyamucitanu naatatu. Isaka asemene Yakova, Yakova avasemene vakakuluka jetu likumi navavali.
Kaha vakakuluka jetu vamwivwilile Yosefwe luxiuxiu, vamulanjixile vamutwalixile kuEjipitu. Cipweze, Kalunga apwilenga nenyi,
amuyowele mumakavenyi osena, amuhanyine uselewa namangana kumeso amwangana wavaEjipitu Fwalo. Kaha Fwalo amulingixile kupwa nguvulu wakuyula kuEjipitu nakuzuvo yenyi kwosena.
Jino kuEjipitu kwosena nakuKanane kwaholokele zala yakalombolombo naluyando lwalunene. Vakakuluka jetu kavamwene vyakulyako.
Oloze Yakova hakwivwa ngwavo, KuEjipitu kuli tiliku, atumine vakakuluka jetu hakuya cakulivanga.
Hakuhilukako camucivali, Yosefwe alijimbwile kuli vandumbwenyi, kaha muyaci waYosefwe hinavautacikiza kuli Fwalo.
 Yosefwe atumine nakumusanyika ise Yakova ezenga kuli ikiye, navausoko wenyi vosena, vapwile vatu makumi atanu naavali navatu vatanu.
 Yakova axikumukile kuEjipitu, kaha afwililile kuze, naivene navakakuluka jetu nawa.
Kaha vavatwalile kuXekeme, vavafunjile mucimbumbe cize alanjile Apalahama nandando yajimbongo japalata kuli vana vaHamole kuXekeme.
Oloze uze mwaka waluxiko luze alixikile Kalunga naApalahama omu wapwile nakuswenya kwakamwihi, vatu vasemunwinyine nakuvula kuEjipitu,
palanga nomu kwaswanyine mwangana weka kuEjipitu, uze kamutacikijile Yosefweko.
 Ikiye avazangaminyine vakamuyaci wetu, avayanjixile vakakuluka jetu mangana ngwenyi, vambilenga vana vavo vavandende, ngwenyi, kucina navayoya.
Hamakumbi aze Mose asemukile, apwile wamwaza cikumakuma. Vamulelele tukweji vatatu muzuvo yaise.
Kahomu vamumbilile, mwanaFwalo wapwevo amunonele, amulelele nge himwanenyi.
Mose vamunangwile mangana avaEjipitu osena, kaha apwile mukangolo nakumazu enyi nakuvilinga vyenyi.
Oloze omu asakile kumanyisa myaka makumi awana, alyambile mumucima wenyi ngwenyi, Nanguya nakumeneka vandumbwami vana vaIsalele.
Omu amwene umwe vali nakumulinga mwamupi, amukafwileko amutendele uze vapwile nakuyanjisa, amujihile uze kaEjipitu.
Axinganyekele ngwenyi, Nacivalumbunukila vandumbwami ngwavo, Kalunga mwavalwila nalivoko lyami. Oloze kacavalumbunukilileko.
 Omu kwacele, asolokele kuli vamwe omu vapwile nakulipika, kaha asakile ngwenyi, avawanyise ceka, ngwenyi, Enu malunga, enu muwana-wakwenu, ikaze muli nakulilingila mwamupi ngana?
Oloze uze alingile mwamupi kuli mukwavo amuxinjikile ngwenyi, Iyaze nakulingisa kupwa umukakutuyula, umuka-kutusopesa?
Ove unasake ngwove, ungujihe ami nganomu wamujihanga uze kaEjipitu zau tahi?
 Mose hakwivwa lizu eli acinyine, azuzumanyinenga mulifuci lyaMicane, kuze asemenene vana venyi vamalunga vavali.
 Omu mwahicile myaka makumi awana, kuli ikiye kwalisolwele kangelo mupambo yakupili Xinai mumilangi yakakahya muciputa.
Mose hakuyitala alikomokelele kucuma kana vamumwenesele. Ikiye hakupandama kwakamwihi mangana ngwenyi, atale kanawa, evwile lizu lyaYehova lyakwamba ngwenyi,
 Ami yami Kalunga kavakakuluka jove, nguKalunga kaApalahama naIsaka naYakova. Mose acikimine, kahasukile kutalako.
Yehova amwambile ngwenyi, Zula mendelo ove kumahinji ove, mwomwoho unemana hamavu ajila, xikaho.
Ngwenyi, Kumona ngunamono lyehi malwa avatu jami vali kuEjipitu, ngunevu lyehi mikemo yavo, kaha jino ngunasuluka hamavu mangana ngwami, nguvayovole. Ngwenyi, Kaha jino twaya, nangukutuma kuEjipitu.
Uze Mose, uze vakanyine nakwihula ngwavo, Iyaze nakulingisa kupwa umuka-kuyula, umuka-kusopesa? ikiye vene Kalunga amutumine nalivoko lyayauze kangelo alisolwele kuli ikiye kuciputa, mangana ngwenyi, akapwenga muka-kuyula, mukakuvasokola.
 Ikiye vene avalowele nakulinga vyakukomwesa navinjikizo mulifuci lyaEjipitu namukalungalwiji Ucila namupambo, myaka makumi awana.
Ou ikiye Mose uze ambile kuli vana vaIsalele ngwenyi, Kalunga mwakamikatwila kapolofweto wamuli vausoko wenu, wakufwana nge ami.
Ou ikiye vene uze apwile muliuka mupambo nayauze kangelo ahanjikile nenyi kupili Xinai, navakakuluka jetu nawa hamwe. Ikiye uze atambwile vihande vyakuyoya nakutuhanavyo.
Ikiye vakakuluka jetu vakanyine kumwononoka, vamuxinjikile, kaha vahilukile kuEjipitu mumicima yavo,
 vamwambile Alone ngwavo, Tutengele tulunga vaka-kututwaminyinangako, mwomwou Mose, ou atulowele mulifuci lyaEjipitu, katwatacikijileci cinamuwaneko.
Hamakumbi aze vatengele mwanangombe, kaha vanehelele lize likombelo lyavo cimuna wakuvatula, kaha vawahililile namilimo yamavoko avo.
Oloze Kalunga alumukile, avasuvile vakombelenga liyongomena lyamwilu, nge muze vasoneka hamukanda wavapolofweto ngwavo,
Oloze mwambacile mbalaka yaMoloke,
 Mbalaka yaunjiho vakakuluka jetu vapwilenga nayo mupambo, nge muze avalwezele Uze ahanjikile kuli Mose ngwenyi, akayitunge yakufwana nge kufwana cize amwene.
Yikiko vene vakakuluka jetu nawa hamwaka wavo vejile nayo hakwiza naYoxuwa hamwe, omu vengilile nakuswika kuluheto lwapwile lwavaka-mafuci eka, vaze ahangile Kalunga kumeso avakakuluka jetu, palanga nakumakumbi aNdavici,
uze amwene uselewa kumeso aKalunga, kaha alombele ngwenyi, amutalile Kalunga kaYakova mwa, kutwamanga.
Oloze Solomone amutungilile zuvo.
Cipwe ngoco, Ou alitulaho katwama mumazuvo akutunga namavokoko, nge omu nambe kapolofweto ngwenyi,
 Lilu linapu litanda lyami lya­ wangana,
Kalyexi livoko lyami lyatengele vyoseneviko, numba?
Enu vakukakama jixingo, nakumicima nakumatwitwi kavamijihanyineko, enu makumbi osena mweji kulikanganga kuli Xipilitu wajila, nge muze valingilenga vakakuluka jenu, mukiko vene mumweji kulinganga nayenu nawa.
 Kapolofweto muka vakanyine vakakuluka jenu kuyanjisa? Kaha vavajihile vaze valivangile kuvalweza kwiza cayauze Muka-kwoloka, Ou vene munapu jino enu muvakakumuhana kuli vaka-kole, muvakakumujihisa,
enu mwatambwile Jiximbi nge muze vajihanyine muli vangelo, oloze kamwajononokeleko.
Jino vakivo hakwivwa mazu awa, avacokele mumicima yavo, kaha vangungenjungilile kumazo avo.
Oloze ikiye apwile wakuzala naXipilitu wajila, axixikile mwilu, kaha amwene upahu waKalunga, naYesu nawa hanemana kwenyi kulivoko lyaKalunga lyacilyo.
Ambile ngwenyi, Talenu, ngunamono mwilu munasokoloka, naMwanamutu nawa nemana kulivoko lyaKalunga lyacilyo.
Oloze vatambakanyine namazu akukanguka, vajikile mumatwitwi avo, kaha vamuzombokelele namucima umwe.
 Vamulowele mwimbo lyavo, vamwaxile malolwa. Kaha vinjiho vatumbikile mahinavo kumahinji amwanalunga umwe, ou vavulukilenga ngwavo, Saulu.
Vamwaxile Setefwano malolwa, omu apwile nakusanyika Mwata nakumwamba ngwenyi, Ove Mwata Yesu, tambula xipilitu yami.
Kaha afukamine hamavu, atambakanyine nalizu lyakukanguka ngwenyi, Ove Mwata, kanda ukavapayixila hamulonga unoko. Kahomu ahanjikile ngoco asavalile tulo.
Jino Saulu alikundwijile navo hakumujiha. Kaha halikumbi lize vaputukile kuvayanjisa cikumakuma vaka-liuka lyapwile kuYelusalema. Kaha vosena valimwangilile mumafuci aYuleya naSamaliya, vasalile vaposetolo kaha.
Kaha malunga vaka-kuzakama Kalunga vamufunjile Setefwano nakumulila cikuma.
Oloze Saulu alyenyekelenga liuka, engililenga mumazuvo osena, akokangijilenga malunga namapwevo nakuvahakahaka muzuvo yaufunge.
Jino vaze valimwangile Vatambwojokele nakwambulula mazu.
Fwilipu axikumukile ayile kunganda kuSamaliya, avambulilile Kulixitu.
Kaha mayongomena avatu vahakile micima yavo namucima umwe kumazu aze ahanjikile Fwilipu, hakwivwa nahakumona vinjikizo vize alingilenga.
Mwomwo vaxipilitu vavapi hakutambakana namazu akukanguka valovokelenga muli vavavulu vapwile navo, kaha vavavulu vapwile namusongo wakalepa, navaka-kumbilikita, vavahindwile.
Kaha mwimbo lize vapwile nakuwahilila cikuma.
Oloze mwapwile lunga umwe, lijina lyenyi apwile ikiye Ximona, ikiye hakulivanga alowelenga visava muze munganda nakuvahomwesa muyaci wavaSamaliya, nakulivuluka ivene ngwenyi, Ngumutu wamulemu.
Vatu vosena vahakilenga micima yavo hali ikiye, navava vavandende navava vavanene, ngwavo, You vene ngolo jaKalunga jize vavuluka ngwavo, Jajinene.
Vamuhakilenga micima yavo, mwomwo kufumisa kumwaka avahomweselenga navisava vyenyi, xikaho.
Oloze vakivo omu vamwitavilile Fwilipu hakuvambulila mujimbu wamwaza wakuvuluka wangana waKalunga nalijina lyaYesu Kulixitu, vavambapacixile, namalunga namapwevo.
Naivene Ximona nawa etavile, kahomu valingile hivanamumbapacisa lyehi, akakacililenga kuli Fwilipu, kaha hakumona vinjikizo navilinga vyangolo jajinene vize vyapwilenga nakusoloka, afwilenga cixima cikuma.
Kaha jino vaposetolo vaze vapwile kuYelusalema, omu vevwile ngwavo, VaSamaliya vanawetavila lyehi mazu aKalunga, vavatuminyine Petulu naYowano.
Vakivo hakuheta kuze vavalombelele mangana vatambule Xipilitu wajila,
mwomwo haze apwile kanda aciholokele nahali minavo umwe, xina vavambapacixile tuhu mulijina lyaMwata Yesu kaha.
Numba hinavavanangika mavoko avo, kaha vamutambwile Xipilitu wajila.
Kaha jino, Ximona hakumonomu vapwile nakuhana Xipilitu wajila hakunangika vaposetolo mavoko avo, asakile ngwenyi, avahane jimbongo,
ngwenyi, Nguhanenuko nayami nawa ngolo kana mangana wose nangukanangika mavoko ami akamutambule Xipilitu wajila nawa.
Oloze Petulu amwambile ngwenyi, Jimbongo jove jikanongele nayove hamwe, mwomwo unaxinganyeka ngwove, wana waKalunga uulande najimbongo.
Ove kawexi nacuma cimwe kumilimo kanako, mwomwo mucima wove kawoloka kumeso aKalungako.
Xikaho pihilila nakwalumuka kukupihisa cove, mulombe Mwata, kwiji, pamo mwakukonekela vixinganyeka vyamumucima wove.
Mwomwo ngunamono ngwami, ucili munyangwa yayisasu namukuli yakuhenga.
Ximona amukumbulwile ngwenyi, Acingulombelenu kuli Mwata, kucina kuvyumevi unavuluka nakukanguwana cuma cimwe.
Jino vakivo hakukumisa kwambulula unjiho wavo nakuhanjika mazu aMwata, vakindulukile kuYelusalema. Kaha vambulwilenga mujimbu wamwaza mumembo avaSamaliya amavulu.
Oloze kwejile kangelo kaYehova ahanjikile kuli Fwilipu ngwenyi, Katuka, yako kumutamba wasulo kujila yakuxikumuka kufuma kuYelusalema nakuya kuNgaza, muze mupambo.
Akatukile, ayile. Kaha kumana, kwapwile lunga, kaEcopa, cilolo camwangana wavaEcopa wapwevo Kandese, muka-kumulamina luheto lwenyi lwosena, ikiye ayile kuYelusalema nakulemesa Kalunga.
Kaha apwile nakukinduluka, natwame halitemba lyenyi nakutanga hamukanda wakapolofweto Isaya.
 Xipilitu amwambile Fwilipu ngwenyi, Pandama kwakamwihi uhate kulitembeli.
Fwilipu alahilile kuli ikiye, amwivwile ali nakutanga hamukanda wakapolofweto Isaya. Amwihwile ngwenyi, Owo mazu uli nakutanga anakulumbunukila tahi?
Amwambile ngwenyi, Nanguwahasa ngacilihi? xina kuvanga kuli mutu mwangulumbunwinawo. Kaha amulembelelele Fwilipu ngwenyi, anyine atwame nenyi.
Jino mazu aze apwile nakutanga kuMazu-vasoneka apwile awa, ngwavo,
Mukulinyisa cenyi vakanyine ku­ musopesa naciyulo,
Uze cilolo ahanjikile kuli Fwilipu amwihwile ngwenyi, Ngulweze mwane, kapolofweto hakuhanjika ngoco navulukeya? Nalivuluka ivene tahi, nyi navuluka weka?
Fwilipu alokolwele mukanwa kenyi, kaha hakuputuka kuMazu awa vasoneka amwambulilile mujimbu wamwaza waYesu.
Hakuya cavo mujila vahetele kumeya. Kaha uze cilolo amwambile ngwenyi, Tala, meya wawa. Kaha cuma cika nacingwimika kucina kungumbapacisa?
Fwilipu amwambile ngwenyi, Nge unetava namucima wove wosena nauhasa. Amukumbulwile ngwenyi, Ngunetava ngwami, Yesu Kulixitu Ikiye MwanaKalunga.
Avalwezele ngwenyi, vemike litemba. Vosena vavali vaxikumukile mumeya, naFwilipu nayauze cilolo, kaha amumbapacixile.
Omu vakandukile ceka nakufuma mumeya, Xipilitu yaYehova amuhukwileko Fwilipu, kaha uze cilolo kamumwene cekako, oloze ayilenga mujila yenyi nakuwahilila.
Oloze Fwilipu alovokele kuAzotu. Kaha hakupalika muze ambulwilenga mujimbu wamwaza mumembo osena nomu ahetele kuKesaliya.
Oloze Saulu atwalilengaho nakuvahwimasanyina vaka-kwitava kuli Mwata, nakuvakinjila ngwenyi, avajihejihe. Ayile kuli kapilixitu wakulitulaho,
amulombele mikanda yakuya nayo kuNdamaxiku kujisunangonga, mangana nge mwakawana vamwe vakajita kana kuze, cipwe malunga cipwe mapwevo, akavakase akavanehe kuYelusalema.
Ikiye hakuya apwile nakupandama kwakamwihi naNdamaxiku. Kaha kukasumuka, kwamumunyikile kumunyika cakufuma mwilu ce ndo.
Kaha alimbilile hamavu, evwile lizu lyakuhanjika kuli ikiye ngwenyi, Ove Saulu, ove Saulu, weji kunguyanjixilanga ika?
Ikiye ambile ngwenyi, Ove Mwata, yoveyaze? Mwata amwambile ngwenyi, Ami yami Yesu, yami vene weji kuyanjisangove.
Oloze katuka, ingila mwimbo, kaha navakakulwezomwo mwatela kuli ove kulinga.
Vaze malunga atambukile navo vemanyine vakulu. Lize lizu valivwile, oloze kavamwene mutuko.
Kaha Saulu akatukile hamavu, oloze hakutala kamwene cuma nacimweko. Vamukwacile kulivoko lyenyi vamutwalile muNdamaxiku.
Atwamine makumbi atatu cakuhona kumona, kalileko cipwe kunwa nawa pimbi.
Kaha jino, kuNdamaxiku kwapwile muka-kwitava, lijina lyenyi apwile ikiye Ananyiya. Mwata alisolwele amwambile ngwenyi, Ove Ananyiya. Etavile ngwenyi, Yami uno, Mwata.
Mwata amwambile ngwenyi, Katuka, yako kumukombwela uze vavuluka ngwavo, Wakwoloka, wihule kuzuvo yaYuta mutu ukweci lijina lyenyi ikiye Saulu, wakuTalasu, mwomwo tala, ali nakulomba.
Kaha namono lunga ukweci lijina lyenyi ikiye Ananyiya mwengila muzuvo mwamunangika mavoko enyi mangana atone kumeso enyi.
Oloze Ananyiya amukumbulwile ngwenyi, Ove Mwata, lunga kana ngwamwivwa lyehi kuli vatu vavavulu, nomu nalingi mwamupi cikuma kuli vaka-kujila jove kuYelusalema.
Kaha neza kuno nawa nangolo jakuli vapilixitu vavalemu mangana ngwenyi, avakase vaka-kukusanyika halijina lyove vosena.
Oloze Mwata amwambile ngwenyi, Yako tuhu, mwomwo ikiye kuli Ami napu cuma cakusakula, mangana lijina lyami akalitwale kumeso avaka-mafuci eka nakumeso avamyangana nakumeso avana vaIsalele.
Mwomwo Ami nangukamulweza kuvula caluyando lwatela ikiye kumwena halijina lyami.
Ananyiya akatukile, engilile muzuvo yize, kaha hakumunangika mavoko enyi amwambile ngwenyi, Ove ndumbwami Saulu, Mwata nangutumu, Ivene Yesu, Uze alisololanga kuli ove mujila wezanga, mangana utone kumeso ove uzale naXipilitu wajila.
Linwomu vene kumeso enyi kwaholokele vyuma vyakufwana nge mavanda, atonene kumeso enyi, akatukile, kaha vamumbapacixile.
Kaha alile kulya, akwacile ngolo. Jino atwamine makumbi amwe navaka-kwitava vakuNdamaxiku.
Kaha linwomu vene himwamwambulula Yesu mujisunangonga ngwenyi, Ou you vene MwanaKalunga.
Vosena vaze vamwivwilililenga vafwile cixima, valyambilenga ngwavo, Ou yauze vene envekelenga vosena vaka-kusanyika halijineli kuYelusalema nyi? Kaha cikiko nawa ejililile kuno, mangana ngwenyi, avakase avatwale kuli vapilixitu vavalemu.
Oloze Saulu apwile nakuya nakukwata ngolo cikuma, kaha apayixile vaYuleya vaze vatwaminenga kuNdamaxiku nakuvalweza kanawa ngwenyi, Ou Yesu Ikiye Kulixitu vene.
Omu mwahicile makumbi amavulu, vaYuleya vakwacile punga ngwavo, vamujihe.
Oloze punga yavo Saulu ayivwile. Kaha namusana naufuku valaminenga kuvikolo vyalimbo mangana ngwavo, vamujihe.
Oloze tumbaji twenyi vamutwalile naufuku, vamuzezumwine mumutonga nakumusulwila kusali yakembwe.
Hakuheta kuYelusalema esekele kupandama kuli vaka-kwitava, oloze vosena vamwivwile woma, mwomwo kavamwitavile ngwavo, ikiye nawa muka-kwitavako, xikaho.
Oloze Mbalanape ayile nenyi amutwalile kuli vaposetolo, kaha avalwezele omu amwene Mwata mujila, nomu ahanjikile nenyi, nomu omikile nakuhanjika kuNdamaxiku mulijina lyaYesu.
Kaha Saulu atwaminenga navo kuYelusalema nakwingila nakulovoka,
nakumika nakuhanjika mulijina lyaMwata. Ahanjikilenga nakulihamika navaHelene, oloze vakivo vasakilenga ngwavo, vamujihe.
Omu vacitacikijile vandumbwenyi, vamutwalile kuKesaliya, vamusuwile ayenga kuTalasu.
Ngoco vaka-liuka vaunjilenga kuYuleya kwosena nakuNgalileya nakuSamaliya, kaha hakuvatunga nakutambuka mukumwivwa Mwata woma namukuvendejeka caXipilitu wajila, vapwile nakuya nakuvula.
Kaha casolokele, Petulu hakuhitangana kwosena axikumukile nakuli vaka-kujila vaze vatwaminenga kuLuta nawa.
Awanyine mutu umwe kuze, lijina lyenyi apwile ikiye Eneyase, ikiye asavalile myaka yitanu nayitatu hakahela kenyi, mwomwo apwile namusongo wakalepa, xikaho.
Petulu amwambile ngwenyi, Ove Eneyase, Yesu Kulixitu mwakuhindula. Katuka, ulyalile kahela kove. Kaha linwomu vene ahindukile.
Vatu vosena vaze vatwaminenga kuLuta nakuXalone vamumwene, valumukilile kuli Mwata.
Kaha jino, kuYopa kwapwile muka-kwitava, lijina lyenyi apwile ikiye Tavita, kulyalumuna linapu nge ngwavo, Ndokase. Uze pwevo azacilenga milimo yamwenemwene yayivulu navilinga vyalikoji.
Kaha casolokele, hamakumbi aze avijile musongo, afwile. Omu valingile hivanamusanyisa lyehi, vamusavalikile muzuvo yahelu.
Kaha mwomwo kuLuta kwapwile kwakamwihi naYopa, xikaho vakakwitava hakwivwa ngwavo, Petulu ali kuze, vatumine malunga vavali vayenga kuli ikiye vakamulembelele ngwavo, Kanda uximbulako, twaya waxi kuli etu.
Petulu akatukile, ayile navo. Ikiye hakuheta vamutwalile muzuvo yize yahelu. Kaha mapwevo vavatuliwe vosena vemanyineko nakulila nakumulweza vikuto navikovelo vize atongelenga Ndokase omu apwilenga navo.
Oloze Petulu avalowele vosena, kaha afukamine hamavu nakulomba. Hakwalumukila kucivimbi amwambile ngwenyi, Ove Tavita, hinduka. Kaha ikiye himwatona, kaha hakumumona Petulu akondomokele.
Amukwacile kulivoko lyenyi amuhindwile. Kaha avasanyikile vaka-kujila navatuliwe, avahanyineyo wamutonyi.
Vacitacikijile kuYopa kwosena, kaha vatu vavavulu vetavile kuli Mwata.
Kaha casolokele, Petulu atwaminenga makumbi amavulu kuYopa kuli mutu umwe, uze muka-kulomba malambu Ximona.
Jino kuKesaliya kwapwile lunga lijina lyenyi apwile ikiye Kolonelyu, apwile kapitau kamukana wamaswalale uze vavulukilenga ngwavo, wavaItalya.
Apwile mutu wakukomoka Kalunga nakumwivwa woma, navakuzuvo yenyi vosena nawa hamwe. Avalingililenga vatu vyavivulu nalikoji, alombelenga kuli Kalunga makumbi osena.
Hamusana, kafwe halwola lwamucitanu najiwana, amwene cakumumwenesa mwakulumbunuka, muze apwile mwengilile kangelo kaYehova, amwambile ngwenyi, Ove Kolonelyu.
Ikiye hakumuxixika evwile woma amwambile ngwenyi, Ngacilihi, ove mwata? Amwambile ngwenyi, Kulomba cove cacivulu navilinga vyove vyalikoji vinahete kumeso aKalunga mwilu nakwanukilaho.
Kaha jino, tuma malunga kuYopa, vakasake Ximona, uze vavuluka nawa ngwavo, Petulu.
Ikiye natwame kuli mutu umwe, uze muka-kulomba malambu Ximona. Zuvo yenyi yili kwakamwihi nakalungalwiji.
Uze kangelo ahanjikile nenyi hakuya, Kolonelyu asanyikile vangamba jenyi vakuzuvo yenyi vavali, naliswalale wakukomoka Kalunga, apwile wakuli vaze vatwaminenga nenyi,
kahomu alingile hanavahicila lyehi muvyuma vyosena, avatumine kuYopa.
Omu kwacele, vakivo hakuya mujila yavo nakuheta kwakamwihi nalize limbo, Petulu akandukile helu lyazuvo nakulomba kafwe halwola lwamucitanu nalumwe.
Evwile zala, kaha asakile ngwenyi, alyenga. Oloze ximbu vapwile nakuteleka vyakulya, alezukilile mutulo,
amwene mwilu munasokoloka, kaha mwilu mwapwile nakuzezumuka cuma cakufwana nge lihina lyalinene, vanalikwate kumavinji alyo awana, vali nakulizezumwina hamavu.
Mulikiko mwapwile tunyama yamahinji awana awana vosena navakakuhalala hamavu natujila vahelu.
Kahevwile lizu lyakumwamba ngwenyi, Ove Petulu, katuka, jihako, ulyenga.
Oloze Petulu ambile ngwenyi, Nduma Mwata, mwomwo kanda ngulye lyehi cuma cacijila cimwe cipwe cacipi pimbi.
Kahevwile lizu lyamwambile ceka ngwenyi, Evi natomesa lyehi Kalunga ove kanda uvivuluka ngwove, vyacijilako.
Casolokele ngoco katatu, kaha linwomu vene cuma cize vacitwalile ceka mwilu.
Omu apwile Petulu nakutatasana ngwenyi, Cuma kana vanangumwenesa, manganaco aya mulihi? kumana, malunga vaze vatumine kuli Kolonelyu mwaka vanehula lyehi kuzuvo yaXimona, kaha hivanemana kucikolo.
Vasanyikile nakwihula Ximona, ou vavulukilenga nawa ngwavo, Petulu, numba nge kwali.
Omu apwile Petulu nakuxinganyeka cize vamumwenesele, Xipilitu amwambile ngwenyi, Tala, kuli malunga vatatu vali nakukusaka.
Katuka, suluka, yakonga navo. Kanda ukakasanako, mwomwo yami ngunavatumu.
Petulu asulukile kuli vaze malunga, avambile ngwenyi, Yami vene muli nakusaka. Munejila ika?
Vakivo vamwambile ngwavo, Kapitau Kolonelyu, lunga wakwoloka, wakumwivwa Kalunga woma, muka-puho yamwaza kuli vakamuyaci wavaYuleya vosena, vamulwezanga kuli kangelo wajila kutuma nakukusaka uyenga kuzuvo yenyi, evwe mazu kuli ove.
Ngoco Petulu avengixile muzuvo, avazumbwile. Omu kwacele akatukile, ayile navo, navandumbwenyi vakuYopa vamwe ayile navo hamwe.
Hakuca nawa vengilile muKesaliya. Kolonelyu apwile nakuvavandamina, omu alingile hanavakungulula lyehi vausoko wenyi namasepa jenyi vaze alizangilenga navo.
Omu apwile Petulu nakwingilamo, Kolonelyu amusesele, alimbilile hamavu kumahinji enyi, alifukwile kuli ikiye.
Oloze Petulu amukatwile, amwambile ngwenyi, Imana tuhu, nayami lyavene nawa ngumutu kaha.
Kaha hakuximutwila nenyi engililemo, awanyinemo vavavulu vanakunguluka lyehi.
Avambile ngwenyi, Enu munatacikizomu capwa cijila kuli lunga wakaYuleya kulikata namutu mukamuyaci weka, cipwe kumupandama. Cipwe ngoco, Kalunga nangulweze ami ngwenyi, Kanda ukavuluka mutu ngwove, wacijilako, cipwe kumuvuluka ngwove, wamupi.
Xikaho nawa hakungusanyika nguneza nakuhamika nduma. Xikaho nangumihula ngwami, munangusanyikila ika?
Kolonelyu amwambile ngwenyi, Munahici lyehi makumbi atatu omu ngwapwanga nakulomba muzuvo yami halwola lwakulomba, luze lwamucitanu najiwana nakuheta nakulwolelu. Kaha kumana, kumeso ami kwemananga lunga wakuvwala mahina akuvyakuma.
Kaha angwambanga ngwenyi, Ove Kolonelyu, kulomba cove vanacivu, kaha vilinga vyove vyalikoji vanavyanuka kumeso aKalunga.
Ngwenyi, Xikaho tuma kuYopa ukasanyike Ximona, uze vavuluka nawa ngwavo, Petulu, ezenga kuli ove. Ikiye natwame muzuvo yamukakulomba malambu Ximona, kwakamwihi nakalungalwiji.
Xikaho ngwatumanga waxi kuli ove, kaha unawahisa omu uneza. Xikaho jino etu tuvosena tuli kuno kumeso aKalunga mangana ngwetu, twivwilile vyuma vyosenovyo vanakulweze lyehi kuli Mwata.
Kaha Petulu alokolwele mukanwa kenyi, ambile ngwenyi, Mwamucano vene ngunamono ngwami, Kalunga kamona vatu mweka namwekako,
oloze kuli vaka-mafuci osena ou amwivwa woma eji kuzatanga milimo yakwoloka Kalunga mwamwitavila.
Mazu kana atumine Kalunga kuli vana vaIsalele, nakwambulula mujimbu wamwaza wakuvuluka kuunda muli Yesu Kulixitu (Ikiye Mwata wavosena),
mazu kana enu munawatacikiza, vawambulwilenga kuYuleya kwosena, kuputuka kuNgalileya, kufumisa kukumbapacisa kana ambulwilenga Yowano.
Vamwambulwilenga Yesu wakuNazaleta, nomu vanauwavixilile Xipilitu wajila nangolo kuli Kalunga. Ikiye ahitanganyinenga nakulinga vyamwaza nakuhindula vosena vaze vapwilenga nakuxinyinyika kuli liyavolo, mwomwo Kalunga apwilenga nenyi, xikaho.
Kahetu tuvinjiho kuvyuma vyosena vize alingilenga nakulifuci lyavaYuleya nakuYelusalema, Uze vene vajihile nawa hakumusukika kucitondo.
Ikiye vamusangwile kuli Kalunga halikumbi lyamucitatu, amuhanyine kusoloka,
 kexi kuli vatu vosenako, oloze kuli vinjiho vavangilile kutongola kuli Kalunga, kuli etu vene, etu twalile nenyi twanwine nenyi omu alingile hanasanguka lyehi kuvafu.
Kaha atulwezele nawa ngwenyi, tuvambulilenga vatu mazu nakuvalweza unjiho ngwetu, Ikiye vene Uze vatongola lyehi kuli Kalunga kupwa Muka-kusopesa navavatonyi navafu.
Ikiye vamuvuluka kuli vapolofweto vosena kuunjiho wavo ngwavo, Mulijina lyenyi wexowo mwamwitavila mwawanamo kumukonekela milonga yenyi yaxili.
Ximbu apwile Petulu acili nakuhanjika vihande evi, Xipilitu wajila avaholokelele vosena vaze vapwile nakwivwilila mazu kana.
Kaha vaze vaka-kwitava vakaungalami, vosena vaze vayile naPetulu, vafwile cixima hakumona wana waXipilitu wajila vanauhingunwina nahali vaka-mafuci eka nawa.
Mwomwo vavevwile hakuhanjika malimi eka nakumutohwesa Kalunga. Haze vene Petulu ahanjikile ngwenyi,
Kuli mutu umwe mwahasa kuvakanyisa meya numba, vahone kuvambapacisava vanatambula Xipilitu wajila hohamwe nge etu?
Kaha avambile ngwenyi, vavambapacise mulijina lyaYesu Kulixitu. Kaha vamwambile ngwavo, atwame navo makumbi amwe.
Jino vaposetolo navandumbwavo vaze vapwile kuYuleya vevwile ngwavo, Navakamafuci eka nawa vanawetavila lyehi mazu aKalunga.
Omu ahetele Petulu kuYelusalema, vaze vapwile vaka-ungalami Vamukokojwesele
ngwavo, Wengilile kuli malunga vavilima, walile navo.
Oloze Petulu aputukile kuvalumbunwina vyuma vyosena muvyalikavilile ngwenyi,
 Ngwapwile mwimbo JaYopa nakulomba, kaha hakulezukila mutulo ngwamwene cakungumwenesa, cuma cimwe hakuzezumuka mwilu cakufwana nge lihina lyalinene, vanalikwate kumavinji alyo awana, vali nakulizezumuna mwilu, kaha lyahetele nakuli ami.
Hakulixixika, ngwaxinganyekele, kaha ngwamwenemo tunyama vahamavu vamahinji awana awana navisuma navaka-kuhalala natujila vahelu.
Kaha ngwevwile nawa lizu lyakungwamba ngwenyi, Ove Petulu, katuka, jihako, ulyenga.
Oloze ngwambile ngwami, Nduma Mwata, mwomwo mukanwa kami kanda mwingile lyehi cuma cacijila cipwe cacipi pimbi.
Oloze lize lizu lyafumine mwilu lyangukumbulwile kamucivali ngwenyi, Evi natomesa lyehi Kalunga ove kanda uvivuluka ngwove, vyacijilako.
Casolokele ngoco katatu, kaha vyosena vavikokelele ceka mwilu.
Kaha kumana, hoho vene kuzuvo yize twapwile kwemanyine malunga vatatu, vavatumine kufuma kuKesaliya vejile kuli ami.
Xipilitu angulwezele ngwenyi, nguyenga navo ngwenyi, kanda ngukakasanako. Navava vandumbwetu vatanu naumwe nawa ngwayile navo, kaha twengilile muzuvo yayauze lunga.
Kaha atwambulilile omu amumwene uze kangelo nemana muzuvo yenyi nakumwamba ngwenyi, Tuma vatu kuYopa vakasake Ximona, uze vavuluka nawa ngwavo, Petulu.
Ngwenyi, Ikiye mwakulweza mazu navatulwila nawo, nayove navakuzuvo yove vosena.
Kahami hakuputuka kuhanjika, Xipilitu wajila avaholokelele mwomumwe nge muze atuholokeleletu hakavanga.
Kaha ngwanukile lizu lyaMwata omu ambile ngwenyi, Camwenemwene Yowano ambapacixilenga vatu mumeya, oloze navakamimbapacisenu muli Xipilitu wajila.
Ngoco hamono Kalunga avahanyine wana woumwe nge muze atuhanyinetu nawa omu twetavile kuli Mwata Yesu Kulixitu, nyi ami ngwapwile yamiya numba ngumwimanyine Kalunga?
Vakivo hakwivwa mazu awa valyungumikile vakulu, vamutohwesele Kalunga ngwavo, Kumana, navaka-mufuci eka nawa Kalunga navahane lyehi kwalumuka cakupihilila mangana vamone kuyoya.
Jino vaze valimwangilile kumafuci haluyando luze Lyaputukile hali Setefwano vayile nakuFwenyixa nakuKupulusu nakuAndeyoka, mazu kavawambulwilenga kuli vatu vekako, kuvanga kuli vaYuleya kaha.
Oloze kwapwile vakwavo vamwe, malunga vakuKupulusu nakuKulene, vakivo hakuheta kuAndeyoka vahanjikilenga nakuli vaHelase nawa nakuvambulila mujimbu wamwaza waMwata Yesu.
Kaha livoko lyaMwata lyapwilenga navo hamwe, vatu vavavulu vetavile, valumukilile kuli Mwata.
Puho yavo yahetele kumatwitwi avaka-liuka lize lyapwile kuYelusalema, kaha vatumine Mbalanape ayenga mbwe nakuAndeyoka.
Ikiye hakuheta kuze, hakumona likoji lyaKalunga, awahililile, kaha avalembelelele ngwenyi, vakakacilenga kuli Mwata nakujikaho micima yavo.
Mwomwo apwile lunga wamwenemwene wakuzala naXipilitu wajila nakufwelela, xikaho. Kaha vamuhakilileko Mwata vatu vavavulu.
Jino Mbalanape akatukile, ayile kuTalasu nakusaka Saulu.
Hakumuwana amunehele kuAndeyoka. Kaha casolokele, mwaka wosena lukombo valikungulwilenga naliuka nakunangula vatu vavavulu. KuAndeyoka, kukiko vene valivangilile kuvavuluka vaka-kwitava ngwavo, vaka-Kulixitu.
Jino makumbi aze kwejile vapolofweto vamwe vakufuma kuYelusalema nakuheta kuAndeyoka.
Kaha minavo umwe, lijina lyenyi apwile ikiye Angavu, emanyine nakuhanjika muli Xipilitu ngwenyi, Mumafuci osena namukaholoka zala yakalombolombo yayinene. Yikiko yasolokele hamakumbi aze aKolociu.
Kaha vaka-kwitava vanukile kutuma jimbongo jakuvakafwako vandumbwavo vaze vatwaminenga kuYuleya, mutu himutu kutuma nge kutesa nomu ahaxilile.
Mukiko nawa muvalingile, vajitumine kuli vakulwane kumavoko aMbalanape naSaulu.
Kafwe hamakumbi aze mwangana Helote olwele mavoko enyi nakuyanjisa vaka-liuka vamwe.
Kaha ajihixile Yakova ndumbwaYowano napoko yamukwale.
Hakumona ngwenyi, cinavevwisa vaYuleya kuwaha, ahakilileko kumukasa naPetulu nawa. Makumbi aze apwile akulya jimbolo jakuzeneka cimbalwila.
Omu alingile hanamukase lyehi, amuhakile muzuvo yaufunge, amuhanyine kuli maswalale vamikana yavawana vawana yiwana ngwenyi, vamulamenga, ngwenyi, hakuhambakana paseka numba amulovole kuli vatu.
Ngoco vamulaminenga Petulu muze muzuvo yaufunge, oloze vakaliuka vamulombelelenga kuli Kalunga.
Kahomu asakile Helote ngwenyi, amulovole, haufuku uze vene, Petulu apwile mutulo mukaci kamaswalale vavali, wakukasa namalenge avali. Kaha vaka-kulama vapwile kucikolo nakulamako kuzuvo yaufunge.
Kaha kumana, kuli ikiye kwemanyine kangelo kaYehova, muze muzuvo mwapwile zwalala. Amuvetele Petulu kuluhaci nakumuhindula, amwambile ngwenyi, Katuka waxi. Kaha malengenyi aholokele kumavoko enyi.
Uze kangelo amwambile ngwenyi, Vwala, likase mendelo ove. Alingile ngoco. Kaha himwamwamba ngwenyi, lijingilike lihina lyove ungukavenga.
Alovokele, amukavile, oloze katacikijile ngwenyi, muze apwile nakulinga uze kangelo mwapunduko, oloze axinganyekele ngwenyi, Nguli nakumona tuhu cuma cakungumwenesa kaha.
Omu valingile hivanahambakana lyehi vaka-kulama vakulivanga navaze vamucivali, vahetele kulipito lyacikungo lyacikolo cize cakutalisa mwimbo. Likiko lyavasokolokelele cakulisokolokela livene, kaha valovokele, vahicile mujila yimwe, kaha linwomu vene uze kangelo himwamuseza.
Petulu hakuvezuka alyambile ngwenyi, Jino ngunatacikiza mwamucano ngwami, Mwata atumanga kangelo kenyi, nangupululula mulivoko lyaHelote nakuvyuma vyosenovyo vatalililanga vatu vavaYuleya.
Hakuxinganyeka ngoco ahetele kuzuvo yaMaliya, naye yaYowano, uze vavulukilenga nawa ngwavo, Mako, kuze kwapwile vavavulu vanakunguluka, vapwile nakulomba.
Ikiye hakungongomweza kucijilo cacipango, kwejile mwanapwevo nakwivwililako, lijina lyenyi apwile ikiye Londa.
Hakutacikiza ngwenyi, lizu kana lyaPetulu, kasokolwele kucikoloko hakuwahilila, oloze alahilile muzuvo, avalwezele ngwenyi, Petulu nemana kucikolo kuweluka.
Oloze vakivo vamwambile ngwavo, Unazaluka. Oloze avambile nangolo, ngwenyi, Mwamucano vene. Vakivo vamwambile ngwavo, Owo kangelo kenyi.
Oloze Petulu cangongomweza lika. Vakivo hakusokololako vamumwene, kaha vafwile cixima.
Oloze avaholesele nalivoko lyenyi mangana ngwenyi, vahole kulu, avalwezele omu vamulowelanga kuli Mwata muzuvo yaufunge. Avambile ngwenyi, Vyumevi mukavyambulula kuli Yakova nakuli vandumbwetu. Kaha afumine kuze ayile kweka.
Kaha jino, hakuca, kuli vaze maswalale kwapwile pindangano yayinene ngwavo, Petulu nayi kulihi?
Helote omu alingile hanamutondo lyehi hanahono kumuwana, avaxinjixile kanawa vaze vakakumulama, kaha ambile ngwenyi, Vavajihe. Kaha afumine kuYuleya, axikumukile kuKesaliya, atwaminenga kuze.
Jino Helote avafutukilile cikuma vaka-Tule navaka-Xitone. Vakivo vejile kuli ikiye namucima umwe, kaha vamukunywile Mbalaxitu, uze apwile kaselwa kamwangana, vamulombelenga mwangana ngwavo, atulise ndombo, mwomwo kulifuci lyavo vatambwilenga kulya cavo kulifuci lyamwangana, xikaho.
Halikumbi limwe lize axikile Helote avwalile mahina awangana, atwamine halitanda lyawangana, ahanjikile kuli vakivo.
Vatu vatambakanyine ngwavo, Likiko lizu lyakalunga, kalyexi lyamutuko!
Kaha linwomu vene kangelo kaYehova amuvetele, mwomwo kamutohwesele Kalungako, xikaho. Vamulile kuli mavunu, kaha afwile.
Oloze mazu aKalunga atanjilenga Hakusemunwina.
Mbalanape naSaulu hakumanyisa milimo yavo vakindulukile kufuma kuYelusalema, vayile naYowano, uze vavulukilenga nawa ngwavo, Mako.
Jino kuAndeyoka, kuliuka lize lyapwile kuze, kwapwile vapolofweto vamwe navaka-kunangula, ou Mbalanape, ou Ximeyone uze vavulukilenga ngwavo, Nyijele, ou Luxiu wakuKulene, ou Manene, uze valelelele nanguvulu Helote hamwe, ou Saulu.
Omu vapwile nakumulemesa Mwata nakulitwamina kulya, Xipilitu wajila avambile ngwenyi, Nguhandunwinenuko Mbalanape naSaulu vayenga kumilimo kana ngunavasanyikila.
Omu valingile hivanalitwamina lyehi kulya, nomu vanalombo nakuvanangika mavoko avo, vavasuwile.
Kaha vakivo hakuvatuma kuli Xipilitu wajila vayile kuSeluxa. Hakufuma kuze vayile muwato vahetele kuKupulusu.
Omu vapwile kuSalame vambulwile mazu aKalunga mujisunangonga javaYuleya. Vapwile naYowano nawa, apwile muka-kuvakafwako.
Omu valingile hivanahici lyehi mulitungu lize lyosena, vanahete lyehi kuPafwose, vawanyine lunga umwe muka-kutaha, muka-kulyongela upolofweto, kaYuleya, lijina lyenyi apwile ikiye Mbala-Yesu.
Ikiye apwile nanguvulu Seleju Paulu hamwe, ou apwile lunga wakunangakana. Ou avasanyikile Mbalanape naSaulu veze kuli ikiye, asakile ngwenyi, evwilile mazu aKalunga.
Oloze uze Eluma, uze mukakutaha (mukiko vene mwaya lijina lyenyi), avalingulwile, asakile ngwenyi, amutangule nguvulu kulufwelelo.
Oloze Saulu (vamuvuluka nawa ngwavo, Paulu), apwile wakuzala naXipilitu wajila, amuxixikile,
amwambile ngwenyi, Ove wazala namakuli osena namilimo yayipi yosena, ove mwanaliyavolo, ove muka-kole wakwoloka cosena, kumana, jijila jaYehova jakwoloka kawexi kulitwamina kujihengesako?
Kaha jino, tala, livoko lyaYehova lili hali ove, kaha naupwanga ukapuputa, hamakumbi amwe kawexi kumona likumbiko. Kaha linwomu vene kwamuholokelele mbundu namilima, akimbile nakusaka vamwe vamukwate kulivoko vamutambukise.
Haze vene uze nguvulu hakumona cuma cize casolokele himwetava, nakulihomokela kukunangula kaneci cakuvuluka Mwata.
Kaha jino Paulu navakwavo vasunwine kuPafwose, vahetele kuPelenga lyakuPamafulya. Kaha Yowano avasezele, akindulukile kuYelusalema.
Oloze vakivo hakupulasana muze kufuma kuPelenga, vahetele kuAndeyoka lyakuPixica, vengilile musunangonga halikumbi lyasambata, vatwaminemo.
Omu valingile vatu hivanatange lyehi haJiximbi nahamikanda yavapolofweto, vakulwane jasunangonga vatumine lizu kuli vakivo ngwavo, Enu malunga vandumbwetu, kaci nge muli namazu amwe akuvavendejeka vatu, ahanjikenu.
Paulu emanyine, kaha hakuvaholesa nalivoko lyenyi avambile ngwenyi, Enu malunga vaIsalele, nayenu nawa mwamwivwa Kalunga woma, ivwililenu.
Kalunga kavatu ava vaIsalele avasakwile vakakuluka jetu, kaha avatohwesele vatu omu vazuzumanyine mulifuci lyaEjipitu. Avalowelemo nalivoko lyakuzundula helu.
 Avatetelelenga myaka kafwe makumi awana mupambo.
 Kahomu alingile hananongesa lyehi vaka-miyaci yeka yitanu nayivali kulifuci lyaKanane, lifuci lyavo avahanyinelyo lipwenga uswana wavo kafwe hamyaka makulukaji awana namyaka makumi atanu.
Hakukumisa vyumevi, avahanyine vaka-kuvayula nakutwala kuli kapolofweto Samwele.
Hakukuminyina valombele mwangana, kaha Kalunga avahanyine Saulu mwanaKixe, lunga wakumuyaci waMbenjamine, hamyaka makumi awana.
 Hakumufumisaho ikiye, amuswanyixile Ndavici kupwa mwangana wavo, uze avulukile nawa naunjiho ngwenyi, Ngunawane lyehi Ndavici mwanaYese, lunga wakuya haya mucima wami, ikiye mwakalinga mwosena mwaya mucima wami.
 Kutanga yayauze lunga Kalunga navanehela vaIsalele Mulwilo, Yesu, nge omu lwaya luxiko lwenyi.
 Ximbu apwile kanda acize, Yowano alivangile kuvambulila vatu vavaIsalele vosena kumbapacisa kana cahakwalumuka nakupihilila.
Omu apwile Yowano nakukumisa kulaha cenyi ambile ngwenyi, Enu munangujinyi ngwenu, ami yamiya? Ami cexi Ikiyeko. Oloze talenu, munyima yami muli nakwiza Umwe, tuvikapa twamendelo akumahinji enyi kangwatelamo kutukasununako.
Enu malunga vandumbwami, vaka-tanga yaApalahama, navakwenu nawa veji kumwivwanga Kalunga woma, mazu aulwilo uno vanawatumu kuli etu.
Mwomwo vaka-kutwama kuYelusalema navakulwane javo, hakuhona kumutacikiza nahakuhona kutacikiza mazu avapolofweto awa veji kutanganga hasambata hasambata, vawalumbunwine hakumuhana mulonga.
Kaha cipwe kavawanyine kafwilo kamwe muli Ikiyeko, oloze vamulombele Pilatu ngwavo, amujihise.
Kahomu vakumixile vyuma vyosena vize vasonekele vapolofweto vyakumuvuluka, vamufumixile kucitondo, vamusavalikile mucimbumbe.
Oloze Kalunga amusangwile kuvafu.
Kaha hamakumbi amavulu vamumwenenga kuli vaze vafumine nenyi kuNgalileya nakuya kuYelusalema, vakivo vanapu vinjiho jenyi makumbi awa kuli vatu.
Kahetu tunamyambulilenu mujimbu wamwaza wakuvuluka luxiko luze alixikile Kalunga navakakuluka jetu,
ngwetu, lukiko Kalunga navalumbunwinalwo vana vetu, hakumukatula Yesu nge muze vasoneka nawa kuSamu yamucivali ngwavo, Ove uMwanami, likumbi lyalelo lino Ami ngunakuseme.
Kaha hakuvuluka muze amusangwile kuvafu, mangana azenekenga kwalumuka ceka apole, mukiko mwanahanjika lyehi ngwenyi, Nangukakuhana vize vyalikoji vyakuzaminyina vize amwenenga Ndavici.
Mwomwo heka nawa nahanjika lyehi ngwenyi, Ove kawexi kwecelelou akuzakama kumona kupolako.
Mwomwo Ndavici, omu akumixile kuzacila vatu vahamyaka yenyi nge omu yayile punga yaKalunga, asavalile tulo, vamusavalikile kuze vapwile vakakuluka jenyi, amwene kupola.
Oloze Ou vasangwile kuli Kalunga kamwene kupolako.
Xikaho, enu malunga vandumbwami, tacikizenu, mwomwo muli Ou mukiko vene vali nakumyambulilenu kumikonekela milonga yenu yaxili.
Kaha kuvyuma vyosena vize mwahonene kusamba kujiximbi jaMose, muli Ou mukiko vene munavasambixilako wexowo mwetava.
Xikaho zangamenunga, kucina nakukamiwana cize vavuluka muli vapolofweto ngwavo,
 Talenu, enu vaka-kulumbilisa, likomokelenu, lelanganenu,
Vakivo hakulovoka vavalembelelele ngwavo, vakavambulile mazu awa nahasambata nayizaho nawa.
Omu valimwangile vaka-sunangonga, vaYuleya vavavulu navaze valumukile kupwa vaYuleya vakakukomoka Kalunga vavakavile Paulu naMbalanape, vakivo hakuhanjika navo vavaxinjilile mangana ngwavo, vakakacilenga mulikoji lyaKalunga.
Hasambata yikwavo venyembo vosena vakungulukile nakwivwilila mazu aKalunga, kwalihonene vavandende kaha.
Oloze vaYuleya hakuwamonaze mayongomena, vazalile naluxiuxiu, valingulwile vyuma vize ahanjikile Paulu, vamusawile.
Kaha Paulu naMbalanape vomikile, vavambile ngwavo, Cawahile kuvangila kwambulula mazu aKalunga kuli enu. Oloze hakumona muli nakuwakana nakulipayisa ngwenu, kamwatela kutambula kuyoya cahaya myaka yosenako, kumana, natwalumuka nakuya kuli vakamiyaci yeka.
Mwomwo mukiko vene mwanatulweze Mwata ngwenyi,
Jino vaka-miyaci yeka hakucivwa vawahililile, vatohweselenga mazu aKalunga, kaha vexovo vapwile vakutongwela kukuyoya cahaya myaka yosena vetavile.
Kaha mazu aMwata vawatwalile kulifuci lize kwosena.
Oloze vaYuleya vavaxinjilile mapwevo vaka-kukomoka Kalunga vavalemu, navakulwane vamalunga vahembo nawa, vavasowangijile mangana vavayanjise Paulu naMbalanape, kaha vavahangile kulifuci lyavo.
Oloze vakivo lukungu lwapwile kumahinji avo valitotomwenelwo nakuvapayisa, vayile kuIkonyume.
Kaha vaka-kwitava vazalile nakuwahilila naXipilitu wajila.
Kaha casolokele, kulkonyume vengilile hamwe musunangonga yavaYuleya, vahanjikile cakulinga vatu vavavulu cikuma vetavile, navaYuleya navaHelase.
Oloze vaYuleya vaka-kulikanga vasowangijile vaka-mafuci vapihixile micima yavo kuli vandumbwetu.
Oloze vaPaulu vaximbwilenga kuze, vahanjikilenga nakumika muli Mwata, kaha Ikiye asolwelenga unjiho hamazu alikoji lyenyi, hakuvahana kulinga vinjikizo navyuma vyakukomwesa namavoko avo.
Oloze liyongomena lyavenyembo valihandunwine, vamwe vemanyine kuli vaYuleya, vamwe kuli vaposetolo.
Kahomu vasakile vaka-mafuci navaYuleya navaka-kuvayula kuvalovokela mangana ngwavo, vavayanjise nakuvasa malolwa,
vacivwile, vacinyinyine kumembo akuLukanya, kuLusutala nakuNdeleve nakulifuci lyakulihata kuze.
Kaha vambulwile mujimbu wamwaza kuze.
KuLusutala kwatwamine lunga wakulepuka mahinji, apwilenga citonji kufuma kukusemuka cenyi, apwile kanda acitambuke.
Ikiye evwile Paulu omu apwile nakuhanjika. Paulu hakumuxixika nakumumona ngwenyi, ali nakufwelela cakumuhindula,
amwambile nalizu lyakukanguka ngwenyi, Imana namahinji ove, oloka. Afumbukile, atambukile.
Lize liyongomena hakumona cuma kana alingile Paulu vahanjikile namazu akukanguka mulilimi lyavaLukanya ngwavo, Tulunga vanafumu mwilu vaneza kuli etu vakufwana nge vatu.
Mbalanape vamuvulukile ngwavo, Zeuse, kaha Paulu vamuvulukile ngwavo, Heleme, mwomwo ikiye apwile muka-kuhanjika kuhambakana mukwavo, xikaho.
Jino kapilixitu kaZeuse uze apwile natembele yenyi kusali yalimbo, anehele vangombe namicama yajitemo kuvikolo vyalimbo, kaha asakile ngwenyi, avavatwile vimuna, namayongomena nawa hamwe.
Oloze vaposetolo Mbalanape naPaulu hakucivwa, vapulile mahinavo, valahilile mukaci kalize liyongomena nakutambakana
ngwavo, Enu malunga, vyumevi muli nakuvilingila ika? Nayetu nawa tuvatu, tuvaka-kwivwila mwomumwe nayenu, kaha tuli nakumyambulila mujimbu wamwaza, mangana ngwetu, vifwefweleketevi muviseze, mwalumukile kuli KalungOu ayoya, Ou atangile lilu namavu nakalungalwiji navyosenevi vilimo.
Ikiye hamyaka yahaxikulu ecele vaka-mafuci osena valitambukilenga mujijila javo.
Oloze cipwe ngoco kakanyine kuvasela unjihoko, mwomwo alingilenga mwamwenemwene, hakumihana vula yakufuma mwilu, namyaka yakuwana kulya cacivulu, hakuzalisa micima yenu nakulya nakuwahilila.
Oloze kuvihandevi vamwene kukaluhwa kuvakanyisa mayongomena kuvavatwila vimuna.
Oloze kwejile vaYuleya vamwe vakufuma kuAndeyoka nakuIkonyume, kaha vavakunyukixile mayongomena, vamwaxile Paulu malolwa, vamukokelele kusali yalimbo, hakuxinganyeka ngwavo, nafu lyehi.
Oloze omu vemanyine vakakwitava kuze nakumujingilika, akondomokele, engilile ceka mwimbo lize. Omu kwacele afuminemo naMbalanape hamwe, vayile kuNdeleve.
Omu valingile hivanambulula lyehi mujimbu wamwaza mwimbo lize, vanalumuna lyehi vatu vavavulu kupwa vaka-kwitava, vakindulukile ceka kuLusutala nakuIkonyume nakuAndeyoka,
vazamikixile myono yavakakwitava vavalembelelele ngwavo, vatwamenga mulufwelelo, ngwavo, Catela kuli etu kupulasana muluyando lwaluvulu numbanyi tukengile muwangana waKalunga.
Omu valingile hivanavatongwela lyehi vakulwane kuliuka kuliuka, vanalombo lyehi nakulitwamina kulya, vavakunjikile kuli Mwata, Uze vetavilile.
Kaha vapulasanyine muPixica vahetele kuPamafulya.
Omu valingile hivanambulula lyehi mazu kuPelenga, vaxikumukile kuAtalya.
Hakufuma kuze vayile muwato kuAndeyoka, kuze vavakunjikile lyehi kulikoji lyaKalunga kumilimo yize vamanyixile.
Omu valingile hivanahete lyehi, vakungulwile vaka-liuka vosena, vavahicilile muvyuma vyosena vize alingile Kalunga navakivo, nomu avasokwelele vaka-mafuci eka kucikolo cakufwelela.
Kaha vaximbwile makumbi amavulu navaze vaka-kwitava.
Jino kuYuleya kwafumine vamwe, vavanangwilenga vandumbwavo ngwavo, Xina kuvanga navamijihana nge mwaya vilika vyaMose, mokomoko kamwexi kuhasa kulilwilako.
Omu valingile Paulu naMbalanape hivanalikokojwesa navo cikuma nakulihamika navo, vandumbwavo vavatongwele Paulu naMbalanape navakwavo vamwe ngwavo, vaye kuYelusalema kuli vaposetolo navakulwane mangana vakavehule lizu kana.
Xikaho vakivo hakuvaxinjikizako kuli vaka-liuka, vapulasanyine muFwenyixa namuSamaliya, vahicilengamo omu vanalumukila vakamafuci eka. Kaha vavevwixilenga vandumbwavo vosena kuwaha cikuma.
Omu vahetele kuYelusalema, vavetavilile kuli vaka-liuka nakuli vaposetolo nakuli vakulwane, kaha vavahicililemo muvyuma vyosena vize alingile Kalunga navakivo.
Oloze vaka-kwitava vamwe vakumukana wavaFwaliseu vemanyine, vambile ngwavo, Kuvanga vavajihane vavalweze valamenga Jiximbi jaMose.
Jino vaposetolo navakulwane valiwanyine mangana vahanjike lizu eli.
Omu valingile hivanalihamika lyehi cikuma, Petulu emanyine, avambile ngwenyi, Enu malunga vandumbwami, enu munatacikiza lyehi omu vangusakwile kuli Kalunga muli enu hamakumbi akumwaka mangana ngwenyi, vaka-mafuci eka vevwe mazu amujimbu wamwaza mukanwa kami, mangana vetave.
Kaha Muka-kutacikiza micima Kalunga asolwele unjiho hali vakivo hakuvahana Xipilitu wajila mwomumwe nayetu.
 Vahandunwine muli etu navakivoko, avatomesele mumicima yavo hakufwelela cavo.
Xikaho jino ikaze namumwesekela Kalunga hakuhaka toka hajixingo javaka-kwitava, eyi vahonene vakakuluka jetu cipwetu nawa kumbata?
Oloze tunetava ngwetu, mulikoji lyaMwata Yesu mukiko vene munavatulwilila, mwomumwe navakivo.
Lize lizavu lyosena lyaholele kulu, kaha vevwililile Mbalanape naPaulu hakuvahicilamo muvinjikizo namuvyuma vyakukomwesa vize alingile Kalunga navakivo muli vaka-mafuci eka.
Kahomu valingile hivanaholo lyehi kulu, aswikileko ngwenyi, Enu malunga vandumbwami, ngwivwililenu.
Ximeyone natuhicilamo lyehi muze avalakanyine Kalunga vakamafuci eka hakavanga nakutambula vatu muli vakivo vapwenga valijina lyenyi.
Mukiko vene mwaya namazu avapolofweto nawa, nge muze vasoneka ngwavo,
 Vyumevi hakukuma nangukaki­nduluka,
Mangana vatu navakasalaho vakamusakesake Yehova,
Mukiko mwanambe Yehova,
Xikaho ami nanguyula ngwami, vaze vamuli vaka-mafuci eka vanalumukila kuli Kalunga kanda tukavayanjisako.
Oloze ngwami, tuvasonekelenu ngwetu, vakalihendenga kuvyuma vyakupihisa vyamakombelo, nakujila, nakuvyuma vyakunyotolola, nakumanyinga.
Mwomwo kufumisa kumyaka yakuxikulu Mose ali navaka-kumwambulula kulimbo hilimbo, mwomwo veji kumutanganga mujisunangonga hasambata hasambata.
Haze vene vaposetolo navakulwane navaka-liuka vosena hamwe vamwene kuwaha kusakula malunga vamwe muli vakivo nakuvatuma kuAndeyoka naPaulu naMbalanape hamwe, ou Yuta vavulukilenga nawa ngwavo, Mbalasava, ou Xilase, vapwile malunga vakulitulaho muli vandumbwavo.
Kaha vasonekele nakuvahana mukanda ngwavo, Etu vaposetolo netu vakulwane, etu vandumbwenu, kuli enu vandumbwetu vamuli vakamafuci eka muli kuAndeyoka nakuSulya nakuXilixa, wahililenu.
Mwomwo tunevu ngwavo, vamwe vamuli etu vanamiyanjisa namazu avo nakuluwisa myono yenu, oloze etu kwetu katwavahanyine luximbiko,
xikaho, omu hanalivwasana lyehi namucima umwe, tunamono kuwaha kusakula malunga vamwe nakuvatuma kuli enu navakwetu twazanga hamwe, Mbalanape naPaulu,
ava vakivo vatu vanalyono lyehi myono yavo halijina lyaMwata Yesu Kulixitu.
Xikaho tunatumu Yuta naXilase, navakivo nawa navakamilweza vyuma vyovimwe mutunwa twavo.
Mwomwo Xipilitu wajila namono kuwaha, nayetu nawa mwomwo, ngwetu, Kanda tukamitwika citeli cakuhambakana vilikevi kaha ngwetu,
Lihendenunga kuvyuma vyakuvatwila kumakombelo, nakumanyinga, nakuvyuma vyakunyotolola, nakuujila. Kaci nge namulilamanga kuvyumevi, kaha namukamona kuwaha. Twamenunga kanawa.
Ngoco vakivo hakuvasuula vayile vahetele kuAndeyoka. Omu valingile hivanakungulula lyehi vakaliuka, vavahanyine mukanda kana.
Kaha vakivo hakuutanga vawahililile hakuvavendejeka kana.
NaYuta naXilase nawa, vavene nawa vapwile vapolofweto, vavavendejekele vandumbwavo namazu amavulu nakuvazamikisa.
Kahomu valingile hivanaximbulako lyehi makumbi amavulu, vandumbwavo vavasuwile mukuunda mangana vakinduluke kuli vaze vavatumine.
Oloze Xilase amwene kuwaha kusala kuze.
Oloze Paulu naMbalanape vaximbwilenga kuAndeyoka, vanangwilenga vatu vambulwilenga mujimbu wamwaza wamazu aMwata, navakwavo veka vavavulu nawa.
Omu mwahicile makumbi amwe, Paulu ambile kuli Mbalanape ngwenyi, Tuyenga ceka tukavameneke vandumbwetu kulimbo hilimbo kuze twambulilile mazu aMwata, tukavatale muvanatwamina.
Mbalanape asakile ngwenyi, vayenga naYowano nawa, ou vavulukilenga ngwavo, Mako.
Oloze Paulu amwene ngwenyi, uze avasezele kuPamafulya, uze akanyine kuya navo kumilimo, ngwenyi, kacatela kuya nenyiko.
Vaputukile kukokojola cikuma, ngoco valihandunwine. Mbalanape ayile naMako, asunwine ayile kuKupulusu.
Oloze Paulu asakwile Xilase, kaha vandumbwenyi hakumukunjika kulikoji lyaMwata akatukile.
Ahicile muSulya namuXilixa nakuvazamikisa vaka-mauka.
Ahetele nakuNdeleve nawa nakuLusutala. Kaha kumana, kuze kwapwile muka-kwitava, lijina lyenyi apwile ikiye Cimoteu, naye apwile kaYuleya muka-kwitava, oloze ise apwile kaHelase.
Uze Cimoteu vamusangejekelenga kuli vandumbwenyi vakuLusutala nakuIkonyume.
Ikiye Paulu amusakile ngwenyi, utambukenga nenyi, kaha amutwalile amujihanyine, mwomwo hali vaYuleya vaze vapwilenga kuze, mwomwo vakivo vosena vamutacikijile ngwavo, ise kaHelase, xikaho.
Omu vahicile mumembo vavahanyine vaka-kwitava jize jiximbi mangana vajilamenga, jize vavulukile vaposetolo navakulwane vakuYelusalema.
Ngoco mauka azamine mulufwelelo, kaha hakuvalava vapwile nakuya nakuvula hakumbi hakumbi.
Vapulasanyine mulifuci lyaFwiluja naNgalexa, mwomwo Xipilitu wajila avakanyixile kwambulula mazu kuAja, xikaho.
Omu valingile hivanahete lyehi kwakamwihi naMuxa, vesekele kwingila muMbitunya, oloze Xipilitu yaYesu kavetavijileko.
Hakuhambakana kuMuxa vaxikumukile vahetele kuTolowa.
Kaha naufuku Paulu amwene cuma cakumumwenesa, amwene lunga wakuMasetonya nemana nakumulembelela ngwenyi, Zauka muno muMasetonya utukafweko.
Omu alingile hanamono lyehi cize vamumwenesele, linwomu vene twasakile ngwetu, tuyenga kuMasetonya, mwomwo ngwetu, Kalunga natusanyika lyehi ngwenyi, tukavambulile vakivo mujimbu wamwaza, xikaho.
Xikaho hakusununa kuTolowa twasungamixilile kuSamotelese, kaha hakuca twahetele kuNeyapole.
Hakufuma kuze twahetele kuFwilipi, likiko limbo lyakulitulaho kulifuci lyaMasetonya, valitungile kuli vaLoma. Twatwamine makumbi amwe mwimbo lize.
 Halikumbi lyasambata twalovokele kucikolo calimbo, twayile kungenge yakalwiji, kuze twalyambile ngwetu, Pamo kuli kwakulombela, kaha twatwamine kuze, twahanjikile kuli mapwevo vaze vakungulukile kuze.
Kaha kwapwile pwevo umwe atwivwililile, lijina lyenyi apwile ikiye Luciya, muka-kulanjisa vatu mahina aulombo ucila, apwile wakwimbo lyaTulacila, apwile muka-kukomoka Kalunga. Mwata ajikwile mumucima wenyi mangana ahake mucima wenyi kumazu aze ahanjikile Paulu.
Omu valingile hivanamumbapacisa lyehi, navaze vakuzuvo yenyi nawa, atulembelelele ngwenyi, Kaci nge munangumono ngwenu, ngumuka-kufwelela kuli Mwata, ingilenu muzuvo yami mutwamengamo. Kaha atulembelelele cikuma.
Kaha casolokele, omu twapwile nakuya kuze kwakulombela, kwatuwanyine mwanapwevo, apwile naxipilitu wakutahisa, ikiye avaheteselenga vakaka jenyi luheto lwalunene kukutaha cenyi.
Ikiye atukavilengetu naPaulu, atambakanyinenga ngwenyi, Vatu ava vanapu vandungo jaKalungOu alitulaho, vakivo veji kumyambulilanga jila yaulwilo.
Alingilenga ngoco makumbi amavulu. Oloze Paulu evwile kupihya cikuma, alumukile, amwambile uze xipilitu ngwenyi, Nangukwamba mulijina lyaYesu Kulixitu ngwami, Mulovoke. Kaha halwola luze vene alovokele.
Oloze vakaka jenyi hakumona ngwavo, kalilo kavo hivanakenyeka lyehi, vavakwacile vaPaulu naXilase, vavakokelele kucilanjilo kumeso avaka-kuyula.
Omu valingile hivanavatwale lyehi kuli vaka-kuyula, vambile ngwavo, Vatu ava, vakivo vaYuleya, veji kuyanjisanga cikuma limbo lyetu,
veji kwambululanga vilika vyeka, cijila kuli etu kuvitavila cipwe kuvilama, hakupwetu tuvaLoma.
Kaha lizavu lyavanyemukilile hamwe, vaka-kuyula vavatanyile mahinavo, vambile ngwavo, Vavetenu najimbweci!
Omu valingile hivanavavete lyehi mikiki yayivulu, vavahakile muzuvo yaufunge, vamulwezele muka-kulama kuzuvo yaufunge ngwavo, avalamenga kanawa.
Ikiye hakumulweza ngoco avahakile muzuvo yakusongo, ahakile mahinji avo mujikuli.
Oloze mukaci kaufuku Paulu naXilase vapwile nakulomba nakwimba myaso yakulemesa Kalunga, kaha vafunge vakwavo vapwile nakuvevwilila.
Kaha kukasumuka, kwapwile mundenda waunene, ngoco cihela cazuvo yaufunge calinyikile, kaha linwomu vene vijilo vyosena vyasokolokele, jikuli javatu vosena jazokwojokele.
Muka-kulama kuzuvo yaufunge hakulangumuka mutulo, hakumona vijilo vyazuvo yaufunge vyawaxi, asolomwene poko yenyi, asakile ngwenyi, alijihe, mwomwo axinganyekele ngwenyi, vafunge vanacinyimo lyehi, xikaho.
Oloze Paulu atambakanyine nalizu lyakukanguka ngwenyi, Kanda ulyenyekako! mwomwo tuvosena mutuli muno.
Asanyikile ngwenyi, Vangunehele manongo, kaha azombokelele muzuvo nakucikima woma, alimbilile hamavu kumeso aPaulu naXilase.
Avalowelemo avehwile ngwenyi, Enu vamyata, catela kuli ami kulinga ika mangana vangulwile?
Vakivo vamwambile ngwavo, Mwitavile Mwata Yesu, kaha navakulwila, nayove navava vakuzuvo yove nawa.
Kaha vamwambulilile mazu aMwata, navosena vaze vapwile muzuvo yenyi hamwe.
Avatwalile halwola luze lwaufuku, avakosele kumikiki yavo. Kaha linwomu vamumbapacixile, naikiye navenyi vosena.
Avengixile muzuvo yenyi, avahanyine kulya, kaha alisambile cikuma navaze vakuzuvo yenyi vosena hamwe hakwitava kuli Kalunga.
Hakuca, vaze vaka-kuyula vatumine tupita twavo ngwavo, Vasuule ovo vatu kana.
Muka-kulama kuzuvo yaufunge amwambulilile Paulu mazu awa ngwenyi, Vaka-kuyula vanatumu mazu ngwavo, ngumisuule. Xikaho lovokenu jino, liyilenu tuhu nakuunda.
Oloze Paulu avambile ngwenyi, Vatuvetelanga kumeso avatu cakuzeneka kutusopesa, etu tuvatu vavaLoma. Vatuhakanga muzuvo yaufunge, kaha jino vatulowele kupenge? Cijiloco! Veze vavene vatulovole.
Vaze tupita vatwalile mazu awa kuli vaka-kuyula. Kaha vevwile woma hakwivwa ngwavo, vakivo vaLoma.
Vejile vavalembelelele, kahomu valingile hivanavalovola lyehi vavambile ngwavo, Fumenu mwimbo lino.
Valovokele muze muzuvo yaufunge, vengilile muzuvo yaLuciya. Kaha hakumona vandumbwavo, vavavendejekele, vafumineko.
Omu valingile hivanahici lyehi muAfwipole namuApolonya, vahetele kuTesolonyika. Kuze kwapwile sunangonga yavaYuleya.
Paulu engilile muli vakivo nge muze alingilenga, kaha hajisambata jitatu alijingixile navo haMazuvasoneka,
nakuvalumbunwinawo nakuvalweza ngwenyi, Catelele kuli Kulixitu kumona luyando nakusanguka ceka kuvafu, kaha ngwenyi, Ou Yesu nguli nakumyambulilami, Ikiye vene Kulixitu.
Vakwavo vamwe vakunyukile, valifutwile naPaulu naXilase, nakuli vaHelase vaka-kukomoka Kalunga nawa kwetavile vavavulu cikuma, nakuli mapwevo vavalemu nawa kwetavile vavavulu.
Oloze vaYuleya vevwile lisungu, vevwasanyine namalunga vavapi vamwe vaka-kwimajala kucilanjilo, kaha vakungulwile lizavu lyavatu, yakatwile cizungo muli venyembo, vakungulukilile kuzuvo yaYasone vasakile ngwavo, vavalowele vaPaulu kuli vatu.
Omu vahonene kuvawana, vakokelele Yasone navandumbwenyi vamwe kuli vakulwane jalimbo, vatambakanyine ngwavo, Ava vakakuluwanganyisa mafuci osena vaneza nakuno nawa.
Ngwavo, Vakivo Yasone navetavila, kaha vosenava veji kusepasananga jiximbi jaKesale ngwavo, Kuli mwangana weka, Ou Yesu.
Vapinjixile vatu navakulwane jalimbo omu vevwile vyuma kana.
Kahomu valingile hivanatambula lyehi limiko kuli Yasone nakuli vakwavo, vavecele.
Linwomu vene vandumbwavo vavasuwile Paulu naXilase naufuku, mangana vayenga kuMbeleya. Vakivo hakuheta kuze vengilile musunangonga yavaYuleya.
Kaha jino, ava vapwile nakulemesa kakuhambakana vaze vakuTesolonyika, mwomwo mazu vawetavilile namicima yakwanguhwa, kaha hakumbi hakumbi vatalatalilenga muMazu-vasoneka, mangana ngwavo, vakamone numba nge vyuma kana muvyaya vene ngana.
Xikaho vakwavo vamwe vavavulu vetavile, namapwevo vavaHelase vavalemu, namalunga nawa vavavulu.
Oloze vaYuleya vakuTesolonyika hakutacikiza ngwavo, Paulu nambulula mazu aKalunga nakuMbeleya nawa, vayile nakuze nawa nakusowangizako vatu nakuvapinjisa.
Kaha linwomu vene vandumbwenyi vamusuwile Paulu mangana ngwavo, ayenga kukalungalwiji. Oloze Xilase naCimoteu vasalile kuze.
Oloze vaze vamutwalile Paulu vamuhetesele mbwe nakuAtene, kahomu alingile hanavaxiki lyehi ngwenyi, vakavalweze vaXilase naCimoteu ngwavo, veze waxi kuli ikiye, vakindulukile.
Ximbu apwile Paulu nakuvavandamina kuAtene, afutukile muxipilitu yenyi hakumona limbo kana linazale lyambe lyamakombelo.
Xikaho alijingixilenga navaYuleya navatu vaka-kukomoka Kalunga musunangonga, kaha kucilanjilo nawa alijingixilenga hakumbi hakumbi navaze aliwanyinenga navo.
Oloze kwamuwanyine vakaEpikule vamwe navaka-Xitoke, vakakukava mangana avatu. Vamwe vambile ngwavo, Ou lindengu kana mwasaka kuvuluka ika? Vakwavo vambile ngwavo, Kumwivwa nge ali nakwambulula tulunga vakumafuci eka. Mwomwo apwile nakwambulula mujimbu wamwaza waYesu nakusanguka cavafu, xikaho.
Kaha vamukwacile, vamutwalile kupili yaAlese, vamwambile ngwavo, Nacihasa kutulweza mwaya kunangula cacihya eci weji kwambululanga tahi?
Mwomwo unatunehela vyuma vimwe vyavihya kumatwitwi etu, xikaho tunasake ngwetu, tutacikize omu vyaya vyuma kana.
(Mwomwo vaka-Atene vosena navangeji vazuzumanyinengako kavasakilenga kulinga vyuma vyekako, xina kwambulula vihande vyavihya kaha cipwe kuvivwilila.)
Kaha Paulu emanyine mukaci kavo hapili yaAlese, avambile ngwenyi, Enu malunga vaka-Atene, ngunamono ngwami, mweji kufwilanga kukombela cikuma mwosena.
Mwomwo hakutambwojoka hembo hakumona makombelo enu, ngwawananga nawa lijiko lyakulumbila limwe hakusoneka mazu awa ngwavo, Lyakalunga Twahona Kutacikiza. Xikaho Ou vene muli nakukomoka cakuhona kumutacikiza, Ikiye venyOu nguli nakumyambulilami.
 Kalunga Uze atangile mavu navyosenevi viliho, mwomwo Ikiye Mwenyalilu-namavu, xikaho katwama mujizuvo jajila jakutunga namavokoko.
Kaha nawa kacexi kuhasa kumuzacila namavoko avatu, nge himukakukalikizako. Mwomwo Ivene eji kuhananga vosena kuyoya nakuhwima navyuma vyosena.
Kaha kuli mutu umwe aloweleko miyaci yavatu yosena mangana ngwenyi, vatwamenga kwilu lyamavu kwosena, kaha avatengulwilile myaka yakuvatongwela najingiza jamafuci avo vatwama.
Mangana ngwenyi, vamusakasakenga Kalunga, cikalu kunavahasa kumupupucila nakumuwana, oloze Ikiye kapwa kwakusuku nayetu tuvosena mutu himutuko.
Mwomwo muli Ikiye mukiko vene mutwayoyela, mutwatambukila, mutwapwila, nge omu vamba lyehi vakwenu vaka-kusoneka myaso vamwe nawa ngwavo,
Xikaho hakupwa tuvaka-tanga yaKalunga, kacatela kuli etu kuxinganyeka ngwetu, Kalunga afwana nge ulu, nyi nge palata, nyi nge lilolwa, nge cuma cakusonga nawino wamutu naunyoji wenyiko.
Kaha myaka kana yakuhona kutacikiza Kalunga ayihombwanyixile, oloze makumbi ano ali nakuvalweza vatu vosena vali kwosena ngwenyi, Vapihilile nakwalumuka.
Mwomwo nasakula lyehi likumbi, halikiko mwakavasopesa vakamavu mwakwoloka, muli lunga uze atongola lyehi. Navahane lyehi vatu vosena hakucitacikijila kanawa, hakumusangula kuvafu.
Omu vevwile kusanguka cavafu, vamwe vamuhendele, oloze vakwavo vamwambile ngwavo, Natukakwivwilila ceka hamazu awa.
Ngoco Paulu afumine mukaci kavo.
Oloze kwapwile malunga vamwe vamukakacilile nakwitava. Kuli vakivo kwapwile naNdeyonyixu wakupili yaAlese, napwevo umwe lijina lyenyi apwile ikiye Ndamale, navakwavo veka nawa hamwe.
Vyumevi hakukuma Paulu afumine kuAtene ahetele ku­Kolinde.
Kuze awanyine kaYuleya umwe lijina lyenyi apwile ikiye Akwila, asemuwilile kuPondu, apwile mukufuma kuItalya napwevo lyenyi Pilixila, mwomwo Kolociu ahanyine luximbi ngwenyi, VaYuleya vosena vafume kuLoma, xikaho. Paulu axikilile kuli vakivo.
Kaha mwomwo alingilenga milimo yoyimwe navakivo, xikaho atwaminenga navo, kaha vazacilenga, mwomwo kumilimo yavo vapwilenga vaka-kutonga jimbalaka.
 Hasambata hasambata apwilenga nakulijingisa navatu musunangonga, kaha akunyukixile vaYuleya navaHelase.
Oloze omu vejile Xilase naCimoteu hakufuma kuMasetonya, mazu amulemenene Paulu kumucima, kaha avambulilile vaYuleya unjiho ngwenyi, Yesu Ikiye Kulixitu.
Omu Vamwimanyinyine nakole nakumusaula, atotomwene mahinenyi, avambile ngwenyi, Mulonga wamanyingenu upwenga hamitwe yenu, ami ngunatomo. Kufumisa kulelo nanguya kuli vaka-mafuci eka.
Kaha afumine kuze, engilile muzuvo yamutu umwe, lijina lyenyi apwile ikiye Ciciyu Yuxitu, apwile muka-kukomoka Kalunga, zuvo yenyi yapwile yakulihatasana nasunangonga.
Kaha mukulwane wasunangonga Kulixipu etavile kuli Mwata, navaze vakuzuvo yenyi vosena hamwe. Navaka-Kolinde vakwavo vavavulu nawa hakwivwa vetavile, kaha vavambapacixile,
Jino Mwata ahanjikile kuli Paulu hakulisolola kuli ikiye naufuku ngwenyi, Kanda wivwa womako, oloze hanjikanga tuhu, kanda uholako.
Mwomwo Ami nguli nove, kaha kakwexi mutu mwakulovokela nakukukolesako, mwomwo nguli navatu vavavulu hembo lino.
Kaha atwaminenga kuze mwaka umwe ngwa natukweji vatanu naumwe nakuvanangula mazu aKalunga muli vakivo.
Kahomu apwile Ngalyo nguvulu kuAkaya, vaYuleya vamukatukilile Paulu namucima umwe, vamutwalile kucitwamo cakusopela,
vambile ngwavo, Ou eji kuvakunyukisanga vatu mangana vamukomokenga Kalunga mweka, kexi muze mwaya Jiximbiko.
Oloze Paulu hakusaka ngwenyi, alokolole mukanwa kenyi, Ngalyo avambile vaYuleya ngwenyi, Enu vaYuleya, capwanga cihande cavilinga vyakuhenga nyi camulonga waupi, kaci cinawahe kumivwilila.
Oloze kaci nge vinapu vikokojola vyamazu namajina najiximbi jenu, vitalenu enu vavene, ami kangute kwami kusopa vyuma vyangana.
Kaha avahangile kucitwamo cakusopela.
Kaha vatu vosena vamukwacile mukulwane wasunangonga Sosetenu, Vamuvetelele kuze kulutwe lwacitwamo cakusopela. Oloze Ngalyo kahakile mucima wenyi kuvyuma kanako.
Omu alingile hanaximbula ceka makumbi amavulu, Paulu avavandamixile vandumbwenyi, afumine kuze ayile muwato kuSulya. Ayile naPilixila naAkwila. KuKenekeleya Paulu atewile kumutwe wenyi, mwomwo hanamuxiki lyehi Kalunga luxiko, xikaho.
Vahetele kuEfwesu, kaha avasezele kuze. Oloze ivene engilile musunangonga alingixile navaYuleya.
Omu vamusakile ngwavo, aximbulenga ceka kuze, ketavileko,
oloze avavandamixile ngwenyi, Kaci nge Kalunga netava, kaha nangukakinduluka ceka kuli enu. Kaha afumine muwato kuEfwesu.
Omu alingile hanasuluka lyehi kuKesaliya, akandukile ayile nakumeneka vaka-liuka, axikumukile kuAndeyoka.
Omu alingile hanatwame lyehi makumbi amwe kuze, afumineko apulasanyine mulifuci lyaNgalexa naFwiluja, mulimbo hilimbo, nakuvazamikisa vaka-kwitava vosena.
Kaha kwapwile kaYuleya, lijina lyenyi apwile ikiye Apolo, asemuwilile kuAlekesandelya, apwile lunga wakunanguka cikuma, ahetele kuEfwesu, kaha apwile nangolo cikuma hakulumbununa Mazu-vasoneka.
Ikiye vamunangwile lyehi mwaya jila yaMwata, kaha hakwivwa hyangu muxipilitu yenyi ahanjikilenga nakuvanangula kanawa vyuma vyakuvuluka Yesu, oloze atacikijile kumbapacisa caYowano kaha.
Ikiye aputukile kuhanjika musunangonga nakumika. Oloze Pilixila naAkwila hakumwivwa vamutwalile kumahyavo, vamulumbunwinyine kanawa jila yaKalunga omu yaya.
Omu ajinyine kuhambakanako nakuya kuAkaya, vandumbwenyi vamukafwileko, vasonekele kuli vaka-kwitava ngwavo, vakamwitavile. Omu ahetele kuze, avakafwileko cikuma vaze vetavile mulikoji lyaKalunga.
Mwomwo avapayixile cikuma vaYuleya, kaha kumeso avatu vosena avalwezele haMazu-vasoneka ngwenyi, Yesu Ikiye Kulixitu.
Kaha casolokele, omu apwilenga Apolo kuKolinde, Paulu apulasanyine mulifuci lyakutunda, ejile kuEfwesu, awanyine vakakwitava vamwe kuze.
Avehwile ngwenyi, Omu mwetavile awatambwile Xipilitu wajila tahi? Vakivo vamwambile ngwavo, Nduma, etu cipwe kwivwa ngwavo, vanahane lyehi Xipilitu wajila katwacivwako.
Avehwile ngwenyi, Nyi vamimbapacixile muka? Vamwambile ngwavo, Mukumbapacisa caYowano.
Paulu avambile ngwenyi, Yowano ambapacixilenga vatu mukumbapacisa kana cakwalumuka nakupihilila, avalwezele vatu ngwenyi, vakamwitavile Ou apwile nakwiza munyima yenyi, nge ngwenyi, Ivene Yesu.
Vakivo hakwivwa ngoco vavambapacixile mulijina lyaMwata Yesu.
Kaha Paulu hakuvanangika mavoko enyi, Xipilitu wajila ejile hali vakivo, kaha vahanjikile malimi eka namazu aupolofweto.
Vakivo vosena vapwile kafwe malunga likumi navavali.
Engilile musunangonga, kaha hatukweji vatatu ahanjikilenga nakumika nakulijingisa navo nakuvakunyukisa havyuma vyakuwangana waKalunga.
Oloze omu vanjinjilile vamwe nakulikanga, nakuvuluka Jileyi mwamupi kumeso avatu vosena, ikiye avasezele, avahandunwineko vaka-kwitava, alijingixilenga navatu hakumbi hakumbi muxikola yaTulanu.
Alingilenga ngoco myaka yivali, ngoco vosena vaze vatwaminenga kuAja vevwilenga mazu aMwata, navaYuleya navaHelase.
Kalunga alingilenga vilinga vyangolo vyakuliyila namwavyo kumavoko aPaulu,
ngoco vavatwalililenga vakakuviza malesu namapunu akumujimba wenyi, kaha misongo yavafuminenga navaxipilitu vavapi nawa va valovokelenga.
Oloze vaYuleya vaka-kukimbakimba vamwe, vaka-kulovola vandemone, vesekele kuvuluka lijina lyaMwata Yesu hali vaze vapwile navaxipilitu vavapi, ngwavo, Tunamixingi Yesu, Ou veji kwambululanga kuli Paulu.
Kwapwile malunga vatanu navavali valingile ngoco, vapwile vana vakaYuleya kapilixitu wamulemu Seva.
Kaha uze xipilitu wamupi avakumbulwile ngwenyi, Yesu ngunamutacikiza, naPaulu nawa ngunamutacikiza, oloze enu yenu veya?
Kaha uze mutu apwile naxipilitu wamupi avazombokelele, avahaxile vosena nakuvazeyesa, ngoco vacinyine uselesele vavitendele muzuvo yize.
Cuma kana vacitacikijile kuli vaYuleya navaElelase vosena vaze vatwaminenga kuEfwesu. Vosena vevwile woma, kaha lijina lyaMwata Yesu lyatohwelenga.
Kaha nawa vaka-kwitava vavavulu vejilenga nakwitavila milonga yavo nakulumbununa vilinga vyavo.
Kaha vavavulu vaze valingilenga tufuta twavo twakupanda vakunguIwilile yize mikanda yavo hamwe, vayiwemesele kumeso avatu vosena. Valavile jindando jayo, vajiwanyine jinahete mujimbongo japalata tununu tutanu.
Ngoco mazu aMwata atanjile akwacile ngolo.
Vyumevi hakutamo Paulu ajinyine muxipilitu yenyi ngwenyi, Omu nangukumisa kuhita muMasetonya namuAkaya, numbanyi ngukaye kuYelusalema, ngwenyi, Nge nangukalinga hingunayi lyehi kuze, catela kuli ami kukaya nakumona kuLoma nawa.
Atumine tumbaji twenyi vavali vaka-kumukafwako kuMasetonya, ou Cimoteu, ou Elasatu, kaha ivene aximbwile katando kuAja.
Kafwe hamakumbi aze kwalovokele pindangano yayinene haJileyi.
Mwomwo kwapwile mutu, lijina lyenyi apwile ikiye Ndemetelyu, apwile fuli yapalata, apwile nakufula tuzuvo twaNdeyana twajila twapalata, avanehelelenga veno milimo yayivulu.
Avakungulwile hamwe vakakuzata milimo nge yize, avambile ngwenyi, Enu malunga, munatacikiza ngwenu, kumilimo eyi kukiko vene tunawanyina luheto lwetu.
Kaha muli nakumona nakwivwa ngwavo, kexi nge kuno kuEfwesu kahako, oloze nakuAja kwosena nawa ou Paulu nakunyukisa lyehi vatu vavavulu nakuvapeula hakwamba ngwenyi, Ava yakutenga namavoko kavexi tulungako.
Kaha kacexi nge eyi milimo yetu kaha nayisaka kulyenyekako, oloze natembele yaKalunga wapwevo wamunene Ndeyana nawa navasaka kuyihumbula, kaha naukelenga wenyi nawa navasaka kuunongesa, ou veji kukomokanga kuli vakaAja vosena nakuli vaka-mafuci osena.
Vakivo hakucivwa, vazalile mbe namatoto, kaha vatambakanyine ngwavo, Ndeyana yavaka-Efwesu wamunene!
Kwimbo lize kwosena kwapwile pindangano lika, kahomu valingile hivanakwate lyehi Ngayu naAlixitaku, ava vaka-Masetonya muvatambukililenga naPaulu, valundumukilile namucima umwe muzuvo yakuhemena.
Omu asakile Paulu ngwenyi, engilemo muli vaze vatu, vakakwitava kavamwitavilileko.
Kaha nawa vakulwane vakuAja vamwe vapwile masepa jenyi vamutuminyine lizu nakumulembelela ngwavo, Kanda akeseka kwingila muzuvo yakuhemenako.
Kaha vamwe vatambakanyine nakutwala mweka, vakwavo nawa mweka, mwomwo lize liuka lyavatu vapwile nakupindasana, kaha vavavulu kavatacikijile cize vanakungulukilako.
Vaxinjililile Alekesande muliyongomena vamwimikile kumeso avo kuli vaYuleya. Alekesande avaholesele nalivoko lyenyi, asakile ngwenyi, alihakwile kuli vatu.
Oloze hakumumona ngwavo, ikiye kaYuleya, vosena vatambakanyine nalizu limwe kafwe hajola jivali ngwavo, Ndeyana yavakaEfwesu wamunene!
Omu alingile muka-kusoneka vyuma vyalimbo hanaliholesa lyehi lize liyongomena, avambile ngwenyi, Enu malunga vaka-Efwesu, mutu muka nahono kutacikizomu lyapwa limbo lyavaka-Efwesu lika-kulama kutembele yaNdeyana wamunene nacoco cakumufwanyisa caholokele mwilu?
Jino hamono kacahasa kuhamika vyumeviko, catela kuli enu kuliholela kulu, nakulinga cuma cimwe cakuyutukila pimbi.
Mwomwo ava malunga kana munavanehe kuno, vakivo kavapwa vaka-kupupa mujitembeleko, kavexi vaka-kusaula kalunga ketu wapwevoko.
Xikaho kaci nge Ndemetelyu navava veno ali navo vanasake kuhana mutu mulonga, kwakusopela kwokukwo navangaji nawa kuvali, vakalisopese navo.
Oloze kaci nge munasake kwihwojola vyuma vyeka, vavitetele kuliula lyavilolo lyakuya mwaya jiximbi.
Mwomwo camwenemwene natusaka kuwanyinaho mulonga hacizungo calelo, mwomwo cuma cakulowela pindangano cauciko, ngoco katwexi kukahasa kulumbununa citunakungulukila nganako.
Kaha hakuhanjika ngoco asuwile lize liyongomena.
Omu calingile cizungo kana hicinaholo lyehi, Paulu atumine vatu nakuvasanyika vakakwitava veze kuli ikiye, avavendejekele, kaha avavandamixile, akatukile ayile kuMasetonya.
Omu alingile hanapulasana lyehi mumafuci aze nakuvavendejeka namazu amavulu, ahetele kuHelase.
Omu alingile hanatwame lyehi tukweji vatatu kuze, vaYuleya vamutwamine punga omu asakile kuya muwato kuSulya, xikaho ajinyine kukinduluka ceka mujila yakupulasana muMasetonya.
Vamwe vamutwalile mbwe nakuAja, ou Sopate yaPulusu wakuMbeleya, naAlixitaku naSekundu, ava vapwile vakuli vaka-Tesolonyika, naNgayu wakuNdeleve, naCimoteu, naTukiku naTolofwimu vakuAja.
Oloze vakivo valivangilengaho kulutwe, vatuvandaminyine kuTolowa.
Kahomu mwahicile makumbi aze akulya jimbolo jakuzeneka cimbalwila, etu twasunwine kuFwilipi, kaha namakumbi atanu numba tuhete kuli vakwetu kuTolowa. Twatwamine kuze makumbi atanu naavali.
 Halikumbi lyasemana lyatete, omu twalikungulwile nakupuzula mbolo, Paulu avambulilile mazu, mwomwo ajinyine kukatuka nacimene. Atwalileho nakuhanjika namukaci kaufuku.
Muzuvo yize yahelu muze twalikungulwile mwapwile manongo amavulu.
Munjanena mwatwamine mwanalunga, lijina lyenyi apwile ikiye Yutuku, anongokele cikuma tulo. Kaha Paulu hakutwalaho nakuhanjika, Yutuku ayile cikuma mutulo, aholokelele hamavu kufuma kuzuvo yahelu yamucitatu, kaha vamunonele hanafu lyehi.
Paulu asulukile aulumanyine hali ikiye amukwacile mukapanga avambile ngwenyi, Kanda muzungumukako, mwomwo mwono wenyi walambwe.
Akandukile ceka kuzuvo yahelu, mbolo ayipuzwile alile, kaha aximbwile nakuximutwila navo nahakuca, himwakatuka.
Uze mwanalunga vamunehele wamutonyi, kaha cavavendejekele cikuma.
Oloze etu twalivangilengaho kuwato nakusununa nakuya kuAso, mwomwo twasakile ngwetu, Kukiko natukengixila Paulu, mwomwo atuxikile ngoco, mwomwo ivene ajinyine kuya kuze mutunda.
Omu atuwanyine kuAso, twamwingixile muwato, twahetele kuMitulene.
Hakusununa kuze, hakuca twahetele kuze kwakulitalasana naKiyose, kaha halikumbi likwavo twemanyine kuSamose. Halikumbi likwavo twahetele kuMiletu.
Mwomwo Paulu ajinyine kuhambakana kuEfwesu, ngwenyi, Kucina nanguximbula kuAja, mwomwo apwile nakwanguhwisa mangana ngwenyi, nge nahase, akahete kuYelusalema nakupwako halikumbi lyaPendekoseta, xikaho.
Omu apwile kuMiletu atumine lizu kuEfwesu, avasanyikile vakulwane jaliuka veze kuli ikiye.
Vakivo hakwiza kuli ikiye avambile ngwenyi, Enu vavene munatacikizomu ngwatwaminenga nenu makumbi osena, kufumisa kulikumbi lyatete lize ngwahetele kuAja,
nomu ngwamuzacililenga Mwata nakulinyisa camumucima cosena, namasoji, nakweseka cacivulu oco canguwanyine hakungutwamatwama vaYuleya jipunga,
nomu ngwazenekele kucina kumyambulila cuma cimwe cakuvyuma vyakumikafwako, hakuminangulanga nakumeso avatu vosena nakuzuvo hizuvo,
nakuvuluka kuli vaYuleya nakuli vaHelase kupihilila nakwalumukila kuli Kalunga nakufwelela kuli Mwata wetu Yesu Kulixitu.
Kaha jino, talenu, ami nguli nakuya kuYelusalema, nguwakukaxiwa muxipilitu yami, vize navikanguwana kangwavitacikijileko.
Oloze Xipilitu wajila ali nakungulweza kulimbo hilimbo ngwenyi, kunanguvandamina jingoji namakava.
Oloze kangwexi kuzakama mwono wami nakuumona ngwami, wangulemako, cikalu kungunakumisa kulaha cami namilimo eyi ngwatambwile kuli Mwata Yesu, eyi yakwambulula unjiho wamujimbu wamwaza walikoji lyaKalunga.
Kaha jino talenu, ami ngunatacikiza ngwami, enu muvosena ngwatambwojokelenga nakumyambulila wangana kamwexi kukangumona ceka kumeso amiko.
Xikaho ngunamilweze unjiho likumbi lyalelo ngwami, Ngunatomo kumanyinga avatu vosena.
Mwomwo kangwakanyine kumyambulila mwosena mwaya punga yaKalungako.
 Lilamenungenu vavene, mulamenga nawa utanga wosena, muukiko namilingisa Xipilitu wajila kupwa mutulama, mangana liuka lyaMwata eli alanjile namanyingenyIvene mulifungenga.
Ami ngunatacikiza ngwami, omu nangufumako, muli enu namukengila tungunge vaka-kuyanjisa, kaha utanga kavexi kuutetelako.
Kaha nawa muli enu vavene nawa namukakatuka malunga vamwe vaka-kuhanjika vyuma vyakuhingama, ngwavo, vakavakoke vakakwitava vakavakavangizenga vakivo.
Xikaho tonenunga, mwanukenga, mwomwo hamyaka yitatu kangwalitwaminyine kumihuhumuna mutu himutu namusana naufuku nakulila masoji.
Kaha jino nguli nakumikunjika kuli Kalunga nakumazu alikoji lye­ nyi, akiko nawahasa kumitunga nakumihana uswana kana uli muli vosenava vajilika lyehi.
 Kangwapwile nalwiso lwapalata yamutu naumweko, cipwe lwaulu wenyi, cipwe lwakuvwala cenyiko.
Enu vavene munatacikiza ngwenu, awa mavoko ami azacilenga mangana ngwami, nguwane vize ngwahonene navize vyavakwetu nawa ngwapwile navo.
Kuvyuma vyosena ngwamihanyinenga cakutalilaho, ngwami, catela kuli enu kukilikitanga ngoco, muvakwacisengako ava vahona ngolo, mwanukenga mazu aMwata Yesu omu ambile Ivene ngwenyi, Kuhana catwama nakutokwa cikuma, kutambula cinakuminamo.
Hakutulisa kuhanjika ngoco afukamine hamavu alombele navakivo vosena hamwe.
Vosena valilile cikuma, kaha valikwacile naPaulu mukapanga, vamusweswenyele cikuma.
Kaha valinyengele cakuhambakana halizu eli avulukile ngwenyi, Kamwexi kukangumona ceka kumeso amiko. Kaha vamuxinjikijileko nakuwato.
Omu twalingile hitunaliha ndununa lyehi navo nakusununa, twasungamixile twahetele kuKose. Omu kwacele twahetele kuLotese, kaha hakufuma kuze twayile kuPatala.
Omu twawanyine wato kuze wapwile nakuzauka musali muFwenyixa, twengililemo, kaha vasunwine.
Omu twahetele kuze veji kumwenanga Kupulusu, twayisezele kumutamba wacimoswe, twayile kuSulya, kaha twasulikile kuTule, mwomwo kwakuze vene vasakile kulongolwela viteli vyapwile muwato, xikaho.
Omu twavawanyine vaka-kwitava, twatwamine navo kuze makumbi atanu naavali. Vakivo vamwambilenga Paulu muli Xipilitu ngwavo, Kanda akaya kuYelusalemako.
Omu twalingile hitunatesamo lyehi makumbi aze, twakatukile twayile mujila yetu. Kaha vakivo vosena, namapwevo javo navana vavo, vatuxinjikijileko nomu twalovokele mwimbo lize, kaha twafukamine kucikulo, twalombele, twalivandamixile navo.
Etu twengilile muwato, oloze vakivo vakindulukile ceka kumahyavo.
Omu twalingile hitunakumisa lyehi jila yakufuma kuTule, twahetele kuTolemai, kaha twavamenekele vandumbwetu, twatwamine navo likumbi limwe.
Omu kwacele, twakatukile, twahetele kuKesaliya. Kaha twengilile muzuvo yayauze muka-kwambulula mujimbu wamwaza Fwilipu, ikiye apwile wakusokesa muli vaze vatanu navavali, kaha twatwamine nenyi.
Ikiye apwile navana venyi vamapwevo vawana vapwile vajike, vapwile vaka-kuhanjika mazu aupolofweto.
Omu twaximbwilenga kuze makumbi amavulu, kwejile kapolofweto afumine kuYuleya, lijina lyenyi apwile ikiye Angavu.
Ejile kuli etu, atambwile muhya waPaulu, alikaxilewo kumavoko nakumahinji, ambile ngwenyi, Xipilitu wajila nambe ngwenyi, Mukiko munavakamukaxila vaYuleya vakuYelusalema ou lunga mwenyamuhya uno, kaha navakamuhana mumavoko avaka-mafuci eka.
Omu twevwile mazu awa, nayetu navenyembo twamulembelelele ngwetu, Kanda ukanduka kuYelusalemako.
Paulu atukumbulwile ngwenyi, Ikaze muli nakulilila nakuzeyesa mucima wami? Mwomwo ami kwami ngunalizange lyehi, kexi nge kungukasa kahako, oloze cipwe kufwa ngukafwe tuhu kuYelusalema halijina lyaMwata Yesu.
Omu akanyine kukunyuka, twalyungumikile kulu, twambile ngwetu, Valinge tuhu mwaya mucima waMwata.
Omu mwahicile makumbi aze, twalongezekele viteli vyetu, twakandukile kuYelusalema.
Vaka-kwitava vakuKesaliya vamwe vayile netu hamwe, vejile namuka-kwitava mukwavo waximbu, mangana ngwavo, tukatwame nenyi, apwile ikiye Nasone wakuKupulusu.
Omu twahetele kuYelusalema, vandumbwetu vatwitavilile nakuwahilila.
Hakuca Paulu engilile nayetu hamwe kuli Yakova, kaha vakulwane vosena kuvapwile kuze.
Omu alingile hanavameneka lyehi, avahicilile muvyuma vize alingile Kalunga muli vaka-mafuci eka kumilimo yenyi, cimwe nacimwe.
Vakivo omu vavivwile vamutohwesele Kalunga. Kaha vamwambile ngwavo, Ove ndumbwetu, unamono omu avula makombakaji avava vanetava vamuli vaYuleya, kaha vosena vafwila Jiximbi.
Kaha vavalweza lyehi hakukuvulukove ngwavo, weji kuvanangulanga vaYuleya vosena vaze vali muli vakamafuci eka ngwove, vamusosoloke Mose, nakuvalweza nawa ngwove, kanda vakavajihana vana vavoko, cipwe kulinga mwaya vilika vyetu nduma.
Kaha jino ngacilihi? Mwomwo kukwivwa navakwivwa ngwavo, uneza lyehi.
Xikaho linga nganomu natukulweza. Tuli namalunga vawana vanamuxiki Kalunga luxiko.
Yako navakivo ukalijilike navo, ukavafwetele, mangana vakateule kumitwe yavo, kaha vosena navakatacikiza ngwavo, evi vanavalweze vyakukuvulukove ngwavo, kumana, vyamokomoko, oloze ngwavo, nayove lyavene nawa walonga, weji kulamanga Jiximbi.
Oloze hakuvuluka vaka-mafuci eka vaze vetava, etu twasonekele lyehi nakuvahana ciyulo ngwetu, Vakalilamenga kuvyuma vyakuvatwila kumakombelo, nakumanyinga, nakuvyuma vyakunyotolola, nakuujila.
Kaha Paulu ayile navaze malunga. Omu kwacele, alijilikile navo, engilile mutembele nakulweza kukuma camakumbi akulijilika, palanga nomu navahana wana hali mutu himutu.
Omu atwalile makumbi aze atanu naavali kwakamwihi nakukuma, vaYuleya vakuAja vamwe hakumumona mutembele vasowangijile vatu vosena, vamukwacile namavoko avo,
vatambakanyine ngwavo, Enu malunga vaIsalele, tutenu waxi! You vene mutu muka-kunangula vatu vosena kwosena nakufulilila vatu ava najiximbi natembele yino. Kaha hanengisa nawa vaHelase muno mutembele, najilulula lyehi muno mwajila.
Mwomwo vavangilile kumumona munganda nauze Tolofwimu wakuEfwesu hamwe, kaha vahumikijile ngwavo, Paulu amwingixile mutembele.
Hembo hosena hapwile pindangano lika, kaha vatu valahilile kumwe, vamukwacile Paulu vamukokele mutembele, kaha linwomu vene vasokele mapito.
Omu vasakile ngwavo, vamujihe, kuli kapitau kamaswalale wamukulwane kwahetele lizu ngwavo, MuYelusalema mwosena muli pindangano lika.
Kaha linwomu vene akatwile maswalale natupitau, alahilile kuli vatu. Vakivo omu vamumwene kapitau wamukulwane namaswalale, valitwaminyine kumuveta Paulu.
Haze vene uze kapitau wamukulwane apandamineko amukwacile avalwezele ngwenyi, vamukase namalenge avali. Avehwile ngwenyi, Ikiyeya? kaha nalingi ika?
Kaha kuliyongomena vamwe vatambakanyine nakutwala mweka, vakwavo nawa mweka. Omu ahonene kutacikiza xindakanyi hacizungo, avalwezele ngwenyi, vamwingise mumbongi.
Jino omu ahetele kuunyinyilo vamuvelekele kuli vaze maswalale hautenu walize liyongomena.
Mwomwo lizavu lyavatu vavakavangijile nakutambakana ngwavo, Mufumise!
Omu vasakile kumwingisa Paulu mumbongi, amwambile uze kapitau wamukulwane ngwenyi, Cinahase kuhanjika kalizu kuli ove tahi? Ikiye amukumbulwile ngwenyi, Kumana unatacikiza lilimi lyavaHelase?
Kexi ove yove uze kaEjipitu tahi? uze hamwaka avaluwanganyixile vaze malunga vamangwangwa makombakaji awana, avatwalile mupambo.
Oloze Paulu amwambile ngwenyi, Ami ngukaYuleya wakuTalasu lyakuXilixa. Ngumuka-limbo lyamwenemwene, kaha ngunakulembelela ngwami, ungwitavile nguhanjike kuli vatu ava.
Omu alingile hanamwitavila lyehi, Paulu emanyine haze haunyinyilo, avaholesele vatu nalivoko lyenyi. Omu vaholele kulu ahanjikile kuli vakivo mulilimi lyavaHepeleu ngwenyi,
Enu malunga vandumbwami, nenu vatata, ivwililenu kulihakwila cami nangulihakwila kuli enu.
Omu vevwile ali nakuhanjika kuli vakivo mulilimi lyavaHepeleu, vaholele cikuma kulu, kahambile ngwenyi,
Ami ngukaYuleya, ngwasemuwilile kuTalasu kuXilixa, oloze vangulelelele munganda muno kutungi yaNgamalyele, vangunangwilenga mwosena mwaya Jiximbi javakakuluka jetu, kaha ngwapwilenga ngumuka-kumusungwila Kalunga, nganomu muli nakulingenu muvosena likumbi lyalelo.
 Kaha vaka-Jila yino ngwavayanjixilenga mbwe nakukuvajiha, ngwakaxilenga malunga namapwevo nakuvatwalatwala kuzuvo yaufunge.
Mukiko vene naivene kapilixitu wakulitulaho mwanguvulukila unjiho nawa, navakulwane vosena nawa. Kuli vakivo nawa kukiko ngwatambwile namikanda yakuya nayo kuli vandumbwetu, kaha ngwayile kuNdamaxiku mangana ngwami, vaze vapwile kuze nawa ngukavanehe vakukasa kuYelusalema, mangana vakavazangamise.
Kaha casolokele, omu ngwapwile nakuya, hakuheta kwakamwihi naNdamaxiku kafwe halikumbi lyamulungu, kukasumuka, mwilu mwafumine kumunyika cacinene cangumunyikile ce ndo.
Ngwalimbukilile hamavu, kaha ngwevwile lizu nalihanjika kuli ami ngwenyi, Ove Saulu, Ove Saulu, weji kunguyanjixilanga ikaze?
Ami ngwamukumbulwile ngwami, Ove Mwata, yoveyaze? Angwambile ngwenyi, Ami yami Yesu wakuNazaleta, yami vene weji kuyanjisangove.
Vaze ngwapwile navo vamwene kumunyika kana, olozenyi lizu lyayauze ahanjikile kuli ami kavalivwileko.
Kaha ngwamwihwile ngwami, Ove Mwata, nangulinga muka? Mwata angwambile ngwenyi, Katuka, ingila muNdamaxiku, kaha muze navakulweza vyuma vyosenovyo vanakutongwela lyehi kulinga.
Omu ngwahonene kumona haupahu wakumunyika kana, vaze ngwapwile navo vangukwacile kulivoko lyami, vangutwalile, kaha ngwahetele muNdamaxiku.
Kaha mwapwile mutu, uze Ananyiya, ikiye lunga muka-kuzakama Kalunga ngana mwaya Jiximbi, muka-puho yamwaza kuli vaYuleya vosena vaze vatwaminenga kuze.
Ejile kuli ami, kaha hakwimana hakamwihi nayami angwambile ngwenyi, Ove ndumbwami Saulu, tona kumeso ove. Halwola luze vene ami ngwatonene ngwamutalile.
Angwambile ngwenyi, Kalunga kavakakuluka jetu nakusakula mangana ngwenyi, utacikize mwaya mucima wenyi, umumone Mukakwoloka wivwe lizu lyamukanwa kenyi.
Mwomwo naupwanga ucinjiho cenyi kuli vatu vosena nakuvalwezevi unamono nevi unevu.
Kaha jino, ngwenyi, uli nakwimajalila ika? Katuka vakumbapacise, usane utome kumilonga yove yaxili hakumusanyika Mwata halijina lyenyi.
Kaha casolokele, omu ngwalingile hingunakinduluka lyehi kuYelusalema, omu ngwapwile nakulomba mutembele, ngwalezukilile mutulo.
Kaha ngwamumwene mwangwamba ngwenyi, Anguhwa kufuma waxi muYelusalema, mwomwo kavexi kwitavila unjiho wove wakunguvulukAmiko, xikaho.
Ami ngwamwambile ngwami, Ove Mwata, vavene vanatacikiza ngwavo, ami ngwavatwalilenga vakakufwelela kuli Ove vosena muzuvo yaufunge, kaha ngwavavetavetelenga kusunangonga hisunangonga.
 Kahomu vahicixile manyinga acinjiho cove Setefwano, nayami lyavene nawa kungwemanyine nakulikundwiza navo nakulama mahina avaze vamujihile.
Oloze angwambile ngwenyi, Yakonga, mwomwo Ami nangukutuma kwakusuku kuli vaka-mafuci eka.
Jino vamwivwililile nahalizu eli, kaha hinavahanjika namazu akukanguka ngwavo, Mutu wangoco vamufumise hamavu, mwomwo kacawaha ikiye kuyoyako.
Omu vatambakanyine nakulizula mahinavo nakufundwila lukungu helu,
uze kapitau wamukulwane avalwezele ngwenyi, vamwingise mumbongi, ngwenyi, vamweseke hakumuveta vikote, mangana atacikize ikaze vapwile vatu nakutambakanyina ngoco.
Omu vamukaxile navikapa, Paulu ambile kuli kapitau uze emanyine kuze ngwenyi, Coloka kuveta mutu wakaLoma acili kanda vamupayise tahi?
Uze kapitau hakwivwa ngoco ayile kuli kapitau wamukulwane amwambulilile ngwenyi, Nyingililomu unasake kulinga, mwomwo mutu kana ikiye kaLoma.
Uze kapitau wamukulwane ayile amwihwile ngwenyi, Ngulweze, ove ukaLoma tahi? Amukumbulwile ngwenyi, Eyo.
Uze kapitau wamukulwane amukumbulwile ngwenyi, Ami uLomou ngwaulanjile najimbongo jajivulu. Kaha Paulu amwambile ngwenyi, Oloze ami ngwausemuka.
Linwomu vene vaze vasakile kumweseka vamusosolokele, kaha kapitau wamukulwane evwile woma hakumutacikiza ngwenyi, ikiye kaLoma, nahakumukasa.
Hakuca, hakusaka ngwenyi, atacikize kanawa oco vanamuhanyina vaYuleya mulonga, amukasunwine, avambile vapilixitu vavalemu navaka-sunendeline vosena ngwenyi, valikungulule, kaha amutwalile Paulu amwimikile kumeso avo.
Paulu avaxixikile vaka-sunendeline, avambile ngwenyi, Enu malunga vandumbwami, ami ngunatwame nacivezu camwenemwene kumeso aKalunga nakulikumbi lyalelo.
Kapilixitu wakulitulaho Ananyiya avalwezele vaze vemanyine kwakamwihi naikiye ngwenyi, Muvetenu kukanwa!
Paulu amwambile ngwenyi, Kalunga nawa mwakuvetove, ove mbango yakukwita napemba. Ove unatwame ngwove, ungusopese mwaya Jiximbi, kaha Jiximbi ujizomboke hakuvalweza ngwove, vanguvete?
Vaze vemanyineko vamwambile ngwavo, Kapilixitu wakulitulaho waKalunga umutukane nawa?
Paulu avambile ngwenyi, Enu vandumbwami, catacikijile ngwami, Ikiye kapilixitu wakulitulahoko, mwomwo vasoneka nawa ngwavo, Muka-kuyula vaka-muyaci wove kanda ukamuvuluka mwamupiko.
Oloze Paulu omu amwene ngwenyi, vamwe vaSatuse, vamwe vaFwaliseu, atambakanyine mukaci kavaka-sunendeline ngwenyi, Enu malunga vandumbwami, ami ngukaFwaliseu, ngumwanavaFwaliseu. Vali nakungusopesela hakutalilila cavafu, hakusanguka cavafu.
Omu ahanjikile ngoco, vaFwaliseu navaSatuse vaputukile kulikokojwesa, kaha lize lizavu lyalihandunwine.
Mwomwo vaSatuse veji kwambanga ngwavo, Kakwexi kusanguka cavafuko, cipwe kangelo cipwe xipilitu nawa pimbi, oloze vaFwaliseu veji kwitavilanga vyosena.
Kaha kwapwile cizungo cacinene. Vaka-kusoneka vamwe vakumukana wavaFwaliseu vemanyine nakulipula cikuma jipami navakwavo, vambile ngwavo, Mutu kana katwamumwene namulongako. Oloze kaci nge xipilitu umwe nahanjika kuli ikiye, cipwe kangelo, kaha ngacilihi?
Omu vaputukile kulikokojwesa cikuma, kapitau wamukulwane evwile woma ngwenyi, kwiji, pamo Paulu navamusanyula sanyusanyu, xikaho avalwezele maswalale ngwenyi, vasuluke vamuhukule mukaci kavo vamwingise ceka mumbongi.
Kaha ufuku uze Mwata emanyine kuli ikiye, amwambile ngwenyi, Ove Paulu, likolezeze, mwomwo nganomu unanguvuluka lyehi naunjiho wove muYelusalema, mukiko nawa mwatela kuli ove kwambulula unjiho wove nakuLoma nawa.
Omu kwacele, vaYuleya valivwasanyine, valikaxile nakulyangula ngwavo, Katwexi kulyako, cipwe kunwa, xina kuvanga tunamujihi Paulu.
Vaze valifumbile ngoco vapwile makumi awana nakulisambula.
Vakivo vayile kuli vapilixitu vavalemu nakuli vakulwane, vavambile ngwavo, Tunalikase lyehi nakulyangula ngwetu, Katwexi kukamakila cuma cipwe cimweko, xina kuvanga tunamujihi Paulu.
Xikaho jino, enu navaka-sunendeline mulwezenu kapitau wamukulwane ngwenu, amusulule kuli enu, nakulyongela kusaka kutacikiza kanawa mulonga wenyi, kahetu kwetu tunalizange lyehi kumujiha ximbu kanda ahete kwakamwihi.
Oloze mwihya waPaulu evwile kuswaminyina cavo, kaha ayile, engilile mumbongi, amulwezele Paulu.
Paulu asanyikile kapitau umwe eze kuli ikiye, amulwezele ngwenyi, Mutwale ou mwanalunga kana kuli kapitau wamukulwane, mwomwo ali nakalizu kakumulweza, xikaho.
Kaha ayile nenyi, amutwalile kuli kapitau wamukulwane, amwambile ngwenyi, Uze funge Paulu angusanyikanga angulwezanga ngwenyi, ngumunehe ou mwanalunga kuli ove, mwomwo ali nakalizu kakukulweza, xikaho.
Kapitau wamukulwane amukwacile kulivoko lyenyi ahengamine nenyi kupenge amwihwile kanawa kwauka wavo ngwenyi, Oco unasake ngwove ungulweze cika?
Amwambile ngwenyi, VaYuleya vanevwasana kukulomba ngwavo, umusulule Paulu hamene kuli vakasunendeline, nakulyongela kusaka kumwihula ceka kanawa.
Oloze ove kanda uvetavilako, mwomwo vakwavo vamwe vanamuswaminyina, malunga makumi awana nakulisambula, vanalikase lyehi nakulyangula ngwavo, kavexi kulyako cipwe kunwa, xina kuvanga vanamujihi. Kahoholili vanalizange lyehi nakukutalilila witave.
Kaha kapitau wamukulwane amusuwile uze mwanalunga amulwezele ngwenyi, Kanda ukalweza mutu omu unangusolwela lyehi vyumeviko.
Asanyikile tupitau vavali veze kuli ikiye, avambile ngwenyi, Longesenu maswalale makulukaji avali muye kuKesaliya halwola lwaufuku lwamucitatu, navaka-tuvalu makumi atanu naavali, navaka-makunga makulukaji avali.
Ngwenyi, Talenu nawa tuvalu mangana vamunyinyiseho Paulu vakamuhetese kanawa kuli nguvulu Fwelise.
Kaha asonekele mukanda ngwenyi,
Ami Kolociu Luxase, kuli ove nguvulu Fwelise walema, vulye mwane.
Ou lunga vamukwatanga kuli vaYuleya, kaha vasakanga ngwavo, vamujihe, kaha hoho vene ngwalovokanga namaswalale nakumupululula, hakwivwa ngwavo, ikiye kaLoma.
Kaha hakusaka ngwami, ngutacikize mulonga vanamuhane, ngwamutwalanga kuli vaka-sunendeline javo.
Ngwamonanga ngwami, vanamuhane mulonga wavikokojola vyajiximbi javo kaha. Oloze kavamuhana mulonga naumwe wakuta mukumujihilawoko, cipwe mukumukasa.
Kahomu vangulwezanga ngwavo, lunga kana vanamutwame punga, linwomu vene ngunamutumu kuli ove, ngunavalweze vaka-kumuhana mulonga ngwami, mulonga kana vanamuhane vakawambulule kumeso ove.
Jino vaze maswalale valingile nge muze vavalwezele, vayile naPaulu vamutwalile naufuku kuAndepatale.
Oloze omu kwacele vasezele vaze vaka-tuvalu vayenga nenyi, kaha vavene vakindulukile kumbongi.
Vakivo omu vahetele kuKesaliya vahanyine uze mukanda kana kuli nguvulu, vamwimikile nawa Paulu kumeso enyi.
Kahomu alingile nguvulu hanautange lyehi, amwihwile ngwenyi, Umuka-lifuci lika? Kaha hakutacikiza ngwenyi, wakuXilixa,
amwambile ngwenyi, Omu naveza navaka-kukuhana mulonga nawa, numbanyi ngukwivwilile kanawa. Kaha avalwezele ngwenyi, vamulaminenga muzuvo yaHelote yawangana.
Omu mwahicile makumbi atanu, kapilixitu wakulitulaho Ananyiya axikumukileko navakulwane vamwe, kaha nalihako umwe, ou apwile ikiye Telutulu. Vakivo vamulwezele nguvulu mulonga waPaulu.
Omu valingile hivanamusanyika lyehi, Telutulu aputukile kwaula mulonga kana ngwenyi, Ove Fwelise walema, mwomwo hali ove hakiko vene tuli nakumwena kuunda cacivulu, kaha hakwanuka cove vyakulutwe weji kwolwelanga vaka-muyaci ou vyuma vyavivulu,
xikaho tweji kucitavilanga kwosena muvyuma vyosena nakusakwilila cikumakuma.
Oloze kucina kukukatalisa namazu amavulu, ngunakulembelela ngwami, utwivwilile kukuvova cove hatumazu twatundende.
Mwomwo uno lunga tunamuwane ikiye muka-kutuyanjisa, ikiye mukakuneha tato yakukatula jita muli vaYuleya vosena vali mumafuci osena, ikiye twamina yamukana wa vaka-Nazaleta.
Kaha nawa, esekele ngwenyi, natembele nawa ayijilulule, oloze twamukwacile, kaha twasakile ngwetu, tumusopese nge mwaya Jiximbi jetu.
Oloze kapitau wamukulwane Luxase ejile, amunyangile mumavoko etu nangolo jajinene,
avambile vaka-kumuhana mulonga ngwenyi, vakahete kumeso ove. Ove lyavene hakumuxinjisa nauhasa kulitacikijila mukanwa kenyi vyuma vyosenevi tunamuvulukiletu.
NavaYuleya nawa vamunyemukilile mwomumwe, vambile ngwavo, Vyuma kana muvyapwa ngana vene.
Omu alingile nguvulu hanamunyacila lyehi ngwenyi, Hanjika, Paulu avakumbulwile ngwenyi, Mwomwo ngunatacikiza ngwami, Hamyaka yayivulu wapwa umukakuyula vaka-muyaci uno, xikaho nangulihakwila nakuwahilila.
Mwomwo nauhasa kutacikiza, munahici lyehi makumbi likumi naavali kaha kufumisa haze ngwakandukile, ngwami, ngumulemese Kalunga kuYelusalema.
Kaha cipwe mutembele cipwe mujisunangonga cipwe mwimbo kavanguwanyine nguli nakulihamika namutuko, cipwe hakusangumuna lizavu lyavatu nduma.
Kaha vyumevi vali nakunguhanyina mulonga kavexi kuhasa kuvizamisa naunjiho kumeso oveko.
Oloze eci nangucitavila kumeso ove ngwami, Nganomu yaya Jila, omu vavuluka vakivo ngwavo, mwakuhenga, mukiko vene mungweji kumuzacilanga Kalunga kavakakuluka jetu. Mwomwo ngunetavila vyuma vyosena vyakuya mwaya Jiximbi nevi vasoneka kuli vapolofweto.
Kaha nguli nakutalilila cakuli Kalunga, cikiko veji kucitavilanga navakivo nawa, ngwami, nakukapwa kusanguka cavafu, nacavaka-kwoloka nacavaka-kuhenga.
Hakiko vene ngweji kukilikicilanga ngwami, ngupwenga makumbi osena nacivezu cakuzeneka mulonga nakumeso aKalunga nakumeso avatu.
Kaha jino, omu mwahicile myaka yayivulu, ngwayile nakuvatwalila vaka-muyaci wami mawana, namawana akulemesa Kalunga nawa.
Ami hakulinga ngoco vanguwanyine mutembele, ngwapwile ngunalijilika lyehi, kangwapwile nalizavu lyavatuko, cipwe nacizungo. Oloze kwapwile vaYuleya vakuAja vamwe,
kaci nge vangumonanga namulonga, kaha catelanga kuli vakivo kwiza kuno kuli ove nakuuvuluka.
Cipwe ava vali kuno vavuluke vavene cuma cacipi vamwene kuli ami omu ngwemanyine kumeso avaka-sunendeline,
nyi kwijinga pamo lizu limwe kaha lize ngwatambakanyine hakwimana mukaci kavo ngwami, Vali nakungusopeselami lelo kumeso enu hakusanguka cavafu.
Oloze Fwelise atacikijile kanawa mwaya Jila kana, xikaho avemikile, avambile ngwenyi, Omu mwaxikumuka kapitau wamukulwane Luxase kuno, numbanyi ngutete mulonga wenu.
Amulwezele kapitau ngwenyi, Mulamenga Paulu, kaha ngwenyi, Kanda umuyanjisako, kaha ngwenyi, Kanda ukakanyisa masepa jenyi kumukafwakoko.
Omu mwahicile makumbi amwe, Fwelise ejile napwevo lyenyi Nduluxila, uze pwevo apwile kaYuleya. Kaha amusanyikile Paulu, amwivwililile hakwambulula kufwelela kana cakumufwelela Kulixitu Yesu.
Kahomu alijingixile nenyi hakuvuluka kwoloka nakulyononona nakupaya cize nacikeza, Fwelise alizuzukilile nawoma, amukumbulwile ngwenyi, Oholilinyi yako tuhu, kahomu nangukamona hamwe hamwaza, nangukakusanyika ukeze ceka kuli ami.
Apwile nakutalilila nawa ngwenyi, Pamo Paulu mwanguhana jimbongo, xikaho amusanyikilenga kakavulu nakuximutwilanga nenyi.
Oloze omu mwalingile himunahici lyehi myaka yivali lukombo, muli Fwelise mwaxixile Poloxu Fwesetu, kaha Fwelise hakusaka ngwenyi, avevwise vaYuleya kuwaha, amusezele Paulu hanga vamukaxila.
Kahomu alingile Fwesetu hanengila lyehi mulifuci lize, omu mwahicile makumbi atatu afumine kuKesaliya akandukile kuYelusalema.
Kaha vapilixitu vavalemu navilolo javaYuleya vamulwezele mulonga waPaulu, vamulembelelele
nakumulomba avevwile uselewa, atume vatu vakamunehe kuYelusalema. Kaha vakwacile punga ngwavo, vakamuswaminyine vakamujihile mujila.
Oloze Fwesetu avakumbulwile ngwenyi, Paulu navamulaminanga kuKesaliya, ngwenyi, Nayami lyavene nguli nakukatuka nguyenga kuze.
Xikaho, ngwenyi, ava vanapu vavalemu muli enu vaxikumuke nayami hamwe, kaha kaci nge muli uze lunga muli kuhingika, vakamuhanyineco mulonga kuze.
Kahomu alingile hanatwame lyehi muli vakivo kafwe makumbi atanu naatatu nyi likumi ngana, axikumukile kuKesaliya. Hakuca atwamine kucitwamo cakusopela, kaha avalwezele ngwenyi, vamunehe Paulu
Ikiye omu ejile, vaYuleya vaze vaxikumukile kufuma kuYelusalema vemanyine kuli ikiye jingulwixi, vamuhanyine milonga yayivulu yayipi cikuma, yikiko kavahaxile kuwanyinaho unjihoko.
Paulu hakulihakwila ambile ngwenyi, Kangwavulumwine mulongako, cipwe kujiximbi javaYuleya cipwe kutembele cipwe kuli Kesale pimbi.
Oloze Fwesetu hakusaka ngwenyi, avevwise vaYuleya kuwaha, amukumbulwile Paulu ngwenyi, Nawitava kukanduka kuYelusalema vakakusopesele kuze kumeso ami havyumevi tahi?
Oloze Paulu amwambile ngwenyi, Ngunemana kuno kucitwamo caKesale cakusopela, kuno vene kwatela kungusopesela. Kuli vaYuleya kangwahengeselekoko, mwomwo vene nayove nawa unatacikizamo kanawa.
Xikaho kaci nge ngunapu ngumuka-kuhengesa, nge ngunavulumuna mulonga wakutela kufwa, kangwexi kuhamika kufwako. Oloze hakumona havyuma kana vali nakunguvangilava kahexi cuma camucanoko, kaha kakwexi mutu umwe mwahasa kunguhana kuli vakivoko. Vakayule kuli ivene Kesale!
Haze vene Fwesetu, omu alingile hanahanjika lyehi navaka-zango, amukumbulwile ngwenyi, Ngwove, vakayule kuli ivene Kesale nyi? Kahaze nauya vene kuli Kesale.
Omu mwahicile makumbi amwe, kuKesaliya kwahetele mwangana Angalipa naMbelenyise mangana vamumeneke Fwesetu.
Vakivo hakuximbula makumbi amavulu kuze, Fwesetu amuhicilile mwangana mumulonga waPaulu ngwenyi, Kuno kuli lunga umwe vasezele muufunge kuli Fwelise.
Omu ngwapwile kuYelusalema vapilixitu vavalemu navakulwane javaYuleya vangulwezele mulonga wenyi, vangulombele ngwavo, ngumupayise.
Oloze ngwavakumbulwile ngwami, VaLoma kavexi kwecelela mutu kukufwako, kuvangou vanahane mulonga mwalivanga kulimona meso nameso navaka-kumuhana mulonga, kaha kuvanga nahase kulihakwila kumulonga kana vanamuhane.
Xikaho, omu valiwanyine kuno, calangixileko, oloze hakuca ngwatwamine kucitwamo cakusopela, kaha ngwavalwezele ngwami, vamunehe uze lunga.
Omu vemanyine vaka-kumuhana mulonga, kavamuvulukilile vyuma vyavipi nge omu ngwaxinganyekele amiko.
Oloze vapwile nakulihamika nenyi mazu akwitava cavo amwe, nawa akuvuluka umwe, Yesu, uze afwile, uze avulukilenga Paulu ngwenyi, Wamutonyi.
Ami hakuhilasana nakuhona kumona mwakwihwila vyumevi, ngwamwihwile numba nge mwetava kuya kuYelusalema vakamusopesele kuze havyuma kana.
Oloze omu asakile Paulu ngwenyi, vamulame mangana ivene mwangana Angusutu akatete mulonga kana, kaha ngwavalwezele ngwami, vamulamenga palanga nomu nangukamutuma kuli Kesale.
Angalipa amwambile Fwesetu ngwenyi, Ngunasake ngwami, ngumwivwilile mutu kana nayami lyavene nawa. Fwesetu ngwenyi, Naumwivwilila hamene.
Kahomu kwacele, omu valingile Angalipa naMbelenyise hivaneza lyehi naukelenga waunene, omu vengilile natupitau vavakulwane namalunga vaka-ulemu vahembo lize hamwe mwakusopela, Fwesetu avalwezele, kaha vamwingixile Paulu.
Fwesetu avambile ngwenyi, Ove mwangana Angalipa, nayenu malunga muvosena muli nayetu muno, munamumono uno lunga, ou vene vangulembelelele vaYuleya vosena nakuYelusalema nakuno nawa, nakutambakana ngwavo, Katela kuyoya cekako.
Oloze ami ngwamwene ngwami, Kalingile cuma cakutela kufwilako nacimwe pimbi. Kaha ivene hakusaka ngwenyi, vakayule kuli mwangana Angusutu, xikaho ngwambile ngwami, ngumutumeko.
Oloze kangwamwene cuma cakulumbunuka cakusoneka kuli mwata wamiko. Xikaho ngunamulovola nakumuneha kumeso enu, kaha cinahambakana kuli ove, ove mwangana Angalipa, manganenu hakumuxinjisa ngukamone mwakusonekela.
Mwomwo ami ngwami, Kutuma funge nakuhona kulumbununa mu­ longa vanamuhane kacexi namanganako.
Angalipa amwambile Paulu ngwenyi, Ngunakwitavila ulihakwile. Paulu himwolola livoko lyenyi nakulihakwila ngwenyi,
Ove mwangana Angalipa, ngunajimono ngwami, ngunatokwa hakulihakwila lelo kumeso ove, kuvyuma vyosenevi vananguvulukila kuli vaYuleya.
Cinahambakana cikuma, mwomwove wejiva lyehi mwosena mwaya vilika vyamuli vaYuleya namazu avo veji kulihamikanga. Xikaho ngunakulembelela ngwami, ungutalilileko cikoki ungwivwilile kanawa.
Kaha jino, kutwama cami cakufumisa kuunyike wami, cikiko kufuma kukuputuka capwilenga muli vaka-muyaci wami nakuYelusalema, vanacitacikiza kuli vaYuleya vosena.
Kaci nge navetava kusolola unjiho, vangutacikiza lyehi kufuma hakutetekela, nomu ngwakavilenga mukana wavaze valijilika cikuma mwaya kwitava cetu, ngwatwaminenga muuFwaliseu.
Jino oholili hingunemana kuno mangana vangusopese hakutalililoco vanavuluka kukuxika kaneci alixikile Kalunga navakakuluka jetu,
kukiko vene vanatalilila vakamiyaci yetu yosena likumi nayivali kuheta, nakumuzazacila Kalunga namicima yavo yosena namusana naufuku. Ove mwangana, hakutalilila kana hakiko vene vananguhanyina mulonga kuli vaYuleya.
Nge Kalunga mwasangula vafu, ikaze namwambila ngwenu, Mutu kexi kuhasa kucitavako?
 Ami camwenemwene ngwaxinganyekele mumucima wami ngwami, catela kuli ami kulinga vyuma vyakulisepasana nalijina lyaYesu wakuNazaleta vyavivulu.
Mukiko vene mungwalingililenga nawa kuYelusalema, kaha hakunguhana ngolo kuli vapilixitu vavalemu ngwapanjikilenga vaka-kujila vavavulu mujizuvo jaufunge. Kaha nawa, haze vavajihile nayami nawa ngwavapayixile.
Kaha haze ngwavayanjixilenga kakavulu kujisunangonga josena, ngwavaxinjililenga ngwami, vahanjike mwakusaula Kalunga. Kaha hakuvazalukila cikuma, ngwavayanjixilenga nakumembo akumafuci eka nawa.
Ami hakulinga ngoco, omu ngwapwile nakuya kuNdamaxiku nangolo jakuli vapilixitu vavalemu namikanda yavo,
ove mwangana, halikumbi lyamulungu ngwamwene kumunyika cakufuma mwilu cakuhambakana kuvyakuma calikumbi mujila, cinatumunyika navaze ngwatambukile navo ce ndo.
Kahomu twalingile tuvosena hitunalimbukila lyehi hamavu, ngwevwile lizu lyakuhanjika kuli ami mulilimi lyavaHepeleu ngwenyi, Ove Saulu, ove Saulu, weji kunguyanjixilanga ika? Ngwenyi, Cacikalu kuli ove kwasa lihinji lyove hamyumba.
Ami ngwamwihwile ngwami, Ove Mwata, yoveyaze? Mwata angwambile ngwenyi, Ami yami Yesu, yami vene weji kuyanjisangove.
Ngwenyi, Oloze katuka, wimane namahinji ove, mwomwo hoho vene ngunalisolwela kuli ove mangana ngukutongole upwenga umuka-kuzata, ucinjiho kuvyumevi unangumwena, nakuvyuma vize nangukalisolwela kuli ove.
 Nangukakuyovolanga mumavoko avatu vavaIsalele nakuli vakamafuci eka, kuli vakivo vene kukiko nangukutuma jino.
Mangana ukavatonese kumeso avo, mangana vakalumuke kufuma kumilima nakwalumukila kumusana, nakufuma kungolo jaSatana nakwalumukila kuli Kalunga, ma­ ngana vakawane kuvakonekela milonga yavo yaxili, vakaswane uswana muli vaze vajilika lyehi hakufwelela kuli Ami.
Xikaho, ove mwangana Angalipa, kangwalikangile kucuma kana vangumwenesele cakufuma mwiluko.
Oloze ngwavangilile kwambulula kuli vaka-Ndamaxiku nakuYelusalema nawa nakulifuci lyaYuleya kwosena nakuli vaka-mafuci eka nawa ngwami, Vatu vapihilile, valumukile kuli Kalunga, vazatenga vilinga vyakuteta kwalumuka cavo cakupihilila.
Hoho vene vangukwacilile vaYuleya mutembele, kaha vasakile ngwavo, vangujihe.
Oloze hakuwana kungukafwa cakufuma kuli Kalunga, xikaho ngunemana nakulikumbi lyalelo, ngweji kwambululanga unjiho wami kuli vavandende nakuli vavanene, kangwexi kuhanjika cuma ceka nacimwe pimbi, kuvanga vize kaha vavulukile vapolofweto naMose, ngwavo, navikasoloka,
ngwavo, Kulixitu mwakamona luyando, kaha ngwavo, Ikiye hakulivanga kusanguka kuvafu vakambulwileho musana nakuli vatu vavaIsalele nakuli vaka-mafuci eka nawa.
Ikiye omu apwile nakulihakwila ngoco, Fwesetu ambile nalizu lyakukanguka ngwenyi, Ove Paulu, wazaluka. Kunanguka cove cacivulu cili nakukuzalukisa.
Oloze Paulu amwambile ngwenyi, Ove Fwesetu walema, kangwazalukako, oloze nguli nakuhanjika mazu amucano akuliunjika.
Mwomwo mwangana natacikiza vyumevi, kaha nguli nakuhanjika kuli ikiye nakumika, mwomwo ngunamono ngwami, kuvyuma vyosenevi kakwexi cimwe cinamuswamanako, mwomwo eci kavacilingilile kupengeko.
Ove mwangana Angalipa, mazu avapolofweto unawetava tahi? Ngunatacikiza ngwami, wawetava vene.
Angalipa amwambile Paulu ngwenyi, Hahandende kaha hanasale nakungukunyula ngupwenga ngumuka-Kulixitu.
Paulu amwambile ngwenyi, Ngunamulombo Kalunga ngwami, cipwe hahandende cipwe hahanene, ngwami, kexi yove kahako, oloze navosenava vali nakungwivwilila nawa, ngwami, kaci navapwa nganomu ngwapwami, oloze malengenyi ciku.
Kaha mwangana akatukile, nanguvulu naMbelenyise navaze vatwamine navo.
Omu valingile hivanahengama lyehi kupenge, valihanjikixile ngwavo, Mutu uno kexi nakulinga cuma cakutela kucifwilako cipwe cakumukaxila.
Kaha Angalipa amwambile Fwesetu ngwenyi, Mutu uno kaci kalombele kuyula kuli ivene Kesaleko, kaci Cinahase kumweca tuhu.
Omu vatongwele ngwavo, tuye muwato kuItalya, vamuhanyine Paulu navafunge vamwe veka kuli kapitau umwe apwile lijina lyenyi ikiye Yulyu, apwile wakumukana waAngusutu.
Omu twengilile muwato wakuAndalamuciyu, wapwile nakuya kumembo ali kwakamwihi nakalungalwiji kuAja, vasunwine wato. Kuli etu kwapwile Alixitaku, apwile wakuMasetonya wakuTesolonyika.
Omu kwacele, twasulikile kuXitone, kaha Yulyu amutetelele Paulu, amwitavilile aye kuli masepa jenyi vakamuzumbule.
Omu twasunwine kuze twayile nakukulisa kuKupulusu kumutamba kana wamwizapeho, mwomwo peho yahuhwilenga kulutwe, xikaho.
Omu twalingile hitunazauka lyehi kalungalwiji uze ali kwakamwihi naXilixa naPamafulya, twahetele kuMula lyakuLuxa.
Kapitau awanyine wato wakuAlekesandelya kuze, wapwile nakuya kuItalya, kaha atwingixilemo.
Omu twalingile hitunatambuka lyehi cikoki cikoki makumbi amavulu, twahetele kwakulitalasana naKinyitu cakukilikita kaha, mwomwo peho yatuhonesele, kaha twahicile nakukulisa kuKelete kumutamba kana wamwizapeho, kwakulitalasana naSalamone.
Twakulixileko nakukilikita cikuma, twahetele kuze vavuluka ngwavo, kuCihukula-camwaza, kwapwile kwakamwihi nalimbo lize Laseya.
Omu mwahicile makumbi amavulu, omu capwile cakulyona kaha kuya ceka muwato, mwomwo makumbi akulitwamina kulya hyanahici lyehi, xikaho Paulu avahuhumwine
avambile ngwenyi, Enu malunga, ngunatacikiza ngwami, eyi jila kana nayisaka kwenyeka nakujimbalisa vyavivulu, kacexi nge viteli nawato kahako, oloze namyono yetu nawa.
Oloze kapitau avetavilile mwata wawato namwenyawato, kexi vyuma vize avulukile Pauluko.
Kaha mwomwo kucihukula cize kakwawahilile kutwamangako hamwaka wacixikako, xikaho vavavulu vakwacile punga ngwavo, Tusununenu kuno, mangana ngwavo, vakeseke numba nge navakamona mwakuhetela kuFwenyise, vakatwamenga kuze hamwaka wacixika, kuze kucihukula cakuKelete catala kumusamuko.
Omu yahuhwile cikoki peho yakumutamba wasulo, omu vaxinganyekele ngwavo, vanamono lyehi omu vanasake, xikaho cikungo cakwimikisa wato vacikokele, vayile nakukulisa kuKelete.
Oloze katando kakandende kaha kahicile, kuze kwakatukile nyamanganda uze vavuluka ngwavo, Yulakwilo.
Omu alivetele hawato, omu vahonene kutalisa tongo kupeho, xikaho twawecele, kaha peho yatupekumwinenga tuhu.
Omu twahetele kulitungu lyalindende limwe lize vavuluka ngwavo, Kauta, kumutamba wamwizapeho, hakukilikita cikuma twahaxile kukasa wato waundende.
Kahomu valingile hivanauzundula lyehi, wato waunene vaukolesele nakuukasa jifungo jakuuselwisa muxi. Kaha vevwile woma ngwavo, Kucina natuhungumukila kuSulute, xikaho mahina awato vawazezumwine, kaha ngoco vahungumukile napeho.
Oloze omu twanganjangile cikumakuma, hakuca vaputukile kumbila viteli mumeya.
Kaha halikumbi lyamucitatu vyuma vyakutambukisa wato vavimbilile mumeya namavoko avo.
Omu vyahonenenga likumbi navatanganyika kutumunyikila makumbi amavulu, kaha nyamanganda wamunene apwile nakuhuhwa, xikaho katwafwelelele ceka ngwetu, natuyoyako.
Omu valingile hivanaximbula lyehi cikuma nakuzeneka kulya, Paulu emanyine mukaci kavo, avambile ngwenyi, Enu malunga, kaci mwangwivwililile mwazenekele kufuma kuKelete, kaci kwenyeka kana nakujimbalisa vyuma ngana kaci kamwacimweneko.
Kaha jino nangumulembelela ngwami, Likolezezenu, mwomwo muli enu kamwexi mutu umwe mwafwako, xinou wato kaha.
Mwomwo ufuku uno kuli ami kwemananga kangelo kaKalunga Ou anguheta, Ou ngwazacila nawa,
kaha angwambanga ngwenyi, Ove Paulu, kanda wivwa womako. Catela kuli ove kwimana kumeso aKesale. Kaha tala, Kalunga nakuhane vosenava uli nakutambuka navo muwato.
Xikaho, enu malunga, likolezezenu, mwomwo ngunamufwelela Kalunga ngwami, nacisoloka nganomu nangulweze.
Oloze kuvanganyi makimba atumbile kulitungu limwe.
Omu wahetele ufuku wakusokesa mulikumi naawana, omu twapwile nakuhungwomwoka napeho noku noku, kukalungalwiji wakuAndalya, kafwe mukaci kaufuku vaka-wato valyambile ngwavo, Pamo tuli nakuheta kwakamwihi natunda.
Kaha vesekele kukunama cameya, vawanyine mapeka makumi avali. Kahomu vaximbwile cacindende vesekele ceka, vawanyine mapeka likumi naatanu kaha.
Jino vevwile woma ngwavo, kucina makimba nawatumbila kutunda kumalolwa, xikaho vazezumwinyine vikungo vyakwimikisa wato viwana kutongo yakunyima, kaha valombele ngwavo, kucenga waxi.
Kahomu vasakile vaka-wato ngwavo, vafume muwato vacine, omu valingile wato waundende hivanauzezumwina lyehi hakalungalwiji nakulyongela kusaka kuzezumwina vikungo vyakwimikisa wato kutongo yakulutwe,
Paulu ambile kuli kapitau nakuli maswalale ngwenyi, Xina kuvangava vatwame muwato, mokomoko enu kamwexi kuhasa kulilwilako.
Haze vene maswalale vavatwile jingoji jawato waundende, vawecele ngwavo, uholoke tuhu.
Kaha hakutwala kwakamwihi nakuca, Paulu avalembelelele vosena ngwenyi, valyenga, ngwenyi, Lelo linapu lyehi likumbi lyakusokesa mulikumi naawana munatwamenga nakutalilila cakuzeneka kusuma hakulya.
Xikaho ngunamilembelela mulyeko kamwe, mwomwo hakulinga ngoco nacimikafwako, mwomwo kakwexi lukambu lwakumutwe wamutu umwe wamuli enu nalunongako.
Omu alingile hanahanjika lyehi ngoco, anonele mbolo, asakwililile kuli Kalunga kumeso avosena, kaha ayipuzwile aputukile kulya.
Kaha vosena valikolezezele, navakivo nawa valile.
Etu tuvosena twapwile muwato twapwile tuvatu makulukaji avali namakumi atanu naavali navatu vatanu naumwe.
Omu valingile hivanali lyehi vanekuta, vahehwixile wato hakumbila tiliku mukalungalwiji.
Omu kwacele, lifuci lize kavalitacikijileko. Oloze vamwene Cihukula cili namusekulula kungenge, xikaho vevwasanyine ngwavo, nge navahasa vasulikile wato kuze.
Kaha vize vikungo vyakwimikisa wato vavimbilile, vayisezele mumeya, najingoji jakumaliva akupongolwesa vajikasunwine hohamwe, kaha lihina lyawato lyakucitondo cakulutwe valizundwile ngwavo, likwate peho, vatalikixile kutunda yize yamusekulula.
Oloze omu vaholokelele kumwe kwaliwanyinyine mita yivali, wato waxinjile hamavu, kaha tongo yakulutwe yakakacilile mbe, oloze tongo yakunyima yaputukile kupazuka nakutenuka camakimba.
Maswalale vakwacile punga ngwavo, vavajihe vafunge, kucina vamwe navahalila kutunda navavomboka.
Oloze kapitau hakusaka ngwenyi, amulwile Paulu avakanjile kulinga muze vajinyine. Kaha avalwezele ngwenyi, Ava vanahase kuhala valivange kulimbila hameya vahete kutunda.
Kaha ngwenyi, Vakwavo vayenga, vamwe hamaliva, vamwe havyuma vyakuwato vyeka. Kaha ngoco casolokele vosena vayovokele, vahetele kutunda.
Omu twalingile hitunayovoka lyehi, numbanyi tutacikize ngwetu, litungu kana valivuluka ngwavo, Melita.
Venyembo vatulingililile likoji lyakuliyila, mwomwo vawikile kakahya, vatwitavilile tuvosena, mwomwo havula yapwile nakunoka, nahacixika.
Oloze omu alingile Paulu hanakongola lyehi mukuta wajitete nakujinangika hajiko, hawezumukile ciyenge acinyine liyena, akakacilile kulivoko lyenyi.
Venyembo omu vamumwene uze kanyama nazezalala kulivoko lyaPaulu, valyambile ngwavo, Camwenemwene ou mutu kana ikiye muka-kujiha vatu vene, kaha cipwe nayovoka kukalungalwiji, oloze Ciyulo camwilu kacamwitavilile kuyoyako.
Oloze ikiye amumijilile uze kanyama hakakahya, kevwile kukolako.
Oloze vakivo vametalilenga ngwavo, pamo mwajimba, mokomoko ngwavo, linwomu vene mwalimbuka mwafwa. Oloze omu valingile hivanatwaleho cikuma nakumutalilila lika, kuli ikiye kakwalovokele cuma cacipiko, jino valumukile mumicima yavo, valyambile ngwavo, Ikiye kalunga, xikaho.
Kaha jino, kumutamba uze kwapwile mavu amukulwane walitungu lize, lijina lyenyi apwile ikiye Puvuliu. Ikiye atwitavilile atuzumbwile makumbi atatu nacisambo.
Kaha casolokele, ise yaPuvuliu asavalile, avijile musongo wacixika nou wakuhicisa manyinga. Paulu engilile muli ikiye, alombele, kaha amunangikile mavoko enyi, amuhindwile.
Omu alingile ngoco, vakwavo vakulitungu lize vaze vapwile namisongo vejile, kaha avahindwile.
Vakivo vatuvumbikile nawa nakavumbi kakanene, kahomu twasunwine vatuhanyine vyuma vize twahonene muwato.
Omu mwahicile tukweji vatatu, twayile muwato wakuAlekesandelya, walingile hiunaximbula kuze kulitungu hamwaka wacixika, cinjikizo cawo capwile cikiko Vana-vapasa.
Omu twasulikile kuSulakuse, twavandamine kuze makumbi atatu.
Kaha twafumine kuze lwanyengumukile twahetele kuLejume. Omu mwahicile likumbi limwe, numba peho yakuluhaci lwasulo yihuhwe, kaha halikumbi lyamucivali twahetele kuPuteyole.
Twawanyine vandumbwetu vamwe kuze, kaha vatulembelelele ngwavo, tutwamenga navo makumbi atanu naavali. Kaha ngoco twahetele kuLoma.
Vandumbwetu omu vatwivwile vafumine kuze vejile kucilanjilo caApiu, nakuJikuka-jitatu, mangana vatusese. Paulu omu avamwene amusakwililile Kalunga alikolezezele.
Omu twengilile muLoma, vamwitavilile Paulu kutwama uka wenyi naliswalale uze muka-kumulama.
Kaha casolokele, omu mwahicile makumbi atatu, asanyikile vaze vapwile vakulwane javaYuleya ngwenyi, vakunguluke. Omu valingile hivanakunguluka lyehi, avambile ngwenyi, Enu malunga vandumbwami, ami, cipwe kangwalingile cuma cakuvulumuna cipwe vatu vavaIsalele cipwe vilika vyavakakuluka jetuko, oloze kuYelusalema vananguhane muufunge mumavoko avaLoma.
Vakivo omu vanguxinjixile kanawa vasakile ngwavo, vangwece, mwomwo kavamwene kafwilo kuli amiko, xikaho.
Oloze omu vahamikile vaYuleya, canguxinjilile kulomba ngwami, vakayule kuli ivene Kesale, oloze kacexi nge ngwapwile nacuma cakuvahanyina vaka-muyaci wami mulongako.
Xikaho, hakiko vene ngwamile-mbelelelanga ngwami, mwize ngumimone nguhanjike nenu. Mwomwo hacoco vatalilila vaIsalele hakiko vene vanangukaxila lilenge lino.
Vakivo vamwambile ngwavo, Etu katwatambwile cipwe mikanda yakufuma kuYuleya yakukuvulukoveko, cipwe kwiza ndumbwetu umwe kuno nakwambulula nakuvuluka cuma cacipi hali ove pimbi.
Oloze tunasake ngwetu, tukwivwilile omu unaxinganyekela, mwomwo hakuvuluka mukana kana, tunatacikiza ngwetu, veji kuufulililanga kwosena.
Omu vamutongwelele likumbi, kuli ikiye kuzuvo yize atwamine kwejile vavavulu, kaha avalumbunwinyine mazu, avambulilile unjiho wawangana waKalunga, asakile ngwenyi, avakunyukise hakumuvuluka Yesu namazu akuJiximbi jaMose nakumikanda yavapolofweto, kufumisa kucimene nakuheta kucingoloxi.
Vamwe vakunyukile havyuma vize avulukile, vamwe kavetavileko.
Omu vahonene kulikundwiza vayile kwavo, omu alingile Paulu hanahanjika lyehi lizu limwe ngwenyi, Xipilitu wajila ahanjikile kanawa muli kapolofweto Isaya kuli vakakuluka jenu
ngwenyi,
Mwomwo micima yavatu ava yinanunu,
Xikaho tacikizenu, uno ulwilo kana wakuli Kalunga vanautumu kuli vaka-mafuci eka, vakivo navawivwilila nawa.
Kahomu ahanjikile mazu awa, vaYuleya vafumineko nakulihamika jipami cikuma.
Kaha atwaminenga myaka yivali yosena lukombo muzuvo yenyi yakufwetela, etavililenga vosena vaze vengililengamo muli ikiye,
 ambulwilenga wangana waKalunga, anangwilenga vyuma vyakuvuluka Mwata Yesu Kulixitu nakumika cosena, kavamukanyixileko.
