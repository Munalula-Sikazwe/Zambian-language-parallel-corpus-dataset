  We Musambazi Teofilo,
kufika na pa wanda uno Leza wamusenzile kwiyulu. Lino atali kuti asendwe kwiyulu, mu maka ya Mupasi Wamuzilo wasile wapela utunguluzi ku atumwa yano wasolwile. 
Pacisila cakuzyukuka kufuma ku mfwa, walolike kunoyali maila aingi pa manda makumi yani, mu misango ino yasininkizyanga kunoyali vino wene umumi. Walolike kunoyali nga nu kulandana nao pamulandu nu Wene wakwe Leza. 
 Lino yakongine pamwi, wayapile ilamulo lii ati, “Mutakafume mu Yelusalemu, lelo mulolele uwila uno Tata wamulavile, uno nani namunenanga. 
 Yoane wawatizyanga na manzi, lelo kwasyala manda yanono lino mwemo mulawatiziwa na Mupasi Wamuzilo.”
Walanga atumwa yakongana pamwi na Yesu, yamuzya yati, “Mwene, uzye lyene umawezezya Uwene ku Izlaeli?”
Yesu ayaasuka ati, “Uwanda na kasita vyateyanyiziwa sile na Tata ku maka yakwe, nupya usi mulandu winu kumanya lino vintu vii vilacitika. 
 Lelo lino Mupasi Wamuzilo aliza panomuli, mulazuziwa na maka, mulaya yakambone yane mu Yelusalemu, mu Yudeya na monsi mu Samaliya, nga nu kufika na kuno insi yapela.” 
 Pacisila lino wavwanga vintu vii, asendwa kwiyulu ala yakulola. Alino ikumbi limuvimba nga nao yata kumulola.
Yalanga yacili lolekesya kwiyulu lino akukwela, lolini antu yaili azwite vitiswe iimilila pipi nao, 
yati, “Mwe antu amu Galile nga pacani muimi mukulola mwiyulu? Yesu wi uwasendwa kufuma kunomuli nu kuya kwiyulu, alawela mu musango uli umwi kwene uno mwamulolelamo akuya kwiyulu.”
Lyene atumwa yaswililamo ku Yelusalemu kufuma ku Mwamba wa Olivi, uno wali manye kilomita wenga kufuma mu musumba. 
 Alino Petulo, Yoane, Yakobo, Andeleya, Filipo, Tomasi, Batolomeo, Mateo, Yakobo (mwana wakwe Alufeo) na Simoni kalwisya wa untungwa nga na Yuda (mwana wakwe Yakobo), lino yafika mu Yelusalemu yakwela ku muputule wapapela muno iikalanga. 
Onsi yakongananga lyonsi ku kupepa pamwi wiumba, pali pamwi na anaci nga na Maliya nyina wakwe Yesu nga na ina yakwe Yesu.
Pacisila ca manda yanono kwali ukongano wakwe yao ataile. Yali manye umwanda na makumi yaili. Alino Petulo aimilila pakasi kao avwanga ati, 
“Inane, usemo uwaya mu malembelo, uno Davidi wasowile mu maka yakwe Mupasi Wamuzilo pamulandu na Yuda, wino watungulwile akwiza lema Yesu, wene wafikiliziwe. 
Yuda wali uwa mwi umba litu pano wasolwilwe kutoola imbali mu mulimo witu.” (
 Yuda wakazile calo mu mpiya zino yamulipile pa cicitwa cakwe ca ukakasi. Mumo kwene amuno waponyile akolezya mutwe pansi, nga alepuka cakuti na mala yakwe yonsi yalongoloka. 
Antu yonsi amu Yelusalemu yuvwile pali cii. Caleka mu lulimi lwao calo cico cikaamwa ukuti Akelidama, kuli kuti “Calo ca Wazi.”) 
 Petulo avwanga ati, “Pano mu lupapulo lwa Masamu calembwa cati,
“Caleka umuntu muze alinzile ailundanye kunotuli kuti aye a kambone wa kuzyukuka kwa Mwene Yesu. Muntu wiyo alinzile kuya wenga kufuma pa antu ali mwi umba litu nsita zyonsi lino twapitananga nu Mwene Yesu, 
 kutandika pa nsita ino Yesu wawatiziwe na Yoane kufika na pa wanda uno yamufumizye pakasi kitu asendwa kwiyulu.”
Lyene iimika antu yaili, Yosefu wino wamwangwa ukuti a Basabasi, (nupya wamwangwa ukuti a Yusito) nga na Matiyasi. 
Lyene yapepa yati, “Mwene, wemo wamanya myenzo ya antu onsi, utulange wino watusolola pa antu yaa oili, 
kuti apyanile pa mulimo wa utumwa uno Yuda wasya nu kuya ku wikalo uno wasolwile umwisikulu.” 
Lyene yapendola pali yaa oili, nu kupendola kuu kuwila Matiyasi. Caleka Matiyasi wasolwilwe kuti ailundanye kwi umba lya atumwa ikumi na wenga.
  Lino wanda wa Pentekosti wafisile, alondezi ala yati yakongana pali pamwi pa cifulo conga. 
Mukupumikizya ciunda cikoline wa cipupu cikulu cuvwika kufuma kwiyulu, nga cilimba ng'anda yonsi muno yatenzi. 
Lyene yalola cimbilimbili ca moto ciputokele, cikuloleka wa lulimi, ciikala pali cila muntu. 
Alino yonsi yazuziwa na Mupasi Wamuzilo nga cila muntu atandika kuvwanga mu lulimi lwa cilendo kulingana na vino Mupasi wamupeela maka yakuvwanga.
Mu Yelusalemu mwali Ayuda, yakapepa acindike Leza, yao afumile ku mpanga zyonsi zya muno nsi. 
Lino yuvwa congo, iumba likulu likongana nu kusamwa pano umuntu wensi uvwile ya kuvwanga mu lulimi lwakwe. 
Lyene yonsi yazunguka ciyapezya mano, yati, “Uzye antu yaa yonsi akuvwanga asi aina Galile? 
Uzye caya uli pakuti cila muntu munotuli auvwe yakuvwanga mu lulimi lwa kumwao? 
Yamwi munotuli yafuma ku Patiya, ku Medya, ku Elamu, ku Mesopotamya, ku Yudeya, nga nu ku Kapadokiya. Yamwi nao yafuma ku Ponto nu ku Asiya, 
ku Fulugiya nu ku Pamfuliya, nu ku Eguputo nga nu mu mpanga ya Libya pipi nu ku Kuleni. Yamwi munotuli aenyi afuma ku Loma, 
Ayuda nga na Akulukuwa yao asenukile ku mipepele ya Ciyuda. Yamwi munotuli aina Kulete nga na ina Alabya. Lelo swensi tukuvwa yakuvwanga mu ndimi zitu pamulandu ni vintu vikulu vino Leza wacita.” 
Onsi kwene yazunguka yapeziwa mano nga yauzyanya yati, “Uzye cii, cikusenula cani?”
Yamwi nao yavwanga misowe misowe yati, “Antu ya, yatiyakoleka.”
Alino Petulo akatuka pamwi na atumwa ikumi na wenga. Lyene asanzika izwi avwanga kwi umba ati, “Mwe Ayuda yanji, na mwensi mwe muno mwikala mu Yelusalemu, uvwini kuno vino cii cikusenula. 
Antu yaa yatakolike wakwe vino mukutunganya. Ndakai a 9 koloko nupya kacili a katondo. 
Lelo cii cino mwalola acili cino kasema Yoeli wasemile lino wavwanzile ati,
  ‘Umu manda yampelelekezyo
Endi, na pa yaomvi yane kwene,
Ndacita vinjelengwe mwiyulu
Ilanzi lilasanguka mfinzi,
Lyene alino wensi wino alaama pi
“Mwe ina Izlaeli, uvwini mazwi yaa. Yesu uwaku Nazaleti umuntu wino Leza watumile kuli mwemwe, walangililwe mu vinjelengwe, mu vizungusyo, nga nu mu vilangililo vino Leza wacisile kupitila munoli. Mumanyile vii vyonsi, ukuti ivya cumi pano vyacitike. 
 Leza, ukulingana nu kulonda nga nu kumanya kwakwe, wasolwile mpiti kuti Yesu apelwe kunomuli, nga namwe mwamukomile apakuleka antu yankota yamutane pa lupanda. 
 Lelo Leza wamusapwile ku kuwaika kwa mfwa, wamuzyukwile kufuma ku afwe, pano imfwa yaposiwe kumucimvya. 
 Davidi wavwanzile pamulandu na aliwe ati,
Caleka mwenzo wane uli ni nsansa,
pano we Mwene Leza utalansya ku Gehena,
Wandanga inzila zyakuntwala ku umi,
“Inane, lekini munene paswe pamulandu wa cikolwe citu Davidi. Wene wafwile, azikwa, ni lindi lyakwe licilipo pakasi kitu ni lelo kwene. 
 Wali akasema nupya wamanyile na cino Leza wamulavile. Leza walavile nu mulapo ukuti alimika umwi uwamu mupanda wakwe ukuya mwene, ndi vino Davidi wali.
Davidi waweni calimwi cino Leza wali nu kucita, acino
Lelo Leza wazyukwile Yesu kufuma ku afwe, naswe sweswe yakambone ya vintu vii. 
Wene wakwela nu kwikala kwi kasa lilunji lyakwe Leza, nga wapokelile Mupasi Wamuzilo, kufuma kuli Isi, wakwe vino wamulavile. Na ndakai vii vino mukulola nu kuvwa, uwila wakwe Yesu uno watatuma panotuli. 
 Pano Davidi umwisikulu atakwezile kwiyulu, lelo wavwanzile ati,
kufika lino ndakucimvizya anisi yako yaye wa cilimba ca ngazo zyako!’
“Caleka aina Izlaeli yonsi yalinzile kumanya ningo vino Yesu wii wino mwatanyile pa lupanda awino Leza watacita kuya Umwene na Klistu.” 
Lino antu yuvwa cii, yasakamala cuze, nga yavwanga kuli Petulo na atumwa yauze, yati, “Mwe ina itu uzye tumacita uli?” 
Petulo ayanena ati, “Zenzukini, cila muntu, muwatiziwe mwi zina lyakwe Yesu, pakuti maifyo inu yelelwe. Alino mulapokelela uwila uno Leza walaya. 
Pano ulayo uno Leza walavile uli pali mwemwe na pa ana inu, na pali yano yonsi ali kutali, yano Umwene Leza witu alaama kunoli.”
Petulo ayasoka mu mazwi nayauze aingi nga nu kupapata ati, “Ituulini mweisikulu ku uvunuko uli nu kwiza pa antu aipe amu mukulo uu ukowele!” 
Lino aingi yuvwa ilandwe lyakwe, yalipokelela, nga yawatiziwa. Uwanda kwene ulya antu kulingana na mazimbi yatatu yailundanya kwi umba.
Mu nsita zingi antu yakonkowizye kusambilila ku atumwa, nu kutoola imbali mu utandano nga nu mukumokoola umukate wa wina nga nu mu mapepo.
Atumwa yacitanga vinjelengwe ni vizungusyo ivingi icakuti cileta ni ntete ku muntu wensi. 
 Lyene ataile yonsi yakonkowezya kuya pamwi mu utandano nu kwankanya vintu vino yakweti kuli cila muntu. 
Yakazyanga vyuma vyao nu kwankanya impiya kuli yonsi kulingana na vino cila muntu ulilwe. 
Uwanda nu wanda yakongananga ku kupepa mu Ng'anda ikulu yakwe Leza. Yalyanga apali pamwi mu mang'anda yao, ukulya cakulya ni myenzo ya luzango ifuke, 
ala yakulumbanya Leza, nu kutemwikwa na antu onsi. Na cila wanda Umwene walundangako kwi umba lyao antu nayauze yano atuulwangwa.
Wanda umwi Petulo na Yoane yayanga ku Ng'anda ikulu yakwe Leza pa 3 koloko amanguzi, nsita ya mapepo. 
Lyene pa mpongolo ya Ng'anda ikulu yakwe Leza, ino yamwangwa ukuti Mpongolo Iyembe, yazanapo umuntu uwavilwe cite. Cila wanda yamutwalanga ku mpongolo kuti alenga ku antu akwingila mu Ng'anda ikulu yakwe Leza. 
Wene lino walola Petulo na Yoane yakwingila ayalenga kuti yamupeleko cimwi. 
Lyene yamulolekesya, nga Petulo amunena ati, “Lola kunotuli.” 
Nawe ayalolekesya, ala akupaalila kupelwa cimwi kufuma kunoyali. 
Petulo amunena ati, “Ntakweti nanti lupiya lumwi, lelo namakupeela cino nkweti. Mwi zina lyakwe Yesu Klistu uwaku Nazaleti Katuka wapita!” 
Alino amulema ikasa lilunji, nga amukatusya. Lilyo kwene ingazo nga nu tunkulungu twakwe vikoma. 
Alino atoloka aimilila, atandika nu kupita, nga ayalondela nu mu Ng'anda ikulu yakwe Leza, ala akupita nu kutoloka nu kutasya Leza. 
Iumba lyonsi lyamuweni akupita ala akulumbanya Leza. 
Lyene lino yamulooka vino aliwe wino wikalanga akulenga pa Mpongolo Iyembe ya Ng'anda ikulu yakwe Leza, nao yazunguka pali cino cacitike kunoli.
Lino umuntu wii acilemelile Petulo na Yoane, antu yonsi yazunguka cuze, nga yasimwila kunoyali, ku lukungu luno lwamwangwa ukuti Lukungu lwakwe Solomoni. 
Lino Petulo walola antu ayauzya ati, “Mwe ina Izlaeli, uzye pacani mukuzunguka pali vii? Uzye pacani mukutulolekesya kwati mu maka itu nanti ukapepa witu wacilamo vyati vilenga kuti aapita? 
 Leza wakwe Abulaamu, Isaki na Yakobo, Leza wa vikolwe vitu uwapela lulumbi kuli Yesu muomvi wakwe. Mwemo mwamupile ku ntunguluzi zya Ciyuda mumukana pa manso yakwe Pilato, nanti angala Pilato wakasi kuti amusapule. 
 Yesu wali uwamuzilo nupya mololoke, lelo mwemo mwamukanyile, nga mulenga Pilato kuti amusapwile inkomi mu cifulo cakwe. 
Mwakomile Umwene wino akapeela umi, lelo Leza wamuzyukwile kufuma ku afwe, nga naswe sweswe yakambone pali cii. 
Pa kuya nu utailo mwi zina lyakwe Yesu, amuno umuntu wii wino mwalola nu kumanya wapelwa maka. Utailo uno akweti muli Yesu uwati umulenga kuti apoziwe mu cumi, ndi vino mwati mulola nu kumanya.
“Acino ndakai, inane, natimanya vino mwemo pamwi ni ntunguluzi zinu mwacisile cii pamulandu wa kuntamanya kwinu. 
Ku mpiti Leza wavwanzile kupitila muli yakasema yonsi ukuti Klistu wino wasolwile alacuziwa, nga cati cifikiliziwa mu musango kwene uu. 
Caleka zenzukini, nu kuswilila kuli Leza pakuti nawe amwelele maifyo inu, 
na pakuti Leza amupeele upemwilo uwaku Mupasi nga nu kutuma Yesu. Wene ali Katula uwalavilwe wino wasolola pamulandu winu. 
Cingamuzipila kuti alali mwiyulu kufikila na pa kwiza kwa nsita lino vintu vyonsi vilalengwa ivipya. Vii avino Leza wavwanzile kupitila muli yakasema yakwe amuzilo aku manda yampiti. 
 Pano Mose wavwanzile ati, ‘Leza winu alamutumila kasema, wakwe vino wantumile. Wene alaya wenga uwamu antu inu, mukaamuvwa mu vintu vyonsi vino alamunena. 
Na wino wensi uwakana ukuvwa kasema wilya alapaatululwa kufuma ku antu yakwe Leza nu kononwa.’ 
Endi na yakasema onsi, kutandika pali Samueli na yonsi alondelile yasemile ivikucitika manda yaa. 
 Malayo yakwe Leza ukupitila muli yakasema yakwe yene akwe mwemwe, nga namwe mwemwe mpyanyi zya upangano uno Leza wapangine ni vikolwe vinu. Wakwe vino wanenyile Abulaamu ati, ‘Mu mupanda wako amuno inko zyonsi zilapolelelwa.’ 
Caleka Leza wasolwile muomvi wakwe nu kumutuma kuli mwemwe nkolelo, ku kwiza mupolelela mu kulenga cila muntu afume ku misango yakwe iipe.”
Walanga Petulo na Yoane yacili vwanga ku antu yaa, yasimapepo, musika wakwe yakalinda ya Ng'anda ikulu yakwe Leza, nga na Asaduki iiza kunoyali. 
Yene yali asoke cuze pano atumwa yaa yasambilizyanga antu yayanena yati Yesu watazyukuka kufuma ku afwe. Na cii cikusininkizya vino afwe yalazyukuka kufuma ku afwe. 
Caleka yayalema yayayalila mu ng'anda yaminyololo kufika katondo, pano cali amanguzi lino ilanzi lyatemba. 
Lelo antu aingi auvwile Ilandwe lilya yataile, ni mpendwa ya alondezi ikulilako kufika manye mazimbi yasano.
Lyene katondo lino waca intunguluzi zya Ayuda, aikolo, na yakasambilizya ya Masunde yakongana mu Yelusalemu. 
Yakongine pamwi na Anasi uwali Simapepo Mukulu na Kayafa, Yoane, Alekizanda, nga na akazi kakwe Simapepo Mukulu. 
Alino iimika atumwa pakasi yayuzya yati, “Uzye uku maka cii nanti mwi zina lyakwe weni muno mwacitila ca musango uu?”
Petulo azuziwa na Mupasi Wamuzilo, nga aasuka ati, “Mwe ntunguluzi na mwe ikolo, 
ndi cakuti ilelo alino mukuuzya sweswe pa cisuma cino twacitila umuntu uwali cilema nga na vino watapoziwa, 
lyene mulinzile kumanya, nga na antu yonsi aina Izlaeli nao kwene yamanye vino umuntu wii wino aimi nkolelo inu watapola ningo ku maka aya mwi zina lyakwe Yesu Klistu uwaku Nazaleti. Yesu wino mwatanyile pa lupanda, wino Leza wazyukwile kufuma ku afwe. 
 Yesu ali wino malembelo yakati,
Kusi umuntu nanti wenga muno antu yangazana ufyusi, pano muno nsi yonsi kusi zina na lyuze lino Leza wapela kunotuli lyakuti tutuulilwemo.”
Lyene ali mwi Tengo yazunguka pa kuposya kwakwe Petulo na Yoane, antu atali asambilile, nga yamanya vino yali alondezi apitanga na Yesu. 
Lelo yatali na cakuvwanga, pano ala yakulola umuntu wino wapoziwe aimi na Petulo na Yoane. 
Caleka yayanena kuti yatale yafume mwi Tengo. Alino nao yasyala yakulanzyanya yati, 
“Uzye tumacita uli na antu yaa? Umuntu wensi mu Yelusalemu watamanya vino alio yati yacita cinjelengwe cakuzunguka cino tutange tukane. 
Lelo apakulenga kuti umulandu uu utasalangana konsi, lekini toofye antu yaa kuti yatakonkowezya kulanda ku muntu ali wensi mwi zina lyakwe Yesu.”
Caleka yayaama nupya yayapeela ilamulo yati, “Mutaezya kuvwanga nanti kusambilizya mwi zina lyakwe Yesu.” 
Lelo Petulo na Yoane yaasuka yati, “Mwemwe pingulini icilungame pa manso yakwe Leza, ukuyela mwemwe nanti Leza. 
Pano swemo tutangata kulanda pali vino twalola nu kuvwa.”
Alino amwi Tengo yayofya nu kuyasoka, nga yayata yapita. Yatazanyile mulandu uwa kuyavunuka, pano antu yonsi yatasyanga Leza pali cino icacitike. 
Umuntu wino icinjelengwe cakupoziwa cacitikile wali ni myaka ukuluta makumi yani.
Lilyo kwene lino yasapulwa, Petulo na Yoane yaswilila kwi umba lya alondezi, yayalandila na vyonsi vino ya Simapepo akalamba na ikolo yayanenyile. 
 Lino alondezi yacuvwa, yonsi yasanzika izwi, yapepa kuli Leza yati, “Mwene we muno waumvile iyulu, insi, na yemba na vyonsi ivyayamo, 
 kupitila muli Mupasi Wamuzilo watungulwile Davidi cikolwe citu, nupya muomvi wako avwanga ati,
Ya mwene ya nsi yaiteinye,
  Pano cumi Helodi na Pontio Pilato yakongine mu musumba pamwi na Akulukuwa nga na ina Izlaeli kuti yalwisye Yesu, umuomvi wako uwamuzilo, wino wasolwile. Yoa 18:28 
Yakongine kuti yacite vino wewe wemwisikulu wateyinye mpiti ku maka na mano yako, kuti vicitike. 
Na ndakai, Mwene, lola ingofyo zino yacisile, utuzumilizye swe aomvi yako, kuti tukosole ilandwe lyako nu kuposya konsi. 
Ololola ikasa lyako nu kupozya alwale, zumilizya kuti vizungusyo ni vinjelengwe vyacitika kupitila mwi zina lya muomvi wako Yesu uwamuzilo.” 
Lino yamala kupepa, ng'anda ino yakonganilemo itenta. Onsi yazuziwa na Mupasi Wamuzilo, alino yatandika kukosola ilandwe lyakwe Leza nu kuposya.
  Iumba lya antu azumile lyali nu mwenzo onga ni lango lyonga. Kutali wakuti ati vintu vii ivyakwane nenga sile, lelo yonsi yankananga vintu vyao vyonsi. 
Lyene atumwa yatwalilila ukupeela umboni pamulandu wa kuzyukuka kwa Mwene Yesu, nga ni cikuku cakwe Leza cali panoyali onsi. 
Kutali nanti umwi uwa munoyali wino ulilwe cimwi. Pano yao akweti vyalo nanti mang'anda, yakazizye, alino yatoola ni mpiya zino zyafumile muli vino yakazizye 
yaleta nu kuzipela ku atumwa, nga nao yankanya kuli cila muntu kulingana nu kuulilwa.
Alino Yosefu mwina Levi uwavyalilwe ku Kupulo, wino atumwa yatemile izina yati Banaba (Cikusenula ukuti, “Wino akacincizya.”) 
Nawe akazya calo cino wakweti, atoola ni mpiya azileta ku atumwa, nga ayapeela.
Kwali umuntu umwi izina lyakwe Ananiya, nu muci wakwe Safila. Wene wakazizye calo cino yakweti. 
Lelo wene pamwi nu muci wakwe, yapangana kupaatulapo impiya zimwi yatole, nga zyasyala yapeele atumwa. 
Lelo Petulo amuuzya ati, “We Ananiya, uzye pacani wazumilizya kuti Ciwa akutunke mu mwenzo kuti usombe Mupasi Wamuzilo apa kupaatula impiya zimwi pali zino wakweti lino wakazizye calo? 
Lino utali ukazye calo, uzye citali icakwako? Na lino wakazizye calo, uzye impiya zitali zyakwako? Uzye pacani wasolola kucita cintu camusango uu? Utatumposile antu, lelo watutumpoka kuli Leza.” 
Lilyo kwene lino Ananiya uvwa mazwi yaa, apona pansi, afwa. Lyene antu yonsi auvwile cii, yuvwa intete cuze. 
Alino alumendo iiza iingila mu ng'anda, yapomba icala cakwe mu nsalu, yafumya yaya yazika.
Lino papisile manye ama aawa yatatu, umuci nawe aingila. Lelo atamanyile icacitike. 
Petulo amuuzya ati, “Nena! Uzye zii zili mpiya zyonsi zino wemo nu wako mwakazizye calo?” Nawe aasuka ati, “Ee apano zipezile.”
Caleka Petulo amuuzya ati, “Uzye pacani wemo nu wako mwati musolola kwezya Mupasi wa Mwene? Antu yano yafuma kukuzika uwako ndakai yali pa mulyango, nga nawe kwene yamakufumya yakusende!” 
Lilyo kwene Safila apona pansi pipi ni ngazo zyakwe Petulo, afwa. Lino alumendo iingila yazana afwile mpiti. Caleka yamusenda, yaya yamuzika pipi niya. 
Lino iuvi lyonsi nga na antu yauze yonsi yuvwa cii, yuvwile intete cuze.
Atumwa yacita vinjelengwe nga ni vizungusyo ivingi pakasi ka antu. Alondezi yonsi yakongana pamwi ni lango lyonga mu Lukungu lwakwe Solomoni. 
Pa antu atali ataile patali wakuilinga kuti ailundanye nao, nanti angala yatasyanga alondezi. 
Lelo antu nayauze ataile mu Mwene, yailundanyanga kwi umba nu kuluta. Lyali iumba likulu lya onsi na anaci kwene. 
Pamulandu wa milimo ino atumwa yacitanga, antu yaleta alwale yao mu miseo yayalalika pa vitala na pa vintamba pakuti lino Petulo akupita, cinzingwa cakwe ciwile pali yamwi. 
Alino maumba kufuma ku misumba izingulwike Yelusalemu, yaleta alwale yao nga na yano acuziwanga ni mipasi yankota. Lyene yonsi yapoziwa.
Lyene Simapepo Mukulu na yano wali nao nga na yao amwi umba lya Asaduki yaya nu uzuwa cuze pa atumwa. Caleka yelenganya kucitapo cimwi. 
Lyene yalema atumwa yayayalila mu ng'anda yaminyololo. 
Lelo usiku kwene ulya mungeli wa Mwene ayula visasa vya ng'anda yaminyololo, nu kufumya atumwa, ayanena ati, 
“Yangini mu Ng'anda ikulu yakwe Leza, munene antu mazwi pamulandu wa umi upya.” 
Lino atumwa yuvwa cii, pa macaca iingila mu Ng'anda ikulu yakwe Leza, yatandika kusambilizya.
Lelo lino asilika yafikako, yatazanyilemo umuntu mu ng'anda yaminyololo. Caleka yaswilila ku nkombe yavwanga yati, 
“Twazana ng'anda yaminyololo itiyalwa ningo, na yakalinda yaimi pipi ni visasa. Lelo lino twali twayula tutazanyile umuntu nanti umwi mukasi.” 
Lino musika wa Ng'anda ikulu yakwe Leza na yasimapepo akalamba yuvwa mazwi yaa, yazunguka. 
Lyene umuntu umwi aiiza ayanena ati, “Uvwini! Antu yano mwayalile mu ng'anda yaminyololo yali mu Ng'anda ikulu yakwe Leza, yakusambilizya antu.” 
Lyene musika na asilika yakwe yapita, yaya yaleta alondezi kwaula kuyakunkizya, pano asilika yoopa ukuti antu yangayatama na mawe.
Lino yafika pamwi nao, iingizya atumwa mwi Tengo, yaimika nkolelo yakwe yano ali mwi Tengo. Lyene Simapepo Mukulu ayauzya ati, 
 “Twamupile ilamulo nu kukonkomezya kuti kutaya umuntu umwi uwakusambilizya mwi zina lya muntu wii,” lelo “Lolini cino mwati mwacita! Mwati musalanganya usambilizyo winu mu Yelusalemu monsi, nga mukasi kuti sweswe tuye nu mulandu wa kukoma muntu kwene wii?”
Petulo na alondezi yauze yaasuka yati, “Tulinzile ukuyela Leza, kuluta kuyela antu. 
Yesu wazyukwike kufuma ku afwe ku maka yakwe Leza wa vikolwe vitu, pacisila lino mwamukoma pa kumupampamila pa lupanda. 
Lelo leza wazyukwile Yesu alino amwika kwi kasa lyakwe lilunji, ukuya intunguluzi na katuula, kuti apeele aina Izlaeli longo lwakuzenzuka nu kwelelwa maifyo yao. 
Naswe sweswe yakambone ya vintu vii, na Mupasi Wamuzilo kwene, wino Leza watapela kuli yano akamuyela.”
Lino amwi Tengo yuvwa cii, yasoka cuze, cakuti yasolola kuti atumwa yakomwe. 
Lelo wenga uwa munoyali, Mufaliseo izina lyakwe Gamalieli, uwali a kasambilizya wa Masunde wino antu yonsi yacindike cuze, aimilila mwi Tengo. Alino apeela ilamulo kuti yatale yafumye atumwa panzi. 
Lyene anena amwi Tengo ati, “Mwe ina Izlaeli, mutekele pali cino mukulonda kucita ku antu yaa. 
Mu nsita zyampiti Teudasi walolike, nu kuitaka vino wene wali mukulu. Alino antu manye myanda ini yamulondile. Lelo yamukomile na antu yonsi amulondile yasalangana, nga pazima. 
Pacisila cakwe cii, Yuda umwina Galile, walolike mu nsita yakupenda antu. Nawe kwene waongwile iumba. Lelo nawe kwene yamukomile nga na amulondile yonsi yasalangana. 
Alino na pamulandu kwene uu, namunena vino mutacita nanti cimwi pa antu yaa. Yatini! Pano ndi pange lii, nga ni milimo yao ivya untunze, ale vili nukusila. 
Lelo ndi lyafuma kuli Leza, ale lyene mutangayacimvya, limwi mungazanwa vino mukulwisya Leza!” Alino amwi Tengo yazumila mazwi yakwe Gamalieli. 
Lyene yaama atumwa kwingila nga, yayuma vikoti, yayapeela ni lamulo kuti yatakezye nupya kuvwanga mwi zina lyakwe Yesu. Alino yaleka yapita. 
Atumwa nao yafuma mwi Tengo, yazanga cuze, pano Leza wayapendile kuya alinge kusulwa pamulandu wi zina lyakwe Yesu.
Cila wanda atumwa yatwalilile kusambilizya mu mang'anda ya antu nu mu Ng'anda ikulu yakwe Leza, nga nu kukosola Ilandwe Lisuma ilyakuti Yesu ali Katuula.
Mu manda yalya lino alondezi yavulilangako, Ayuda avwanganga Cigiliki yailizyanya pa Ayuda avwanganga Ciyebulai pano yali na kasoozi pali yamukamfwilwa yao pa kuntayankanyako vino yulilwe cila wanda. 
Caleka atumwa ikumi na yaili yaama iumba lya alondezi onsi, yayanena yati, “Citanga cizipe kutazyela kukosola mazwi yakwe Leza kuti twaankanya vyakulya. 
Caleka inane, sololini antu cinimbali amunomuli, azuziwamo na Mupasi Wamuzilo na mano, yano tumapela uwangalizi pa mulimo uu. 
Naswe, sweisikulu lyene, tumaipelesya ku kupepa nga nu mulimo wa kukosola.”
Lyene mazwi ya atumwa yazipila iumba lyonsi nga yasola Sitivini, umuntu uwali nu utailo ukulu cuze nupya wazuziwemo na Mupasi Wamuzilo. Filipo nga na Polokolasi, Nikana, Timoni, Pamenasi na Nikolasi, umusenusi wafumile ku Antioki 
Iumba liyaleta ku atumwa, nao yapepa, nu kwika makasa yao panoyali.
Caleka Ilandwe lyakwe Leza lisalangana konsi, nga ni mpendwa ya alondezi yavulilangako mu Yelusalemu. Yasimapepo yano ataile Ilandwe Lisuma, nao mpendwa ikula.
Sitivini wali umuntu wino Leza wapolelile umwenzo wakwe pakulu cuze nu kumupeela maka. Wene wacitanga vinjelengwe vikulu ni vizungusyo pakasi ka antu. 
Lelo antu yamwi yamukatukila, yali amu Ng'anda yamapepo ino yatangi ya antu akululwa. Antu yaa yafumile ku Kuleni nu ku Alekizandilya. Yene pamwi na Ayuda yauze afumile ku Kilikya nu ku Asiya yatandike kupazyanya na Sitivini. 
Lelo yaposiwe kumutonsya pano Mupasi Wamuzilo wamupile amano yakuvwangilamo.
Caleka yapela mafukakanwa ku antu yamwi kuti yavwange yati, “Tuvwile akuvwanga mazwi ya misuli pali Mose na Leza!” 
Umu musango uu, yamusongelekanya ku antu, ku ikolo na kuli yakasambilizya ya Masunde, nga nao yamukatukila, yamulema, yamutwala kwi Tengo. 
Lyene yaleta antu yamwi kuti yamutumpwile yati, “Muntu wi lyonsi akuvwanga mazwi ya misuli apa Ng'anda ikulu yakwe Leza yamuzilo na pa masunde yakwe Mose. 
Tuvwile akuti Yesu uwaku Nazaleti alomoola Ng'anda ikulu yakwe Leza nu kusenula intambi zitu zyonsi izyafumile kuli Mose!” 
Onsi ali mwi Tengo yalolekesya Sitivini, nga yalola vino usyu wakwe walolekanga kwati uwa mungeli.
Simapepo Mukulu auzya Sitivini ati, “Uzye vii vya cumi?” 
 Sitivini aasuka ati, “Inane na yatata, uvwini kunondi! Leza wa lulumbi walolike kuli Abulaamu cikolwe citu, lino wikalanga ku Mesopotamya, ala atali aye ku kwikala ku Halani, 
nga amunena ati, ‘Usye akazi kako nga ni mpanga yako, nu kuya ku mpanga ino namakulanga.’ 
 Caleka asya impanga ya Kalideya aya ikala ku Halani. Lino Isi wafwile, Leza aleka aiiza ku mpanga ii, ino mukwikalamo ndakai. 
 Leza atapile Abulaamu nanti ciputulwa ca mpanga kuti iye impanga yakwe, nanti impanga kulingana nu lutampulo longa awe. Lelo Leza wamulavile ukumupeela impanga ilya, nu kuti ilaya impanga yakwe nga na amu mupanda wakwe kwene aliza cisila cakwe. Pa kasita kano Leza wacisile ulayo uu, Abulaamu atakweti ana. 
 Vii avino Leza wavwanzile kunoli ati, ‘Amu mupanda wako yalikala mu mpanga ya inamasi, kuno yalaya azya, nu kuzunyiwa myaka imyanda ini. 
 Lelo ndaleta upinguzi pa antu yano yalaombela, na pacisila cakwe cii yalafuma mu mpanga ilya nu kumpepa mu cifulo cii.’ 
 Lyene Leza wapangine na Abulaamu cipangano ca kusilamulwa kuti ciye icilangililo ca upangano. Caleka Abulaamu wasilamwile Isaki lino papisile umulungu onga kufuma lino wavilwe. Isaki wasilamwile Yakobo mwana wakwe, na Yakobo nawe wasilamwile ana yakwe ikumi na yaili, vikolwe vitu.
  “Ana yakwe Yakobo yali nu uzuwa pa mwina wao Yosefu, yamukazya kuya umuzya ku mpanga ya Eguputo. Lelo Leza wali nawe, 
 nu kumupususya mu macuzi yakwe onsi. Wamupile amano nu kutemwikwa ku cinso cakwe Falao, mwene wa Eguputo, pano lino Falao wamuweni amucita kuti aye mulasi wa mpanga ya Eguputo nu kuya cinda wa vyakwi sano. 
 Lyene kwali cipowe mu mpanga ya Eguputo yonsi nu mu mpanga ya Kenani, icileta ucuzi ukulu cuze. Kutali kwakuti vikolwe vitu vingazana vyakulya, 
nga lino Yakobo uvwile ukuti ku Eguputo kwali ngano, atuma ana yakwe, vikolwe vitu, ukuya ku Eguputo. Luu, lwali ulwendo lwao lwakutandika. 
 Apa lwendo lwakwe ciili, Yosefu waisokolwile ku ina yakwe, nu mwene uwamu Eguputo amanya akazi kakwe. 
 Caleka Yosefu watumile mazwi kuli Isi Yakobo, kumunena pamwi na akazi kakwe onsi, kuti iize ku Eguputo. Onsi pamwi yali makumi cinimbali na yasano.
  “Lyene Yakobo waile ku Eguputo, kuko kuno wene pamwi na ana yakwe yafwilile. 
 Vyala vyao vyasenzilwe ku Syekemu, kuno vyazisilwe mwi lindi lino Abulaamu wakazile ni mpiya ku antu amu mutundu wa Hamoli.
  “Lino insita yapalime iyakuti Leza afikilizye ulayo uno wacisile kuli Abulaamu, impendwa ya antu itu ali mu Eguputo ikulilako cuze. 
Lyene pacisila umwene wino atamanyile Yosefu aliwe ateeka mu Eguputo. 
 Wene wali nu usomvi pa antu itu, nupya wali nu uluku kunoyali, nu kuyapatikizya kuti yasumba utwana twao kuti twafwa.
  “Yali ili nsita ino Mose wavilwe, mwana muyembe cuze. Nyina wamulezile ukwakwe pa myezi itatu sile. 
 Walanga wasumbwa, mwana Falao, kaci, amutola nu kumukuzya kwati umwana wakwe. 
Lyene Mose wasambiliziwe mano yonsi amu Eguputo, aya na maka mu kuvwanga nu mu vicitwa.
  “Lino Mose waya ni myaka makumi yani ciza ku mano kuti atale katandalile amu luko lwakwe, aina Izlaeli. 
Lyene alola mwina Eguputo umwi akucuzya umwina Izlaeli. Caleka aya amutaasya, acita cilanduzi akoma mwina Eguputo. (
Mose welenganyanga ukuti amu luko lwakwe yamailuka vino Leza watamutuma kwiza yakulula. Lelo yene yatilwike.) 
Uwanda walondelela alola a Izlaeli yaili yakulwa, aezya kuyataasya avwanga ati, ‘Mwe antu mwe, uvwini. Mwemwe ina! Uzye lyene pacani mukulwisyanya?’ 
Lelo wiyo wino umanga umuze asunka Mose ku mbali, amunena ati, ‘Uzye aweni uwakucita kuya intunguluzi na kapingula panotuli?’ 
‘Uzye ukulonda kuti unkome wakwe vino wakomile umwina Eguputo mutondo?’” 
 Lino Mose uvwa cii, autuka afuma mu Eguputo, aya aikala ku mpanga ya Midyani. Kuno yamuvyalile ana yaili aonsi.
  “Pacisila ca myaka makumi yani, mungeli aloleka kuli Mose mu cimbilimbili ca moto mu cimpuza mu lwanga, mu pipi nu Mwamba wa Sinai. 
Mose azunguka pali cino walola, nga apalama pipi kuti alolekesye. Lelo auvwa izwi lya Mwene likuti, 
‘Nene Leza wa vikolwe vyako, Leza wakwe Abulaamu, Isaki, na Yakobo.’ Mose auvwa intete azakaza, nga ataposizye kuti alolekesye. 
Mwene amunena ati, ‘Zula indyatu zyako, pano papo pano uimi apa muzilo. 
Nati ndola kucula kwa antu yane mu Eguputo. Nati nuvwa kulila kwao kwa kuilizyanya. Caleka nati niza kuti njakulule. Lyene iza, kuti nkutume ku Eguputo.’
  “Mose ali wino aina Izlaeli yakanyile lino yavwanzile yati, ‘Uzye aweni uwakucita kuya intunguluzi na kapingula panotuli?’ Wene ali wino Leza watumile ku kutungulula antu nu kuyakulula kufuma mu uzya nu wamwazwanga u mungeli wino uwalolike kunoli mu cimpuza icapyanga.
  “Watungulwile antu kufuma mu Eguputo, ala akucita vinjelengwe ni vizungusyo mu Eguputo na pali Yemba Muyenzu nga nu mulwanga pa myaka makumi yani. 
 Mose uwanenyile aina Izlaeli ati, ‘Leza alamutumila Kasema, wakwe vino wantuma, alaya uwa muli mwemwe kwene.’ 
 Mose kwene wii uwali na aina Izlaeli lino yakongine mu lwanga, nupya uwali ni vikolwe vitu pamwi nu mungeli uwavwanzile nawe pa Mwamba wa Sinai. Wene uwapokelile na mazwi akapeela umi kuti atupele.
“Lelo vikolwe vitu vikana kumuyela. Vyamukankile ku mbali vyelenganya ukuti cange cizipe kuswilila ku Eguputo. 
 Caleka vinena Aaloni viti, ‘Tupangile yaleza akuti yatutungulula. Tutamanyile cati cicitika ku muntu wilya Mose, uwatutungulwile kufuma mu Eguputo.’ 
Lyene yapanga akaluwi mu musango wakwe cipambasi wa ng'ombe, yapela impolelwa kuno kali, nga yacita ni cimulo cakuzevya milimo yaku makasa yao. 
 Lelo Leza nawe afwitoka ayafutatila, aleka kuti yatumikila intanda zya mwiyulu, wakwe vino icalembwa mu lupapulo lwakwe yakasema cikati,
Lyali itaalu lyakwe Moloki leza winu alino
  “Ivikolwe vitu vyali ni Taalu lya kulanga vino Leza wali nao mu lwanga. Lyapanzilwe wakwe vino Leza wanenyile Mose kulipanga, kulingana na vino Mose yamulanzile mu cilolwa. 
 Lyene pacisila vikolwe visya itaalu ku ana yakwevyo, nga nao yalisenda lino yapisile na Yoswa nu kupoka mpanga ya inamasi yano Leza wazinzile pa manso yao. Nalyo lyali papa kwene kufika na pa nsita yakwe Davidi. 
 Davidi wakunzilwe na Leza nga auzya Leza kuti amuzumilizye kukuula ng'anda yakwe Leza wakwe Yakobo. 
 Lelo Solomoni uwamukulile ing'anda.
“Nanti cingaya vi Leza wapapelapela asiikala mu mang'anda akulwa na antu, wakwe vino kasema wavwanzile ati,
  ‘Umwene wati, Iyulu cili cilimba cane,
Uzye asi nene nacisile vyonsi vii nemwisikulu?’
  Sitivini atwalilila kuyanena ati, “Mwe antu akoma myenzo mwe! Mutamanya Leza! Mwe yankoma matwi mwe. Mukoline ni vikolwe vinu kwene: namwe kwene mukukanya u Mupasi Wamuzilo lyonsi! 
Uzye kwali kasema umwi wino vikolwe vinu vitazunyizye? Awe! Vyakomile inkombe, izyasowile ukwiza kwa muomvi wakwe mololoke wiya. Ndakai mwamukoopela ku anisi yakwe yamukoma. 
Amwemwe mwapokelile masunde yakwe Leza lino angeli yalesile, lelo mwakana ukuyayela.”
Lino inkombe zya mwi Tengo zyuvwa kuli Sitivini, zikalipa cuze zilumanya incecete ku ukali. 
Lelo Sitivini, uwazuziwe na Mupasi Wamuzilo, alingamila kwiyulu nga alola lulumbi lwakwe Leza, na Yesu ala aimi kwi kasa lilunji lyakwe Leza! 
Ayanena ati, “Lolini! Nalola iyulu ililekuka nu Mwana wa Muntu aimi kwi kasa lilunji lyakwe Leza!” 
Alino yaweleketa, ala iyacilika makutwi yao. Lyene yonsi yasimwila pamwi kunoli, 
yamufumizya kunzi ya musumba, nga yamutama na mawe. Yakambone yasya makoti yao ku mulumendo umwi izina a Saulo. 
Alino yatwalilila kutama Sitivini na mawe. Ala akulenga Umwene ati, “Mwene Yesu, pokelela mupasi wane!” 
Alino afukama pansi asazinka izwi likulu ati, “Mwene! Utayapeela mulandu pi ifyo lii.” Walanga wavwanga vii, afwa.
Na Saulo wazumilizye ukukomwa kwakwe Sitivini. Pa wanda kwene ulya iuvi mu Yelusalemu litandika kuzunyiwa cuze. Onsi ataila, yasalangana mu miputule yonsi yamu Yudeya nu mu Samaliya. Suka sile atumwa.
Antu yamwi aoopanga Leza yazika Sitivini, yamulosya cuze.
  Lelo Saulo aezya ukonona iuvi. Wayanga ing'anda ni ng'anda, ala akulema yano ataila, aonsi na anaci, akuyaleta kuti yayayalile mu ng'anda yaminyololo.
Alondezi asalangine yaile konsi ala yakukosola Ilandwe Lisuma. 
Filipo waile ku musumba uwamu Samaliya akukosola ilandwe lya pali Klistu ku antu ya kuku. 
Maumba yasumvile amano kuli vino Filipo walandanga. Onsi auvwanga kunoli, yalola ni vinjelengwe vino wacitanga. 
Mipasi yankota ifuma mu antu aingi ala ikupunda. Antu aingi ali vite nga ni vilema yapola. 
Caleka mwali luzango lukulu cuze mu Samaliya.
Mu musumba ulya mwikalanga umuntu izina lyakwe a Simoni, wino pa nsita imwi wazungulanga aina Samaliya ku malele yakwe. Wene waitakanga kuya mukulu cuze. 
Na antu yonsi amu musumba, kufuma pa akulu na anono kwene, yasumba mano panoli yavwanga yati, “Ali na maka yakwe Leza yano antu yakati, ‘Amaka yakulu.’” 
Yasumvile amano pali aliwe pano pa nsita ntali wayazungulanga ku malele yakwe. 
Lelo lino yataila kukosola kwakwe Filipo pi Landwe Lisuma lya Wene wakwe Leza nga na pi zina lyakwe Yesu Klistu, yawatiziwa onsi, aonsi na anaci. 
Simoni umwisikulu nawe kwene wataile na pacisila ca kuwatiziwa, watenzi pamwi na Filipo nga cimuzungula lino walola vizungusyo vikulu nga ni vinjelengwe ivyacitwanga.
Atumwa amu Yelusalemu yuvwa ukuti antu amu Samaliya yapokelela izwi lyakwe Leza. Caleka yatuma Petulo na Yoane kunoyali. 
Lino Petulo na Yoane yafisile, yapepela yano ataile pakuti yangapokelela Mupasi Wamuzilo. 
Pano Mupasi Wamuzilo walanga atali aikile pa muntu nanti wenga. Yawatiziwe sile mwi zina lya Mwene Yesu. 
Lyene Petulo na Yoane iika makasa yao panoyali, nga nao yapokelela Mupasi Wamuzilo.
Simoni alola vino Mupasi wapelwa kuli yano ataile lino alondezi iika makasa yao panoyali. Caleka apeela ulupiya kuli Petulo na Yoane avwanga ati, 
“Nani kwene mpelini maka yaa, pakuti wensi wino nikapo makasa yane nawe akapokelele Mupasi Wamuzilo.”
Lelo Petulo amwaasuka ati, “Silowa pamwi nu lupiya lwako, pano ukwelenganya vino ungakala uwila wakwe Leza nu lupiya! 
Utakweti imbali nanti wankanyo mu mulimo witu, pano mwenzo wako usi wololoke pa manso yakwe Leza. 
Lyene zenzuka ku kwelenganya kwako kwipe, nu kupepa ku Mwene pakuti akwelele pa kwelenganya icintu wakwe cii. 
Pano nalola vino uli nu uzuwa uwipe, nupya wewe muzya wa maifyo.”
Simoni anena Petulo na Yoane ati, “Napapata mumpepele ku Mwene, pakuti cimwi ica mu vintu vino mwavwanga citancitikila.”
Pacisila cakupeela umboni wao, nga nu kukosola Ilandwe lya Mwene, Petulo na Yoane yaswilila ku Yelusalemu. Mu nzila yakosola Ilandwe Lisuma mu mizi iingi iya mu Samaliya.
Mungeli wa Mwene anena Filipo, ati, “Katuka uye ku kaeya, ku museo uwafuma ku Yelusalemu, uwaya ku Gaza.” (Museo uu utaciomviwa.) 
Caleka Filipo akatuka apita. Lyene mutungwi mwina Etiopia, uwali mucindame kangalila wa cipao cakwe Kandake namwene uwaku Etiopia, wali umu nzila ala akuswilila kumwao. 
Wafumanga ku Yelusalemu kuno waile ku kupepa Leza, ala ali umwi celeta lyakwe. Lino ali mu nzila, wawelenganga mu lupapulo lwakwe kasema Ezaya. 
Mupasi Wamuzilo anena Filipo ati, “Yanga kapalamile pipi ni celeta.” 
Filipo asimwililako, amuvwa akuwelenga mu lupapulo lwakwe kasema Ezaya. Alino amuuzya ati, “Uzye ukuvwa vino ukuwelenga?”
Mutungwi nawe ati, “Uzye ningamanya uli, suka umwi wandondolwela?” Alino anena Filipo ati kwela mwi celeta wikale pamwi nani. 
 Iciputulwa ca malembelo pano wawelenganga cikati,
Wacefiwe nga nu kufyengelekeziwa.
Mutungwi auzya Filipo ati, “Unene, aweni wino kasema wavwangilepo cii? Uzye umweneco nanti umuntu muze?” 
Lyene Filipo atandika kuvwanga. Atandikila pa ciputulwa ca malembelo kwene cii, amunena Ilandwe Lisuma lya pali Yesu. 
Lino yacili yakupita mu museo, yafika pa cifula apali manzi, nga mutungwi amunena ati, “Amanzi aeya pa. Uzye icani cingandesya kuti mbatiziwe?”
Filipo nawe aasuka ati, “Ndi wataila nu mwenzo wako onsi ungawatiziwa. Alino nawe aasuka ati nataila vino Yesu Klistu Umwana wakwe Leza.”]
Mutungwi apeela ilamulo kuti iceleta limilile. Lyene Filipo na mutungwi iingila mu manzi oili, nga Filipo amuwatizya. 
Lyene lino wafuma mu manzi, Mupasi wa Mwene usenda Filipo. Mutungwi nawe atamuweni nupya, lelo atwalilila nu lwendo lwakwe, azanga cuze. 
Filipo azana ukuti ali mu Asidodi. Wapisile mu misumba yonsi ala akukosola Ilandwe Lisuma, asuka afika ku Kesaliya.
Lelo Saulo watwalilile kupangila kukoma alondezi ya Mwene. Caleka aya kuli Simapepo Mukulu 
kuti angamupeela ya kalata akuimanyisya ku ntunguluzi zya Ciyuda mu mang'anda ya mapepo ku Damasiko, pakuti ndi wazanyileko yamwi akalondela nzila ya Mwene, akwate maka aku yalema onsi, aonsi na anaci, ayatwale ku Yelusalemu. 
Mu nzila lino Saulo wapalama pipi na Damasiko, mukupumikizya uluswepo kufuma mwiyulu luyengesa kulizya panoli.
Lyene apona pansi auvwa izwi likuti, “Saulo, Saulo! Pacani ukunzunya?”
Nawe auzya ati, “Uzye wewe weni Mwene?”
Lelo katuka ingila mu musumba, amuno umanenwa cino ulinzile kucita.”
Antu yano ali na Saulo pa lwendo, imilila kwaula kuvwanga cimwi. Yuvwile izwi lelo yataweni umuntu nanti umwi. 
Alino Saulo akatuka amemetula amanso kuti alole, lelo aposiwa kulola. Caleka antu yano wali nao yamulema pi kasa yamutungulula yaya nawe mu Damasiko. 
Lyene watenzi manda yatatu kwaula kulola, ala asyakulya nanti kumwa cimwi.
Mu Damasiko mwali mulondezi uwi zina lyakwe Ananiya. Wakweti cilolwa, muno Mwene wamunenyile ati, “Ananiya!” Nawe aasuka ati, “Anene, Mwene.”
Mwene nawe amunena ati, “Iteyanye uye ku museo uno yakati, Museo wololoke, pa ng'anda yakwe Yuda uuzyepo umuntu afumile ku Taliso, wino izina lyakwe a Saulo. Wene akupepa, 
nga nu mu cilolwa watalola umuntu uwi zina lyakwe Ananiya akwingila nga nu kwika makasa yakwe panoli, pakuti angalola nupya.”
Ananiya aasuka ati, “Mwene, antu aingi yati yanena vya pa muntu wii, nga na pa vintu vipisye vino wacita pa antu yako mu Yelusalemu. 
Wataiza kuno na maka kufuma kuli yasimapepo akalamba ukwiza lema yonsi akapepa mwi zina lyako.”
Mwene anena Ananiya ati, “Pitanga, pano nati musola kuya muomvi wane, kuti aleke imanyike ku Akulukuwa nu ku ene nga nu ku ina Izlaeli. 
Nani nemwisikulu ndamulanga vintu vyonsi vino alacula pamulandu wi zina lyane.” 
Caleka Ananiya apita, aya aingila mu ng'anda muno Saulo wali, aika makasa yakwe panoli amunena ati, “Mwinane Saulo, Mwene umwisikulu, wino uwalolike kunuli umu nzila lino wizanga kuno, wata ntuma pakuti ungalola nupya uzuziwe na Mupasi Wamuzilo.”
Lilyo kwene vintu vimwi vikoline wa mamba ya nswi vilakata kufuma mu manso yakwe Saulo, nga alola nupya. Alino akatuka, nga awatiziwa. 
Pacisila lino walya cakulya, maka yawela munoli.
Alungama sile mu mang'anda ya mapepo atandika kukosola ndi vino Yesu Mwana wakwe Leza.
Antu yonsi amuvwanga yazunguka yauzyanya yati, “Uzye wii asi muntu wino akakoma yano akataka izina lii mu Yelusalemu? Uzye atizile kuno pamulandu uli umwi kwene uwakulema antu yao nu kuyasenda kuli yasimapepo akalamba?”
Lelo kukosola kwakwe Saulo kuya ukwa maka kuluta, ni visinka vyakwe ivyakuti Yesu wali a Klistu vitali vyakutwisika, cakuti Ayuda ali mu Damasiko yatangamuzya nanti cimwi.
  Pacisila ca manda aingi, Ayuda yapangana kukoma Saulo. 
Lelo antu yamwi yamusokolwela nkama pali cii. Saulo nawe amanya vino musanya nu usiku yapempulanga mpongolo kuti ataca utuke yace yamukome. 
Lelo usiku alondezi yakwe Saulo yamusenda, yamufumizya apali cipongo mu lung'umba lwi linga, yamwisizya pansi mu muse.
Walanga Saulo waya ku Yelusalemu, aezya kuminkana na alondezi yauze. Lelo yonsi yamoopa pano yatataile vino wene wataya mulondezi.
Lyene Banaba amutola, amusenda ku atumwa nga ayalondolwela vino Saulo waweni Mwene mu nzila, vino Mwene wamuvwanzizye, na vino mu Damasiko wali umupame pa kukosola mwi zina lyakwe Yesu.
Alino Saulo aikala nao, apitana konsi mu Yelusalemu, ala akukosola nu kupama mwi zina lya Mwene.
Avwanga nu kupazyanya na Ayuda yano avwanganga Cigiliki. Lelo yene yalondanga kumukoma. 
Lino aina muli Klistu yamanya cii, yatwala Saulo ku Kesaliya, yamutuma ku musumba wa Taliso.
Lyene iuvi lyamu Yudeya monsi, Galile, na Samaliya liya nu mutende, likomeleka nu kukulilako kupitila mu maka ya Mupasi Wamuzilo, pano lyali ni coopo ku Mwene.
Petulo wapitanga konsi konsi, nga pa kasita kamwi waile atandalila antu yakwe Leza ku Lida.
Kuku aya akomenkanya umuntu izina lyakwe a Eneya, wino uwali icite nupya atali na maka yakukatuka kufuma pa musanzi pa myaka cinani. 
Petulo amunena ati, “Eneya, Mwene Yesu wakupozya. Katuka wanze musanzi wako.” Lilyo kwene Eneya akatuka. 
Alino antu yonsi aikalanga mu Lida nu mu muputule wa mpanga ya Syaloni yalola Eneya. Awe yataila yasenukila ku Mwene.
Mu Yopa mwali mulondezi umwanaci izina lyakwe a Tabita (Izina lyakwe mu Cigiliki a Dokasi, cikusenula mpombo). Wasumvile insita yakwe yonsi mu kuomba milimo isuma nu kukumbusuka apina. 
Pa kasita kwene kaka alwala afwa. Alino antu yafula icala cakwe yacilalika mu muputule wa papela. 
Ku Yopa kutaali ukutali kufuma ku Lida, nga alino alondezi ali mu Yopa yuvwa ukuti Petulo ali mu Lida, yatuma aonsi yaili na mazwi yakuti, “Twapapata, pitisya iza kuno.” 
Caleka Petulo apita nao. Lino wafika, yamutwala pa muputule uwa papela. Alino yamukamfwilwa yonsi yamulizizya, ala yakulila nu kumulanga amalaya na makoti yano Dokasi wayasumile lino acili umumi. 
Lyene Petulo afumya yonsi mu muputule, afukama pansi apepa. Alino aseleukila ku cala ati, “Tabita, katuka!” Lyene Tabita azyuka, nga lino walola Petulo, akatuka. 
Petulo amulema pi kasa amukatusya. Alino aama yano onsi ataile, pali pamwi na yamukamfwilwa, amulangizya kunoyali ala umumi.
Lyene impwelo ya pali cii isalangana konsi mu Yopa, antu aingi yataila mu Mwene. 
Lyene Petulo watenzi mu Yopa pa manda aingi pamwi nu muntu umwi uwali kanyuka wa mpapa, zina lyakwe a Simoni.
Kwali umuntu umwi mu Kesaliya izina lyakwe a Konelio, uwali a musika wa vita umwanda onga vya uteko wa Ciloma vino yatangi, “Vita vya Italya.” 
Wene wali umuntu uwacindike Leza. Konelio pamwi na amu ng'anda yakwe yoopanga Leza. Wene wazwilizyanga Ayuda pakulu cuze, nupya wapepanga Leza lyonsi. 
Uwanda umwi manguzi, cali manye nsita yakwe 3 koloko lino Konelio waweni cilolwa, muno waweni mungeli wakwe Leza akwiza kunoli, amunena ati, “Konelio!”
Nawe alolekesya mungeli, auvwa intete amunena ati, “Musambazi kuli cii?”
Ndakai tuma antu yamwi ku Yopa ku muntu umwi zina lyakwe a Simoni Petulo. 
Wene umwenyi mu ng'anda yakwe kanyuka wa mpapa zina lyakwe a Simoni, wino ng'anda yakwe yakulwa mu nkumba yakwe yemba.” 
Lyene mungeli uwalandananga nawe apita, nga Konelio aama aomvi yakwe yaili nga nu musilika. Musilika wii a wenga wamuli yao amutumikilanga nupya wali umuntu uwacitanga viine na ukapepa. 
Alino ayanena icacitike nga ayatuma ku Yopa.
Pa wanda uwalondelela lino antu yaa yacili pa lwendo lwao lino yapalama ku Yopa, ilanzi umutwe papela (12 koloko), Petulo akwela pa ng'anda pipaala kuti akapepe.
Lyene auvwa inzala, alonda kulya. Lelo lino yacili teyanya icakulya, asipula, nga alola cilolwa. 
Alola iyulu lilekuka nga ni cintu cimwi cikoline wa cisalu, ala cikwika pansi ku masempele yaciko yani. 
Mukasi kaciko mwali misango yonsi ya nyama, ivikasela pansi, nga ni vyunyi vya mulwelele. 
Alino Petulo auvwa izwi likuti, “Petulo, katuka, koma ulye!”
Lelo Petulo avwanga ati, “Awe Mwene! Cumi ntatala nalya icintu cimwi citasanguluka nanti cikowele.”
Nupya izwi lyuvwika kunoli liti, “Vino Leza wasangulula utataka ukuti vikowele.” 
Cii cacitike amaila yatatu, nga lyene icintu cico cisendwa kwiyulu.
Walanga lino Petulo acili akwelenganya vino cilolwa ca vintu vino waweni cikusenula, antu yano Konelio watumile yafika ku ng'anda yakwe Simoni, iimilila pa mulyango, 
alino yalaizya, iyuzya yati, “Uzye kuno kuli mwenyi umwi uwi zina lyakwe Simoni Petulo?”
Walanga Petulo acili akwelenganya vino cilolwa cikusenula, Mupasi Wamuzilo amunena ati, “Lola! Antu yatatu yakukulonda. 
Caleka iteyanye upite. Utasiima lelo pita nao pano nati njatuma.” 
Lyene Petulo aika aya anena antu ati, “Anene wino mukulonda. Uzye cino mwizile kuno icani?”
Yaasuka yati, “Konelio musika wa vita watatutuma. Wene umuntu musuma wino akaoopa Leza, nga na Ayuda yamucindika cuze. Mungeli wa Mwene wamunenyile kuti akwame ku ng'anda yakwe, pakuti akuvwe cino waya vwanga.” 
Alino Petulo aingizya mu ng'anda ayasezya.
Alino katondo pa wanda uze walondelile yafika ku Kesaliya, kuno Konelio wamulolelanga, pamwi na akazi kakwe na yacuza yakwe yano wamile. 
Walanga lino Petulo atali aingile, Konelio amukomanya afukama pa ngazo zyakwe. 
Lelo Petulo amukatusya ati, “Katuka, pano nani kwene nene muntu sile.”
Petulo watwalilile kuvwanga kuli Konelio lino akwingila mu ng'anda muno wazanyile antu aingi ala yati yakongana. 
Alino ayanena ati, “Mwemo mweisikulu mwamanya ningo vino Muyuda, ukulingana ni mipepele yakwe, atazumiliziwa ukulanda nanti ukuminkana na Akulukuwa. Lelo Leza watandanga vino ntalinzile nataka umuntu umwi ukuti wakowela nanti atasanguluka. 
Caleka lino wali watuma kuti nize, ntakanyile kwiza. Uzye, icani cino ungamile?”
Konelio aasuka ati, “Cali pacisila ca manda yani lino napepanga mu ng'anda yane manguzi, ni nsita yakwe 3 koloko. Umukupumikizya umuntu uwazwite insalu ziyengese aimilila nkolelo yane 
avwanga ati, ‘Konelio! Leza watauvwa ipepo lyako nu kumanya imilimo yako iya luse. 
Tuma umuntu umwi ku Yopa ku muntu wi zina lyakwe Simoni Petulo. Wene umwenyi mu ng'anda yakwe Simoni, kanyuka wa mpapa, wino ing'anda yakwe yakulwa mu nkumba yakwe yemba.’ 
Caleka natumile kuti wize zuwa, nga wacita ningo pano wiza. Ndakai swensi tuli pano pa manso yakwe Leza, kulolela kuvwa cili consi ndi vino Umwene watapela ilamulo kuti uvwange.”
  Petulo atandika ukuvwanga ati, “Ndakai namanya vino ica cumi Leza ataya na kasoozi pa muntu ali wensi. 
Wino wensi akamoopa nu kucita vyawololoke, wene akazengelwa nawe nanti angala uwamu mutundu uze. 
Mwamanya ilandwe lino watumile ku ina Izlaeli, ukukosola Ilandwe Lisuma ilya mutende kupitila muli Yesu Klistu, wino ali Mwene wa antu onsi. 
Mwamanya cintu cimwi cikulu, icacitike mu mpanga yonsi mu Yudeya, kutandika mu Galile pacisila lino Yoane wakosozile ilandwe lyakwe ilya luwatizyo. 
Mwamanya vya pali Yesu uwaku Nazaleti, na vino Leza wapongolwile Mupasi Wamuzilo panoli nu kumupeela maka. Wapisile konsi konsi, ala akucita visuma nu kupozya yonsi yano acuziwanga na Ciwa, pano Leza wali nawe. 
Sweswe tuli yakambone pa vintu vino wacisile mu mpanga yonsi ya Ayuda, nga nu mu Yelusalemu. Lyene yamukomile pa kumutana pa lupanda. 
Lelo Leza wamuzyukwile kufuma ku afwe pacisila ca manda yatatu alenga na kuti aloleke, 
kusi ku antu onsi, suka sile sweswe, swe muno Leza wasolwile mpiti kuya yakambone yakwe. Kuli kuti walolekile kuli sweswe swe muno twalile nu kumwa pamwi nawe pacisila cakuzyukuka kwakwe kufuma ku mfwa. 
Wene watupile ilamulo kuti twakosola ilandwe ku antu, nga nu kupeela umboni vino wene ali wino Leza wasonta kuya kapingula wa antu, aumi na afwe kwene. 
Wii ali wino yakasema yonsi yacitile umboni pa kuvwanga vino Leza alelela maifyo ya muntu ali wensi uwataila mwi zina lyakwe.”
Lino Petulo acili akuvwanga, Mupasi Wamuzilo aikila pali yano onsi auvwanga kwi landwe lyakwe. 
Ayuda yano ataila, aizile na Petulo kufuma ku Yopa yazunguka pa kulola vino na Akulukuwa kwene yapokelela uwila wa Mupasi Wamuzilo. 
Pano yuvwa yakuvwangila mu ndimi zya misango yuze ala yakulumbanya ukulu wakwe Leza. Petulo avwanga ati, 
“Antu yaa yati yapokelela Mupasi Wamuzilo, wakwe vino naswe twapokelile. Uzye kungaya umwi angayalesya kuti yawatiziwe na manzi?” 
Nga ayanena kuti yawatiziwe mwi zina lyakwe Yesu Klistu. Lyene yamupapata kuti aikale nao pa manda anono.
Atumwa pamwi na ataile yano ali mu Yudeya yuvwa ukuti na Akulukuwa kwene yati yapokelela izwi lyakwe Leza. 
Lino Petulo wiza ku Yelusalemu, yao alondanga ukuti Akulukuwa yasilamulwe yapazyanya nawe yati, 
“Wemo waile ufikila ku mang'anda ya Akulukuwa yano atasilamulwa nu kulya pamwi nao!” 
Lelo Petulo ayalondolwela vyonsi kufuma sile vino cali pa kutandika.
“Lino napepanga mu musumba wa Yopa, naweni cilolwa. Naweni cintu cimwi cikoline wa cisalu cikulu cikwika pansi ku masempele yakweco yani, ala cikufuma mwiyulu, nga cifika panondi. 
Nceceta mukasi kaciko, nga ndola inyama zya muzi ni zya mpanga, ni visela nga ni vyunyi vya mpanga. 
Lyene nuvwa izwi likuti, ‘Petulo, katuka koma ulye!’ 
Lelo nemo inti, ‘Awe, Mwene! Cumi kusi cintu cimwi citasanguluka nanti cikowele catala cingila mu mulomo wane.’ 
Nupya izwi livwanga kufuma mwiyulu liti, ‘Vino Leza wasangulula utataka ukuti vikowele.’ 
Cii cacitike amaila yatatu, na pakusyalikizya cintu cii consi cikweziwa kwiyulu. 
Pa kasita kwene kaka, antu yatatu atumilwe kunondi kufuma ku Kesaliya yafika pa ng'anda pano nikalanga. 
Mupasi Wamuzilo anena kuti tupite nao kwaula kuzingota. Na inane mutanda, ataile aku Yopa, yansukilile ku Kesaliya, swensi twingile mu ng'anda yakwe Konelio. 
Nawe atunena vino waweni mungeli aimi mu ng'anda mwakwe, amunena ati, ‘Tuma umuntu umwi ku Yopa kuya aama umuntu izina lyakwe Simoni Petulo. 
Ali nu kuvwanga amazwi kunuli yano wewe na amu ng'anda yako muli nu kutuulilwamo.’ 
Lyene lino natandike kuvwanga, Mupasi Wamuzilo wikila pano yali wakwe vino wikile na pali sweswe kwene kufuma pa kutandika. 
 Lyene nani niwisye vino Mwene wavwanzile ati, ‘Yoane wawatizyanga na manzi, lelo mwemo mulawatiziwa na Mupasi Wamuzilo.’ 
Cintu cii cili paswe, cino Leza wapile Akulukuwa uwila uli umwi na uno wapile kunotuli lino twataile mu Mwene Yesu Klistu. Caleka, nali nene weni wakuti nkanye Leza!”
Lyene lino yuvwa vintu vii, yata kupazyanya nawe, lelo yati, “Lyene Leza watapela Akulukuwa isyuko lya kuzenzuka kuti yaye nu umi!”
  Yao ataile yasalangine pamulandu wakuzunyiwa ukwatandike lino yakomile Sitivini. Yamwi yafisile ku Fonisya, ku Kupulo mpaka nu ku Antioki, ala yakukosola ilandwe ku Ayuda yatupu. 
Lelo yamwi muli yao ataile, aonsi afumile ku Kupulo nu ku Kuleni, yaile ku Antioki yakukosola ilandwe nu ku Akulukuwa kwene, yayanena Ilandwe Lisuma lya Mwene Yesu. 
Amaka ya Mwene yali nao, na antu aingi cuze yataila yaseleukila ku Mwene.
Impwelo pali cii yafisile nu kwi iuvi lyaku Yelusalemu, caleka yatumile Banaba ku Antioki. 
Lino wafisile nu kulola vino Leza wapolelile antu, aya nu luzango nga ayanena yonsi kuti mu myenzo yao yatwalilile mu utailo ni cumi ku Mwene. 
Banaba wali umuntu musuma, uwazuziwe na Mupasi Wamuzilo, nga nu utailo. Antu aingi yataile mu Mwene.
Alino Banaba aya ku Taliso kukulonda Saulo. 
Lino wamuzana, amuleta ku Antioki. Lyene mwaka uwa onsi upuma oili kwene yakongana pamwi ni iuvi nu kusambilizya ali mwenemo. Ku Antioki akuno alondezi yatandike ukwamwa aina Klistu.
Mu manda yalya yakasema yamwi yafumile ku Yelusalemu iiza ku Antioki.
  Wenga uwa munoyali uwizina lyakwe Agabasi, aimilila, nga mu maka ya Mupasi Wamuzilo asema pa cipowe icali nu kwiza umu nsi yonsi. (Cii, icizile lino Kalaudio wali a kateeka). 
Lyene alondezi yonsi yuvwana ukusangula vya kutuma ku kwazwa aina Klistu yauze aku Yudeya, nga cila muntu asangula kulingana na pano akwatile. 
Vii, avino yacisile nga yapela Saulo na Banaba musangulo uwo kuti yatwale.
Pa kasita kwene kaka, umwene Helodi atandika kuzunya yamwi amwi uvi. 
Caleka yakoma Yakobo mwina wakwe Yoane nu lupanga. 
Lino walola vino cazanzya Ayuda, atwalilila, kuti yaleme Petulo. (Cii cacitike pa nsita ya Cimulo ca Mukate usi na citutumusi.) 
 Lino yalema Petulo, yamuyalila mu ng'anda yaminyololo yaleka kuti mpuka zini zya asilika yani yani zyamulinda. Helodi walondanga kuti akize akamulete ku antu lino cimulo casila.
Caleka Petulo asungwa mu ng'anda yaminyololo, lelo iuvi lyamupepelanga kuli Leza nu mute.
Usiku lino utali uce pa wanda uno Helodi walondanga kumuleta kuti amuvunuke pa manso ya antu, Petulo waizi pakasi kakwe yakalinda yaili. Wanyefilwe ni minyololo iili, kwali na yakalinda pa mpongolo ya ng'anda yaminyololo. 
Mu kupumikizya mungeli wa Mwene aiiza aimilila, nu luswepo luyengesa mu muputule wa ng'anda yaminyololo. Mungeli atensya Petulo pa ciye, amuzyula nga amunena ati, “Pitisya! Katuka!” Papo kwene minyololo ilukuta ku makasa yakwe Petulo. 
Lyene mungeli amunena ati, “Zwala, nyepa musipi ni ndyatu zyako, undondele.” 
Petulo amulondela kufuma mu ng'anda yaminyololo. Lelo atamanyile ndi cino mungeli wacitanga cali icacumi. Welenginye vino akulola cilolwa.
Lyene yapuzya pali yakalinda yankolelo, na yakwe ciili kwene, nga yafika pa mpongolo ya cela iya kwingilila mu musumba. Alino mpongolo iyulika isikulu, nga nao yafuma. Yalondela museo, nga mukupumikizya mungeli asya Petulo.
Lyene lino Petulo walooka icamucitikila, avwanga ati, “Ndakai namanya vino icacumi! Mwene wali watuma mungeli wakwe ukwiza mpususya kufuma ku maka yakwe Helodi nu ku vintu vino Ayuda yapanzile kucita kunondi.”
Lino wiluka vintu vii, aya ku ng'anda yakwe Maliya, nyina wakwe Yoane akaamwa ukuti Mako. Antu aingi yakongine kuku ala yakupepa. 
Petulo akonkonsya ku cisasa, alino mukazyana muomvi, zina lyakwe a Loda, aiiza kuti amuyulile. 
Amanya izwi lyakwe Petulo nga azanga cuze cakuti asimula, aswilila mu kasi ukwaula kuyula icisasa, alino aya alanda vino Petulo aimi apanzi. 
Antu nao yamunena yati, “Si wapena.” Lelo ayanenekesya vino icacumi. Caleka yavwanga yati, “Wiyo mungeli wakwe.”
Lelo Petulo atwalilila kukonkonsya. Lyene lino yamuyulila nu kulola vino aliwe kwene, yazunguka. 
Alino Petulo ayasinizya ku makasa yakwe kuti yamyalale, nga ayalondolwela vino Mwene wamufumizye mu ng'anda yaminyololo. Ayanena ati, “Kanenini Yakobo na ina itu yonsi pali vii.” Alino afuma, aya kuze. 
Lino kwaya katondo, kwali cimvulunganya cikulu apakasi kakwe yakalinda, yavwanga yati, “Petulo wataya kwi?” 
Helodi wapile ilamulo kuti yakamulonde, lelo yatamuweni. Caleka apeela mulandu kuli yakalinda yaya kuti yakomwe. Pacisila cakwe cii Helodi wene afuma mu Yudeya aya ku Kesaliya.
Helodi wasokile antu amu Tuli na Sidoni. Caleka antu yaya yapita iumba kuya mulola. Inkolelo yatala yatandana icuza na Blasito, uwali umwangalizi mwi sano. Lyene yaile kuli Helodi nu kumuuzya ukuti paye mutende, pano impanga yao yafumyanga ivyakulya ku mpanga yakwe.
Pa wanda usololwe Helodi azwala vizwalo vya wene, aikala na pa cilimba cakwe ca wene nga avwanga ku antu. 
Lyene antu yasanzika mazwi yati, “Asi umuntu akuvwanga, lelo a Leza!” 
Lilyo kwene mungeli wa Mwene alwalika Helodi pano atapile lulumbi kuli Leza. Helodi ingonyo zimulya, afwa.
Lelo izwi lyakwe Leza litwalilila kusalangana nu kukula.
Banaba na Saulo yamala incito yao yafuma ku Yelusalemu, yasenda Yoane akaamwa ukuti Mako.
Mwi uvi lyaku Antioki mwali yakasema na yakasambilizya yaa: Banaba, Simeoni (uwamwangwa mutifi), Lukio (uwafumile ku Kuleni), Manaeni (uwakuzile pamwi nu mulasi Helodi), nga na Saulo. 
Uwanda umwi lino yakongine, ala yakupepa Mwene nu kuizilizya ukulya, Mupasi Wamuzilo ayanena ati, “Mu mpalwile Banaba na Saulo, kuti yakaombe mulimo uno nayamila.”
Lyene lino yaizilizya ukulya, nu kupepa, iika makasa yao panoyali, yayatuma.
Banaba na Saulo pano yatumwa na Mupasi Wamuzilo, ku Seleukia. Kuku akuno yaya yapatama mu wato yaya ku cilila ca Kupulo. 
Lino yafika mu musumba wa Salamisi, yakosola ilandwe lyakwe Leza mu mang'anda ya mapepo ya Ayuda. Yali na Yoane Mako kazwa wao.
Alino yapita yasalala cilila yafika ku musumba wa Pafosi, yazana umuntu umwi uwa malele, wino izina lyakwe a Ba-Yesu, u Muyuda wino waitakanga vino akasema. 
Muntu wii wali a cuza wakwe Salegio Paulu mulasi wa cilila, umuntu wamano. Mulasi aama Banaba na Saulo pano walondanga ukuvwa izwi lyakwe Leza. 
Lelo Elima, (Elima kuli kuti uwa malele), wene ayalesya ala akwezya ukucicintila mulasi kuti atataila Ilandwe Lisuma.
Lyene Saulo, zina lyuze a Paulo, azuziwa na Mupasi Wamuzilo, alolekesya pa muntu wa malele amunena ati, 
“We mwana wakwe Ciwa! Wewe mwanisi wa wololoke. Mwenzo wako wazulamo misango yonsi ya micitile yankota. Uzye alilaci lino ulata kutumpwila vyawololoke vya Mwene? 
Lola! Ndakai Leza amakuvunuka. Umaya wewe mpafu nupya utalalola nanti uluswepo lwa kasanya pa kasita kamwi.” Lilyo kwene Elima apafula. 
Lino mulasi wiya walola icacitika, ataila. Lyene azunguka cuze pa vintu vino yasambilizyanga ivya Mwene.
Paulo pamwi na auze yapatama mu wato yafuma ku Pafosi, yaya ku Pelige, mu Pamfuliya. Lelo Yoane Mako ayasya kuku, aswilila ku Yelusalemu. 
Kufuma ku Pelige yapitilila yafika ku Antioki wa Pisidiya. Pa Sabata yaya iingila mu ng'anda yamapepo, ikala pansi. 
Lyene pacisila ca kuwelenga mazwi amu lupapulo lwakwe Mose nga na zyakwe yakasema, intunguluzi zyamu ng'anda yamapepo zituma mazwi kunoyali ziti, “Ina itu, ndi muli na mazwi yamwi akukomelezya antu, vwangini.” 
Alino Paulo aimilila, aimika ikasa, atandika kuvwanga ati, “Mwe ina Izlaeli yanji nga na mwe Akulukuwa yonsi ali pano, mwe muno mukapepa Leza, nguvwini!
  “Leza wa ina Izlaeli wasolwile vikolwe vitu, nga aleka antu itu yaya luko lukulu lino yali atandazi mu mpanga ya Eguputo. Lyene Leza ayafumya na maka mu Eguputo 
 na pa myaka makumi yani ala akuyasunga mu lwanga. 
 Alino aonona mitundu cinimbali ya antu amu mpanga ya Kenani, nga apeela mpanga yao ku ina Izlaeli kuti iye iyakwao. 
 Casenzile namanye imyaka myanda ini na makumi yasano lino vii vyonsi vyacitike. Pacisila, ayapeela yakapingula ya milandu, kufika na pa nsita yakwe kasema Samueli.
  “Lyene lino yuzya ukuti yakwate Mwene, Leza ayapeela Saulo, mwana wakwe Kisi, uwamu luko lwakwe Benjamini, kuti aye umwene wao pa myaka makumi yani.
  “Pacisila lino wamusisya, Leza acita Davidi kuya mwene wao. Vii avino Leza wavwanzile pamulandu na aliwe, ati, ‘Nati nzana vino Davidi mwana wakwe Yese, ali muntu wino umwenzo wane watemwa, wino alacita vyonsi vino nemo nkalonda kuti acite.’ 
Leza walavile ukuti mu luko lwakwe Davidi amuno mulafuma Yesu, kuti aye Katuula wa ina Izlaeli. 
Lino Yesu atali atandike mulimo wakwe, Yoane wakosozile ku ina Izlaeli yonsi kuti yazenzuke nga yawatiziwe. 
 Lyene lino Yoane wali pipi nu kumala mulimo wakwe, avwanga ku antu ati, ‘Uzye mukwelenganya vino nene weni? Ala nemo nsi wiyo wino mukalolela. Lelo akunoli akwiza cisila cane, nani ntaine kusapula ndyatu ku ngazo zyakwe.’
“Mwe inane, mwe amu luko lwakwe Abulaamu, nga namwe mwe Akulukuwa ali pano mwensi, mwe muno mukapepa Leza, akuli sweswe kuno Ilandwe lya ufyusi lyatumwa! 
Antu akaikala mu Yelusalemu, nga ni ntunguluzi zyao, yatamanyile vino Yesu ali Katuula, nanti ukwiluka mazwi yakwe yakasema yano yakawelenga cila Sabata. Lelo pa kuvunuka Yesu ku mfwa, yalenzile kuti mazwi yakwe yakasema yafikiliziwe. 
Nanti angala yatazanyile mulandu wa kumupingwila ukufwa, yuzya Pilato kuti apeele ilamulo kuti akomwe. 
 Lyene lino yamala kucita vyonsi vino malembelo yakataka pali aliwe, yamwisya pa lupanda, nga yamuzika mwi lindi. 
Lelo Leza walenzile kuti azyukuke kufuma ku afwe, 
 nga na pa manda aingi walolike kuli yao apitanga nawe kufuma ku Galile kuya ku Yelusalemu. Ndakai yakwene ali yakambone yakwe ku ina Izlaeli. 
Acino tuli kuno ku kuleta Ilandwe Lisuma kunomuli. 
 Ndi vino Leza walavile vikolwe vitu, avino naswe watatucitila, swe ana yao, pa kulenga Yesu azyukuke kufuma ku afwe. Ndi vino calembwa mu ciputulwa cakwe ciili ca Masamu, cati,
  Na vii avino Leza wavwanzile pa kulenga kuti azyukuke kufuma ku afwe, kuti atakaole, ati,
  Cumi ndi vino wavwanzile mu ciputulwa cuze ca Masamu ati,
Pano Davidi wacisile kulonda kwakwe Leza mu manda amu mukulo wakwe, nga lino wafwile yamuzisile pamwi ni vikolwe vyakwe, nu mwili wakwe waozile. 
Lelo cii citacitikile wiyo wino Leza wazyukwile kufuma ku afwe. 
Caleka, mwe inane mwensi, mulinzile kumanya vino kupitila sile muli Yesu Klistu amuno ilandwe pamulandu wa kwelelwa maifyo likakosolwa kunomuli. 
Mulinzile kumanya vino wensi uwataila munoli wene alaya uwakaele kufuma ku maifyo yonsi yano masunde yakwe Mose yatange yamukulule. 
Lyene, cenjelini, pakuti vino yakasema yavwanzile vitakamucitikile, vikati,
  ‘Lolini, mwe antu amisowe! Zungukini nu kulowa!
Lino Paulo na Banaba yacili fuma mu ng'anda yamapepo, antu yayapapata kuti yace yakakosole nupya pi Sabata ililalondelela.
Lino antu ali pa ukongano yasalangana, Ayuda na Akulukuwa aingi asenusi yalondela Paulo na Banaba. Atumwa yavwanga kunoyali nu kuyakomelezya kuti yatwalilile kwemelela mu cikuku cakwe Leza, wino uwali nu luse panoyali.
Pa Sabata lyalondelile kweleula umuntu wensi mu muzi wizile ku kuvwa mazwi ya Mwene. 
Lino Ayuda yalola wingi wa antu, yuvwa uzuwa cuze, yalanda mazwi ya miponto akukanya vino Paulo wavwanganga. 
Lelo Paulo na Banaba yavwanga nu kupama yati, “Cali campomvu kuti tutandikile kukosola mazwi yakwe Leza kunomuli. Lelo pakuti mwayakana nu kuipingwila vino mutalingine kuya nu umi wape, swemo tumamusya nu kuya ku Akulukuwa. 
 Pano Mwene watupeela ilamulo lii, lyakuti,
Lino Akulukuwa yuvwa cii, yazanga nu kutasya ilandwe lya Mwene. Na yao yonsi yano Leza wasolwile kuti yaye nu umi wape, yataila mu Mwene.
Lyene izwi lyakwe Leza lisalangana konsikonsi mu mpanga ilya. 
Lelo intunguluzi zya Ayuda yatunkola anaci Akulukuwa akama apepanga Leza ni nkombe zyamu musumba izicindame.
  Atumwa nao yakunta lukungu lwa ku ngazo zyao kuya umboni kuno yali, yapita ku Ikoniamu. 
Lelo alondezi amu Antioki yazuziwa nu luzango nga na Mupasi Wamuzilo.
Ivyacitike ku Antioki ivyacitike nu ku Ikoniamu kwene. Paulo na Banaba ingila mu ng'anda ya mapepo ya Ayuda, yene yakosola na maka cakuti Ayuda na Akulukuwa aingi yataila muli Yesu.
Lelo Ayuda atakasi kutaila yatunka Akulukuwa kuti yapate aina Klistu. 
Paulo na Banaba yatenzi kweneko pa nsita ntali, ala aingi yakuvwanga nu kupama pamulandu wa Mwene. Mwene nawe ayapeela maka akucita vinjelengwe ni vizungusyo kuti apeele umboni vino kuvwanga kwao pamulandu wa cikuku cakwe ukwa cumi. 
Lyene antu amu musumba yapaatukana paili. Iumba limwi liwila ku atumwa ni lyuze ku Ayuda.
Lyene Akulukuwa na Ayuda pamwi ni ntunguluzi zyao, yuvwana kuti yayakatukile nu kuyatama na mawe. 
Lino atumwa yacimanya, yutukila ku Lisitala na Debe, misumba yaku Likoniya alino nu ku mpanga zyazingulwikeko. 
Kuku nako yakosola Ilandwe Lisuma.
Mu Lisitala mwikalanga umuntu uwali icite. Kufuma ku kuvyalwa kwakwe atatazile aye na maka ya kupita.
Muntu wi watenzi ala akuuvwa ku mazwi yakwe Paulo. Paulo alola vino akweti utailo na vino angapoziwa. Caleka amulolekesya, 
alaizya ni zwi likulu ati, “Katuka imilila!” Alino umuntu wiyo akatuka, atandika kupita. 
Lino antu yaya yonsi yalola vino Paulo wacita, yatandika kulaizya mu cilimi cao Cilikoniya yati, “Yaleza yati yakolana na antu nu kwiza kunotuli!” 
Yatemile Banaba izina lyakuti Zeusi, na Paulo izina lyakuti Helemesi, pano aliwe wavwanzile. 
Lyene simapepo wakwe Zeusi wino ng'anda yakwe yamapepo yali pipi nu musumba, aleta cipambasi na maluwa ku mpongolo. Aliwe na antu yakasi kupeela impolelwa kuli Paulo na Banaba.
Lino Banaba na Paulo yuvwa vino yakulonda kucita cii, yalepola malaya yao yasimula yaya mukasi ki umba, yalaizya yati,
  “Uzye pacani mukucita cii mwe antu? Swemo sweswe antunze sile wakwe vino muli! Tuli kuno kuti tukosole Ilandwe Lisuma, kuti mufume ku vintu vyasile sile mutandike kupepa Leza wa umi, uwaumvile iyulu, insi, yemba ni vyayamo. 
Ku mpiti walesile antu kucita vyonsi vino yakulonda. 
Lelo Leza asita kupeela umboni uwa pali aliwe umwisikulu kupitila mu vintu visuma vino akacita. Wene akamupeela imvula kufuma mwiyulu nu kuleka kuti vilimwa vikule pa nsita isuma. Wene akamupeela ivyakulya nu kuzuzya myenzo inu nu luzango.” 
Lelo nanti angala atumwa yavwanzile vii, kwasile panono kuti yaposiwe kulesya antu kupeela impolelwa kunoyali.
Lelo Ayuda yamwi aizile kufuma ku Antioki wa Pisidiya nu ku Ikoniamu yatonsya maumba ku lusansa lwao, nga yatama Paulo na mawe, yamukulila nu kunzi yamusumba, yelenganya vino watafwa.
Lelo lino ataila iiza yamuunganila, Paulo akatuka aswilila mu musumba. Uwanda walondelela wene pamwi na Banaba yafumako yaya ku Debe.
Paulo na Banaba yakosola Ilandwe Lisuma mu Debe yalonka antu aingi yataila muli Yesu. Lyene yaswilila ku Lisitala, ku Ikoniamu, nu ku Antioki mu Pisidiya. 
Yakomelezya yano ataile nu kuyakonkomezya kuti yatwalilile kuya acumi mu utailo. Yayasambilizya yati, “Pakuti tukingile mu Wene wa mwiyulu, tulinzile kupita mu ntazi zingi.” 
Muli cila uvi yasontamo aikolo yi uvi. Alino yaizilizya ukulya, yapepa, yaika mu makasa ya Mwene, wino yatailamo.
Pacisila lino yapita kusalala mpanga ya Pisidiya, iiza ku Pamfuliya. 
Alino yakosola ilandwe mu Pelige nga yaya ku Ataliya. 
Kuku akuno yapatama mu wato yaswilila ku Antioki, kuno yapilwe cikuku cakwe Leza pamilimo ino yatiyamala kuomba.
Lino yafika mu Antioki, yakonganika iuvi lyonsi, yayalandila vyonsi vino Leza wayacitile, na vino wapile Akulukuwa isyuko kuti yataile. 
Alino oili iikala na ataile pa manda aingi.
  Antu yamwi afumile ku Yudeya iiza ku Antioki, yasambilizya ataile yati, “Mutalatuulwa ndi mutasilamwilwe kulingana nu lutambi luno Mose watusilile.” 
Lyene Paulo na Banaba yapusana na antu yaa, yaikana ni vikanza cuze pamulandu uu, alino iuvi lipingula kuti Paulo na Banaba nayauze mwi uvi yaye ku Yelusalemu yakalole atumwa na ikolo pamulandu uu.
Amwi uvi yayasukilila pa lwendo, yasalala mu Fonisya na Samaliya ala yakulandila ataile vino Akulukuwa yataile muli Leza, ilandwe lii lizanzya ataile. 
Lino yafika mu Yelusalemu, iuvi, atumwa na ikolo yayazengela. Paulo na Banaba yayalandila vyonsi vino Leza wacisile munoyali. 
Lelo ataile yamwi ali mu kaungwe ka Afaliseo, iimilila yavwanga yati, “Akulukuwa yalinzile kusilamulwa nu kunenwa kuti yayela Masunde yakwe Mose.”
Alino atumwa na ikolo yakongana pamwi kuti yelenganye pamulandu uu. 
 Pacisila cakulanzyanya pa nsita ntali Petulo akatuka avwanga ati, “Inane, mwamanya vino kufuma mpiti Leza wansozile kufuma munomuli kuti nkakosole Ilandwe Lisuma ku Akulukuwa, pakuti yanguvwa nu kutaila. 
 Lyene Leza, wino uwamanya vyaya mu myenzo ya antu, walanzile vino watazengela Akulukuwa pa kuyapela Mupasi Wamuzilo, wakwe vino naswe watupile. 
Atapusinye pakasi kakwe sweswe na alio, lelo wasangulwile myenzo yao pano yataile. 
Caleka, uzye pacani mukwezya Leza pa kutwika cisendo pa nsizi zya ina Klistu Akulukuwa, cino vikolwe vitu nanti sweswe twaposiwa kusenda? 
Awe! Twataila nga nu kutuulwa kupitila mu cikuku ca Mwene Yesu, ndi vino yene yakutuulwa.” 
Onsi akongine yaya cele lino yakuuvwa kuli vino Banaba na Paulo yalandanga, pamulandu wa vilangililo nga ni vizungusyo vino Leza wacisile pakasi ka Akulukuwa kupitila munoyali. 
Lino yamala kulanda, Yakobo aimilila, avwanga ati, “Uvwini kunondi, mwe inane! 
Simoni watalondolola vino inkolelo Leza watandike kusolola yamwi mu Akulukuwa kuti yaye antu yakwe. 
Mazwi yakwe yakasema yazumilizya ningo pali cii. Wakwe vino malembelo yati,
  ‘Pacisila ca vintu vii ndawela,
Alino na antu yauze yonsi yalalonda Mwene,
Vii avino Mwene wavwanga,
Yakobo atwalilila kuvwanga ati, “Ukwelenganya kwane ukwakuti, tutalinzile kwanola Akulukuwa yano akusenukila kuli Leza. 
 Mu cifulo cakwe cico, tulinzile kuyalembela kalata wa kuyanena kuti yatalya ivyakulya vikowele pano vyapeelwa ku tuluwi. Yaisunge ku ulenzyo, nga nu kuntalya inyama zino yanyonga, nanti kulya uwazi. 
Pano kufuma ku mpiti Masunde yakwe Mose yawelengwa pa manda aingi mu mang'anda ya mapepo cila Sabata, nga na mazwi yakwe yakakosolwa mu misumba yonsi.”
Lyene atumwa na aikolo, pali pamwi ni iuvi lyonsi yelenganya kusolola aomvi yamwi kufuma mwi umba nu kuyatuma ku Antioki pamwi na Paulo na Banaba. Lyene yasola Yuda, wino yamanga Basabasi nga na Sailasi, antu yaa oili yano acindikwe cuze mu ina. 
Alino yayatumilizya kalata uwatangi,
Tuvwa vino antu yamwi apisile kufuma umwi umba litu yati yamwanola nu kuvulunganya kampingu winu pali vino yavwanzile. Swemo tutayatumile kuti yacite vivyo. 
Caleka swemo twati tukomenkana swensi pali pamwi nu kuzumilizyanya kuti tusolole inkombe zimwi nu kuzituma kunomuli. Zyene ziliza na yacuza itu akundwe, Banaba na Paulo. 
Yene yapela umi wao ku kuombela Mwene witu Yesu Klistu. 
Lyene twamutumila Yuda na Sailasi, yao alamunena pa manso inu vintu vili vimwi na vino tukulemba. 
Mupasi Wamuzilo pamwi naswe twati tuzumilizyanya ukuti tutalinzile kumutwika cisendo nacuze kuluta pali vii vikalondekwa, 
mutalya vyakulya ivyapeelwa ku tuluwi, mutalya uwazi. Mutalya inyama zinyongwe. Muisunge ku ulalelale. Muli nu kucita ningo ndi cakuti mwaisunga ku kuntacita vintu vii. Mwikale ulumi.”
Inkombe zikatuka ulendo zipita, zifika ku Antioki. Lino zyafika zikonganika iuvi nu kulipela kalata. 
Lino antu yawelenzile kalata, myenzo yao izuziwa nu luzango cuze pa kuvwa mazwi yaa aukomelezyo. 
Yuda, na Sailasi, yano ali akakosola yavwanga mazwi akuyakomelezya nu kuyatekezya. 
Lino ikalako pa nsita imwi, aina yauze yayapakasya yayanena yati, “Pitini ulumi.” Nao yaswilila kuli yao ayatumile. [
Lelo Sailasi wene alola vino camuzipila kuti asyale ku Antioki.] 
Paulo na Banaba yalengile mu Antioki. Yene pamwi nayauze aingi yasambilizyanga nu kukosola mazwi ya Mwene.
Pacisila ca manda yamwi Paulo anena Banaba ati, “Katuswilile tukatandalile aina itu mu mizi yonsi muno twakosozile mazwi ya Mwene, nu kulola miyele yao vino ili.” 
Banaba walondanga Yoane Mako kuti yapite nawe, 
 lelo Paulo aelenganya vino citalingine kuti yamusende pano waswilile ayasya pa Pamfuliya, aposiwa kuti amalile milimo pamwi nao. 
Alino Paulo na Banaba yapazyanya pali cii yakana kuvwana nga yapalukana. Lyene Banaba asenda Yoane Mako yapatama mu wato yaya ku Kupulo. 
Paulo nawe asolola kupita na Sailasi, lino aina Klistu yauze yaika mu makasa ya Mwene. 
Alino nao yapita mu Silya nu mu Kilikya, ala yakukomelezya mauvi.
Paulo waile ku Debe nu ku Lisitala, kuno wenga pa ataile uwizina lyakwe Timoti wikalanga. Nyina wakwe Timoti nawe kwene wali wenga pa ataile nupya wali u Muyuda. Lelo Isi wene wali u Mugiliki. 
Onsi aina ali mu Lisitala nu mu Ikoniamu yatasyanga milimo yakwe Timoti. 
Paulo walondanga kuti Timoti amusukilile, caleka wamusilamwile. Wacisile cii pano Ayuda yonsi atenzi mu vifulo vivi yamanyile vino isi wakwe Timoti wali u Mugiliki. 
Lino yapitanga mu misumba, yanenanga ataile masunde yano cilye ca atumwa na ikolo amu Yelusalemu yapingwile, yayakonkomezya ukuyasunga. 
Caleka amauvi yakomeleka mu utailo, yavulilako cila wanda.
Yapisile mu mpanga ya Fulugiya na Galatiya pano Mupasi Wamuzilo atayazumilizye ukukosola ilandwe mu muputule wa mpanga ya Asiya. 
Lino yafisile mu mupaka wa Misiya, yezizye ukuya kumuputule wa mpanga ya Bitiniya, lelo Umupasi wakwe Yesu utayazumilizye.
Yapita yasalala mu Misiya yaya ku Tuloa. 
Mu usiku kwene ulya Paulo waweni cilolwa muno waweni umwina Makedoniya ala aimi akumupapatila ati, “Lamba wize ku Makedoniya utwazwe.” 
Zuwazuwa lino Paulo walola cilolwa, tuiteyanya kuya ku Makedoniya, pano twiluka ukuti Leza watwama kuya kosola Ilandwe Lisuma ku antu ya kuku.
Lino twafuma ku Tuloa mu wato tulungama ku cilila ca Samotilake, nga uca katondo tuya ku muzi wa Neapoli.
Kufuma kuku twapisile pa mulundu tuya ku Filipi, musumba wankolelo mu mpanga ya Makedoniya, nayo kwene yali mpanga ya ulasi wa Ciloma. Twatenzimo manda aingi.
Pa Sabata tuya ukunzi ya musumba nu kwiza ku mbali ya luzi, pano twelenginye vino kwali cifulo cino Ayuda yakonganangako ku kupepa. Lyene twikala pansi tuvwanga na anaci yamwi akongineko. 
Wenga wamuli yao atuvwile wali a Lidya uwafumile ku Tiatila, kakazya wa nsalu zyakwe cikuwe. Wali umwanaci uwapepanga Leza, nu Mwene wayuzile amano yakwe kuti auvwe kuli vino Paulo wavwanganga. 
Wene pamwi na amu ng'anda yakwe yawatiziwa, nga atwama ati, “Izini mwikale mu ng'anda yane ndi mwati mulola ukuti icumi nataila mu Mwene.” Alino atupapatila kuti twingile.
Uwanda umwi lino twayanga ku cifulo ca mapepo, tukomenkana nu mukazyana uwali nu mupasi wankota uwamulenganga kuti alande ivilacitika. Wazanilanga yakateeka yakwe ulupiya ulwingi apa kusema kwakwe. 
Wene walondelanga Paulo naswe ala akupunda ati, “Antu yaa, aomvi yakwe Leza wa papelapela! Yakumunena vino mungatuulwa!” 
Wacisile vii pa manda aingi, asuka Paulo aaziwa cuze mu mano nga aseleuka anena mupasi wankota ati, “Mwi zina lyakwe Yesu Klistu nakunena ukuti ufume mu muntu wii!” Alino pa kasita kwene kaka mupasi wankota ufuma munoli. 
Lino yakateeka yakwe yamanya vino isyuko lyao lyakupanga ulupiya lyasila, yalema Paulo na Sailasi yayakunkizya ku cilye ca alasi. 
Lyene yayatwala kuli yakapingula ya milandu a Ciloma, yayanena yati, “Antu ya Ayuda, yakuleta icimvulunganya mu musumba witu. 
Yakusambilizya intambi izitaya mu masunde itu. Swemo sweswe ikazi amu Loma, nupya tutangazumilizya intambi zyao nanti ukuzicita.” 
Alino iumba likatukila Paulo na Sailasi.
Pacisila cakumwa ivikoti ivingi, yayasumbila mu ng'anda yaminyololo, nga yanena kalinda uwamu ng'anda yaminyololo kuti ayasungisye. 
Wene lino uvwa ilamulo lilyo, kalinda wamu ng'anda yaminyololo ayasumbila mu kamuputule ka mukasikasi nu kuyanyepelela makoli ku maulu.
Pa nsita imwi, manye usiku pakasi, Paulo na Sailasi yapepanga nu kwimba inyimbo kuli Leza, na anyepwe yauze yakutikanga kunoyali. 
Mu kupumikizya kwali cilundumusi cikulu, cino catensizye nu mufula wa ng'anda yaminyololo. Lilyo kwene imilyango yonsi iyulika, ni minyololo ipona ku anyepwe onsi.
Kalinda uwamu ng'anda yaminyololo akatuka alola ukuti imilyango yonsi yamu ng'anda yati yulika. Lyene aelenganya kuti anyepwe yonsi yati yutuka. Caleka asomola lupanga lwakwe kuti aikome. 
Lelo Paulo asanzika izwi lyakwe ati,
Kalinda alenga kuti yamuletele ulukozyo nga asimwila mukasi, apona pa ngazo zyakwe Paulo na Sailasi ala akuzakaza. 
Lyene pa cisila ca kuyafumya panzi, ayauzya ati, “Yasambazi, uzye ncite uli kuti ntuulwe?”
Nao yaasuka yati, “Taila mu Mwene Yesu, alino ulatuulwa, wewe na amu ng'anda yako.” 
Lyene yakosola izwi lya Mwene kunoli na kuli yonsi amu ng'anda yakwe.
Lino ucili usiku, kalinda wa ng'anda yaminyololo ayasenda nu kuyafulila ivilonda. Alino wene pamwi na amu ng'anda yakwe yawatiziwa lilyo kwene.
Pacisila cakwe vii ayatwala ukwakwe nga ayapeela vyakulya. Aliwe pamwi na amu ng'anda yakwe yali nu luzango, pano ndakai yataila muli Leza.
Lino kwaca akatondo ya kapingula ya milandu a Ciloma yatumila asilika ilamulo yati, “Lekini antu yao yapite.”
Caleka kalinda uwamu ng'anda yaminyololo anena Paulo ati, “Yakapingula ya milandu yati yatuma ilamulo lyakuti wewe na Sailasi mupite. Caleka fumini, mupite ulumi.”
Lelo Paulo anena asilika ati, “Tutazanyilwe nu mulandu nanti umwi, lelo yatumile ivikoti apaswe, nupya sweswe ikazi yamu Loma! Lyene yatusumbila mu ng'anda yaminyololo. Uzye ndakai yakulonda uli kuti yatuleke mu nkama? Awe citangaya vivyo! Yakapingula ya milandu a Ciloma aisikulu yalinzile kwiza tufumya.”
Asilika yaya yanena yakapingula ya milandu a Ciloma amazwi yaa. Lyene lino yuvwile ukuti Paulo na Sailasi yali aikazi yamu Loma, yuvwa intete. 
Caleka yaile yapapata kunoyali. Lyene yayafumya mu ng'anda yaminyololo, yayanena kufuma mu musumba. 
Paulo na Sailasi yafuma mu ng'anda yaminyololo yaya ku ng'anda yakwe Lidya. Yakomanya aina, yayanena amazwi akuyakomelezya nga yapita.
Paulo na auze yapita yapuzya mu Amfipolisi nu mu Apoloniya iiza ku Tesalonika, ukwali ng'anda ya mapepo ya Ayuda. 
Lyene ndi vino umwata wakwe wali, Paulo aingila muno yali. Pa Masabata yatatu alanzyanya nao mu malembelo, 
ala akuyalondolwela nu kuyasinila vino calingine kuti Klistu acule nu kuzyukuka kufuma ku afwe. Paulo ayanena ati, “Yesu kwene wii, wino nkukosola kunomuli ali Klistu.” 
Yamwi munoyali yataila mazwi yailundanya kuli Paulo na Sailasi, nga ni umba lya Agiliki yano apepanga Leza, na anaci acindame, nao kwene yailundanya kunoyali.
Lelo Ayuda yuvwa uzuwa nga yakonganika antu yamwi asilesile amu misolo atali na mulimo wakuomba yapanga iumba lya mpanzela. Yaponya impanzela mu musumba onsi, yazanza ing'anda ya muntu uwi zina lyakwe Yasoni, umukwezya kulonda Paulo na Sailasi yafumiwe panzi ku antu. 
Lelo lino yatayazanyile, yafumizye Yasoni na yano ataile yayatwala ku ntunguluzi zya musumba, yapunda yati, “Antu yaa yacita icimvulunganya mu misumba yonsi! Ndakai yati iiza nu mu musumba witu kwene, 
na Yasoni uwayasunga mu ng'anda yakwe. Onsi yakavuna masunde ya mwene Kesa, pa kunena antu ukuti kwaya sile Mwene muze wino zina lyakwe a Yesu.” 
Pa mazwi yaa, yavulunginye iumba ni ntunguluzi zya musumba yakatusya mpanzela. 
Lelo ntunguluzi zinena Yasoni na auze kuti yalipile ulupiya sile pakuti yasapulwe, yayate yapite.
Zuwa lino kwafita, aina yatuma Paulo na Sailasi ku Belea. Lino yafikako, yaya ku ng'anda yamapepo ya Ayuda. 
Antu ya kuku yene yali atekele kuluta aku Tesalonika. Yakutike kwi landwe nu muzonda, na cila wanda yasambililanga amalembelo pa kusininkizya vino Paulo walandanga ndi vya cumi. 
Aingi amuno yali yataila. Na ingi amu anaci acindame Agiliki yataila mu Mwene Yesu. 
Lelo lino Ayuda amu Tesalonika yuvwa ukuti Paulo wakosola mazwi ilandwe lyakwe Leza nu mu Belea kwene, yaya ku kutunkola antu ukuti yapange mpanzela. 
Lilyo kwene aina yatuma Paulo kuti aye kuli yemba, lelo Sailasi na Timoti yasyala mu Belea. 
Antu asukilile Paulo yamufisizye ku Atena. Alino yaswilila ku Belea na mazwi yano Paulo wayatumilizye akuti Sailasi na Timoti nao yaye zuwa kunoli.
Paulo walolelanga Sailasi na Timoti mu Atena, cimucuzya mu mwenzo pa kulola vino umusumba wazilemo tuluwi. 
Caleka Paulo wayanga kung'anda yamapepo kukulanzyanya na Ayuda na Akulukuwa yao apepanga Leza wacumi, nga nu mumasokoni kwene wacitanga cili conga manda onsi kuli yano wazanangako.
Na antu amano asambilizyanga ivya Epikulio na Sitoiki nao kwene yapazyanya nawe. Yamwi yuzya yati, “Uzye civwangevwange wii umututu amanyile na cino akuvwanga?” Yamwi yazumila yati, “Cikoline kwati akuvwanga pali tuleza twa inamasi.” Yavwanzile cii pano Paulo wakosolanga pamulandu wakwe Yesu na pa kuzyukuka. 
Caleka yasenda Paulo yamutwala kwi tengo lyakulanzyanya ilya Aleopago, yamunena yati, “Tungatemwa kumanya pali vino ukusambilizya pano vikuvwika ivipya kunotuli. 
Ivintu vimwi vino tukuvwa ukulanda vikuvwika ivipya, nga tukulonda ukumanya vino vikusenula.” (
Pano onsi aikala mu musumba wa Atena na inamasi atenzimo yatemilwe ukusumba utusita twao tonsi mu kuvwanga nu kuvwa amazwi ya pa vintu vipya.)
Paulo aimilila pa nkolelo ya cilye ca Aleopago avwanga ati, “Mwe antu amu Atena! Nalola ukuti mwemwe apefi mu musango onsi. 
Pano lino natandalanga mu musumba winu nu kulola mu vifulo vino mukapepelamo, nazanyile akavuwa apalembwa ukuti, ‘Kuli Leza wino atamanyikwa.’ Cico cino mukapepa mu kuntamanya, acino ndakai namamulandila. 
 Leza uwaumvile insi na vyonsi ivyayamo, ali mwine wi yulu ni nsi, nupya asyaikala mu ng'anda yakulwa na antu.
“Nupya asilonda cimwi cino tungaleta kunoli apakumuombela, pano umwisikulu akapeela umi nu muza ni vintu vyonsi kuli onsi. 
Ukufuma ku muntu wenga, waumvileko imitundu yonsi iya antu nu kuleka kuti ikale mu nsi yonsi. Wisile utusita utwalinga na yanande ya vifulo vyao vya kwikalamo. 
Wacisile cii pakuti yamulonda, nanti limwi yamuzane ndi yamumamanta, nanti angala Leza asi kutali naswe; 
ndi vino umwi walanda wati,
“Caleka pano sweswe ana yakwe Leza, tutaelenganya vino umwata wakwe Leza ukoline wa ciluwi cakwe zaabu nanti cakwe siluva nanti iwe, icapangwa nu muntu umulamoke. 
Caleka nsita zyakuntamanya Leza wasulanga kuli vino antu yacitanga. Lelo ndakai watapela ilamulo ku antu yonsi konsikonsi kuti yazenzuke. 
Pano wimika uwanda uno alapingwilapo antu yonsi amu nsi mu wololoke ukupitila muli wino wasola. Wapela icisininkizyo pali wensi pakuzyukula umuntu wilya kufuma ku afwe!” 
Lino yuvwile Paulo akulanda pa kuzyukuka kufuma ku afwe yamwi yamusoweka, lelo yamwi yamunena yati, “Nupya tungatemwa ukuvwa vino walanda.” 
Caleka Paulo afuma mu ukongano. 
Antu yamwi yailundanya kunoli, yataila. Wenga uwa munoyali a Dionisasi, uwali uwamu cilye ca Aleopago. Kwali nu mwanaci uwi zina lyakwe Damalisi, nga na antu yauze.
Pacisila ca vintu vii, Paulo afuma ku Atena aya ku Kolinto. 
Kuku aya azanako Muyuda wino izina lyakwe a Akwila uwavyalilwe mu Ponto ala wacifuma ku Italya nu muci wakwe Pulisila. Yafumileko lino Kalaudio kateeka waku Loma umile imbila kuti Ayuda yonsi yafume mu Loma. Paulo apita ukuya yalola, 
aya aikala nao yaombela pamwi pano imilimo yao yali ikolane na yakwe Paulo. Yene yali yakasuma ya mataalu. 
Cila Sabata wayanga ku ng'anda ya mapepo ala akwezya kutonsya Ayuda na Agiliki kuti yazumile.
Lino Sailasi na Timoti yafisile kufuma ku Makedoniya, Paulo wasumvile nsita yonsi mu kukosola ilandwe lya Mwene, ala akunena Ayuda ukuti Yesu ali Klistu. 
Lino yamukana nu kulanda viipe pali aliwe, wene akunta lukungu ku vizwalo vyakwe kuti ayalange vino wapaluka kunoyali, nga ayanena ati, “Ndi mwalowa, ale umulandu winu mweisikulu! Usi mulandu wane. Ukufuma ndakai namaya ku Akulukuwa.” 
Caleka afumako ayasya aya aikala mu ng'anda ya muntu umwi Mukulukuwa zina lyakwe a Tito Yusito, uwapepanga Leza. Ing'anda yakwe yali pipi ni ng'anda ya mapepo.
Kilisipa, intunguluzi ikalamba yamu ng'anda ya mapepo wataile mu Mwene, pali pamwi na amu ng'anda yakwe onsi. Antu aingi yauze amu Kolinto yano auvwile ilandwe yataila, nga yawatiziwa.
Usiku umwi Mwene aloleka kuli Paulo mu cilolwa, nga amunena ati, “Utuvwa intete, lelo twalilila nu kuvwanga, utata, 
pano indi nawe. Kusi umwi ali na maka ya kukucisa, pano aingi mu musumba uu, antu yane.” 
Caleka aikalako mwaka ni myezi mutanda, ala akusambilizya antu mazwi yakwe Leza.
Lino Galio wali mulasi uwaku Akaya, Ayuda yonsi pamwi yakatukila Paulo, yamulema yamutwala ku cilye, 
yavwanga yati, “Umuntu wii, akwezya kunena antu ukuti yapepa Leza mu musango utalingine ni sunde!”
Lelo lino Paulo atali kuti avwange Galio anena Ayuda ati, “Ndi pali umulandu umwi nanti kuluvyanya kuno mwazana mu muntu wii, cingaya ica mano kuli nene ukuti intekele nuvwe kuno muli mwe Ayuda. 
Lelo apakuti cili sile pa kupazyanya pa mazwi, mazina ni sunde linu, mwemwe mweisikulu mulinzile kupingula. Nemo ntakasi kuya kapingula wa mazwi ya musango ndi uu! Nakana.” 
Alino ayazinga mu cilye. 
Onsi yalema Sositeni, intunguluzi ikalamba yamu ng'anda ya mapepo, yamumila pa mulyango wa cilye. Lelo cico citasakamike Galio nanti panono.
  Paulo watenzi na ina Klistu amanda aingi mu Kolinto, lyene ayapakasya, apatama mu wato pamwi na Pulisila na Akwila, nga yaya ku Silya. Lino yatali yapatame mu wato pa Kenkelea Paulo apela lukuzu kulingana nu mulapo uno walafile kuli Leza. 
Lino yafika mu Efeso, Paulo asya Pulisila na Akwila. Alino aingila mu ng'anda ya mapepo nga apazyanya na Ayuda. 
Antu yamulenga kuti aikale nao pa nsita ntali, lelo atazumile. 
Apa kupita lino akuyapakasya, ayanena ati, “Ndawela nupya kunomuli, ndi Leza akasi.” Alino apatama mu wato, afuma ku Efeso.
Lino wafika ku Kesaliya, aya ku Yelusalemu ku kulamuka iuvi, nga pacisila aya ku Antioki. 
Pacisila ca kwikala kweneko pa nsita imwi, afumako, aya ku mpanga ya Galatiya nga na Fulugiya. Ala akukomelezya yonsi ataile.
Muyuda umwi, wi zina lyakwe Apolo, uwavyalilwe ku musumba wa Alekizandilya aiiza ku Efeso. Wali mucenjele mu kuvwanga nupya wamanyikisye na malembelo. 
Muntu wii wasambiliziwe pamulandu wa nzila ya Mwene, nupya wali umukampuke mu kukosola ala akusambilizya ningo ivisinka vya pali Yesu. Lelo, nanti cali vivyo, wamanyile sile uluwatizyo lwakwe Yoane. 
Watandike ukuvwanga nu kupama mu ng'anda yamapepo. Lino Pulisila na Akwila yamuvwa, yamusenda ku ng'anda kumwao yamulondolwela ningo ivya nzila yakwe Leza. 
Lino Apolo watemwa kuya ku Akaya, aina amu Efeso yamukomelezya yalemba na kalata ku ina aku Akaya, yayanena kuti yakamuzengele. Lino wafisileko, wali akazwa mukalamba kuli yano ataile Klistu kupitila mu cikuku cakwe Leza.
Wene wapazyanyanga na Ayuda mu mivwangile pa manso ya antu, ala akuyasinila mu malembelo vino Yesu a Klistu.
Lino Apolo wali mu Kolinto, Paulo apita ukusalala mpanga pakasi aiiza ku Efeso. Kuko azanako alondezi yamwi nga 
ayauzya ati, “Uzye mwapokelile Mupasi Wamuzilo lino mwataile?” Nao Yaasuka yati, “Tutatala tuvwa ukuti kwaya Mupasi Wamuzilo.” 
Paulo ayauzya ati, “Uzye lyene uluwatizyo lwa musango cii luno mwawatiziwe?”
  Paulo ati, “Uluwatizyo lwakwe Yoane lwali ulwakwe yao azenzukanga. Yoane wanenyile aina Izlaeli ukutaila muli wenga uwali nu kwiza pacisila cakwe, kuli kuti, muli Yesu.”
Lino yuvwa cii, yawatiziwe mwi zina lya Mwene Yesu. 
Paulo aika makasa yakwe panoyali, na Mupasi Wamuzilo aikila panoyali, nao yavwangila mu ndimi zipusanepusane nu kukosola ilandwe lyakwe Leza. 
Yali yonsi pamwi antu manye aonsi ikumi na yaili.
Lyene Paulo aya mu ng'anda ya mapepo ya Ayuda, nga pa myezi itatu avwanga ku antu nu kupama ala akwezya na maka ukuyatonsya pamulandu wa Wene wakwe Leza.
Lelo yamwi yali akome myenzo, yakana ukutaila, yavwanga viipe pamulandu na mazwi ya Mwene pa manso ya antu onsi. Paulo ayasya apita pamwi na alondezi yaya, nga cila wanda ala yakukomana nu kulanzyanya mwi sukulu lyakwe Tilano.
Wacitanga vikwene kufika na pa myaka iili, na antu yonsi atenzi mu muputule wa mpanga ya Asiya, Ayuda na Akulukuwa kwene, yuvwile izwi lya Mwene.
Leza wacitanga vizungusyo ivya kuzunguka kupitila muli Paulo. 
Nanti ivitambala, ni nsalu kwene zino wazwalanga ndi yatwala ku alwale, ndwala zyao zipola ni mipasi yankota ifuma munoyali. 
Ayuda yamwi, apitanga ala yakufumya mipasi yankota, nao kwene yezizye ukuomvya izina lya Mwene Yesu pa antu ali ni mipasi yankota. Yavwanga ku mipasi yankota yati, “Tukumupeela ilamulo mwi zina lyakwe Yesu, wino Paulo akakosola, twati fumini.” 
Acitanga vii, ana yakalume cinimbali, ana yakwe Sikeva, Simapepo mukulu wa Ayuda. 
Lelo umupasi wankota uyavwanzya uti, “Namanya Yesu, namanya ni vya pali Paulo, nga mwemo mwemwe yaweni?”
Lyene umuntu uwali nu mupasi wankota ayazanza na maka ayacimvya onsi. Lyene yonsi kwene yutuka yafuma mu ng'anda yakwe ni nsalu zilepoke, ala iyacisika. 
Ayuda na Akulukuwa aikalanga mu Efeso yuvwile pali cii. Lyene yonsi yuvwa intete cuze, nga ni zina lya Mwene Yesu licindikwa cuze. 
Yano ataile aingi iiza yazumila nu kuilongwela paswe vino yacisile. 
Aingi muli yano acitanga malele yaleta impapulo zyao apali pamwi yazyoca pa manso ya antu. Lino yapenda yazana vino mutengo wakwezyo wali impiya zyakwe siluva mazimbi makumi yasano. 
Mu musango uu uwa maka amuno mazwi ya Mwene yasalangine kuluta, yaomba umulimo na maka.
Pacisila cakwe vii, Paulo apanga kuti apite mu mpanga ya Makedoniya na Akaya nga aye ku Yelusalemu. Avwanga ati, “Ndi nafika kweneko, alino indi nu kuya ku Loma.” 
Alino atuma yakazwa yakwe yaili, Timoti na Elasita ku Makedoniya, wene asyala mu muputule wa mpanga ya Asiya pa nsita imwi.
Cali pa nsita kwene ii lino kwali cimvulunganya mu Efeso pamulandu ni nzila ya Mwene. 
Muntu umwi uwali kasula, izina lyakwe Demetiliyo uwasulanga siluva apanga vinkolanya vya ng'anda ikulu ya mapepo yakupepelamo Alitemi, leza wao mwanaci. Uculuzi wakwe uu, waletalanga aomvi yakwe muzano ukulu cuze. 
Caleka aama yonsi pamwi na yano mulimo wakwe wali uli umwi nu wakwao, ayanena ati, “Mwe antu mwe, mwamanya vino ukama witu ukafuma pa mulimo uu. 
Ndakai, mukuuvwa nu kuilolela mweisikulu vino umuntu wi Paulo akucita. Akuti yaleza apangwa na makasa ya antu yasi yaleza awe, nupya wataongola nu kupuulula antu aingi, muno mu Efeso na konsi mu muputule wa mpanga ya Asiya. 
Lyene kwati kuya uzanzo wakuti mulimo witu umasulwa. Cisi cico conga, lelo kuli nu uzanzo na uze wakuti ng'anda yakwe leza mwanaci Alitemi mukulu ilaya iyasilesile nu, ukulu wakwe ulasila, wino ali aka leza kakapepwa nu muntu wensi mu Asiya nga nu mu nsi yonsi.”
Lino iumba lyuvwile mazwi yaa, lisoka cuze litandika nu kupunda liti, “Mukulu a Alitemi uwaku Efeso!” 
Kuya cimvulunganya mu musumba onsi. Iumba lilema Gayusi na Alisitako, aina Makedoniya apitanga na Paulo, yayasenda ku ng'anda ya kukonganilamo nanti kucinilamo. 
Paulo umwisikulu nalwakwe walondanga ukwingila mwi umba, lelo alondezi yamulesya. 
Yamwi amu ntunguluzi zya muputule wa mpanga ya Asiya, yano ali acuza yakwe yamutumila mazwi akumupapata kuti atingila mu ng'anda ya kukonganilamo nanti kucinilamo. 
Ukongano wao wali uwacimvulunganya. Antu yamwi yapundanga icintu conga, yamwi nao yapunda vyuze, pano aingi munoyali yatamanyile na cino yakonganile.
Antu yamwi yelenginye ukuti Alekizanda ali mwine wa mulandu pano Ayuda ala yati yamukolezya yakumukunkizya. Lyene Alekizanda avwanga ala akuomvya ikasa ku antu ukuti yamyalale, aezya kuivwangila. 
Lelo lino yamanya vino wene u Muyuda, yapundila capamwi icili cimwi pa nsita ziili yati, “Mukulu a Alitemi uwaku Efeso!”
Alino pa kusyalikizya kalemba uwamu musumba pa kumyalalika iumba alinena ati, “Mwe ina Efeso! Muntu wensi wamanya ukuti amu musumba wa Efeso ali yakalolela ya ng'anda ikulu yakwe Alitemi mukulu, nupya ali yakalolela aiwe ilyamuzilo lyaponyile kufuma mwiyulu. 
Kusi umwi angakana vintu vii. Caleka lyene mulinzile mumyalale nupya mutacita cintu cimwi ciipe. 
Mwati muleta antu yaa kuno, nanti angala yativile cimwi mu ng'anda zikulu zyakwe leza witu nanti kutuka leza witu mwanaci. 
Ndi Demetiliyo na aomvi yakwe yali nu mulandu pa muntu umwi, twakwata cilye ca milandu, na yakapingula akuno yali, akuno mungatwala mulandu. 
Lelo ndi kuli cuze icilusile pali cii cino mukulonda, cilapingulwa mu ukongano wa ikala mpanga. 
Pano pali uzanzo wakupelwa mulandu uze uwakucita mpanzela pali cii cati cicitika ilelo. Kusi nanti ukuipokolola pa mulundu wakweco, nupya tutangalanda ningo umulandu uno cicitikile.” 
Lino wamala kuvwanga vii asalanganya iumba.
Walanga mpanzela yasila, Paulo aama alondezi ayakomelezya, nga ayapakasya, apita aya ku Makedoniya. 
Apita mu miputule ya mpanga zizi ala akukomelezya antu mu mazwi aingi. Alino afika ku Gilisi, 
akuno aikala myezi itatu. Wateyanyanga ulendo wakuya ku Silya lino wamanyile ukuti Ayuda yati yumana kapi kuti yamukome. Caleka aelenganya kupita nzila yuze yakuya ku Makedoniya. 
Sopata, mwana Pilusi, uwafumile ku Belea, amusukilila, avino na Alisitako na Sekundo uwafumile ku Tesalonika, Gayusi uwa ku Debe na Timoti nga na Tikikasi na Tulofimo, afumile ku Asiya. 
Yakolezile nu kutulolela mu Tuloa. 
Twapisile mu wato kufuma mu Filipi pacisila ca kuzevya. Cimulo ca mukate usi na citutumusi, na pacisila ca manda yasano twakomenkine mu Tuloa, amuno twikala mulungu onga.
Pa wanda wakutandika mulungu tukongana pali pamwi ku kumokoola umukate wa wina. Paulo avwanga ku antu, atantalizya kuvwanga kufika usiku pakasi, pano wali nu kupita uwanda walondelela. 
Inyali zyakanga mu muputule wa papela muno twakonganyile. 
Umulumendo izina lyakwe Yutuko watenzi lwapa nzota lino Paulo watantalizye kukosola. Yutuko wasipulanga anyomelwa nu tulo nga apona pansi kufuma pa ng'anda ya papela yakwe citatu. Lino yamukatusya, ala watafwa. 
Lelo Paulo aika nga akupama panoli amukumbata, ayanena ati, “Mutasakamala, acili nu umi!” 
Lyene aswilila pa ng'anda ya papela, amokoola umukate, nga alya na ina. Pacisila ca kuvwanga nao pa nsita ntali, ukufika na pa macaca kwene, Paulo afumako. 
Alino antu yaya yasenda umulumendo ala umumi, nga yazanga cuze.
Twakolezile tuya uku wato tupatama tuya ku Asosi, kuno twali nu kuya kungula Paulo. Watunenyile kuti avino tukacite, pano wene wapisile ku mulundu. 
Lino watukomanya mu Asosi, apatama naswe mu wato, tumusenda ku Mitulene. 
Lyene tufumako, nga pa wanda uwalondelile tufika ku Kiosi. Alino pacisila ca wanda uu, tufika ku Samosi. Uwanda uze uwalondelile tufika ku Mileto. 
Paulo wasolwile kuti apuzye pa Efeso, pakuti atasumba kasita kamwi mu muputule wa mpanga ya Asiya. Walanga atapimpa pa kuti ndi cingaya, afike mu Yelusalemu pa wanda wa kuzevya Pentekosti.
Paulo watumile izwi ukufuma ku Mileto ukuya ku Efeso, ukuuzya aikolo amwi uvi kuti yakamukomanye. 
Nao lino iiza ayanena ati, “Mumanyile vino nasumvile insita ikulu cuze namwe, ukufuma pa wanda uno nafisile mu mpanga ya Asiya. 
Natumikile Mwene mu ufuke nu mu ntazi, nanti angala Ayuda yandenzile kuvwa ulanda pa kumana kapi kuti yankome.
“Mumanyile ukuti ntafisile cimwi icingaya ica kumwazwa lino nakosozile nu kusambilizya pa lwalala nu mu mang'anda inu. 
Nasokanga Ayuda na Akulukuwa kwene ukuti yazenzuke ize kuli Leza nu kuti yataile mu Mwene Yesu. 
Lyene ndakai, pa kuyela Mupasi Wamuzilo nkuya ku Yelusalemu, ukwaula kumanya icilamponela kweneko. 
Namanya sile ukuti mu misumba yonsi Mupasi Wamuzilo wansoka ukuti ukunyepwa mu mang'anda yaminyololo ni ntazi vikundolela. 
 Lelo ntasakamile pa umi wane, pano nkulonda sile kuti imale umulimo uno Mwene Yesu wampile ukucita, uwa kukosola Ilandwe Lisuma lya pamulandu wa cikuku cakwe Leza.
“Napitana monsi munomuli, ala nkukosola ilandwe lya pa Wene wakwe Leza. Ndakai, yamwi amunomuli yatalandola nupya. 
Caleka namunena icumi nati mu wanda wilelo ndi cakuti wenga uwa munomuli walowa, ale asi pamulandu wane. 
Pano ntamufisanga cimwi lelo namunena vyonsi vino Leza akalonda kuti mucite. 
Caleka muisunge mweisikulu, musunge nu ufyo uno Mupasi Wamuzilo wamwika kuya angalizi. Muye yakacema aiuvi lyakwe Leza, lino wacisile ukuya ilya kwakwe ukupitila mu mfwa ya Mwana wakwe. 
Imanyile ukuti lino ndapita, antu ali wa mimbulu ikalipe cuze yaliza munomuli, nga yatalapanya ufyo. 
Insita iliza lino antu yamwi kufuma umwi umba linu yalatumpoka nu kupuulula ataile. 
Pempulini, lyene nu kwiusya ukuti pa myaka itatu, musanya nu usiku, namusambilizye cila wenga, na minsozi.
“Lyene ndakai namwika mu makasa yakwe Leza, mwikale nu mwi Landwe lya cikuku cakwe, ilili nu kumukuula nu kumupeela upolelelo uno Leza wasungila antu yakwe onsi. 
Ntakumbwike impiya nanti vyakuzwala vya muntu ali wensi. 
Mweisikulu mwamanya vino nemo naombanga na makasa yane apa kuzana vyonsi vino nene na anji twalondanga. 
Muli vyonsi namulanga ukuti apa kuombesya na maka mu musango uu tungazwa atonte, ukwiusya mazwi ya Mwene Yesu yano wavwanzile umwisikulu ati, ‘Mukupeela mwaya upolelelo ukulu cuze kuluta mukupokelela!’”
Lino Paulo wamala kuvwanga vii afukama pansi pamwi nao onsi nu kupepa. 
Onsi yalilanga lino yakumukukutila nu kumutonsola kwa kumupakasya. 
Yuvwile ulanda kuluta pano wayanenyile ati yasi nu kumulola nupya. Lyene yamusukilila ku wato.
Lino twapakasyanya nao tupita. Pacisila tucilinganya iziya, tulambila ku Kosi. Pa wanda walondelela tufika ku Lode, nga ukufuma kuku twaile ku Patala. 
Kuku akuno twaile tuzana uwato uwayanga ku Fonisya. Lyene tupatama tupita. 
Lino twalola cilila ca Kupulo tuya ntunga yaku kaeya, tuya ku Silya. Lyene tuya tupatukila pa Tulo, pano akuno uwato wali nu kupatula katundu. 
Tulonda, tuzanako aina Klistu yamwi, nga twikala nao mulungu onga. Nao Mupasi Wamuzilo ayanena kusoka Paulo kuti atakaye ku Yelusalemu. 
Lino insita yakwikala nao yasila tukatuka, tutwalilila nu lwendo lwitu. Onsi pamwi na yamama yao na ana, yatusukilila kufuma mu musumba kuyafika kunzi. Alino tufukama nu kupepa. 
Lyene tupakasyanya nao, twingila mu wato nga yaswililamo kumwao.
Tutwalilila nu lwendo lwitu tufuma ku Tulo tuya ku Musumba wa Putolemai, amuno twalamukana na ina itu, nga twikala nao uwanda onga. 
 Uwanda walondelela tukatuka tufika ku musumba wa Kesaliya. Tuya ku ng'anda yakwe Filipo kakosola wi Landwe Lisuma, wenga uwamu antu cinimbali asozilwe ku Yelusalemu, twikala nawe. 
Wakweti ana akazyana asimbe yani yao akosolanga Landwe lyakwe Leza. 
 Twamazileko amanda aingi lino kasema umwi izina lyakwe Agabasi, wizile kufuma ku Yudeya. 
Alino aiiza kunotuli, asapula musipi wakwe Paulo, umwisikulu ainyepa maulu na makasa, nga avwanga ati, “Avino Mupasi Wamuzilo wavwanga ati vii avino Ayuda aku Yelusalemu yalanyepa umwine musipi uu, nga yamupele mu makasa ya Akulukuwa.”
Lino tuvwa vintu vii, sweswe pamwi na ataile tupapata Paulo kuti ataya ku Yelusalemu. 
Lelo Paulo avwanga ati, “Mukucita cani, ukulila nu kuntezula mwenzo? Ala kusi kunyepwa kutupu kuno naipela, lelo nu kufwa kwene mu Yelusalemu pamulandu wi zina lya Mwene Yesu.”
Twaposiwe kumutonsya. Caleka tusazya tuti, “Lekini kulonda kwa Mwene kucitike.” 
Pacisila ca kwikala kweneko manda yamwi, tutola iviya vitu tuya ku Yelusalemu. 
Alondezi yamwi aku Kesaliya yapita naswe yatutwala ku ng'anda ya muntu umwi wino zina lyakwe a Manasoni mwina Kupulo uwali mulondezi wa mpiti, akuno tufikila.
Lino twafika mu Yelusalemu aina itu yatuzengela ningo. 
Uwanda walondelile tupita na Paulo kukulola Yakobo, na aikolo iuvi yonsi apano yali. 
Paulo ayalamuka ayalandila vintu vyonsi vino Leza wacita pakasi ka Akulukuwa kupitila mu mulimo wakwe. 
Pacisila ca kumuvwa, yonsi yalumbanya Leza. Lyene yanena Paulo yati, “Mwina witu Paulo, watulola, vino Ayuda mazimbi aingi yati yataila muli Klistu nga nupya yaipelesya kuyela Masunde yakwe Mose. 
Yuvwa ukuti wasambilizyanga Ayuda yano aikala mu mpanga zya Akulukuwa kuti yasule Masunde yakwe Mose, ala ukuyanena ukuti yatasilamula ana yao nanti ukulondela intambi zya Ayuda. 
Ukuuvwa kwene yamauvwa ukuti watu wiza. Uzye icani cimacitwa? 
 Cingazipa ucite vino tumakunena. Pano tuli pali antu yani ati yalaya nu mulapo. 
Pitini nao mukaisangulule kulingana nu lutambi, uyalipilile pakuti yakayapele inyele ku mitwe yao. Mu musango uu, umuntu wensi alamanya ukuti musi cumi mu vintu vyonsi vino vyalandwa pali wewe, lelo ukuti wemwisikulu wikala kulingana na Masunde yakwe Mose. 
 Lelo pamulandu wa Akulukuwa yano ati yataila, twayatumila kalata uwakuyanena ukuti yatalinzile ukulya icilyo cili consi capeelwa ku tuluwi, nanti kulya uwazi, nanti nyama imwi inyoongwe, nupya yalinzile ukuisunga kufuma ku uzelele.”
Alino Paulo asenda antu yaya, na pa wanda uwalondelela aisangulula pamwi nao. Lyene aingila mu Ng'anda ikulu yakwe Leza ukuya yamanyisya pano manda yakusangulula yalasilila, lino yalapeela impolelwa yakwe cila muntu.
Lelo lino amanda cinimbali yali pipi nu kusila, Ayuda yamwi afumile ku mpanga ya Asiya yalola Paulo mu Ng'anda yakwe Leza. Yasongelekanya iumba lyonsi nga yalema Paulo. 
Yapunda yati, “Mwe ina Izlaeli, twazwini! Wii ali muntu akapita konsi ala akusambilizya wensi ukusula aina Izlaeli, Masunde yakwe Mose, nga ni Ng'anda ii ikulu yakwe Leza. Lyene ndakai wataleta na Akulukuwa kwene mu Ng'anda ikulu yakwe Leza nu kukowezya icifulo camuzilo!” (
 Yalanzile cii pano yaweni Tulofimo uwafumile ku Efeso, ala yali na Paulo mu musumba nga yelenginye ukuti Paulo wamusenzile nu mu Ng'anda ikulu yakwe Leza.)
Icimvulunganya cisalangana monsi mu musumba nga na antu yonsi yasimwilila pamwi, yalema Paulo, yamufumya mu Ng'anda ikulu yakwe Leza. Lilyo kwene milyango ya Ng'anda ikulu yakwe Leza iyalwa. 
Iumba lyalondanga kukoma Paulo lino izwi lyafisile kuli Musika mukalamba wa asilika ya Ciloma ukuti mu Yelusalemu muli mpanzela. 
Lilyo kwene musika mukalamba akatusya asilika ni ntunguluzi zyao yasimwililako. Lino antu yamulola pamwi na asilika, yata ukuma Paulo. 
Lyene musika mukalamba aya kuli Paulo, amulema, nga apeela ilamulo kuti yamunyepe mu minyololo iili. Lyene auzya ati, “Uzye umuntu wii, aweni, nupya icani cino watacita?” 
Antu yamwi mwi umba yapunda vipusanepusane. Kwali icimvulunganya cakuti musika mukalamba aposiwa kumanya ni cacitike. Caleka apeela ilamulo ku antu yakwe kuti yasende Paulo ku kamba. 
Lyene lino yafika pamwi nawe pa muimbili, asilika yanyenyemula Paulo pamulandu wakuti iumba lyakalipa cuze. 
Antu alondelile cisila ala yakulaizya yati, “Mukomini.”
Lino asilika yali pipi nu kumwingizya mu kamba, Paulo auzya musika mukalamba ati, “Uzye ntange mvwange cimwi kunuli?” Musika mukalamba wa asilika amuuzya ati, “Uzye wamanya kuvwanga Cigiliki? 
Uzye wemo usi mwina Eguputo wiya uwakatukile uteko pa myaka yapita nga nu kutungulula antu mazimbi yani mu lwanga yao ali azanzi.”
Paulo amwaasuka ati, “Nene mu Yuda, uwavyalilwe ku Taliso, mu mpanga ya Kilikya nupya nene mwina musumba umumanyike. Napapata leka ndande ku antu.”
Musika mukalamba amupeela ulusa. Caleka Paulo aimilila pa ciimbili ca ng'anda nga avwangila ku makasa anena antu kuti yamyalale. Lyene lino yamyalala, Paulo avwanga mu Ciyuda.
“Inane na yatata, uvwini kunondi lino inkuivwangila kunomuli!” 
Lino yuvwa akulanda kunoyali mu Ciyuda, yamyalalisya. Paulo avwanga ati,
  “Nene Muyuda, uwavyalilwe mu Taliso muzi uwamu Kilikya, lelo nakulila kuno mu Yelusalemu. Gamalieli uwali kasambilizya wane. Nasambilile ningo masunde ya vikolwe vitu, nupya naipela cuze kuli Leza ndi vino mwensi mukacita, mwemuno muli pano ilelo. 
 Nazunyanga nu kukomisya yamwi alondelanga nzila ya Mwene. Nalemanga aonsi na anaci nu kuyayalila mu ng'anda yaminyololo. 
Simapepo Mukulu pamwi na amwi Tengo yonsi yangancitila umboni ukuti nemo nkuvwanga icumi. Yene yampile makalata akuyalangizya ku Ayuda aina itu amu Damasiko. Caleka naile kuku kuti nkaleme antu kwene yaa, nga njalete ku Yelusalemu ale yanyefilwe mu minyololo, kuti yavunukwe.
“Lino ncili nkupita mpalamila ku Damasiko, manye lino ilanzi lyafika umutwe papela 12 koloko. Lyene uluswepo uluyengese cuze lufuma kwiyulu lumyansya ukundizya. 
Alino mpona pansi, nuvwa izwi likuti kunondi, ‘Saulo, Saulo! Pacani ukunzunya?’ 
Nuzya inti, ‘Uzye wewe weni Mwene?’ Nawe anena ati, ‘Nene Yesu uwaku Nazaleti, wino ukuzunya.’ 
Antu yano twali nao yaweni luswepo, lelo yatuvwile izwi lyakwe wino uwavwanganga kunondi. 
Lyene imuzya inti, ‘Uzye namacita uli Mwene?’ Mwene anena ati, ‘Katuka yanga ku Damasiko, akuno yayakunena vino Leza watakusolwela kuti ucite.’ 
Cali ala nati mpafula pamulandu wa kuyengesa kwa luswepo, nga yano twali nao yandema api kasa yantungulula, yantwala mu musumba wa Damasiko.
“Mwali umuntu izina lyakwe a Ananiya, uwali umupefi nupya wayelanga Masunde itu yakwe Mose, wino Ayuda ali mu musumba yamutasyanga. 
Wene aiiza kunondi, aimilila pipi nane, nga avwanga ati, ‘Mwinane Saulo, lola nupya!’ Lilyo kwene ndola nupya, nga nawe imulola. 
Alino avwanga ati, ‘Leza wa vikolwe vitu watakusola kuti umanye ukulonda kwakwe, nu kulola umuomvi wakwe Umololoke, uuvwe ni zwi lyakwe. 
Pano uli nu kupeela umboni ku antu pamulandu na aliwe, pali vino watulola nu kuuvwa. 
Uzye lyene, ndakai ukulengela uli? Katuka uwatiziwe uswefiwe ku maifyo yako apakwama pi zina lyakwe.’
“Lyene inswilila ku Yelusalemu, nga lino nkupepa mu Ng'anda ikulu yakwe Leza ndola icilolwa, 
muno Mwene ala akunena akuti, ‘Kalauka fuma mu Yelusalemu zuwa, pano kuno antu yatalapokelela umboni wako pali nene.’ 
Nani mvwanga inti, ‘Mwene yamanya ningo vino nayanga mu mang'anda ya mapepo nu kulema nu kuma yao ataile munuli. 
 Na lino yakomanga Sitivini kambone wako, nani kwene apano nali, nsininkizya kukomwa kwakwe ala nkulolela ni vizwalo vyakwe yao amukomile.’ 
Mwene anena ati, ‘Pitanga, Pano namakutuma kutali ku Akulukuwa.’”
Antu yuvwa kuli Paulo kufika nalino wavwanzile mazwi yaa. Lelo yatandika kupundisya yasanzika mazwi yao yati, “Mukomini, mukomini!” 
Yaweleketa, nga yazulunzya insalu zyao, nu kukatusya lukungu mu lwelele. 
Lyene musika mukalamba uwa asilika a Ciloma anena antu yakwe kuti yasende Paulo, yamutwale mu kamba ka asilika, yamume vikoti pakuti azale umulandu uno Ayuda yamuweleketanga. 
Lelo lino yamunyepa kuti yamume, Paulo auzya musika ati, “Uzye ica nsambu ukuma umwina Loma vikoti lino atali apingulwe mu cilye?”
Lino musika uvwa vii aya anena musika mukalamba ati, “Uzye umanyile vino ukucita? Muntu wilya umwina Loma!”
Caleka musika mukalamba aya kuli Paulo amuuzya ati, “Unene, uzye wewe mwina Loma?” Paulo aasuka ati, “Ee.”
Musika mukalamba avwanga ati, “Nemo pakuti nje umwina Loma nalipile ulupiya uluvule.”
Lilyo kwene asilika apalime kuti yatandike kuma Paulo nu kumuuzya mauzyo yafumapo. Lyene musika mukalamba auvwa intete pa kumanya vino Paulo umwina Loma, nu kuti watanyepa Paulo mu minyololo.
Musika mukalamba walondanga kumanya cumi pamulandu uno Ayuda yapelanga Paulo. Caleka pa wanda uwalondelile amusapula, apeela ni lamulo kuli yasimapepo akalamba na yonsi amwi Tengo kuti yakongane. Alino aleta Paulo, amwimika nkolelo panoyali.
Paulo alolekesya amwi Tengo avwanga ati, “Inane, nemo na ndakai mu umi wane nati ntumikila Leza na kampingu musuma.” 
Alino Ananiya Simapepo Mukulu apeela ilamulo kuli yao aimi pipi na Paulo ati, “Mumini pa mulomo!” 
 Lyene Paulo amunena ati, “Nawe Leza alakuma we lung'umba we muno wapakwa umula. Utenzi papo kuti umpingule kulingana na Masunde yakwe Mose, lelo ukuvuna masunde pa kupeela ilamulo kuti yangume!”
Antu ali pipi na Paulo yanena Paulo yati, “Ukutuka Simapepo mukulu wakwe Leza!”
  Paulo aasuka ati, “Mwe inane, ntali manyile ukuti a Simapepo Mukulu. Amalembelo yati, ‘Utakavwange iviipe kuli kateeka wa antu yako.’”
  Lino Paulo walola ukuti iumba limwi lyali ilya Asaduki ni lyuze ilya Afaliseo. Alaizya umwi Tengo ati, “Mwe inane! Nene Mufaliseo, mwana wa Afaliseo. Inkupingulwa pano nkupaalila ukuti afwe yalazyukuka yaye aumi.”
Zuwazuwa lino wavwanzile cii, Afaliseo na Asaduki yatandika ukulemanila, nga ni umba lipaatukana paili. 
 (Pano Asaduki yakati antu yatalazyukuka kufuma ku afwe, nga nu kuti kutaya angeli nanti mipasi. Afaliseo yene yataila muli vyonsi vitatu.) 
Lyene icongo cikulisya cuze, na yamwi amuli yakasambilizya ya Masunde, ali amwi umba lya Afaliseo yakatuka yapazya cuze yati, “Tutazanyile umuntu wii nu mulandu umwi! Nalimwi umupasi nanti mungeli uwavwangile munoli.” 
Vikanza vikulisya na musika mukalamba intete zimulema zyakuti limwi yangasantola Paulo. Caleka apeela ilamulo ku asilika kuti yafumyemo Paulo yamutwale ku kamba kao.
Usiku wa wanda walondelela, Mwene aimilila apali Paulo ati, “Posya sile! Wakwe vino watupeela umboni uwa pali nene muno mu Yelusalemu, avino ulinzile upele nu ku Loma kwene.”
Uca katondo, nga Ayuda yamwi yakongana pali pamwi yapangana, yalaya nu mulapo ukuti yatakulya nanti kumwa suka yakome Paulo. 
Yali ukuluta amakumi yani, aumine kapi.
Lyene yaya kuli yasimapepo akalamba na ikolo, yayanena yati, “Swemo twali twalaya nu mulapo ukuti tutangalya nanti kumwa suka tukome Paulo. 
Lyene ndakai, mwemwe na amwi Tengo, tumini izwi kuli musika mukalamba kuti alete Paulo kunomuli, muikolanye uti mukulonda ukuvwikisya pali aliwe. Lelo tumaiteyanya kumukoma lino atacili afike kuno.”
Lelo umwipwa wakwe Paulo auvwa vino yumine kapi. Caleka aya aingila mu kamba ka asilika nga anena Paulo. 
Lyene Paulo aama wenga uwamu ntunguluzi nu kumunena ati, “Senda umulumendo wii kuli musika mukalamba. Ali na cimwi icakumunena.” 
Musilika amusenda, amutwala kuli musika mukalamba, amunena ati, “Umunyepwe Paulo wali wangama nu kunguzya kuti indete umulumendo wii kuli wewe, pano ali ni cakuvwanga kunuli.”
Musika mukalamba alema mulumendo pi kasa amutwala pa mbali amuuzya ati, “Uzye icani cino ukulonda kunena?” 
Nawe amunena ati, “Intunguluzi zya Ciyuda zyati zyuvwana kuti zikulenge kuti mutondo ukatwale Paulo kwi Tengo, nu kuikolanya kwati yakulonda ukuuvwa ningo umboni na uze pali aliwe. 
Lelo utakuvwe kunoyali, pano antu ukuluta pa makumi yani yalafisama nu kumuteyamila. Yati yalaya nu mulapo ukuti yatakutala yalye nanti kumwa cili consi suka yakome Paulo. Ndakai yati yaiteyanya kuti yacicite, nupya yakulolela sile vino wiza landa.”
Alino Musika mukalamba uwa asilika amunena ati, “Cisuma, wemo pitanga, lelo utanena nanti umwi vino watunena.”
Alino musika mukalamba aama yamusika yaili, ayanena ati, “Teyanyini asilika imyanda iili kuti yaye ku Kesaliya, pali pamwi na apa mfwalasi makumi cinimbali na a masumo nao imyanda iili, muiteyanye kukatuka usiku ni nsita yakwe 9 koloko. 
Mupeleko Paulo imfwalasi zimwi izyakupitilapo, mukamufisye umutende ku mulasi Felikisi.”
Alino musika mukalamba alemba na kalata umwali amazwi ndi yaa:
“Anene Klaudio Lisiasi, nkulembela nu kulamuka we Mulasi Felikisi Musambazi. 
Ayuda yalemile umuntu wiyo nupya yali pipi nu kumukoma. Lino namanyile vino wene umwina Loma, napisile na asilika yane nu kuya mupususya. 
Nalondanga ukumanya mulandu uno yamupeelanga. Caleka namutwazile kwi Tengo lyao. 
Nazanyile ukuti atacisile nanti icintu cimwi icakuti akomwe nanti kusumbilwa mu ng'anda yaminyololo. Umulandu uno yamupile wali apamulandu wa masunde yao. 
Lyene lino iyanena ukuti Ayuda yamwi yumine kapi kuti yamukome, inelenganya ukuti imutume kunuli. Nati nena na yao akumulongwela kuti yakize yakamusinile pali wewe!”
Asilika yalondela amalamulo yao. Yasenda Paulo usiku kwene ulya yamufisya ku Antipatili. 
Uwanda uze asilika apa ngazo yaswilila ku kamba yasya yayo ali pa imfwalasi kuti yasukilile Paulo. 
Yamutwazile ku Kesaliya, yatwala na kalata ku Mulasi, yaleta na Paulo kuli aliwe. 
Mulasi awelenga kalata nga auzya Paulo pamulandu wa muputule wa mpanga kuno wafuma. Lino Mulasi uvwa vino wafuma ku Kilikya, 
amunena ati, “Namaiza nuvwe mulandu wako lino yao akukulongwela iiza.” Lyene apeela ilamulo kuti yasunge Paulo nu kumulinda mwi sano lyakwe Helodi.
Pacisila ca manda yasano Ananiya uwali a simapepo mukulu, aya ku Kesaliya pamwi na aikolo yamwi ni nkonkotela ya masunde, izina lyakwe a Tetulo. Yene imilila inkolelo ya mulasi Felikisi, yalongwela Paulo. 
Lino yaama Paulo, Tetulo atandika kumulongwela ati, “We Musambazi Felikisi! Utunguluzi wako uwa mano watuletela mutende pa manda aingi, nga ni vintu vikutunguluka nu kuzipa mu mpanga itu. 
Naswe tukazumilizya cii mu mpanga yonsi nu mu nsita zyonsi, nga naswe tukukutaizya cuze. 
Nsikulonda kuti nkusumbile insita, caleka nakulenga ukuti uye nu luse uvwe ku kulanda kwitu mu wipi. 
Twazana ukuti umuntu wii umutalinkane cuze. Akatandika kucita mpanzela mu Ayuda amu nsi yonsi nupya wene intunguluzi ya kaungwe ka ina Nazaleti. 
Wezizye ukukowezya Ng'anda ikulu yakwe Leza, nga naswe tumulema. [Twapangine kumupingula kulingana na masunde itu. 
Lelo Lisiasi musika mukalamba wizile amupokolola sile ku maka kufuma kunotuli 
amuleta kunuli.] Ndi wamuzya muntu wii, wemwisikulu umamanya kufuma kunoli ivintu vyonsi vino tukumulongwela.” 
Ayuda yazumilizya, yalanda ukuti vii vyonsi ivya cumi.
Mulasi akapizya Paulo kuti alande, nawe Paulo avwanga ati, “Namanya ukuti pa myaka iingi wewe ukapingula antu amu luko lwitu. Acino indi nu luzango lwa kuitasya pa manso yako. 
Mwemwe kwene mungazana cumi cakwe, citalusile pa manda ikumi na yaili apita lino naile ku Yelusalemu ku kupepa. 
Ayuda yatatazile yazana tukupazyanya na umwi mu Ng'anda ikulu yakwe Leza, nanti ukukatusya cimvulunganya mu antu, nanti mu ng'anda ya mapepo nanti akumwi kuze mu musumba. 
Yene yatangasininkizya kunomuli milandu ino yakundongwela. 
Lelo nkuzumila cii pa manso inu, ukuti nkapepa Leza wa vikolwe vitu pa kulondela inzila ilya ino yakati iyaufi. Lelo nataila na muli vyonsi ivyalembwa mu Masunde yakwe Mose, nu mu mpapulo zyakwe yakasema. 
Nakwata upaalilo muli Leza uli umwi na uno yene yakweti, uwakuti antu onsi, asuma na aipe, yalazyukuka kufuma ku afwe. 
Caleka nsita zyonsi nkaezya na mano yane kuya na kampingu uwakaele inkolelo yakwe Leza na antu.
  “Pacisila ca myaka ingi pano nafumile ku Yelusalemu, nupya naile kweneko kuti ntwalile antu amu luko lwane uwila uno yantumilizye nga na kuti nkapele impolelwa. 
Cali pa nsita ino nacitanga cii lino yanzanyile mu Ng'anda ikulu yakwe Leza ala nati mala kucita vya kuisangulula. Ntali pamwi ni umba, nupya kutali icimvulunganya. 
Lelo Ayuda yamwi afumile ku muputule wa mpanga ya Asiya apano yali, alio aisikulu yalinzile kuti iize yandongwele mulandu pa manso yako, ndi yakweti mulandu umwi pali nene. 
Nanti leka antu yaa ali pano yalande mulandu uno yanzanyile nao lino naimi pa manso yakwe yao ali mwi Tengo, 
 Lelo cintu conga sile cino nalanzile kunoyali cakuti, ‘Ilelo nkupingulwa pakutaila vino afwe yalazyukuka yaye aumi.’”
Lyene Felikisi wamanyile ningo vyonsi vya nzila ya Mwene. Caleka azinyazinya mulandu ati, “Alala Lisiasi, musika mukalamba uwa asilika wiza alino ndaputula mulandu winu.” 
Alino apeela ilamulo ku musilika uwasunganga Paulo kuti amusunge ningo lelo atamuyalile nanti kulesya yacuza yakwe kumuletela vyonsi vino angalonda.
Pacisila ca manda yamwi Felikisi aiiza nu muci wakwe Dulusila, uwali u Muyuda. Alino atuma kuti yaame Paulo kuti auvwe kunoli pamulandu wa utailo muli Yesu Klistu. 
Lelo lino Paulo watandika kulondolola vya musango wakuya mu wololoke nu kuikanya nga nu kwiza kwa Wanda wa upinguzi, Felikisi auvwa intete nga anena Paulo ati, “Ungapita ndakai. Ndakwama lino ndakwata insita.” 
Pa kasita kali kamwi kwene wapaalilanga ukuti Paulo angamupeelako ulupiya, acino wamwamilanga lililili ku kulanda nawe.
Pacisila ca myaka iili, Polokia Fesito atoola cifulo ca ulasi wakwe Felikisi. Lelo pano Felikisi walondanga kutasiwa na Ayuda, asya Paulo mu ng'anda yaminyololo.
Lino Fesito wafika mu mpanga ya Yudeya pacisila ca manda yatatu afuma ku Kesaliya aya ku Yelusalemu. 
Yasimapepo akalamba ni ntunguluzi zya Ciyuda iiza kunoli ku kusitaka Paulo. Alino yapapata kuli Fesito 
kuti ace aleke yalete Paulo ku Yelusalemu, pano yalanga yati yumana kapi yateyamila Paulo kuti yamukome. 
Fesito nawe ayanena ati, “Paulo wasungwa mu ng'anda yaminyololo ku Kesaliya, nani akuno nkuswilila zuwa. 
Acino tungapita ni ntunguluzi zinu zimwi zikamulongwele kuku kwene ndi kuli cimwi cino waifya.”
Fesito aikala nao mu Yelusalemu manda cinani nanti ikumi nga aswilila ku Kesaliya. Lino waca katondo aikala pa cilimba ca kupingwila milandu, alino apeela ilamulo kuti yalete Paulo pa manso yakwe. 
Lino Paulo wafika, Ayuda yao aizile kufuma ku Yelusalemu iiza yamuunganila, yatandika kumulongwela milandu iingi ino yatangamusinila. 
Lelo Paulo aitaasya ati, “Ntacita icintu cimwi ciipe pa masunde ya Ayuda nanti pa Ng'anda ikulu yakwe Leza nanti kuli Kesa kateeka uwaku Loma.”
Fesito walondanga ukuzanzya Ayuda. Caleka auzya Paulo ati, “Uzye ungatemwa kuti upite ku Yelusalemu akuno inkakupingwile milandu ii yonsi?”
Lelo Paulo aasuka ati, “Nemo njimi mu cilye ca milandu cakwe Kesa, icilinzile cimputwile mulandu. Ntacisile icintu cimwi ciipe ku Ayuda, wakwe vino nawe kwene umanyile. 
Ndi cakuti nati mvuna isunde nu kucita icintu cimwi icilingine kuti nkomwe, lyene ntanguzya kuti ntakomwa. Lelo ndi cakuti mu milandu ino yakundongwela musi cimwi, lyene kusi umuntu angampeela kunoyali. Lelo nemo nkulenga kuti mulandu uye kuli Kesa.”
Lyene Fesito, pacisila ca kulanzyanya na yasicilye yakwe, avwanga ati, “Watulenga kuti mulandu uye kuli Kesa. Caleka umaya kuli Kesa.”
Pacisila ca manda yamwi, mwene Agilipa pamwi na Benise muci wakwe iiza ku Kesaliya ukwiza lamuka Fesito. 
Lino ikalako manda yamwi, Fesito alondolwela mwene Agilipa mulandu wakwe Paulo ati, “Kuli umuntu umwi wino Felikisi wasya mu ng'anda yaminyololo. 
Lino naile ku Yelusalemu, yasimapepo akalamba na ikolo ya Ayuda yamulongwelile imilandu nu kunguzya kuti imuvunuke. 
Lelo nayanenyile inti lusi lutambi lwa Ciloma kupingula umuntu wino yalongwela milandu lino atali kuti akomane na yao akumulongwela milandu. Wene pa kutandika alinzile kuti apelwe kasita kakuitaasya pamulandu uno yakumulongwela. 
Lino nizile kuno, ntasumvile kasita. Lelo uca katondo nikala pa cilimba ca kupingwila milandu, impela ilamulo kuti yalete Paulo ku cilye. 
Lelo lino yasimilandu yakwe imilile yatamulongwelile ciipe nanti cimwi, wakwe vino nelenginye! 
Yapazyanyizye sile nawe pamulandu wa mipepele yao nga na pa muntu uwi zina lyakwe Yesu, wino uwafwile. Lelo Paulo akavwanga ukuti ali nu umi. 
Nemo naposiwe caleka nuzya Paulo ndi angazumila kumutuma ku Yelusalemu kuti akuno akapingwilwe mulandu wakwe. 
Lelo Paulo watalenga kuti asungwe mu ng'anda yaminyololo ukufikila lino mwene Kesa alapingula mulandu wakwe. Caleka napiile ilamulo ukuti asungwe ukufikila lino ndamutuma ku mwene Kesa.”
Agilipa anena Fesito ati, “Nani kwene ningatemwa kuvwa ku muntu wii nemwisikulu.” Nawe Fesito amunena ati, “Ulamuvwa mutondo.”
Uwanda walondelela Agilipa na Benise izile nu lulumbi lwa wene lukulu, nga aingila muno yakauvwila milandu, pamwi na yamusika ya asilika nga na aikolo acindame amu musumba. Lyene Fesito apeela ilamulo kuti yalete Paulo.
Alino Fesito avwanga ati, “Mwene Agilipa na yonsi ali muno pamwi naswe, mwalola umuntu wii, wino Ayuda yonsi aya kuno nu ku Yelusalemu yati yavwanga ukuti atalingine ukwikala mumi. 
Lelo nemo ntazanyile ukuti wacita icintu cimwi icakumupingwila ukufwa. Na pakuti umwisikulu walenga kuti mulandu wakwe uye kuli Kesa, nani nelenganya ukumutuma. 
Lelo ntakweti visinka vimwi vya mulandu vyakuti indembele umwene Kesa. Caleka nati muleta kunuli we mwene Agilipa, pakuti icisila cakulondelezya umulandu wakwe ningo nani inkwate ivyakulemba. 
Pano citangaloleka ca mano kunondi ukutuma umunyepwe ukwaula ukulondolola imilandu yakwe ningo.”
Agilipa anena Paulo ati, “Uli nu lusa lwakuivwangila.” Paulo aololola ikasa lyakwe aitaasya umwisikulu ati,
“Mwene Agilipa, nemo nkwelenganya vino ilelo nasyuka kuti njivwangile panuli pali vyonsi vino Ayuda yakundongwela. 
Pano wemo umanyile ningo ntambi ni vikanza vyonsi vya Ayuda. Caleka nakupapata kuti unguvwe nu kutekela.
“Ayuda yonsi yamanya vino nikala ukutandika ku wance wane. Yamanya na vino umi wane waya, inkolelo mu mpanga ya kumwitu nga nu mu Yelusalemu. 
 Yene lyonsi yamanya, ndi yakasi kupeela umboni, kufuma ku kutandika mu umi wane onsi nikala wa Mufaliseo inkonko. 
Acino ndakai nimilila nu kupingulwa pamulandu wa upaalilo uno nakwata mu ulayo uno Leza wacisile ku vikolwe vitu, 
ulayo kwene uno mitundu itu yonsi ikumi na iili, ino ikatumikila Leza ikapaalila kupokelela lino ikupepa usiku nu musanya. Pamulandu wa upaalilo kwene uu, we Mwene wa kwisaci, auno Ayuda yakundongwelapo! 
Uzye lyene pacani mwemo mwacizana icitale kutaila ukuti Leza angazyukula antu kufuma ku afwe?
  “Lelo nani nelenginye ukuti, indi nukwezya na maka yane yonsi ukulwisya izina lyakwe Yesu uwaku Nazaleti. 
Nu kucita avino nacitanga mu Yelusalemu. Nayanga nkulenga maka kuli yasimapepo akalamba akuyalila antu yakwe Leza aingi mu mang'anda yaminyololo. Na lino yapingwilwanga ukufwa, nani nazumilizyangako.
“Nupya maila aingi mu mang'anda ya mapepo nayazunyanga, kwezya kuti yafutatile utailo wao. Alino pano ukali wane walusya, lyene nayalondelelanga nu mu misumba yamu mpanga zyuze, ku kuyazunya.
“Wali uli mulandu kwene uno nayanga ku Damasiko ala indi na maka nga ni nsambu kufuma kuli yasimapepo akalamba. 
Cali mu nzila, Mwene wa kwisaci, lino ilanzi lyafika umutwe papela indola luswepo luyengese kuluta ilanzi lufuma mwi yulu, lunzinguluka pamwi na yano twali nao. 
Swensi tupona pansi, alino nuvwa izwi mu Ciyebulai liti kunondi, ‘Saulo, Saulo! Pacani ukunzunya? Ala ukundwisya uwalanganyi.’ 
Alino nani inuzya inti, ‘Wewe weni Mwene?’ Nawe Mwene aasuka ati, ‘Anene Yesu, wino ukuzunya. 
Lelo katuka, imilila. Nati ndoleka kunuli kuti nkusole uye muomvi wane. Uli nu kupeela umboni kuli yauze pali vino walola na vino ndakulanga pacisila. 
Ndakupususya ku antu amu mutundu wako nu ku Akulukuwa, yao yano ndakutumako. 
Uli nu kuyayula amanso, kuti yafume mu kanda iize ku luswepo, na kuti yafume mu maka yakwe Ciwa iize kuli Leza, na kuti maifyo yao yelelwe kupitila mu utailo wao munondi, nga yapokelele cifulo pamwi na antu yano Leza wasola ukuti yaye akwakwe.’
“Acino mwene Agilipa, ntakanyile kuyela icilolwa cino Leza wandanzile kufuma kwiyulu. 
 Kutandikila mu Damasiko nu kwiza mu Yelusalemu nga nu mu mpanga yonsi ya Yudeya nga ni ya Akulukuwa, nakosozile ukuti yalinzile kuzenzuka yataile muli Leza, nu kucita ivintu ivyakulanga ukuti yati yazenzuka. 
Uli mulandu uno Ayuda yandemilepo lino nali mu Ng'anda ikulu yakwe Leza, nga yezizye kunkoma. 
Lelo Leza wangazwa kufika ni lelo kwene. Acino njimi pano kuti mpeele umboni pa manso ya antu onsi, apina na akama. Cino nkavwanga icili cimwi kwene na cino yakasema pamwi na Mose yavwanzile ukuti cili nu kucitika. 
 Yavwanzile ukuti Klistu, Katuula uwalavilwe alinzile kucula nu kuya uwankolelo kuzyukuka kufuma ku mfwa, kuti alete luswepo lwa ufyusi ku Ayuda nu ku Akulukuwa.” 
Lino Paulo atali kuti amale kuitaasya ndi vii, Fesito asanzika izwi ati, “Paulo, siwapena! Kusambilila kwako kukulu kumakupenya.”
Paulo amunena ati, “Ntapena, Mwene wakwisaci! Nkuvwanga icumi icipuma. 
Mwene Agilipa! Ningavwanga kunuli nu kupama, pano umanyile vintu vii. Nati nsininkizya ukuti pasi cimwi cino utamanyile, pano vintu vitacitikile mu umfisolo. 
Mwene Agilipa, uzye wataila vyavwanzile yakasema? Imanyile vino wataila!”
Agilipa auzya Paulo ati, “Uzye ukwelenganya ungampindulula kuti inje mwina Klistu mu kasita kwene kaa kanono?”
Paulo aasuka ati, “Nanti pa kasita kanono nanti nsita ntali, ipepo lyane kuli Leza ilyakuti wewe na yao yonsi asyala, mwe muno mu kuuvwa kunondi ilelo mungaya wakwe vino indi, suka sile kuntanyepwa mu minyololo ii!”
Lyene umwene, umulasi, Benise, nayauze onsi yakatuka, 
nga pacisila lino yafumanga yavwanzyanya yati, “Muntu wii atacisile nanti cimwi icakuti angafwila nanti kusumbwa mu ng'anda yaminyololo.” 
Alino Agilipa anena Fesito ati, “Muntu wii akana kutwala mulandu wakwe ku mwene Kesa, wange asapulwe.”
Lino yapingula ukuti tuli nu kuya ku Italya mu wato, Yapela Paulo na anyepwe yauze kuli Juliasi musika wa asilika, uwali uwamu mpuka ya vita ino yatangi Impuka yakwe kateeka Agostino. 
Tupatama mu wato uwaku Adilamitiamu uwali nu kupita mu misumba yamu nkumba yakwe yemba, mu muputule wa mpanga ya Asiya, nga tukatuka tupita. Twali na Alisitako umwina Makedoniya, uwafumile ku Tesalonika. 
Pa wanda uwalondelela tufika mu Sidoni. Juliasi wali nu luse pali Paulo, amuta kuti aye akalole yacuza yakwe, pakuti yamupele vino akulonda. 
Alino kufuma kuku, lyene pano muza wakoma kuno tukuya, tulondela mu nkumba ya cilila ca Kupulo. 
Alino tupita pali yemba ku kaeya ka Kilikya na Pamfuliya, tufika ku Mila muzi waku Likiya. 
Kuku akuno musika azana uwato uwaku Alekizandilya, uwayanga ku Italya, nga amuno atupatika.
Lyene twapita panono panono pa manda aingi, ni ntazi ikulu cuze. Tusuka tufika pipi nu muzi wa Kinido. Pa kuzana vino umuza watulesyanga kuya pa nkolelo ya ntunga ilya, tupita mu nkumba ya cilila ca Kulete, kupuzya ku Salimone.
Twapita pipi nu mu nkumba nu lwendo lutala cuze tusuka tufika na kuno yakati, “Malambwa yasuma,” pipi nu musumba wa Laseya.
Pene twatenzipo insita ntali, kusuka kuya ni ntazi yakupita pali yemba, nu Wanda wa kuizilizya ukulya pa kwelelwa maifyo, ala wapita. Caleka Paulo ayasoka ati, 
“Mwe antu mwe, nalola ukuti ulendo witu ukufuma pano umaya uwa uzanzo, kumaya ukuponzya kwa viya nu kononeka kwa wato, nu kulovya nu umi kwene.” 
Lelo Musika wa asilika azumilizya mazwi yakwe kangalila na mazwi ya mwine wato, asula mazwi yakwe Paulo. 
Ilambwa litalinzile ukwikalapo insita ya mwela. Caleka antu aingi yalondanga kufumako ukwezya kuya ku Fonikisi, ilambwa lya mu Kulete ilyalolenkana na kaeya ki lunji mbali yuze na kimani.
Umuza uwaku kaeya utandika kupunga kanono, antu yelenganya vino mapange yao yamaomba. Caleka yakatusya nanga yapita pipi mu nkumba ya Kulete. 
Lelo lilyo kwene umuza wa maka akulu uno yamanga yati, “Katutu-Ufumondaka” upunga kufuma mu cilila. 
Wiza upuma uwato, nao usendwa nga pano twapindamilwa nu muza tuposiwa kulungika uwato. 
Alino tuzingulukila kumwi tutulilizya umupipi na ka cilila aka Kauda, kwi lunji lya kaeya. Pano twali na kawato kanono kano twakulanga twati kamaponga, twezya na maka ukukaleta mukasi. 
Awe tusuka tukanyepelela ni myando ku wato ukalamba. Pano yuvwile intete zyakuti limwi uwato ungaya ukapume mu musensenga uwamu nkumba ya Libya, iisya matanga kuti uwato wasensela sile na maimbi. 
Cipupu citwalilila, caleka uwanda uwalondelela yatandika ukusumba muli yemba iviya ivyali mu wato. 
Uwanda uze walondelela yatandika kusumba na makasa yao iviombelo vya wato. 
Tutaweni ilanzi nanti intanda apa manda aingi, nu muza watwalilile ukupunga na maka akulu cuze. Alino pacisila tuponzya upaalilo uno twali nao uwakutuulwa.
Pacisila lino antu iikala nsita ntali kwaula cakulya, Paulo aimilila pakasi kao avwanga ati, “Mwe antu, mwakanyile munguvwe pakuti mutafuma ku Kulete. Lyene nga twalewike ukononeka kuu nu kuponzya kwa vyuma. 
Lelo ndakai namupapata, posyini! Kusi nanti umwi uwa munomuli amalovya umi wakwe. Uwato sile umaononeka. 
Pano ilelo usiku mungeli wakwe Leza wino naya nawe nupya wino nkapepa wali wiza wanena ati, 
‘Utuvwa intete, Paulo! Uli nu kuya imilila pa manso yakwe Kesa. Leza mu usuma wakwe kunuli watakupeela amaumi ya antu yonsi yano mupatime nao, yatakufwa.’ 
Caleka posyini, mwe antu mwe! Pano nataila muli Leza ukuti cimaya ndi vino wali wanena. 
Lelo cimatusumba pa cilila cimwi.”
Cali usiku uwanda walenga ikumi na yani, cipupu citusunkilizya muli yemba wa Adiliya. Usiku pakasi yakapisya ya wato yatunganya kuti yapalamila ku mulundu. 
Caleka yanyepelela icela ku mwando, yasumbila muli yemba, nga yazana ukuti kuzika kwakwe yemba kuli amamita umwanda onga na makumi yaili. Papita kasita kanono nupya yapima yazana makumi fundimbali. 
Lyene yoopa yati limwi uwato ungapuma ku milunda, caleka iisizye inanga zini kufuma ku cisila ca wato, yapepa kuti uce zuwa. 
Yakapisya ya wato yene yalonda kuutuka, iisya kawato kanono yacita kwati yakuya ika inanga nkolelo ya wato. 
Lyene Paulo anena musika wa asilika pamwi na asilika ati, “Ndi mwaleka yakapisya ya wato yapita, ale lyene mutangatuulwa.” 
Caleka asilika yaputula mwando uno yanyepelile ku kawato kanono nga yaleka kaponela mu manzi.
Lyene lino wati waca, Paulo ayapapata kuti yalye, ayanena ati, “Mwalolelanga ukufika na manda ikumi na yani, nga amanda onsi mutalile nanti cimwi. 
Namupapata, lyene, mulye kamwi kuti muye nu umi. Kusi nanti umwi munomuli amaponzya nanti lunyele longa kumutwe wakwe.” 
Pacisila cakuvwanga cii, Paulo atoola mukate, ataizya kuli Leza pa manso yao, aumokoola, nga atandika ukulya. 
Alino yonsi yaposya yatandika ukulya. 
Swensi swe muno twali mu wato twali mpendwa imyanda iili na makumi cinimbali na mutanda (276). 
Pacisila lino umuntu wensi walya wikuta, yangupazya uwato pa kusumbila ingano zyonsi muli yemba.
Lino waca katondo, yakapisya ya wato yafilwa kulooka kunoyali, lelo yaweni pamwi pali cikoline wa lusenga pa nkumba nga akuno yapanga kuya sika wato ndi cingaya. 
Lyene yaputula inanga zya wato yazituwizya muli yemba, yasapula ni myando yalemile inkafi. Lyene yakatusya itanga inkolelo ya wato apakuti umuza ungapisya uwato inkolelo, nga tupita ukulungama ku mulundu. 
Lelo uwato uya upuma mu citumba ca musensenga uwatulime muli yemba. Alino uwato ufyama inkolelo ni cisolo cauko citandika ukulepoka mulandu wa maimbi.
Asilika yapanga kukoma anyepwe yonsi pakuti yatowela ku mulundu yutuke. 
Lelo musika walondanga kutuula Paulo. Caleka ayalesya kucita cico. Lelo apeela ilamulo lyakuti antu yonsi yano angowa yafume mu wato inkolelo nu koowa ukuya ku mulundu. 
Na yauze yalondele, ale yati yalemelela ku mbao nanti ku tupimfya twa wato. Vii, vili vino swensi twafumile ku nkumba mu mutende.
Lino swensi twafumila ku nkumba mu mutende, tumanya ukuti izina lya cilila a Melita. 
Antu yali asuma kunotuli. Alino imvula itandika kutonya ukuya ni mpepo. Caleka swensi yatuzengela ningo nga yatupembela umoto. 
Lyene Paulo atiya inkwi, nga lino acili sumbila pa moto inzoka iyali mu nkwi ifuma pamulandu wa cipuki, nga imupomba kwi kasa imuluma. 
Lino antu akucilila cii yalola inzoka ala ikunyinyinda kwi kasa lyakwe Paulo yavwanga yati, “Muntu wii alinzile kuya inkomi, lelo nanti angala watapusuka ku manzi, Leza wa ololoke atakumuleka aye umumi.” 
Lelo Paulo akuntila inzoka mu moto. 
Yalolelanga sile kuti avimbe nanti apone pansi afwe. Lelo pacisila cakulolela pa nsita ntali cuze ukwaula kulola icintu cimwi camucitikila, yasenula amano yao yati, “Umuntu wii a leza!”
Mupipi ni cifulo cino twalipo kwali vyalo vya muntu umwi umukalamba wa cilila izina lyakwe a Pubilio. Wene atuzengela ni nsansa na pa manda yatatu twali aenyi yakwe. 
Isi wakwe Pubilio wali umulwale ala aizi pa musanzi. Walwile impepo nu kupolomya uwazi. Paulo aingila ku muputule wakwe, apepa, amwikapo makasa yakwe, amupozya. 
Lino cii cacitika, alwale yonsi ali pa cilila cica iiza yapoziwa. 
Yatupela mawila aingi, ni vikalondekwa pa ulendo, nga lino twapatama mu wato tufumako.
Pacisila ca myezi itatu tupatama mu wato uwafumile ku Alekizandilya, uno yamanga yati, “Yaleza yampundu.” Uno wali mu cilila, kulolela kusila kwa nsita ya mpepo. 
Tufika ku musumba wa Silakuse, nga tulinda manda yatatu. 
Kufuma kuko tupatama tufika mu musumba wa Legiamu. Uwanda uwalondelela muza utandika kupunga ukufuma ku kaeya, nga mu manda yaili twiza ku musumba wa Puteoli. 
Tuzanako ataile yamwi nga yatulenga kuti twikale nao umulungu onga. Alino tukatuka tufika ku Loma. 
Aina amu Loma lino yuvwa ukuti tukwiza, iiza yafika nu kwi Sokoni lya Apio, nga nu ku Ng'anda zitatu zya enyi kwiza tukomanya. Lino Paulo wayalola, ataizya Leza nga akomeleka.
Lino twafika mu Loma, Paulo yamuleka kuti aikalile wenga nu musilika ala akumulinda.
Pacisila ca manda yatatu, Paulo aama intunguluzi zya Ayuda. Lino zyakongana, azinena ati, “Mwe inane! Nemo indi kuno wa munyepwe kufuma ku Yelusalemu. Nanti angala ntasuzile mutundu witu nanti ntambi zino twapokelile kufuma ku vikolwe vitu, napiilwe mu makasa ya ina Loma. 
Aina Loma nao yanguzikisya, yalonda kunsapula pano yatanzanyile nu mulandu wakuti nkomwe. 
 Lelo lino Ayuda yakana cii, napatikiziwe ku twala mulandu wane ku mwene Kesa nanti ntapile mulandu ku antu yane, awe! 
Acino nali nuzya kuti tulolane nga tulande namwe. Pano nati nyepwa mu minyololo pamulandu wakwe wiyo wino aina Izlaeli yakupaalila!” 
Alino yamunena yati, “Tutapokelela makalata yamwi kufuma ku Yudeya akulanda pali wewe, nanti antu itu yamwi yatiza kuno kwiza landa cintu cimwi ciipe pamulandu wako. 
Lelo tungatemwa ukuvwa kunuli pali vino ukwelenganya, pano twamanya ukuti konsi antu yakavwangila kaungwe kano wayamo ui.” 
Caleka yuvwana na Paulo uwanda wakukongana, na pa wanda kwene uo iiza aingi ku ng'anda kuno Paulo wikalanga. Kufuma katondo kufika nu usiku Paulo ayalondolwela nu kuyanena ilandwe lya Wene wakwe Leza. Aezya kusininkizya kunoyali pali Yesu kupitila mu kuwelenga ivyalembwa mu Masunde yakwe Mose nga ni mpapulo zyakwe yakasema. 
Yamwi yene yataila vino akuyalondolwela, yamwi nao yakana kutaila. 
Caleka yapita, ukwaula kuti yazumilizyanye aisikulu, pacisila lino Paulo wavwanga mazwi yaa ati, “Endi! Mupasi Wamuzilo wavwanzile ningo ukupitila muli kasema Ezaya ku vikolwe vinu! 
 Pano wavwanzile ati,
Pano mano yao yakupa,
Paulo atwalilila ati, “Mulinzile kumanya vino ilandwe lyakwe Leza ilya ufyusi lyatumwa ku Akulukuwa. Yene yalalyuvwa!” [
Pacisila lino Paulo wavwanga vii, Ayuda yapita, ala aisikulu yakupazyanya cuze.]
Pa myaka iili Paulo watenzi mu ng'anda ino wasonkelanga ala akupokelela yonsi aizanga ku kumulola. 
Wakosolanga pamulandu wa Wene wakwe Leza nu kusambilizya ivya pamulandu wa Mwene Yesu Klistu, ala akulanda nu kupama ukwaula umwi uwakumulesya.
