Eyi Tiyofwilu, mumukanda wakusambila nasonekeli nakulumbulula yuma yejima yatachikiliyi Yesu kukoŋa nikutaŋisha,
kushika nikwifuku damutambwiluwu mwiwulu, heliliyi mudi Spiritu Wajila nasambili dehi kuleja apostolu atondeliyi.
 Wadimwekesheli kudi wena wamumi nayinjikijilu yayivulu, helili nakabi dehi. Wamwekeni kudi wena mafuku makumi awana (40), nakulumbulula yuma yawanta waNzambi.
Chanapompuwu nindi hamu, hakuyileja nindi, Bayi mufuma kuYerusalemaku, chiŋa muchiŋilila kukana kwakaniniyi Tata, kumwatiyili kudami.
Chalala kwaamu, Yowanu wajimikilaŋa mumenji, hakwila enu akayijimika mudi Spiritu Wajila hakadi kuhita mafuku amavulu.
Cheliluwu anapompi dehi hamu, hiyakwihula nawu, Eyi Mwanta, keŋa wufuntishi chiyuulu kudi Isarela mafuku anu, tahindi?
Yena hakuyila nindi, Nsaŋu jakwiluka mpinji, hela yilaaka, hijenwenuku, jambala jayomweni Tata janatoŋoliyi mwatwala muchima windi.
Ilaŋa chakenzayi Spiritu Wajila hadenu, mwakatambula ŋovu, mwakekala ayinsahu jami nimuYerusalema, nimwahita Yudeya mwejima, nimuSamariya, nikwakumina maseki.
Chanahoshiyi mwenimu, iku adi nakutala, hiyakumutwala mwiwulu, ivu dimutambula nijimu, kumumona nawa cheŋi nehi.
Iku achidi kutala mwiwulu mwanayiyi swi-i, nawu akasumuki, hiyakumona amayala ayedi anemani chimu nawena, avwala mahina atooka.
Hiyakwila nawu, Enu amayala akuŊaliliya, munemenidi nakutala mwiwulu? Iwu Yesu anatwaluwu mwiwulu, wakenza neyi chochenichi chimunamumoni nakuya mwiwulu.
Hiyakufunta kuYerusalema. Kufuma kumpidi yaOliveta nakushika kuYerusalema mwekala chintampu chakweseka mukwenda kwamuSabata (1 km).
Chanashikuwu, hiyakwiŋila nakukandama munodu itala dahewulu mwadiŋi nakushakamawu; aPetulu naYowanu, niYakoba naAnderi, niFwilipu naTomasi, niBatolomewu naMatewu, niYakoba mwana kaAlafwewu naShimona kaZeloti, niYuda manakwaYakoba.
Wenawa ejima namuchima wawu wumu, hiyakukakela mbe nakulombela, chimu nanowu ambanda, niMariya mama yaYesu, nianakwindi.
Hawena mafuku owu Petulu hakwimana mukachi kawanakwindi mwapompela dehi izaza dawantu hamu, kafwampi neyi nkulakaji namakumi ayedi (120),
hakwila nindi, Enu anakwetu, mazu amuMukanda Wajila, ahosheli Spiritu Wajila kukanwa kaDavidi akutena Yudasi, owu walombweli antu amukwatili Yesu, chiŋa alumbuluki chikupu.
Muloŋa amuchindilili hamu nanetu; watambwili mudimu windi wowumu nanetu.
Yena walandili kampata namali atambwiliyi kukuluwa kwindi, hakuholokelamu chamutu heseki, hakubusika niivumu ntwe-e, ninyijiŋwa yindi yejima sèku.
Achiluka nikuchiluka kudi akwaYerusalema ejima, chakwila mwidimi dawu kampatoku hiyakukatena nawu, Akeledama, daya mukwila nawu, Kampata kamashi.
Muloŋa anasoneki mumukanda waMasamu nawu,
Dichi hadi awa amayala twendelaŋa nawu mafuku ejima hadiŋi nakuhitaŋanayi Mwanta Yesu mukachi ketu,
kufumisha hachijimikilu chaYowanu nakushika kwifuku datutambwiluwu Yesu; hadi wenawa hafumi wumu ekali chinsahu chimu nanetu chakusaŋuka kwasaŋukiliyi mudi afu.
Hiyakutena ayedi, iwu Yosefu ijina dindi Barasaba, átumbiluwu ijina dikwawu nawu Sakuloŋa, niMatiyasi.
Hiyakulombela nawu, Eyi Mwanta, weluka nyichima yawantu ejima; atuleji awa antu ayedi wunatonduhu wumwodihi?
Ahiŋi mumudimu iwu nimuwupostolu mwasenukiliyi Yudasi kulonda ayi kwiindi kwatela kwikalayi.
Hiyakuyisakula nachinjikijilu chakusakula nachu; chinjikijilu hichikuya kudi Matiyasi; hiyakumuchindila hamu nawapostolu ikumi nawumu (11).
Chelili ifuku daPentekosta dinashiki dehi chikupu, wejima wawu adiŋi hamu mwomumu.
Kukasumuka mwiwulu himukufuma lushindu ludi neyi lwampepela yikukunka naŋovu yasweja nankashi, hilukwinzesha itala dejima mwadiŋi nakushakamawu.
Hikukuyimwekena nyizuzu yakesi yidi neyi madimi; yambukili nakushakama hadi wena wejima wawu, hamuntu hamuntu.
Wejima wawu hiyakwinzala naSpiritu Wajila, hiyakutachika kuhosha madimi acheŋi, mwomwayinkeleluwu kudi Spiritu kuhosha.
Henohu kuYerusalema kunashakami aYudeya, amayala akweti kalemesha kakulemesha Nzambi, anafumafumi kwahita nyunza yamunu mwishina yejima.
Chinatiyakani olu lushindu, izaza dawantu hidikupompa, hiyakukumina dakuhayama nikutiya woma, nanichi chadiŋi nakuyitiyawu nakuhosha wejima wawu, iwu mwidimi dindi, iwu mwidimi dindi.
Wejima wawu hiyakukasumuka nikuhayama chikupu nawu, Talenu, awa akuhosha, wejima wawu hiyaŊaliliyaku?
Indi tudi nakutiya ŋahi, wejima wetu hamuntu hamuntu, iwu mwidimi dindi dachisemwa, iwu mwidimi dindi dachisemwa?
AParatiya nawaMediya, niaElamiti nawantu ashakama muMesopotamiya, nimuYudeya, nimuKapadosiya, nimuPontu, nimuAsiya,
nimuFwirijiya, nimuPamfwiliya, nimuEjipitu, nikumutamba waLibiya kwakwihi naKireni; nawantu anafumi kuRoma, aYudeya nawánabalumuki kwikala aYudeya;
niaKereta niaArabiya; hitukuyitiya nakuhosha mumadimi etwetu aweni nakutena nyidimu yaNzambi yaŋovu.
Hiyakukasumuka wejima wawu nikujinoka chikupu; hiyakudihula muntu namukwawu nawu, Ichi chaya mudihi?
Ilaŋa amakwawu hiyakuseha nawu, Anasheti dehi vinyu yayiha.
Petulu hakwimana chimu nekumi nawumu (11), hakubidika nakuyileja nindi, Enu akwetu aYudeya, ninenu ejima mwashakama muYerusalema, leka niyileji chachiwahi mwiluki; ntiyililenu munukuyileja.
Nami wenawa hiyanasheti neyi chimudi nakutoŋojokaku; kutoŋa ifuku dichidi mpinji yamuchisatu (09:00 hrs) hohu.
Chuma chimunamoni, chochuma chateneni kaprofwetu Yoweli,
nindi,
Mwamweni, nihadi anduŋu jami amayala nawambanda nakechila Spiritu wami
Nakamwekesha yuma yakuhayamisha mwiwulu haluzwizu,
Itaŋwa dakabalumuka mwidima,
Chakela, muntu wakatambika ijina daMWANTA wakamwinewa.
Enu akwetu amayala aIsarela, tiyenu niyileji, nami Yesu wakuNazareta, iyala alemesheluwu kudi Nzambi nanyidimu yaŋovu, niyihayamisha, niyinjikijilu yeliliyi Nzambi nayena mukachi kenu, neyi chimuneluki dehi enu aweni;
Nzambi wayinkeliyi mwaya mpúŋa yindi, chakwilukaŋahu dehi, ilaŋa enu mwamupopeleli hakulusu namakasa awantu atama, nakumujaha.
Nzambi chanamusubuliyi mumakabi akufwa, hakumusaŋula; muloŋa kufwa hikwadiŋi naŋovu jakumukakelaku.
Muloŋa anamuteni dehi kudi Davidi nindi,
Dichi muchima wami hiwukutiya kuwaha,
Muloŋa hiwakanshiya mukaluŋaku,
Wakanleja njila jawumi;
Enu anakwami, leka niyileji nsaŋu yankakulula Davidi, nami wafwili dehi, amujiikili dehi, ijamu dindi twekala nadu nilelu.
Dichi chadiŋiyi kaprofwetu, nichelukiliyi nindi Nzambi nasanyiki dehi nakukana, nindi kudi anyana akavwalayi wakashakamisha wumu hetanda dindi dawanta;
chumichi yena wachimwenaŋahu dehi, hakutena nsaŋu yakusaŋuka kwaKristu kwamudi afu, nindi hiyamushiyili mukaluŋaku, hela mujimba windi hiwamweni kutokaku.
Yeniwu Yesu Nzambi wamusaŋwili mukufwa, wejima wetu tunachimoni namesu.
Dichi chanamutúmbakeshuwu dehi nakumusha kuchikasa chaNzambi chachidiilu, chanatambuliyi dehi kudi Tata Spiritu Wajila akaniniyi, yena nechili yumiyi yimunamoni nikutiya.
Muloŋa Davidi hakandamini mumawuluku; ilaŋa yomweni nahoshi nindi,
nindi, Shakamaku kuchikasa chami chachidiilu
Dichi enu akwamutaŋa waIsarela ejima, ilukenu kwenu chalala, iwu Yesu mwápopeleli hakulusu, Nzambi namubalumuni dehi kwikala niMwanta diyi, niKristu diyi.
Chanatiyuwu mwenimu, atapika nimunyichima yawu. Hiyakuyila aPetulu nawapostolu amakwawu nawu, Enu anakwetu, tukwila ŋahi?
Kuchinka Petulu nindi, Balumukenu munyichima yenu, ayijimiki wejima wenu mwijina daYesu Kristu, kulonda kuyanakena nshidi jenu; mutambuli chamukunkulu chaSpiritu Wajila.
Muloŋa diyi ayikanawu dehi ninenu nianyanenu, niantu ejima ekala kwakulehi, ejima akatambikawu kudi MWANTA Nzambi yetu enzi kudi yena.
Hakuyishimwina nakuyishinjila chikupu namazu amakwawu amavulu nindi, Pulukenu kudi antu achisakichi chaheŋa.
Dichi wena átambwili mazu indi namuzaŋalu, hiyakuyijimika; ifuku denodu hiyakubombelaku antu kafwampi neyi makombakaji asatu (3,000).
Hiyakukakela mbe muntaŋishilu yawapostolu, nimukukundaŋana nimukuhumuna dinkendi, nimukulombela.
Antu ejima atiya niwoma. Apostolu hiyakwila yihayamisha yayivulu niyinjikijilu.
Owu ejima akuhweleli, hiyakudibomba hamu; niyuma yawu yiikala niyebomba.
 Hiyakulandisha mahetawu niyuma yawu, hiyakwanjaŋena akwawu ejima mwabulililuwu.
Hiyakukakela kupompa muTembeli hefuku hefuku, namuchima wawu wumu, nakuhumuna dinkendi mumatalawu, nakutiya kuwaha, nakudyaŋana.
Hiyakuhameka Nzambi namuchima wawuwahi. Hiyakuyimona kuwaha kudi antu ejima. Mwanta hakubombelaku hefuku hefuku awa adiŋi nakwamwinewa.
Petulu naYowanu hiyakukanduka nawu eŋili muTembeli hampinji yakulombela, yoyamuchitanu nachiwana (15:00 hrs).
Kwadiŋi iyala wachifwayi chanyendu, wufwayi wakuvwalika nawu; adiŋi nakumutenteka hefuku hefuku kuchisu chaTembeli chatenaŋawu nawu Lubanji, kulonda alombaŋa tuyamukunkulu kudi antu adiŋi nakwiŋila muTembeli.
Yenowu chanamoniyi aPetulu naYowanu hiyakukeŋa kwiŋila muTembeli, hakuyilomba kachamukunkulu.
Petulu hakumushinshika swi-i, niYowanu hamu, nindi, Tutali.
Hakuyitala, nindi keŋa atambuli kachuma kudi wena.
Ilaŋa Petulu nindi, Ami kwami hinikweti hela siliva hela wuruku; chuma chinidi nachu dichi nukukwinka. Nakwili mwijina daYesu Kristu wakuNazareta, nami endaku.
Hakumukwata kuchikasa chachidiilu, hakumunyamuna; hohenohu ninyendu yindi nimafwahindi akutupokosu akwata niŋovu.
Hakunyamuka, hakwimana, hakutachika kwenda; hakwiŋila nawu muTembeli nakwenda nakukiluka nakuhameka Nzambi.
Antu ejima chanamumonuwu nakwenda nakuhameka Nzambi,
hiyakumwiluka nawu, diyi wadiŋi nakushakamina tuyamukunkulu kuchisu chaTembeli chaLubanji, hiyakukumina dakudihayamina nikujinoka nankashi hachuma chanamonuwu hadiwu muntu.
Chaneliyi wuchidi wakwata aPetulu naYowanu, antu ejima hiyakupompa kudi wena lufuchi mwikeki datenaŋawu nawu daSolomoni, nakuhayama nankashi.
Petulu chanachimoniyi, hakwakula antu nindi, Enu akwetu amayala aIsarela, chuma chanamwililuwu iwu iyala munachihayaminidi? Mukutushinshikiladi, munatoŋojoki nenu yetu tunamwendeshi naŋovu jetwetu, indi nakujila kwetu, tahindi?
Nzambi yaAbarahama naIsaka naYakoba, Nzambi yawankakulula jetu, nalemeshi kambuŋindi Yesu mwálubwilenu nakumuleka chemeniyi kumesu aPilatu, chakeŋeliyi kumuumbaku.
Ilaŋa enu mwalekeli Wajila, Waloŋa; mwalombeli kuyinka mbanji.
Himukujaha Mwiniwumi ilaŋa Nzambi wamusaŋwili mudafu; chumochu twachimweni namesu.
Nakukuhwelela ijina dindi, dimu munakoleli iwu iyala munamoni, mweluka dehi. Eŋa, kukuhwelela kwakukuhwelela Yesu, diku kunamwinki kukola kwalala kumunamoni namesu enu wejima wenu.
Nochu dinu, enu anakwetu, neluki nami enu mwachilili chakuyamba, dichi chelili nianyuuli jenu nawa.
Yuma yashimwinaŋahu dehi Nzambi kutunwa twawatuprofwetu ejima, yakwila nindi Kristu windi akakabi, yinalumbulukili dehi mwenimu.
Dichi dinu, balumukenu munyichima yenu, mufunti, kulonda akajimaŋeshi nshidi jenu, kulonda kwinzi yilaaka yakuhizumwisha yakuleta ŋovu jakufuma kwekala MWANTA.
Kulonda akatemeshi Kristu ayifuukwililuwu, diyi Yesu.
Yenona chiŋa ekala mwiwulu nichamba kafuntishawu yuma yejima muyadiŋi, yoyatenenaŋahu dehi Nzambi kutunwa twawatuprofwetu twindi ajila akufumisha kushankulu.
Mosi wahosheli chalala nindi,
Muntu wakabula kutiyilila mazu aKaprofwetu owu,
Eŋa, atuprofwetu ejima, kufumisha hadi Samweli ninawa alondelelumu, ahoshelumu wejima wawu, nakushimuna yuma yawena mafuku anu.
Enu yenu anyana kawatuprofwetu, niachitiyaŋenu chatiyaŋeniyi Nzambi nawankakulula jenu, chamwililuwu Abarahama kudi Nzambi nindi,
Nzambi chasaŋwiliyi Kambuŋindi Yesu mudi afu, wasambilili kumutemesha kudenu, akayikiswili nkisu, nakuyibalumuna munyichima yenu wejima wenu, mufumi mukuluwa kwenu.
Heliluwu achidi kuhosha nawantu, atupristu nimukulumpi wamashidika amuTembeli, niaSadusi, hiyakuyishintakesha;
anatiyi dehi kutama chadi nakutaŋishawu antu nawu mudi Yesu afu amba kasaŋuka.
Hiyakuyikwata, hiyakuyisha mwakuyihembela, kulonda achiŋilili kucha, muloŋa henohu kuneli dehi melela.
Ilaŋa amavulu anatiyi dehi mazu hiyakukuhwelela, kuchinda amayala ashikili kafwampi neyi makombakaji atanu (5,000).
Chikunachi, anyuuli jawu niakulumpi niansoneki hiyakupompa muYerusalema,
nikapristu muneni Anasi, niKayafwasi, niYowanu, niAlesanderi, nichisaka chakapristu muneni chejima.
Hiyakuyimika aPetulu naYowanu mukachi, hiyakuyihula nawu, Ichi chuma chimuneli munachili naŋovwinyi? nejina danyi?
Petulu, nenzali dehi naSpiritu Wajila, hakuyila nindi, Enu mwayuulaŋa antu, ninenu akulumpi,
chimudi nakutwihula lelu iwu mudimu wawuwahi wutunakoleshi nachu muntu wadiŋi chifwayi;
tiyenu chachiwahi mwiluki, wejima wenu mwahita aIsarela ejima nenu, ijina daYesu Kristu wakuNazareta, mwápopelenu hakulusu, ásaŋulawu dehi kudi Nzambi mudi afu, mudi yena dimu munakoleli iwu muntu nemani kunu kumesu enu.
Yesu diyi
Himwekala wamwinu mudi wacheŋuku, muloŋa munu mwishina mukachi kawantu hiyanenkumu ijina dacheŋi dakuhanda nachuku.
Chamwenuwu kuumika kwawaPetulu naYowanu, kuyitala komana hiyantu akadi kwiluka nyikanda, hela kwiŋila mumashikola amaana, hiyakuhayama. Chanayishinshikuwu ayiluka nikuyiluka, nawu wowu adiŋilaŋa naYesu.
Chanamonuwu iyala akolesheluwu nemani nawu, hiyamweni mwakutadikilaku.
Ilaŋa chanayilejuwu kufuma muchota ayi kumbadi, akwachota hiyakushakama hampúŋa.
Nawu, Awa amayalawa tukuyila ŋahi? Muloŋa chinjikijilu chanakoŋuwu hichakuyambaku, chinamwekani kudi antu ejima ashakama muYerusalema, hitukutwesha kutadikaku.
Tukuminenu dakuyikonkomwena chakuyizuwila, kulonda kufumisha hanu aleki kuhosha nawantu mwijina daYesu, kulonda nsaŋu iyi yibuli kutiyakana kwacheŋi mukachi kawantu.
Hiyakuyitambika, hiyakuyileja naŋovu nawu, Bayi muhosha cheŋi hela kutaŋisha mwijina daYesu, hela hantuku.
Ilaŋa aPetulu naYowanu hiyakuyakula nawu, Chachiwahi kumesu aNzambi kutiyilila enu, tahindi chachiwahi kutiyilila Nzambi? Sompenu ntahi enu aweni.
Muloŋa kuleka kutena yuma yitwelili nikumona nikutiya, etu kwetu kutwesha nehi.
Chanayikonkomwenuwu cheŋi chakuzuwa, hiyakuyumbaku, anakaŋanyi dehi kumona chuma chakuyibabeshela; anatiyi dehi woma wawantu, muloŋa antu ejima hiyakulemesha Nzambi hachuma chaneluwu.
Ona muntu elililuwu chinjikijilu chakumukolesha wadiŋi wanyaka yakubadika makumi awana (40).
Chanayumbuwu, hiyakuya kudi akwawu, hiyakushimuna mwejima mwanayihoshuwu kudi akulumpi jawatupristu nikudi akulumpi.
Chanatiyuwu mwenomu, hiyakubidika kudi Nzambi namuchima wawu wumu hohu nawu, Eyi Mwanta, yeyi waleŋeli niiwulu niiseki nikaluŋalwiji, niyuma yejima yidumu;
mwomuwahosheleli mudi Spiritu Wajila kukanwa kankakulula yetu kambuŋeyi Davidi neyi,
Anyanta ahamaseki anatandami,
Chalala kwaamu, nikambuŋeyi wajila Yesu, iwawayishili manji, amushakaminini hampúŋa kudi aHerodi naPontusi Pilatu, hamu nawaJentili, ninyunza yawaIsarela, muŋanda yinu;
eli mwakeŋeli kwila chikasa cheyi, muwatoŋwelaŋahu dehi hampúŋa yeyi.
Ichi dinu Mwanta, talaku chanatukonkomwenuwu chakuzuwa, atwiteji etu anduŋu jeyi tushimuni izu deyi chakadi woma,
iku wudi nakwolola chikasa cheyi nakukolesha antu, nakwila yinjikijilu niyihayamisha yakwila nejina daKambuŋeyi wajila Yesu.
Chanalombeluwu, omu mwapompeleluwu himukukanka; wejima wawu hiyakwinzala naSpiritu Wajila, hiyakuhosha izu daNzambi chakadi woma.
Izaza dawantu ákuhweleli, hiyakwikala namuchima wawu wumu, nakufwila kwawu kwokumu, hikwadiŋi niwumu welili nindi yuma yahetayi yindi kankawinduku; ilaŋa yuma yawu yejima hiyikwikala yebomba.
Apostolu hiyakushimuna naŋovu yayeni wunsahu wawu wakusaŋuka kwasaŋukiliyi Mwanta Yesu mudi afu. Luwi lwalweni hilukuwanina wejima wawu; lwakwila kwosi muntu niwumu wabulili chumaku;
muloŋa antu adiŋi namaha, hela matala, hiyakuyilandisha, hiyakuleta mali ayuma yanalandishuwu,
hiyakutulila kunyendu yawapostolu, hiyakwanjaŋana hamuntu hamuntu mwanabuliluwu.
Yosefu, átumbiluwu kudi apostolu ijina dikwawu daBaranaba, daya mukwila nawu Sakukundeja, kaLevi wavwalikili kuKipirosi;
wadiŋi neha, hakudilandisha, hakuleta owu mali, hakuyitulila kunyendu yawapostolu.
Ilaŋa kwadiŋi iyala wumu, ijina dindi Ananiya, naŋodindi Safwira, hiyakulandisha iheta dawu.
Hakunonahu chibalu chawuseya, iŋodindi nawa niyena nachiluki, hakuleta chibalu chimu, hakuchitulila kunyendu yawapostolu.
Petulu hakwila nindi, Eyi Ananiya, Satana nenzelidi mumuchima weyi, mwaka wutwambi kudi Spiritu Wajila, wusweki chibalu chawuseya weheta deyi?
Hadiŋi iheta kanda wudilandishi, hidadiŋi deyuku? Hela mali wunadilandishi dehi, hiyadiŋi eyeyi aweni akwila nachu mwejima muwunakeŋuku? Muchima weyi wunatoŋojokelidi mwenimu? Hiwunatwambi kudi antuku, wunatwambi kudi Nzambi.
Ananiya hakutiya mazu awa, adimbuka niheseki, yofwa nikufwa. Woma waweni wukwata niantu ejima anachitiyi.
Anyikwenzi hiyakunyamuka, hiyakumujiŋajiŋa, hiyakumutwala hanzi, hiyakumutembeka nakumujiika.
Chikuneli munahiti dehi kwiji mpinji jisatu, iŋodindi niyena hakwiŋilamu, chakadi kwiluka chuma chinasoŋi.
Petulu hakumwihula nindi, Nleji, wuseya wumwalandisha iheta wowenowu, tahindi? Yena nindi, Eŋa, wowenowu.
Petulu hakumwila nindi, Munatiyaŋenidi kumweseka Spiritu waMWANTA? Tiya nshindu janyendu yawantu anajiiki mfumweyi oju jikwinza kuchisu oju, nineyi nawa akukutwala hanzi.
Hohenohu hakudimbukila kunyendu yindi, hakufwa. Anyikwenzi hiyakwiŋilamu, kumuwana wafwa dehi, hiyakumutwala hanzi nakumujiikila hamu namfumwindi.
Chipompelu chejima chitiya niwoma waweni, niantu ejima atiyili yumiyi.
Apostolu hiyakukoŋa namakasawu niyinjikijilu niyihayamisha mukachi kawantu. Hiyakupompaŋa wejima wawu namuchima wumu hohu mwikeki daSolomoni.
Anashali hiyakutiya woma wakudibomba nawu; ilaŋa hiyakuyilemesha kudi antu.
Akwakukuhwelela asweja nikusweja kuvula, adibombeli kudi Mwanta, mazaza aweni amayala nawambanda.
Hiyakweleka ákata hanzi nakuyisha munyikwakwa, nakuyikamika hela hatudidi hela hayikaŋa, kulonda chakuhitayi Petulu, hela kwamwevulu windi hohu wuyilewukili.
Hikukupompa izaza dafumini munyikala yadiŋi kwakwihi naYerusalema niniku niniku kwi-ndo; hiyakuleta antu awu akata, niejima adiŋi nawaspiritu azonda, hiyakukola wejima wawu.
Henohu kapristu muneni niejima adiŋiyi nawu, wowu achaaku chawaSadusi, hiyakusaŋumoka, anatiyi dehi ichima mbe.
Hiyakukwata apostolu, hiyakuyisha mukaleya mwashilaŋawu antu ejima.
Ilaŋa kaŋelu kaMWANTA hakwinza nawufuku nakwenzulula yenzelu yakaleya, hakuyiidisha hanzi,
nindi, Yenu mwimani muTembeli, muleji antu mazu ejima awumi wunu.
Chanachitiyuwu, hiyakwiŋila muTembeli hankunku yakucha, hiyakutaŋisha. Ilaŋa kapristu muneni hakuya, ninawa ekalayi nawu; hakupompesha chota, nichota chawaIsarela chikwawu chalema chejima; hiyakutemesha anhembi kukaleya ayileti.
Ilaŋa chayiluwu anhembi, hiyakuwana mukaleya mwosi, hiyakufunta nakushimuna,
nawu, Kaleya chalala twawana kakupata chakola, nianhembi saŋa emenawu kuyenzelu; ilaŋa chitwela netu twenzululuku, kuwana mukachi nimuntu mwosi.
Mukulumpi wamashidika akuTembeli, niakulumpi jawatupristu, chatiyiluwu mazu awa, hiyakujinoka nankashi mukuya yumiyi.
Hikukwinza muntu nakuyileja nindi, Tiyenu, awa amayala mwasha mukaleya anemani muTembeli nakutaŋisha antu.
Mukulumpi wamashidika nawanhembi hiyakuya nakuyileta chakadi ndombu. Muloŋa hiyakutiya woma wawantu, nawu akenda katwasa malola.
Chanayiletuwu, hiyakuyimika muchota.
Kapristu muneni hakuyila nindi, Twayilejeli chakola, netu bayi mutaŋisha mwijiniduku. Tiyenu ntahi, muYerusalema mwejima mwawanina dehi kutaŋisha kwenu hohu; munatoŋojoki nenu mutwinki muloŋa wamashi aniwu muntu.
Ilaŋa aPetulu nawapostolu hiyakwakula nawu, Chiŋa twovwahila Nzambi, bayi antuku.
Nzambi yawankakulula jetu wamusaŋwili Yesu mudi afu, mwájahilenu nakumukudika hamutondu.
Yenowu anamutúmbakeshi dehi kudi Nzambi nachikasa chindi chachidiilu, ekali Mwanta niChamwinu, kulonda aleti kudi Isarela jakubalumuka munyichima, nikuyanakena nshidi.
Etu yetu ayinsahu yayumiyi; niSpiritu Wajila nawa anenkiyi Nzambi akwakumwovwahila.
Wena chanachitiyuwu, chiyifutwisha nikunyichima, hiyakutoŋojoka nawu ayijahi.
Muchota himukwimana kaFwarisewu wumu, ijina dindi Gamaleli, nkuluŋaŋa wanshimbi, amuhameka kudi antu ejima; hakuyileja nindi ayiidishi awa apostolu kampinji kanti.
Hakuyila nindi, Enu amayala aIsarela, babalenu chimukukeŋa kuyila awa amayala.
Muloŋa mafuku adiŋuku, Teyudasa wanyamukili nakudisama nindi nalema; yena hakudibomba nawamayala amakwawu, kwiji nkulakaji jiwana (400). Amujahili, niantu ejima amwovwahilili ayipalaŋesheli; akaŋanya nipukwa.
Kulondela hadi yeniwu, hasonekesheluwu antu, Yudasi wakuŊaliliya niyena nawa, hakwambula antu amakwawu, nindi adikumi nayena. Yena nawa wanoŋa dehi, niamakwawu ejima amwovwahilili ayipalaŋesha dehi ndu-ndu.
Ichi dinu nukuyileja nami yambulukenu amayalawa, yilekenu kwawu. Muloŋa neyi mpúŋiyi hela mudimu iwu wawantu, wukwikala wamukunkulwayi.
Ilaŋa neyi himudimu waNzambi, himwakatwesha kuyifwomona awa antuku, mwakenda kela mudi nakulwisha naNzambi yomweni.
Hiyakwiteja mwanahoshiyi. Chanatambikuwu apostolu, hiyakuyivupola, hiyakuyileja naŋovu nawu, Bayi muhosha mwijina daYesuku. Ayumbaku nikuyumbaku.
Dichi hiyakufuma muchota nakuzaŋalala, nanochu chanayifuukwiluwu kutela kusawuka nakukoola Ijina.
Hiyalekeli kutaŋisha hefuku hefuku muTembeli nikumatalawuku, nakushimuna Yesu nawu diyi Kristu.
Hamafuku owu, chelili atumbanji hiyakuya nakuvula, hiyakutachika kuditopeka; aYudeya ahoshelaŋa Griki hiyakutopeka aYudeya ahoshelaŋa Heberu, muloŋa abondeli amfwila jawu hanjaŋenaŋawu yakudya hefuku hefuku.
Ikumi nayedi (12) hiyakutambika izaza dawatumbanji, hiyakwila nawu, Hichachiwahi etu kushiya izu daNzambi nakukalakela kujimesaku.
Dichi enu anakwetu, talatalenu mukachi kenu amayala atanu nayedi akweti mpuhu yayiwahi, enzala dehi naSpiritu nimaana, tuyikunjiki kumudimu iwu.
Ilaŋa etu kwetu tukukakela kukulombela, nimudimu wezu daNzambi.
Omu mwahosheluwu mutiyisha niizaza dejima kuwaha. Hiyakutonda Stefwanu, iyala wasweja kukuhwelela, wenzala naSpiritu Wajila; niFwilipu, niPorokorusi, niNikanori, niTimoni, niPamenasi, niNikola wakuAntiyoki, wabalumukili kwikala kaYudeya.
Wenawa hiyakuyisha kumesu awapostolu. Chanalombeluwu hiyakuyinaŋika makasawu.
 Izu daNzambi hidikutanda; niatumbanji hiyakuya nakuvula nankashi muYerusalema; mukanka wawatupristu waweni hiyakwovwahila chikuhwelelu.
Stefwanu, wenzala nawuselewa waNzambi niŋovu, hakwila yuma yakuhayamisha, niyinjikijilu yamaneni mukachi kawantu.
Ilaŋa hikukusaŋumuka antu amakwawu akushikola yawantu anasubuluwu muwuduŋu niakwaKireni, niakwaAlesanderiya, niakwaSilisiya, niakwaAsiya, hiyakutadika ntadi naStefwanu.
Hiyakumukaŋanya hansaŋu yamaanindi, naSpiritu wahosheliyi nachu.
Hiyakwinka antu maseleka kulonda ahoshi nawu, Tunamutiyi nakuhosha mazu akutuka Mosi niNzambi.
Hiyakusaŋumona antu niakulumpi niansoneki; chanamuwanuwu hiyakumukwata naŋovu nakumutwala muchota.
Hiyakwimika ayinsahu akutwamba elili nawu, Iwu iyala halekaŋa kutena munu mwajila ninshimbi chatamaku.
Muloŋa tunamutiyi nakuhosha nindi, Iwu Yesu wakuNazareta wakakisaŋana Tembeli iyi nakubalumuna yaaku yatulejeliyi Mosi.
Antu ejima ashakamini muchota hiyakumushinshika namesu awu swi-i; hiyakumona kumesu indi kudi neyi kumesu akaŋelu.
Kapristu muneni hakwila nindi, Yumiyi yalala, tahindi?
Yena nindi, Enu anakwami, ninenu atata, tiyililenu. Nzambi walubanji lwakulema wamwekeni kudi nkakulula yetu Abarahama, hadiŋiyi muMesopotamiya, wuchidi kanda ashakami muHarana.
Hakumwila nindi,
Hakufuma mwituŋa dawaKaladeya, hakushakama muHarana. Kwenoku, chafwiliyi tata yindi, Nzambi hakumufumishaku nakumuleta mwituŋa dinu dimwashakama lelu.
Hamwinkeli mwoku wuswana, chalala hela hakudatila mwendu winduku. Wakanini kumwinka ituŋa dindi nawanyanindi amba kalondelamu, hachidiŋiyi kanda avwali mwana.
Nzambi wahosheli mwakwila nindi, Anyaneyi akashakama mwituŋa dawenyi. Nindi akayiheta muwuduŋu, nakuyikoŋa chatama nyaka nkulakaji jiwana (400).
Nzambi nindi,
Hakumwinka chitiyaŋenu chakwalama. Abarahama wavweli Isaka, hakumwalamisha ifuku damuchitanu nachisatu, Isaka wavweli Yakoba, Yakoba wavweli ankakulula ikumi nayedi (12).
Owu ankakulula amutiyilili Yosefu ichima, hiyakumulandisha kudi antu, amutweli muEjipitu. Ilaŋa Nzambi wadiŋi nindi,
hakumupulwisha kumakabi indi ejima. Hemeniyi kumesu amwanta waEjipitu Fwaro, Nzambi hakumutiyisha Fwaro kuwaha nayena namaanindi; yena hakumubalumuna kwikala nyuuli yaEjipitu, nimukwakuhemba itala dindi dejima.
Henohu mumpata yaEjipitu yejima nimuKenani, himukuholoka nzala; hiyakumona yihuŋu yayeni; ankakulula jetu hiyamweni yakudyaku.
 Yakoba, chanatiyiyi nawu kuEjipitu kudi tidiku, hakutemeshaku ankakulula jetu ipampa dakusambila.
Chayiluwu kamuchiyedi Yosefu hakudimwekesha kudi anakwindi; nimunza windi awiluka nikudi Fwaro.
Yosefu hakutemesha nakutambika tata yindi Yakoba, niantaŋa jindi ejima, antu makumi atanu nayedi natanu (75).
Yakoba hakukunkumukila muEjipitu. Hakufwa niyena niankakulula jetu.
Hiyakuyitwala kuShekemi nakuyikamika mwijamu dalandiliyi Abarahama nawuseya wasiliva kudi anyana kaHamori muShekemi.
Chelili mwaka wamukaninuwu Abarahama kudi Nzambi hiwukuya nakushika, antu hiyakusweja kuvula nankashi muEjipitu.
MuEjipitu muswana nimwanta wacheŋi wabulili kwiluka Yosefu.
Mwantowu hakukwatila munza wetu maana, hakukoŋa ankakulula jetu chatama, hiyakuyikanjikija kunata anyikeki jawu, kulonda abuli kuhanda.
Wena mwakowu diwu wavwalikiliyi Mosi, Nzambi hakumumona himwana walubanji; hiyakumulelela mwitala datata yindi tukweji tusatu.
Chamushiluwu mukaloŋa, mwana kaFwaro wamumbanda hakumunona, hakumulela neyi mwanindi wakudivwela.
Hiyakumutaŋisha Mosi mwaya maana amuEjipitu ejima; hakusweja ŋovu nikumazu indi nikunyidimu yindi.
Chashikiliyi Mosi munyaka makumi awana (40), mumuchima windi himukwinza jakuya nakuhempula anakwindi aIsarela.
Chanamoniyi mwinawu wumu hiyakumukoŋa chatama, hakumwamwina, hakumutenda owu akabishiluwu, hakujaha owu kaEjipitu.
Watoŋojokeli nindi anakwindi akwiluka chakuyamwinawu kudi Nzambi nachikasa chindi yena, ilaŋa wena kuchiluka nehi.
Chikunachi, hakuyiwana adi nakulwisha mulwawu, yena hakukeŋa kuyihumaŋesha cheŋi nindi, Enu akwetu, ivumu denu dimu, muloŋanyi mudi nakudikoŋela chatama chochichi?
Owu wamukoŋeli mukwawu chatama hakumushinjika Mosi nindi,
Keŋa wunjahi neyi chiwajaha ona kaEjipitu haloshi, tahindi?
Mosi chanatiyiyi izu odu hakutemuka, hakushakama mwituŋa dakuMidiyani, hakuvwelaku anyana amayala ayedi.
Chinamani nyaka makumi awana (40), kaŋelu hakumwekana kudi yena muchinkalampata chakumpidi yaSinayi, mumuzuzu wakesi muchiputa.
Mosi chanachimoniyi, hakuhayama; hakwinza nakuswila kwakwihi, nindi atali.
Hikukutiyakana izu daMWANTA nindi,
MWANTA hakumwila nindi,
Chalala namoni chadi nakukabishawu antu ami adi muEjipitu, natiyi chakwabawu; nasuluki dehi niyipulwishi. Dichi nakeŋi kukutemesha muEjipitu.
Yowu Mosi alekeluwu nawu,
Diyi muntu wayifumishili muEjipitu chanakoŋiyi yihayamisha nayinjikijilu, nimuEjipitu, nimuKaluŋalwiji Kachinana, nimuchinkalampata, nyaka makumi awana (40).
Yeniwu diyi Mosi wayilili anyana kaIsarela nindi,
Diyi wadiŋi muchipompelu chamuchinkalampata, hamu nanowu kaŋelu wahosheli nayena kumpidi yaSinayi, ninawankakulula jetu; diyi watambwili mazu amomi atutaŋishi etu.
Yowu alekeluwu ankakulula jetu nawu etu kumwovwahila kwonti kwetu; hiyakumushinjika nawu tufumi; nyichima yawu hiyikufunta cheŋi kuEjipitu.
Hiyakumwila Aroni nawu,
Wena mafuku owu hiyakwila mwana kaŋombi, hiyakuketwila yenowu nkishi chimuna, hiyakuzaŋalala nanyidimu yakumakasawu.
Nzambi hakubalumuka, hakuyileka kwindi, nindi apeshaŋa yileŋaleŋa yamwiwulu; neyi chasonekeluwu mumukanda wawatuprofwetu nawu,
Mwanyamwini tabanaka yaMoleki, nikukatumbwa kamukishi Refwana,
Ankakulula jetu adiŋi naTabanaka yawunsahu omu muchinkalampata, yamukunjikiluwu Mosi kudi owu wahoshelaŋa nindi, hakumuleja nindi akatuŋi mwaya chifwikija chanamoniyi.
Tabanaka yaleteluwu kudi ankakulula jetu nawa, heŋililuwu hamu naYoshuwa nakutambula ituŋa dawaJentili atemwiniyi Nzambi kúkuya ankakulula jetu, ndo-o nikumafuku aDavidi, ámwenuwu kuwaha kudi Nzambi.
Yowu walombeli kumutuŋila Nzambi yaYakoba hakushakama.
Ilaŋa Solomoni diyi wamutuŋilili itala.
Hela chochu, Mukwakubadika hashakamaŋa mwakutuŋa namakasa awantuku;
mwomwaneliyi kaprofwetu nindi,
Yuma yejimiyi hiyayituŋili kudami nachikasa chamuku?
Enu mwachinchika! Enu ayidima munyichima namatu! Yenu mwadikaŋaŋa naSpiritu Wajila mafuku ejima. Chelilaŋa ankakulula jenu, dichi chimwelaŋa ninenu.
Kaprofwetu wumwodihi abulili kukabishawu kudi ankakulula jenu? Ajahili wena ayilejelaŋahu dehi chakenzayi Mukwakuloŋa; yenowu, yenu mwabalumukili kwikala akwakumufukeja, niambanji akumujaha.
Enu mwatambwili nshimbi yayileteleluwu kudi aŋelu, enu kuyihemba nehi.
Wena chanatiyuwu mazu owu, chiyifutwisha nikunyichima, hiyakumusumaŋena kumaji.
Ilaŋa yena, wenzala dehi naSpiritu Wajila, hakutala mwiwulu swi-i, hakumona lubanji lwakulema kwaNzambi, niYesu nemani kuchikasa chaNzambi chachidiilu.
Nindi, Talenu, namoni mumawulu munenzuluki, niMwana kaMuntu nemani kuchikasa chaNzambi chachidiilu.
Ilaŋa wena hiyakubidika naŋovu, hiyakusha nyinu mumatu awu, hiyakumulotokela namuchima wawu wumu hohu.
Amukokela nihanzi yaŋanda, amwasa nimalola. Ayinsahu hiyakutenteka mahinawu kunyendu yamukwenzi weyala, ijina dindi Sawulu.
Hiyakumwasola Stefwanu malola, iku wudi nakutambika nindi, Mwanta Yesu, atambuli spiritu yami.
Hakufukama, hakubidika chakola nindi, Eyi Mwanta ayanakeni muloŋiwu. Chanahoshiyi mwenimu akama nitulu. Sawulu wadiŋi nakwiteja chanamujahuwu.
Dena ifuku odu ikabisha dakukabisha chipompelu chadiŋi muYerusalema divulumuka nikuvulumuka. Hiyakupalaŋena wejima wawu mwahita matuŋa aYudeya naSamariya, kwasheli wowu apostolu hohu.
Stefwanu hiyakumujiika kudi amayala akweti kalemesha kakulemesha Nzambi, hiyakumudila makumbu aweni.
Ilaŋa Sawulu hakukisaŋana chipompelu; hakwiŋila mumatala ejima nakukokakoka niamayala niambanda, hakuyisha mukaleya.
Dichi wena apalaŋeni hiyakukimbuka nakushimuna izu daNzambi.
Fwilipu hakukunkumukila kuŋanda yaSamariya, hakuyishimwina nsaŋu yaKristu.
Mazaza awantu chanatiyuwu mwahosheliyi Fwilipu, nikumona yinjikijilu yeliliyi, hiyakumutiyilila namuchima wawu wumu hohu.
Muloŋa aspiritu azonda, hiyakufuma mudi antu amavulu nakukaloka naŋovu. Antu amavulu adiŋi namusoŋu wakalepa, niadiŋi nakubalakata, hiyakukola.
Muŋandoyu mwadiŋi muzaŋalu wasweja.
Ilaŋa muŋandoyu mwadiŋi iyala wumu, ijina dindi Shimona, yenowu wahoŋelaŋa nakuhayamisha akwaSamariya, nakudisama nindi nalema.
Antu ejima, kufumisha kudi akadi kulema kushika nikudi alema, hiyakumusha kumuchima nawu, Yeniwu diyi ŋovu oyu yaNzambi yatenaŋawu nawu Muneni.
Amushili kumuchima, muloŋa wayihayamishilaŋa naŋombu yindi mafuku amavulu.
Ilaŋa chanakuhweleluwu mwashimwiniyi Fwilipu nsaŋu yayiwahi yakutena wanta waNzambi niijina daYesu Kristu, hiyakuyijimika, niamayala niambanda.
Shimona yomweni niyena nawa hakukuhwelela; chanamujimikuwu hakwenda hamu naFwilipu. Chanamoniyi yinjikijilu ninyidimu yaŋovu yakoŋeliyi, hakuhayama.
Nochu dinu apostolu adiŋi kuYerusalema, chanatiyuwu nawu aSamariya anatambuli izu daNzambi, hiyakutemeshaku aPetulu naYowanu.
Wena chanashikuwu, hiyakuyilombelela kulonda atambuli Spiritu Wajila.
Muloŋa henohu Spiritu wuchidi kanda aholokeli hela hadi muntu niwumu wakwenokuku, anakumini dakuyijimika mwijina daMwanta Yesu hohu.
Hiyakuyinaŋika makasa, atambula niSpiritu Wajila.
Shimona, chanamoniyi Spiritu Wajila ayinkaŋayu hakunaŋika makasa awapostolu, hakwila nindi ayinki mali;
nindi, Nyinkenu ninami wanta iwu, kulonda yowu nakanaŋika makasami akatambuli Spiritu Wajila.
Ilaŋa Petulu hakumwila nindi, Mali eyi akisikili kumu naneyi, muloŋa wunatoŋojoki neyi wutambuli namali chamukunkulu chaNzambi.
Hiwukweti mwakutukwashila hela mudimu kunsaŋu iyuku; muloŋa muchima weyi hiwaloŋa kumesu aNzambuku.
Dichi balumukaku mumuchima wuleki ichi chuma chatama, wumulombi Mwanta, wamba kela muwunatoŋojoki mumuchima weyi akakwanakeni.
Muloŋa nakumoni wumuntu wunaluli dehi nandulu mumuchima, anakukasi dehi nakuluwa kweyi.
Shimona hakwakula nindi, Nlombelelenuku kudi Mwanta, kulonda yumoyu yimunateni yibuli kunwana.
Dichi wena, chanashimunuwu wunsahu wawu nakuhosha izu daMwanta, hiyakufunta kuYerusalema nakushimuna nsaŋu yayiwahi munyikala yawaSamariya yayivulu.
Ilaŋa kaŋelu kaMWANTA hakumwila Fwilipu nindi, Nyamukaku, wuyi kukabeta kakuchidiilu, kunjila yafuma kuYerusalema yakunkumukila kuGaza muchinkalampata.
Hakunyamuka, hakuya. Kutala iyala wakuEtiyopiya, nhembi yamwanta wamumbanda wawaEtiyopiya Kandesi, walema nankashi, diyi wahembelaŋa yuma yaKandesi yalema yejima. Yenowu wenza dehi kuYerusalema kulonda kudifukula kudi Nzambi;
wadiŋi munjila yakufunta, washakama mwikálu dindi nakutaŋa mukanda wakaprofwetu Isaya.
 Spiritu hakumwila Fwilipu nindi, Yaku kwakwihi, wukundami kwikálu dina.
Fwilipu hakuyaku lufuchi, hakumutiya wudi nakutaŋa mukanda wakaprofwetu Isaya. Nindi, Chiwudi nakutaŋa chinakulumbulukili, tahindi?
Kuchinka yena nhembi nindi, Chikunlumbulukila ŋahi chakadi muntu kunleja? Hakumwila Fwilipu nindi akandami ashakami hamu.
Komana wadiŋi nakutaŋa mwasonekawu nawu,
Chadizozeliyi, hiyakumutambula wuhaku wakeŋeli kumonayi.
Owu nhembi hakumwihula Fwilipu nindi, Kaprofwetu nateninyi, mwani? Naditeni yomweni, tahindi nateni muntu wacheŋi?
Fwilipu hakuhosha mazu akutachikila kumukandiwu, hakumushimwina nsaŋu yaYesu.
Chayilaŋawu munjila hiyakushika kumenji. Owu nhembi nindi, Tala menji awa; chumanyi chikunlekesha kunjimika?
Fwilipu hakwakula nindi, neyi wunakuhweleli namuchima weyi wejima wukutwesha. Yena hakwakula nindi, Nakuhweleli nami Yesu Kristu diyi Mwana kaNzambi.
Hakuleja antu kwimika ikálu. Hiyakukunkumukila mumenji mwayedi wawu, niFwilipu ninhembi; hakumujimika.
Chanakandukuwu mumenji, Spiritu waMWANTA hakumuhukula Fwilipu; owu nhembi hamumweni nawa cheŋuku, hakuyaŋa kwindi munjila yindi nakuzaŋalala.
Hakwinza Fwilipu hiyakumuwana kuAzotu; chahitiliyi, hakushimuna nsaŋu yayiwahi munyikala yeneni yejima, nichashikiliyi kuKesareya.
Ilaŋa Sawulu hakwonashanina nikufunyina atumbanji twaMwanta jawubanji; hakuya kudi kapristu muneni,
hakulomba nyikanda yakuya nachu kumashikola akuDamakasa, kulonda neyi wakawana akwaNjila amakwawu, hela amayala hela ambanda, akayileti kuYerusalema munyonji.
Chadiŋi nakwendayi hakuya nakushika kuDamakasa, kukasumuka hikukumutoŋekela chejeji chakufuma mwiwulu kwi-ndo.
Hakudimbuka heseki, hakutiya izu hidikumwila nindi, Eyi Sawulu, Sawulu, wankabishilaŋadi?
Sawulu nindi, Yeyinyi Mwanta? Mwanta nindi, Yami Yesu wákabishaŋa.
Nyamukaku, wiŋili muŋanda, akakuleji muwukwila.
Amayala endeliyi nawu hiyakwimana, jinayikaŋi dehi jakuhosha, anatiyi kwezu hohu, kumona muntu nehi.
Sawulu hakunyamuka hamaseki; nindi atoni, kumona chuma nehi. Hiyakumukwata kuchikasa, hiyakumutwala muDamakasa.
Hakwikala mafuku asatu chakadi kumona; kudya hela kunwa nehi.
MuDamakasa mwadiŋi kambanji wumu, ijina dindi Ananiya. Mwanta hakumwila muchimwenu nindi, Eyi Ananiya. Yena nindi, Yamonu Mwanta.
Mwanta hakumwila nindi, Nyamukaku, wuyi kumukwakwa wukweti ijina daWoloka, mwihuli muntu mwitala daYuda, ijina dindi Sawulu wakuTarusa; muloŋa wudi nakulombela.
Niyena namoni muchimwenu iyala, ijina dindi Ananiya, hakwiŋila mwadiyi yena, hakumunaŋika makasa kulonda amoni.
Ilaŋa Ananiya hakwakula nindi, Eyi Mwanta, iwu iyala namutiyi kudi antu amavulu, mwanakoŋiyi antu eyi ajila kuYerusalema chatama;
nikunu yena wukweti wanta watambulayi kudi akulumpi jawatupristu, kulonda kukasa antu ejima atambikaŋa ijina deyi.
Ilaŋa Mwanta hakumwila nindi, Yaŋa kweyi; yena hinsaba yinatondi ami aweni, kulonda atwali ijina dami kudi aJentili, nikudi anyanta ankanu, nikudi aIsarela.
Muloŋa ami nukumuleja yuma yayivulu yakakabayi, yakukoola ijina dami.
Ananiya hakuya, hakwiŋila mwitalodu. Hakumunaŋika makasa nindi, Eyi manakwami Sawulu, Mwanta Yesu, wámwekana kudeyi munjila yiwenzaŋa, nantemeshi kulonda wumoni, winzali naSpiritu Wajila.
Hohenohu kumesu indi kuholoka niyuma yidi neyi makàlu, amona nikumona. Hakunyamuka, hiyakumujimika.
Hakutambula yakudya, akwata niŋovu. Hakushakama mafuku nawatumbanji adiŋi kuDamakasa.
Hohenohu hakutiyakesha nsaŋu yaYesu mumashikola, nindi hiMwana kaNzambi.
Ejima amutiyili hiyakuhayama nawu, Hidiyi wakabishilaŋa antu muYerusalema atambikaŋa ijiniduku? Nsaŋu yanenjiliyi kunu yoyu yakuyitwala munyonji kudi akulumpi jawatupristu.
Ilaŋa Sawulu hakusweja ŋovu, hakuyibayisha aYudeya ashakamini kuDamakasa, nakulumbulula chakashinshi nindi chalala iwu Yesu diyi Kristu.
 Chimunahiti dehi mafuku amavulu, aYudeya hiyakumushakamina hampúŋa yakumujaha.
Mpúŋoyu hiyakuyiluka kudi Sawulu. Hiyakuhemba kuyisu yamukala nimwaana niwufuku kulonda amujahi.
Ilaŋa atumbanji hiyakumutwala nawufuku, hiyakumuhanwisha mwipwata damumpwembu nakumuzelumuna muchimpaya.
Chanashikiyi kuYerusalema hakweseka kudibomba nawatumbanji. Wejima wawu hiyakumutiya woma, hiyakutadika nawu hikambanjuku.
Ilaŋa Baranaba hakumutambula, hakumutwala kudi apostolu, hakuyileja chanamumoniyi Mwanta munjila, nichanahoshiyi Mwanta nayena, nichanashimuniyi ijina daYesu kuDamakasa chakadi woma.
Hakwikala nawu kuYerusalema; hakukimbukaŋa nawu, hakwiŋilaŋa nakwidikaŋa hamu nawu.
Hakushimuna ijina daMwanta chakadi woma; hakuhosha nakutadika nawaYudeya ahoshaŋa Griki, ilaŋa wena hiyakukeŋa mwakumujahila.
Chanachilukuwu anakwindi hiyakumukunkumwisha kuKesareya, hiyakumutemesha kuTarusa.
Mwahita Yudeya mwejima nimuŊaliliya nimuSamariya, chipompelu hichikumona kuwunda, hichikudituŋa, hichikwenda nawoma waMwanta, nimukuyikundeja kwaSpiritu Wajila, hichikutoha.
Chadiŋi nakukimbukayi Petulu kwejima, hakushika nikudi akwakujila ashakama kuLida.
Kwenoku hakumona muntu wumu, ijina dindi Eneya, wakama dehi hakadidi kindi nyaka yitanu nayisatu; muloŋa wadiŋi wakata kalepa.
Petulu hakumwila nindi, Eyi Eneya, Yesu Kristu hakukukolesha; hindukaku, alaku kadidi keyi. Ahinduka nihohenohu.
Ejima ashakama kuLida nimuSharoni hiyakumumona, hiyakubalumukila kudi Mwanta.
Woho, kuYopa kwadiŋi kambanji wumu, ijina dindi Tabita, muGriki diyi Dokasi; yenowu mumbanda waswejeli nyidimu yayiwahi, niyuma yaluwi yeliliyi.
Hamafuku owu hakukata hakufwa. Chanamuweleshuwu, hiyakumukamika mwitala dahewulu.
KuLida kwadiŋi kwakwihi naYopa; dichi atumbanji, chanatiyuwu nawu Petulu wudi kuLida, hiyakutemeshaku amayala ayedi nakumulembelela nawu, Bayi wulaba kwinzaku.
Petulu hakunyamuka hakuya nawu. Chanashikiyi, hiyakumutwala mwitalodu dahewulu. Ambanda amfwila ejima hiyakwimana kwakwihi nayena nakudila, nakumulejaleja yikowelu niyuma yakuvwala yachiminiyi Dokasi hachidiŋiyi nawu.
Petulu hakuyiidishamu wejima wawu, hakufukama nakulombela. Hakubalumuka nakutala kudi mufu nindi, Eyi Tabita, hindukaku. Atona nikutona. Chanamoniyi Petulu, Tabita hakuhinduka nakushakama.
Petulu hakumukwata kuchikasa chindi, hakumuhindwisha. Hakutambika akwakujila nawambanda amfwila, hakuyinkayi wamumi.
Hichikutiyakana muYopa mwejima; amavulu hiyakumukuhwelela Mwanta.
Petulu hakushakama muYopa mafuku amavulu kwamuntu ijina dindi Shimona, mukwakuloomba yitembi.
MuKesareya mwadiŋi iyala wumu, ijina dindi Konelisu, mukulumpi wamashidika atenaŋawu nawu aItaliya;
muntu wukweti kalemesha kakulemesha Nzambi, wakamaŋa Nzambi hamu nawakwetala dindi ejima, wenkelaŋa antu yamukunkulu yayivulu, walombelelaŋa kudi Nzambi hefuku hefuku.
Hakumona muchimwenu chalumbuluka, kaŋelu kaNzambi hakwinza kudi yena hampinji kwiji yamuchitanu nachiwana yefuku (15:00 hrs), hakumwila nindi, Eyi Konelisu.
Niyena chanamushinshikiyi kaŋelu swi-i, hakutiya woma nindi, Chumanyi Mwanta? Yena hakumwila nindi, Kulombela kweyi kwakuvulu niyamukunkulu yeyi yinashiki kudi Nzambi, anakwanuki nachu.
Dichi dinu, temeshaku amayala kuYopa, akaleti Shimona atumbiluwu ijina dikwawu daPetulu;
washakama kwamuntu wumu ijina dindi Shimona, mukwakuloomba yitembi, wukweti itala dindi kwakwihi nakaluŋalwiji.
Chanayiyi kaŋelu wadiŋi nakuhosha nindi, Konelisu hakutambika aŋamba jindi ayedi, niishidika wumu wukweti kalemesha kakulemesha Nzambi, wowu akwakumwimena hefuku hefuku.
Hakuyihitila mwejima mwanamulejuwu kudi kaŋelu, hakuyitemesha kuYopa.
Chikunachi, achidi kuya munjila yawu, hiyakuya nakuswila kwakwihi namukalowu, Petulu hakukanduka hewulu detala alombeli, kwiji neyi hampinji yamuchitanu nayimu (12:00 hrs).
Hakutachika kutiya nzala, hakukeŋa kudya. Hachidi kuloŋeshawu kudya, Petulu hakukeŋa kuya mutulu, hakumona chimwenu.
Wamweni iwulu hiyakudijikula, nichuma kwiji chidi neyi ihina deneni, hichikuzelumuka, hiyakuchizelumwina kumawombu achu awana, chishika niheseki.
Mwenomu mudi anyama anyichidi yejima, niyuma yazalalaŋa hamaseki, nituda twahaluzwizu.
Kudi yena hikukwinza izu dakwila nawu, Eyi Petulu, nyamukaku, wujahi, wudyi.
Ilaŋa Petulu nindi, Anha-a, Mwanta! Kanda dehi nidyi chuma chatama hela chamajiluku.
Izu hidikwinza kudi yena ipampa damuchiyedi nawu, Chuma chanatookeshiyi Nzambi, bayi wuchitena neyi chatamaku.
Chenichi achilili kasatu; chumochu achitambula nikwiwulu hohenohu.
Hachidiŋiyi Petulu kujinoka nankashi, nindi chimwenu ichi chinamoni chinayi mudihi? kukasumuka owu amayala atemesheluwu kudi Konelisu, anehuli dehi kwitala daShimona, anemani dehi kuchisu chachipaŋu.
Hiyakutambika nakwihula nawu, Shimona atumbiluwu ijina dikwawu daPetulu, washakama kunu?
Hachidiŋiyi Petulu kutoŋojoka nsaŋu yachimwenu ochu, Spiritu hakumwila nindi, Tala, amayala asatu anakukeŋi.
Dichi nyamukaku wusuluki, wuyi nawu chakadi ntadi; yami inayitemeshi.
Petulu hakusulukila kudi owu amayala nindi, Yami muntu mudi nakukeŋa; munenjilidi?
Nawu, Mukulumpi wamashidika Konelisu, muntu waloŋa wakamaŋa Nzambi, amuhamekaŋa kudi munza wejima wawaYudeya, anamuleji kudi kaŋelu wajila nawu akakutambiki wuyi kwitala dindi, kulonda atiyi mazu kudeyi.
Petulu hakuyitambika mwitala hakuyileja kwakukama. Chikunachi hakunyamuka hakuya nawu, nianakwindi amakwawu akuYopa hiyakumutwalaku.
Chikunachi ifuku dikwawu hiyakwiŋila muKesareya, kuwana Konelisu wudi nakuyichiŋilila, wapompesha dehi antaŋa jindi niamabwambu jindi adikundayi nawu.
Chaneŋiliyi Petulu, Konelisu hakumubulakana, hakudinata kunyendu yindi nakudifukula kudi yena.
Ilaŋa Petulu hakumuhindwisha nindi, Imanaku; ninami nawa nimuntu kwami.
Iku wudi nakuhosha nindi hakwiŋila, hakuwana antu amavulu anapompi dehi.
Hakuyila nindi, Enu aweni muneluki kaYudeya kushakama namuntu wakumunza wacheŋi hela kwinza kwakwihi nindi, chinjila. Hela chochu, Nzambi nanleji nindi, kutena muntu neyi watama hela wamajilu, chinjila.
Dichi chimwantambika, hinukwinza chakadi ntadi. Dichi nehuli nami mwantambikiladi?
Kuchinka Konelisu nindi, Munahiti mafuku awana nakushika hampinji yinu, nadiŋi nakulombela mwitala dami hampinji yamuchitanu nachiwana (15:00 hrs); kukasumuka iyala nemani kunidi, navwali mahina atoŋeka chejeji.
Nindi, Eyi Konelisu, kulombela kweyi anakutiyi, niyamukunkulu yeyi anayanuki kudi Nzambi.
Dichi dinu, temeshaku antu kuYopa wakatambiki Shimona atumbiluwu ijina dikwawu daPetulu, akenzi kudeyi; yena wekala kwaShimona mukwakuloomba yitembi kuchikumu chakaluŋalwiji.
Dichi hinukukutemeshela antu hohenohu. Chinawahi mwani chiwunenzi. Dichi dinu, yetu awa tudi kunu kumesu aNzambi wejima wetu, kulonda tutiyi yejima yanakulejuwu kudi Mwanta.
Petulu hakuhosha nindi, Mwalala, namoni komana Nzambi haakamaŋa antu kumesuku;
hakwila munyunza yejima, muntu wamwakamaŋa yena, welaŋa mwaloŋa, amutiyaŋa kuwaha kudi Nzambi.
Enu aweni mweluka izu datemesheliyi Nzambi kudi aIsarela, nakushimuna nsaŋu yayiwahi yakuwunda mudi Yesu Kristu. Yena diyi Mwanta wawantu ejima.
Nsaŋu iyi enu aweni mwayiluka, yatiyakeni mwahita Yudeya mwejima; yatachikilili kuŊaliliya hakumishiluwu chijimikilu chashimwiniyi Yowanu.
Mwatiya dehi nsaŋu yakutena Yesu wakuNazareta, chamuwayishiluwu kudi Nzambi naSpiritu Wajila naŋovu; yena wahitaŋenaŋa nakwila yayiwahi, nakukolesha antu ejima akabishilaŋawu kudi diyabolu, muloŋa Nzambi wadiŋi nayena.
Yetu ayinsahu twamweni namesu mwejima mweliliyi mwituŋa dawaYudeya nimuYerusalema; yena nawa amujahili, nakumukudika hamutondu.
Yena amusaŋwili kudi Nzambi mudi afu ifuku damuchisatu;
hakumumwekesha hatooka, bayi kudi antu ejimaku, ilaŋa kudetu ayinsahu akutondaŋahu dehi kudi Nzambi, yetu twelili nikudya nikunwa nindi heliliyi nasaŋuki dehi mudi afu.
Yena hakutuleja nindi tushimwini antu, tushimuni wunsahu wakutena netu yenowu diyi anafuukuluwu kudi Nzambi kwikala mukwakusompesha niamomi niafu.
Amushimunaŋa wunsahu kudi atuprofwetu ejima, nawu mwijina dindi antu ejima ákumukuhwelela akamona kuyanakena nshidi.
Iku Petulu wuchidi kuhosha mazu awa, Spiritu Wajila hakuholokela hadi antu ejima adiŋi nakutiya.
Niakwakwalama enjili naPetulu adiŋi akuhwelela, chanachimonuwu, hiyakuhayama wejima wawu nawu, Komana hadi aJentili nihena nawa anechiluhu chamukunkulu chaSpiritu Wajila.
Muloŋa atiyili hiyakuhosha madimi acheŋi nakumutohesha Nzambi.
Petulu hakwila nindi, Muntwinyi natweshi kulekesha menji, abuli kuyijimika awa anatambuli Spiritu Wajila mwomutwatambwili ninetu?
Hakuyila nindi ayijimiki mwijina daYesu Kristu. Hiyakumulembelela nawu ashakamuku mafuku amakwawu.
Apostolu nianakwawu amuYudeya, hiyakutiya nawu aJentili niwena nawa anatambuli dehi izu daNzambi.
Chanenziyi Petulu kuYerusalema, akwakwalama hiyakutadika nindi,
nawu, Eyi weŋilili mwawayidima, hiwukudya nawu.
Petulu hakutachika kuyilumbulwila mwahitili nsaŋu yejima.
Nindi, Chinadiŋi kumukala waYopa nakulombela, hinukukeŋa kuya mutulu, muchimwenu hinukumona chuma kwiji chidi neyi ihina deneni, hichikuzelumuka, hiyakuchizelumuna kwiwulu kuchadiŋi kumawombu achu awana, chishika nikudami.
Kushinshikamu hinukumona mudi anyama ahanu heseki, nianyama amumpata, niyuma yazalalaŋa, nituda twahaluzwizu.
Hinukutiya izu nawu, Eyi Petulu, nyamukaku, wujahi, wudyi.
Ami hinukwila nami, Anha-a, Mwanta, kanda dehi nidyi chuma chatama hela chamajiluku.
Izu hidikwakula kwiwulu kamuchiyedi nawu, Chuma chanawahishiyi Nzambi, bayi wuchitena neyi chatamaku.
Chanachiluwu kasatu ayikokela niyejima mwiwulu.
Hohenohu kutala amayala asatu, ánatemeshuwu dehi kudami kufuma kuKesareya, anemani dehi kwitala kutwadiŋi.
 Spiritu hakunleja kuya nawu, chakubula kwakama. Nayili hamu nanawa anakwetu atanu nawumu; twiŋila nimwitala dayenowu iyala.
Hakutuleja chamweniyi kaŋelu nemani mwitala dindi, nichamulejeluwu kudi owu kaŋelu nindi, Temeshaku antu kuYopa, akaleti Shimona atumbiluwu ijina dikwawu daPetulu;
 akakuleji mazu akuyamwina nineyi niakwetala deyi ejima.
Chinadiŋi nakutachika kuhosha, Spiritu Wajila hakuholokela hadi wena, mwomwaholokeleliyi hadetu hakusambila.
Hinukwanuka mazu aMwanta eliliyi nindi, Chalala Yowanu wajimikili mumenji, hakwila enu akayijimika mudi Spiritu Wajila.
Dichi dinu, Nzambi ayinka nichamukunkulu chochimu chatwinkeliyi etu hitwakuhweleleli Mwanta Yesu Kristu, yaminyi mwaka nimoni kudikaŋa naNzambi?
Chanatiyuwu yumiyi, amwena ninzo-o; hiyakumulemesha Nzambi nawu, Komana Nzambi neteji aJentili kubalumuka munyichima amoni wumi.
Owu apalaŋesheluwu nekabisha dasaŋumukili hansaŋu yaStefwanu hiyakwenda chakushika nikuFwenisiya, nikuKipirosi, nikuAntiyoki, nakushimununa izu daNzambi kudi aYudeya hohu, bayi kudi acheŋuku.
KuKipirosi nakuKireni kwadiŋi amayala amakwawu avwalikilili kwenoku; wenawa chanashikuwu kuAntiyoki, hiyakuhoshahosha nawaGriki nawa, nakushimuna nsaŋu yaMwanta Yesu.
Chikasa chaMwanta hichikwikala nawena, amavulu nankashi hiyakukuhwelela, hiyakubalumuka nakutala kudi Mwanta.
Nsaŋu yayumiyi yitiyakana nikudi akwachipompelu chadiŋi muYerusalema, hiyakutemeshaku Baranaba akashiki nikuAntiyoki.
Yena chanashikiyi, chanamoniyi wuselewa waNzambi, hakutiya kuwaha; hakuyikonkomwena wejima wawu nindi akakakeli Mwanta chakutaku muchima.
Muloŋa wadiŋi iyala wamuwahi, wenzala naSpiritu Wajila nikukuhwelela. Antu amavulu adibombeli naMwanta.
Baranaba hakuya nakukeŋa Sawulu kuTarusa. Chanamuwaniyi hakumuleta kuAntiyoki.
Hiyakupompaŋa hamu nachipompelu mwaka wejima, nakutaŋisha antu amavulu nankashi. KuAntiyoki diku kwasambilili kutenawu atumbanji ijina dawakwaKristu.
Hamafuku owu, kuYerusalema hikukufuma atuprofwetu hiyakwinza kuAntiyoki.
Hikukwimana muntu wumu, ijina dindi Agabusi, hakushimunaŋahu dehi naSpiritu nindi kwakenza nzala yeneni mwahita mpata yamunu mwishina yejima. Nzaloyu yaholokeli hamafuku adiŋiyi Kaludusa mwanta.
Nochu atumbanji ejima hiyakwila nawu tukwashuku anakwetu adi muYudeya. Hiyakukwasha iwu mwanatwesheliyi, iwu mwanatwesheliyi.
Chaneluwu mwenimu, hiyakutemesha kudi akulumpi yuma yapompesheluwu, kumakasa aBaranaba naSawulu.
Kafwampi wowena mafuku owu mwanta Herodi hakwolola makasindi akabishi antu amakwawu amuchipompelu.
Hakujaha Yakoba manakwaYowanu nampoku yakabali.
Chamweniyi chinatiyishi aYudeya kuwaha, hakubombelaku chuma chikwawu chakukwata niPetulu nawa. Wenowu mafuku adiŋi akudya mankendi akadi iluŋi.
Chanamukwatiyi, hakumusha mukaleya, hakumwinka kudi mashidika ikumi natanu nawumu (16), amuhembaŋa awana awana, nindi Chipandakenu chisambili kuhita nimwidishi kudi antu.
Dichi Petulu hiyakumuhembaŋa mukaleya; ilaŋa akwachipompelu hiyakumulombelelaŋa naŋovu kudi Nzambi.
Wowena wufuku watoŋojokelaŋayi Herodi nindi nakamwidisha kumadiki, Petulu wadiŋi wakama swatáka mutulu, saŋa amukasilawu mukachi kamashidika ayedi namaleŋi ayedi, anhembi anemani kuchenzelu chakaleya. 
 Kukasumuka kaŋelu kaMWANTA nemani dehi kwadiŋiyi; chejeji chitoŋeka nimukapeka kamukachi kakaleya. Hakumweta Petulu hakabavu, hakumuhindwisha mutulu nindi, Nyamukaku swayi. Maleŋi indi aholoka nikumakasindi mbambala.
Kaŋelu hakumwila nindi, Vwalaku, wukasi ninkwabilu jeyi. Hakwila mwenomu. Hakumwila nindi, Dikumbakeshi chikowelu cheyi, wunlondi.
Edika nikwidika, hakumulondela. Chadiŋi nakumwilawu kudi kaŋelu, yena kwiluka nehi; hakutoŋojoka nindi namoni chimwenu.
Chanapandakanuwu anhembi akusambila niamuchiyedi, hiyakushika kuchenzelu chachikuŋu chakuma kuŋanda; hichikudenzulukila chacheni. Hiyakwidika, hiyakuya mumukwakwa wumu; hohenohu kaŋelu hakudiyila kwindi.
Petulu chanabazumukiyi nindi, Komana yami! Hakuhosha nindi, Ichi dinu neluki chalala, komana Mwanta natemeshi kaŋelu kindi, nampulwishi dehi kuchikasa chaHerodi, nimwejima mwadiŋi nakuchiŋejawu aYudeya.
Chanatoŋojokiyi, hakuya kwitala daMariya, mama yaYowanu atumbiluwu ijina dikwawu daMaku, mwapompelawu dehi antu amavulu nakulombela.
Chanadondomweniyi kuchenzelu chakuchipaŋu, hikukwinza chaŋadima chamumbanda, ijina dindi Roda, kulonda atiyilili.
Chanelukiyi izu daPetulu, hamweni jakumwenzulwilaku nakuzaŋalala kwanatiyiyi. Hakufunta lufuchi nakuleja akwawu nindi, Petulu nemani kuchisu iwu.
Wena hiyakumwila nawu, Eyi wunaandali! Yena hakukolesha chikupu nindi, Diyi Petulu. Wena nawu, Kwiji hikaŋelu kindi.
Ilaŋa Petulu saŋa adondomwenayi. Chanenzululuwu, hiyakumumona hiyakuhayama.
Ilaŋa yena hakuyimwenesha nachikasa; hakuyilumbulwila mwanamwidishiluwu mukaleya kudi Mwanta. Hakuyila nindi, Mumulejaŋamu Yakoba nianakwetu. Hakufumaku, hakuya kwacheŋi.
Chikunachi, kudi mashidika hikukuvwakuka ipumba, nawu Petulu nayi kudihi?
Herodi chanamwiliyi keŋe-e, kumumona nehi, hakuyihujola anhembi; hakuhosha nindi yijahenu. Herodi hakufuma kuYudeya, hakukunkumuka kuKesareya, ashakama nikwenoku.
Herodi hakutiya kutama nankashi nawakwaTira naSidoni, wena hiyakuya kudi yena mukanka, asambila dehi kukwata wubwambu naBalasatu, yowu wahembaŋa itala dawanta, hiyakulemba nawu ashakami chachiwahi chakadi kumona njita; muloŋa ituŋa dawu datambwilaŋa kudya kwituŋa damwanta.
Hashikili ifuku dakutoŋola dehi, Herodi hakuvwalavwala yuma yindi yawanta, hakushakama hetanda dindi dawanta, hakuhosha hoshe-e.
Antu hiyakubidika naŋovu nawu, Hiizu daNzambi, hidamuntuku.
Hohenohu amweta nikudi kaŋelu kaMWANTA, nanochu chabuliliyi kulemesha Nzambi; hiyakumudya kudi mavunu, afwa nikufwa.
Ilaŋa izu daNzambi hidikutiyakana nikutanda.
ABaranaba naSawulu chanamanishuwu mudimu wawu, hiyakufuma kuYerusalema kwayiluwu, hiyakumuhitula Yowanu atumbiluwu ijina dikwawu daMaku.
Muchipompelu chadiŋi kuAntiyoki mwadiŋi atuprofwetu niankuluŋaŋa, iwu Baranaba, iwu Simeyona atumbiluwu ijina dikwawu daNigeri, iwu Lusiyu wakuKireni, iwu Manena aleleleluwu hamu nanowu mwanta Herodi, niSawulu.
Chadiŋi nakudifukulawu kudi Mwanta, nakujiŋa nakuleka kudya, Spiritu Wajila hakwila nindi, Ŋambwilenuku Baranaba naSawulu akeli mudimu wunayitambikilili.
Chanajiŋuwu cheŋi nakuleka kudya, hiyakulombela, hiyakuyinaŋika makasawu, hiyakuyitemesha nawu ayi.
Wena cheliluwu anayitemeshi dehi kudi Spiritu Wajila, hiyakuya kuSelusiya, kufuma kwenoku hiyakuya muwatu kuKipirosi.
Chanashikuwu kuSalamisa, hiyakushimuna izu daNzambi mumashikola awaYudeya. Adiŋi naYowanu Maku kulonda ekali nkwashi yawu.
Chanahituwu muchitutu chejima nikuPafwosi, hiyakuwana katepa wumu hikaprofwetu wakutwamba, kaYudeya, ijina dindi Barayesu.
Yenowu wadiŋi hamu namwanta wamukala, ijina dindi Seriji Pawulu, iyala wukweti kashinshi. Yena hakutambika aBaranaba naSawulu, hakukeŋa nindi atiyi izu daNzambi.
Ilaŋa owu katepa Elimasi, dimu mwalumbulukila ijina dindi, hakudikaŋa nawu, nindi aluwaŋeshi owu mwanta wamukala abuli kukuhwelela.
Ilaŋa Sawulu, atenaŋawu nawu Pawulu, wenzala naSpiritu Wajila, hakumushinshika swi-i,
nindi, Eyi mwana kadiyabolu, eyi wasweja kudimbana nikutama, eyi mukwankunyi nakuloŋa kwejima, wamba kaleka kuheŋesha njila jaMwanta jaloŋa mwaakanyi?
Dichi dinu tiya, chikasa chaMwanta chikukukunka, wakekala mputamesu; múkuhita chilaaka hiwakamona mwaanaku. Hohenohu kúmuholokela nimbundu nimwidima bwi-i; hakukimbuka nakukeŋakeŋa muntu wakumukwata kuchikasa.
Owu mwanta wamukala, chanamoniyi chaneluwu, hakukuhwelela, nahayami dehi ntaŋishilu yakutena Mwanta.
Pawulu nawakwawu hiyakufuma kuPafwosi muwatu, ashika nikuPerega muPamfwiliya; kwenoku Yowanu Maku hakuyishiya, hakufunta kuYerusalema.
Ilaŋa wena hiyakuhita muPerega, hiyakushika kuAntiyoki wamuPisidiya. Hiyakwiŋila mushikola haSabata, hiyakushakama.
Cheliluwu enimbu anakumishi dehi kutaŋa nyikanda yajila yanshimbi niyawatuprofwetu, anyuuli jashikola hiyakuyitemeshela izu nawu, Enu anakwetu, neyi mukwetuhu izu dakukundeja hela dakukonkomwena, dihoshenu.
Pawulu hakwimana, hakwolola chikasa nindi, Enu akwetu aIsarela, ninenu mwakamaŋa Nzambi, tiyililenu.
Nzambi yaniwu munza waIsarela watondeli ankakulula jetu, watuumbakesheli iwu munza hashakaminuwu mwituŋa daEjipitu, hakuyiidishamu nachikasa chaŋovu.
Hakukaba nawu omu muchinkalampata nyaka makumi awana (40).
Chanajilumuniyi nyunza yitanu nayiyedi mwituŋa daKenani, hakuyinka ituŋa dawu diikali wuswana wawu, mwahitili nyaka kafwampi neyi nkulakaji jiwana nanyaka makumi atanu (450).
Mwejimomu hakuyinkaŋa ansompeshi nichashikiluwu hadi kaprofwetu Samweli.
Nkumininaku hiyakulomba mwanta wankanu. Nzambi hakuyinka mwana kaKishi, Sawulu, iyala wakumunza waBenjamini, himukuhita nyaka makumi awana (40).
 Chanamufumishuwu yena, hakudiishamu Davidi ekali mwanta wawu; niyena nawa wamushimwini wunsahu nindi,
Kwokudi anyana kayeniwu, mwomwakaniniyi dehi Nzambi, naleteli dehi Isarela Chamwinu, Yesu.
Hadiŋiyi Yesu kanda amwekani, Yowanu wasambililaŋahu dehi kushimwina munza waIsarela wejima chijimikilu chakubalumuka munyichima.
Helili Yowanu hakuya nakumanisha mafuku indi, hakuyila antu nindi, Enu munatoŋojoki nenu yaminyi? Ami hiniKristuku. Tiyenu, munyima yami imu mudi nakwinza muntu, ami hinatelela hela tuhu kusubula nkwabilu jakunyendu yinduku.
Enu anakwetu, enu anyana akumuchidi waAbarahama, ninenu mwakamaŋa Nzambi, tiyenu, anatutemesheli dehi izu dawamwinu weniwu.
Chamuyambiluwu Yesu kudi antu ekala muYerusalema, hamu nawanyuuli jawu, chabuliluwu kwiluka nimazu awatuprofwetu ataŋaŋawu haSabata jejima, mazu awa analumbuluki dehi nanochu chamuhishiluwu.
Cheliluwu wena kumumona nachitela chakumujahila nehi, hiyakumulomba Pilatu nawu chiŋa amujahi tuhu.
Chanamanishuwu yuma yamusonekeleluwu yejima, hiyakumukulula hamutondu, nakumukamika mwijamu.
Ilaŋa Nzambi hakumusaŋula mudi afu.
Hiyakumumona mafuku amavulu kudi antu afuminiyi nawu muŊaliliya nakushika kuYerusalema. Ichi dinu, wena hiyayinsahu jindi akushimuna kudi antu mwamwenuwu.
Diyi nsaŋu yayiwahi yitunayileteli, yayikaninuwu ankakulula jetu.
Chamusaŋwiluwu dehi Yesu mudi afu kudi Nzambi, chinalumbulukili dehi anyanetu, mwomwasonekeluwu muIsamu damuchiyedi nawu,
Nikweniku kusaŋula kwamusaŋwiluwu kudi Nzambi mudi afu, kwakubula kufunta cheŋi mukutoka, wahoshelumu dehi mwenimu nindi,
Nahoshi nawa muIsamu dikwawu nindi,
Muloŋa Davidi, chamanishiliyi kukalakela akwawu ahanyaka yindi mwaya mpúŋa yaNzambi, wayili mutulu; hiyakumukamika kwakama ankakulula jindi, yotoka nikutoka.
Hakwila iwu asaŋulawu dehi kudi Nzambi hamweni kutokaku.
Dichi enu anakwetu, leka niyileji mwiluki chachiwahi, nami mwijina dayeniwu muntu itukuyishimwina, dimu mwekala kuyanakena antu nshidi.
Antu ejima akukuhwelela, akuyiyiŋisha nakuyitena aloŋa kuyuma yejima mwakaŋenyuwu kuyiyiŋisha nakuyitena aloŋa nanshimbi yaMosi.
Dichi babalenu, mubuli kumona mwanahoshuwu munyikanda yawatuprofwetu,
nawu,
Chanedikuwu, hiyakuyilembelela nawu akayilejuhu cheŋi nsaŋu iyi haSabata yikulondelamu.
Chanamwaŋaluwu mwenomu mushikola, aYudeya amavulu ninawa abalumukili kwikala aYudeya, akwakulemesha Nzambi, hiyakulonda aPawulu naBaranaba; wena hiyakuhosha nawu nakuyishinjila kukakela muluwi lwaNzambi.
Sabata yalondelumu, kwasheli hanti nakupompa ŋanda yejima kulonda atiyi izu daNzambi.
Ilaŋa aYudeya chamwenuwu antu amavulu, hiyakutiya ichima dasweja; hiyakutadika yuma yadiŋi nakuhoshayi Pawulu, hiyakuhosha mazu atama.
APawulu naBaranaba hiyakuhosha chakadi woma nawu, Chinawahi chitunasambili kushimuna izu daNzambi kudenu aYudeya; hakwinzichi chimunayishinjikili dehi kwakulehi nanenu, munadifuukuli enu aweni nenu himunateli kwenu wumi wahayanyakaku. Talenu, etu kwetu hitukubalumukila kudi aJentili.
Muloŋa dichi chanatulejiyi Mwanta, nindi,
Chanachitiyuwu aJentili, hiyakutiya kuwaha, hiyakulemesha izu daNzambi. Wejima wawu afuukwilawu dehi kumona wumi wahayanyaka hiyakukuhwelela.
Izu daMwanta ditiyakana nimwahita mutambowu wejima, ti-li-li.
Ilaŋa aYudeya hiyakusaŋumuna ambanda alumbwa, akwakuhameka Nzambi, niakulumpi amayala amuŋandoyu, hiyakusaŋumuna ikabisha dakukabisha aPawulu naBaranaba, hiyakuyihaŋa muŋinza jawu.
Ilaŋa wena hiyakutotomona lunkuŋu lwakunyendu yawu, hiyakuya kuIkoniyumu.
Atumbanji aswejeli muzaŋalu nikwinzala naSpiritu Wajila.
MuIkoniyumu hiyakwiŋila mwayedi wawu mushikola yawaYudeya, hiyakuhosha chakwila niizaza dawaYudeya nidawaGriki dadeni hiyakukuhwelela.
Hakwila aYudeya, ábulili kwovwahilamu, hiyakusaŋumuna aJentili kulonda atiyi anakwetu kutama.
Dichi hiyakulabila kwenoku mafuku amavulu nakuhosha mudi Mwanta chakadi woma; Mwanta hakukolesha wunsahu wamazu aluwi lwindi; hakwiteja kukoŋa yinjikijilu niyihayamisha namakasawu.
Izaza damuŋandoyu hidikwambuka; awa nakukundamena aYudeya, awa nakukundamena apostolu.
Chanafukuluwu aJentili nawaYudeya, hamu nawanyuuli jawu, nawu ayikoŋi apostolu chatama, ayasoli malola,
hiyakuchiluka, hiyakutemukila kuŋanda jamuLikoniya, jojaListira naDeribi, nikwiluŋa danyeŋumukaku;
hiyakushimuna nsaŋu yayiwahi kwenoku.
KuListira kwadiŋi iyala wabula ŋovu kunyendu, kanda endaŋahu dehi kufumisha havwalikiliyi.
Yenowu hakutiya mwadiŋi nakuhoshayi Pawulu. Pawulu hakumushinshika swi-i, hakumumona nindi wukweti kukuhwelela kwakumukolesha;
hakuhosha nezu daŋovu nindi, Imanaku zululu. Yotakumuka nikutakumuka, enda nikwenda.
Mazaza awantu, chanamonuwu chuma chaneliyi Pawulu, hiyakubidika mwidimi daLikoniya nawu, Akishi anatusulukili nanyijimba yafwana neyi antu.
Hiyakutumba Baranaba nawu Zewusi; Pawulu nawu Heremi, muloŋa diyi waswejelaŋa kuhosha.
Chikombeji chaZewusi wukweti Tembeli yindi kwakwihi naŋandoyu, hakuleta aŋombi niyibaaba yamafu kuchisu chaŋanda, nindi niyena hamu namazaza ayiketwili yimuna.
Ilaŋa apostolu, aBaranaba naPawulu, chanachitiyuwu, hiyakutabola mahinawu, hiyakulundumukila mwizaza dawantu;
hiyakubidika nawu, Enu akwetu, iyi yuma yimukwila yanka? Etu nawa tuyantu twatiyaŋa mumwatiyaŋenu; tunayileteli nsaŋu yayiwahi, yakwila netu muleki yumiyi yamukunkulwayi, mubalumuki munyichima, mutali kudi Nzambi wamumi waleŋeli iwulu niiseki, nikaluŋalwiji niyejima yekalamu.
Nyaka yinahiti dehi munyima wetejeli nyunza yejima nindi yendi tuhu munjila jawu awenawu.
Hela chochu, hayilekeli tuhu chakadi kuyishiyila wunsahu windi wakwila chachiwahuku. Wayinkelaŋa nvula yakufuma kwiwulu, niyilaaka yakudya, nakuyitiyisha kuwaha nayakudya, nikuluŋa mwaya nyichima yenu mwejima.
Chahoshelaŋawu mazu awa, hasheli hanti nakukaŋanya kulekesha mazaza awantu kuyiketwila yimuna.
Kwenoku hikukwinza aYudeya anafumi dehi kuAntiyoki wamuPisidiya nikuIkoniyumu, wena chanakanjikijuwu mazaza awantu, hiyakumwasola Pawulu malola. Chanatoŋojokuwu nawu wafwa dehi, hiyakumukokela hanzi yaŋanda.
Chadiŋi nakwimanawu atumbanji kwakwihi nayena kwi-ndo, hakunyamuka, hakwiŋila cheŋi muŋandoyu. Chikunachi hakufumamu naBaranaba, hiyakuya kuDeribi.
Chanashimunuwu nsaŋu yayiwahi muŋandoyu nakwilisha atumbanji amavulu, hiyakufunta cheŋi kuListira, nakuIkoniyumu, nikuAntiyoki wamuPisidiya.
Hiyakukolesha nyichima yawatumbanji, nakuyikonkomwena nawu akakeli muchikuhwelelu, nawu kwiŋila muwanta waNzambi chiŋa tusambila kumona lukadi lwaluvulu nankashi.
Chanayitondeluwu akulumpi mwahita yipompelu yejima nakulombela nakuleka kudya, hiyakuyikunjika kudi Mwanta anakuhweleluwu.
Hiyakupandakana muPisidiya, ashika nikuPamfwiliya.
Chanashimunuwu izu daNzambi muPerega, hiyakukunkumuka kuAtaliya.
Kufuma kwenoku hiyakuya muwatu kuAntiyoki, kwayikunjikiluwu kuluwi lwaNzambi akayi nakwila mudimu waneluwu dehi.
Chanashikuwu, hiyakupompesha chipompelu, hiyakushimuna yuma yejima yaneliyi Nzambi nawena, ninichi chanayenzulwiluwu aJentili chenzelu chakukuhwelela.
Hiyakushakama nawatumbanji mafuku amavulu.
KuYudeya hikukufuma antu amakwawu hiyakutaŋisha akwakukuhwelela nawu, Chiŋa akayalamisha mwaya chijila chaMosi kulonda mwakahandi.
Chanatadikuwu nawaPawulu naBaranaba tadike-e, nikudihujola nawu, hiyakukunjika aPawulu naBaranaba niakwawu, akayi nansaŋu iyi kuYerusalema kudi apostolu nawakulumpi.
Dichi chipompelu hichikuyishinjikijaku munjila yawu; hiyakuhita muFwenisiya nimuSamariya nakushimuna chanabalumukuwu aJentili; hiyakuyiluŋisha nankashi anakwawu ejima.
Chanashikuwu kuYerusalema, hiyakuyitambula kudi chipompelu nikudi apostolu nawakulumpi, hiyakuyishimwina mwejima mwaneliyi Nzambi nawena.
Hikukunyamuka akwachaaku chawaFwarisewu amakwawu akuhwelela dehi, hiyakwila nawu, Chiŋa ayalamishi, ayitaŋishi nawa kuhemba nshimbi yaMosi.
Apostolu nawakulumpi hiyakupompa nakutoŋojoka nsaŋu iyi hamu.
Chanadihujoluwu ihujole-e, Petulu hakwimana nakuyila nindi, Enu anakwetu, enu aweni mweluka dehi chantondeluwu kudi Nzambi mukachi kenu hamafuku akusambila, kulonda aJentili atiyi mazu ansaŋu yayiwahi kukanwa kami, amoni kukuhwelela.
Dichi Nzambi, weluka nyichima yawantu, washimuna dehi wunsahu wakuyinka Spiritu Wajila mwomwatwinkeleliyi etu.
 Kwambula mukachi kawena nanetu nehi, natookeshi dehi nyichima yawu nakukuhwelela.
Enu munakeŋelidi kumweseka Nzambi, chakwiŋija nshiŋu jawatumbanji mumpanda yakaŋenyuwu kusenda hela ankakulula jetu hela etu aweni?
Etu tunakuhweleli netu akatuhandisha naluwi lwaMwanta Yesu, mwomwakayihandishilawu niwena nawa.
Izaza dawantu dejima dimwena ninzo-o. Hiyakutiyilila nsaŋu jadiŋi nakushimunawu aBaranaba naPawulu, jayinjikijilu nayihayamisha yanakoŋiyi Nzambi nawena mukachi kawaJentili.
Chanamwenuwu nzo-o, Yakoba hakwakula nindi, Enu anakwetu, ntiyililenu.
Shimona nashimuni dehi chasambililiyi Nzambi kuhempula aJentili, kulonda kutambwilamu antu ambala ejina dindi;
mwomwaya mazu awatuprofwetu asonekeluwu dehi,
nawu,
kulonda antu anashali akakeŋakeŋi MWANTA,
Dichi chanahoshiyi MWANTA welukishaŋa yuma yejimiyi kufumisha kushankulu.
Dichi ami naketuli dehi nsaŋu, nami bayi tukabisha aJentili akubalumukila kudi Nzambuku;
ilaŋa tukuminenu dakuyisonekela netu aleki yuma yakupesha nachu akishi, niwujila, nianyama akushotomona, nimashi.
Muloŋa kufumisha kushankulu Mosi wukweti akwakumushimuna munyikala yejima, enda ataŋa nyikanda yindi yajila mumashikola Sabata jejima.
Dichi apostolu nawakulumpi, hamu nachipompelu chejima, hiyakutoŋojoka nawu, chachiwahi kutonda mukachi ketu amayala, tuyitemeshi kuAntiyoki naPawulu naBaranaba. Hiyakutonda Yuda atumbiluwu ijina dikwawu daBarasaba, niSilasi; adiŋi amayala alema mukachi kawanakwawu.
Hiyakuyinka mukanda wakwila nawu,
Tunatiyi nawu kunu kudetu kunafumi antu amakwawu, anenzi nakuyikabisha namazu akuluwaŋesha nyichima yenu; etu kwetu hitwayilejeli mwoku.
Tunatiyaŋani namuchima wumu netu chachiwahi tutondi amayala, tuyitemeshi oku kudenu, hamu nawakwetu aBaranaba naPawulu twakeŋa,
amayala akeŋeli kufwa kukoola ijina daMwanta wetu Yesu Kristu.
Dichi tunatemeshi Yuda naSilasi, awenawu akayileja mukanwa mwomumu.
Muloŋa Spiritu Wajila ninetu tunatoŋojoki netu bayi tuyitwika chisenda chakubadika yumiyi yalemaku.
Netu, chiŋa muleki yuma yakupesha nachu akishi, nimashi, nianyama akushotomona, niwujila. Neyi mukudihemba kuyumiyi chikuwaha.
Dichi wena chanayishinjikijuwu, hiyakukunkumukila kuAntiyoki; hiyakupompesha chipompelu, ayinka ninowu mukanda.
Chanawutaŋuwu, hiyakuzaŋalala nakukundeja kwanayikundejuwu.
Yuda naSilasi awenawu adiŋi atuprofwetu nawa, hiyakukundeja anakwawu namazu amavulu, ayikolesha nikuyikolesha.
Chanashakamuwu mpinji kwenoku, anakwawu hiyakuyishinjikija mukuwunda,
afunti kudi apostolu áyitemesheli.
APawulu naBaranaba hiyakulabila kuAntiyoki, nakutaŋisha nikushimuna izu daMwanta, hamu nawakwawu amavulu nawa.
Chimunahiti mafuku, Pawulu hakumwila Baranaba nindi, Tufuntenu nakuhempula hempula anakwetu amunyikala yejima mutwashimwini izu daMwanta, twakatali chanashakamuwu.
Baranaba hakwila nindi ayi hamu naYowanu atenawu ijina dikwawu daMaku.
Ilaŋa Pawulu hakutoŋojoka nindi chatama kuya nayenowu wayishiyili kuPamfwiliya, wabulili kuya nawu kumudimu.
Kúvulumuka nintadi yayeni, hiyakwambuka; Baranaba hakusenda Maku hakuya kuKipirosi muwatu.
Hakwila Pawulu hakutonda Silasi; chanamukunjikuwu kuluwi lwaMwanta kudi anakwindi, hakuya munjila yindi.
Hakuhita muSiriya nimuSilisiya, nakukolesha yipompelu.
Hakushika kuDeribi nikuListira. Kutala kudi kambanji wumu kwenoku, ijina dindi Timotewu, mwana kamumbanda wakaYudeya mukwakukuhwelela; hakwila tata yindi wadiŋi kaGriki.
Himuntu ahamekawu kudi anakwindi adiŋi kuListira nakuIkoniyumu.
Hiyakumukeŋa kudi Pawulu nindi ayaŋa nindi. Chanamutambuliyi hakumwalamisha, muloŋa waakamini aYudeya adiŋi munyikala yakwenoku, muloŋa antu ejima eluka dehi nawu tata yindi kaGriki.
Chayilaŋawu nakuhitahita munyikala, hiyakuyilejaleja yijila yayilejeluwu kudi apostolu nawakulumpi kuYerusalema, nawu ayovwahili.
Yipompelu hiyikudikolesha muchikuhwelelu, akwakukuhwelela hiyakuya nakuvula hefuku hefuku.
Hiyakupandakana kuFwirijiya nakuŊalija, muloŋa Spiritu Wajila wayilekesha dehi kushimuna izu daNzambi muAsiya.
Chanashikuwu kuŋinza yaMisiya, nawu eseki kuya kuBitiniya, Spiritu waYesu kuyiteja nehi.
Hiyakupandakana Misiya, akunkumukila nikuTirowasi.
Pawulu hakumona chimwenu nawufuku; hakumona iyala wakuMasidoniya, nemani nakumulembelela nindi, Zambukilaku kunu kuMasidoniya, wutukwashuku.
Chanamoniyi chimwenu ochu, hohenohu tukeŋa nikuya kuMasidoniya, tuneluki dehi netu Nzambi natutambiki, kulonda twakashimuni nsaŋu yayiwahi kudi antu akwenoku.
Dichi hitukufuma kuTirowasi muwatu, twimakana nzwa-a nikuSamotirasi; chikunachi tushika nikuNeyapoli.
Tufuma nikwenoku tuya nikuFwilipi, yoyiŋanda yamuMasidoniya yalema, mwatuŋishawu dehi aRoma mashidikawu. Hitukulabila muŋandoyu mafuku amakwawu.
Hitukwidika kuchisu chamuŋanda haSabata, hitukuya kuchikumu chakaloŋa, kutwatoŋojokeli netu kwiji diku kwapompelaŋawu nakulombela. Hitukushakama nakuhoshahosha nawambanda apompeli kwenoku.
Mumbanda wumu, ijina dindi Lidiya, wakumukala waTiyatira, mukwakulandisha mahina awusombu, mukwakuhameka Nzambi, hakututiya. Mwanta hakwenzulula mumuchima windi, kulonda atambuli nsaŋu yakuhoshayi Pawulu.
Chanamujimikuwu niyena niakwetala dindi, hakutulembelela nindi, Neyi munanmoni nenu namukuhweleli Mwanta, iŋilenu mwitala dami tushakami nenu. Hakutushinjila chakutushinjila.
Chelili hitukuya kwalombelelaŋawu, hiyakutubulakana kudi chaŋadima chamumbanda, wadiŋi naspiritu yakuhoŋa, ŋombu yindi diyi yaheteshaŋayi nachu anyanta jindi.
Yenowu hakulondaŋa Pawulu nanetu nakubidika nindi, Awa amayala hiyaŋamba jaNzambi Mukwakubadika, hiyakuyishimwina njila yakuhandila.
Hakwilaŋa mwenimu mwahita mafuku amavulu. Ilaŋa Pawulu hakutiya kumuchima bwi-i; hakushetumuka nakumwila owu spiritu nindi, Nakuleji mwijina daYesu Kristu, nami mufumi. Amufuma nihohenohu.
Anyanta jindi, chanamonuwu mwakuhwelelaŋawu kuheta munakumi dehi, hiyakukwata aPawulu naSilasi, hiyakuyikokela kuwulandilu, kumesu awanyuuli.
Chanayitwaluwu kudi ansompeshi, hiyakwila nawu, AYudeya awa hiyatuvuba adi nakukabisha nankashi ŋanda yetu.
Hiyakututaŋisha yaaku, kuyitambula hela kuyovwahila kudetu aRoma chinjila.
Izaza hidikuyilundumukila nandombu, ansompeshi hiyakuyitabwila mahinawu, hiyakuleja mashidika nawu yetenu natubama.
Chanayetuwu tubama twatuvulu hiyakuyinatila mukaleya; hiyakuleja mukwakuhemba kaleya, nawu ayihembi chachiwahi.
Yena chanamulejuwu ochu, hakuyishinjikila mukatala kamukachi kakaleya, hakupata nyendu yawu mumpompa.
Ilaŋa mukachi kawufuku, aPawulu naSilasi adiŋi nakulombela nakwimbila Nzambi tumina, iku antu amukaleya enda ayitiya.
Kukasumuka himutentanshi waweni; chikuku chetala dakaleya hichikutenta nte-nte, yenzelu yejima yenzuluka nihohenohu, maleŋi awantu ejima amukaleya asubuka nikusubuka.
Mukwakuhemba kaleya hakubazumuka mutulu, hakumona kuyenzelu yakaleya kwachashi; hakuhola mpoku yindi yakabali, nindi adijahi, muloŋa natoŋojoki nindi antu amukaleya anatemuki dehi.
Ilaŋa Pawulu hakubidika nezu daŋovu nindi, Bayi wudikatishaku, yetu awa wejima wetu.
Mukwakuhemba kaleya hakutambika antu aleti yimunyi, hakukilukilamu, iku wudi nakuzaala woma, hakudinata heseki kunyendu yaPawulu naSilasi.
Hakuyiidishamu nindi, Enu anyanta, nukwila ŋahi namwinewi?
Wena nawu, Mukuhweleli Mwanta Yesu, wamwinewi, nineyi niakwetala deyi.
Hiyakushimwina yena, niantu ejima amwitala dindi, izu daMwanta.
Yena hakuyitwala yoyena mpinji yawufuku oyu, hakukosakosa nyinkakambu yawu; amujimika niyena niayindi ejima hohenohu.
Hakuyiŋija mwitala dindi, hakuyitentekela yakudya. Hakuzaŋalala nankashi chanakuhweleliyi Nzambi niayindi ejima.
Chelili kunachi dehi, ansompeshi hiyakutemesha anhembi, nawu, Yilekenu amayala ayi tuhu.
Mukwakuhemba kaleya hakulejamu Pawulu, nindi, Ansompeshi anatemeshi izu dakwila nawu, Yenu. Dichi dinu fumenumu muyi chachiwahi.
Ilaŋa Pawulu hakuyila nindi, Kutweta anatweteli hatooka chakadi kutuhisha, kutoŋa etu tuyaRoma; hiyakutunatila mukaleya, atufumishumu kumbadi? Chinjila! Enzaŋa kwawu awenawu atufumishumu.
Anhembi hiyakuleja ansompeshi mazu awa. Chanatiyuwu nawu hiyaRoma, atiya niwoma.
Hiyakwinza nakuyilembelela. Chanayifumishuwu hiyakulomba nawu, Fumenu mwani kuŋanda yetu.
Hiyakufuma mukaleya hiyakuya kwaLidiya. Chanamonuwu anakwetu nakuyikundeja, hiyakufuma kwenoku.
Chanapandakanuwu muAmfwipoli nimuApoloniya, ashika nikuTesalonika kwadiŋi shikola yawaYudeya.
Pawulu hakwiŋilamu neyi chelilaŋayi dikalu, hakudihujola nawu mwomwaya nyikanda yajila, Sabata jisatu.
Hakuyilumbulwila nakukolesha chikupu nindi, Chalala chateleleli Kristu kukaba nakusaŋuka mudi afu; nindi, Iwu Yesu inidi nakuyishimwina, diyi Kristu.
Amakwawu hiyakwiteja, hiyakudibomba nawaPawulu naSilasi, niaGriki akwakuhameka Nzambi izaza dadeni, niambanda alema amavulu.
Ilaŋa aYudeya, anatiyi dehi ichima, hiyakufumba amayala atama ayiluwaŋimbi, hiyakupompesha izaza dawantu, avwakula niipumba mwahita ŋanda yejima. Hiyakulotokela kwitala daYasoni, hiyakukeŋa nawu ayiidishi kudi antu.
Chanakaŋanyuwu kuyiwana, hiyakukokela Yasoni nianakwetu amakwawu kumesu awanyuuli jaŋanda, nakubideka naŋovu nawu, Wenawa hiyatuvuba anavunduli mpata yamunu mwishina yejima, anenzi nikunu nawa;
anayitambuli kudi Yasoni. Wejima wawu hiyovwahilaŋa nshimbi jaKesaruku, elaŋa nawu kudi mwanta wankanu wacheŋi, yowu Yesu.
Izaza dawantu nianyuuli jaŋanda, chanatiyuwu yumiyi, kutiyakana niipumba dandombu.
Chanatambuluwu kapopu kudi Yasoni nawakwawu, hiyakuyumbaku nawu ayi.
Hohenohu anakwetu hiyakutemesha aPawulu naSilasi kuBereya nawufuku. Chanashikuwu, hiyakwiŋila mushikola yawaYudeya.
AYudeya akwenoku hiyakubadika amuTesalonika kalemesha, muloŋa wena anyakeli kutambula izu daNzambi; hiyakutalatala munyikanda yajila hefuku hefuku, amoni neyi yumiyi dimu yaya.
Dichi amavulu hiyakukuhwelela; niambanda aGriki alumbwa amavulu, niamayala amavulu nawa.
Ilaŋa aYudeya akuTesalonika, chanelukuwu nawu Pawulu nashimuni dehi izu daNzambi muBereya nawa, hiyakuya kwenoku nakuyibobwesha, kulonda afutwishi nyichima yezaza dawantu.
Anakwetu atemesha niPawulu hohenohu, ayi akashikaŋahu dehi kukaluŋalwiji; aSilasi naTimotewu hiyakushala kwenoku.
Antu amutweleluku Pawulu hiyakumushikija kuAtenisi. Chanayilejiyi nindi aSilasi naTimotewu akanyakali kwinza, hiyakufunta.
Pawulu chadiŋi nakuyichiŋililayi kuAtenisi, spiritu yindi hiyikutiya chikela, chanamoniyi ŋanda yejima yinenzali ankishi to-o.
Dichi hakudihujola nikutadikaŋa mushikola nawaYudeya nawakwakudifukula kudi Nzambi; nikuwulandilwilu nawantu akudimonayi nawu, hefuku hefuku.
AEpikureya nawaSitoki amakwawu adiŋi akwakukeŋakeŋa kwiluka maana, hiyakumubulakana. Amakwawu hiyakwila nawu, Iwu Sakubobola keŋa ahoshi nindidi? Amakwawu nawu, Kwiji hakushimuna akishi akwituŋa dacheŋi; nanochu chadiŋi nakushimunayi Yesu, nikusaŋuka mudi afu.
Hiyakumukwata kuchikasa, hiyakuya nindi hampidi yaMarasa; hiyakumwila nawu, Iyi nsaŋu yayiha yiwudi nakushimuna, etu nawa tukutwesha kuyiluka, tahindi?
Wunaleti nsaŋu yacheŋi kumatu etu; dichi tunakeŋi twiluki nsaŋu iyi.
AkwaAtenisi ejima, hela enyi, hiyelili chuma chacheŋuku, akuminini dakushimuna hela kutiya chuma chachiha hohu.
Dichi Pawulu hakwimana hakachi kawu hampidi yaMarasa, hakwila nindi, Enu akwetu amayala akwaAtenisi, namoni mwasweja kukeŋa kupeshapesha.
Muloŋa chinadiŋi nakuhitahita hinukumona yuma yimwapeshaŋa; hinukuwana nawa kameŋa kakusoneka nawu,
Yowu Nzambi waleŋeli mpata yamunu mwishina niyuma yejima yidumu, diyi Mwanta wamwiwulu niweseki. Hashakamaŋa kwindi mumatembeli akutuŋa namakasa awantuku;
hela kumukalakela hiyamukalakelaŋa namakasa awantu, mwaka eli nindi nakeŋi chumaku. Muloŋa yena diyi wenkaŋa antu wumi nimuuya niyuma yejima.
Wafumishili kudi muntu wumu nyunza yawantu ejima, kulonda ashakami heseki dejima. Hakuyitoŋwela yilaaka yawu, niŋinza jawu mwakushakaminawu.
Nindi akakeŋakeŋi Nzambi, hamwaha akamupapata, akamuwana; kutoŋa yena hekala kwakulehi nanetu ejimaku.
Muloŋa mudi yena dimu mutwahandilaŋa, dimu mutwendelaŋa, dimu mutwekalilaŋa. Mwomwaneluwu akwakusoneka enwenu aweni amakwawu nawu, Twafuma kudi yena.
Ichi dinu chituneli twafuma kudi Nzambi, wuNzambi hitwadi kuwutoŋojoka netu wudi neyi wuru indi kwiji siliva, indi kwiji ilola dabazaŋawu nawukalawenu wamaana amuntuku.
Nzambi wadiwili oyu nyaka yakuyamba; hakwinza katataka naleji antu ejima kwejima kwejima, nindi abalumuki munyichima.
Muloŋa nashumu dehi ifuku damba kasompeshayi matuŋa mwaloŋa, neyala anafuukuliyi dehi. Mwenomu nakoleshumu dehi kudi antu ejima, nanochu chanamusaŋuliyi mudi afu.
Dichi wena chanatiyuwu nsaŋu yakusaŋuka mukufwa, amakwawu hiyakuseha; hakwila amakwawu nawu, Tunakeŋi kutiya cheŋi nsaŋu iyi.
Dichi Pawulu hakufuma mukachi kawu.
Amayala amakwawu hiyakumukakela, hiyakukuhwelela; adiŋi iwu Diyonisi mukwampidi yaMarasa, nimumbanda wumu ijina dindi Damarisi, hamu nawamakwawu nawa.
Kulondela hayumiyi, Pawulu hakufuma kuAtenisi, hakushika kuKorinda.
Kwenoku hakuwanaku kaYudeya wumu, ijina dindi Akwila, wavwalikili muPontu, yena mwomukufuma kuItaliya naŋodindi Prisila; muloŋa Kaludusa naleji dehi aYudeya ejima, nindi afumi muRoma. Dichi yena Pawulu hakuya kudi wena;
hakushakama nawu muloŋa mudimu wawu wowumu nayena. Hiyakukalakela hamu, muloŋa mudimu wawu wowu wakuchima matenti.
Hakudihujola nikutadikaŋa nawantu mushikola Sabata jejima; hakushinjilaŋa aYudeya nawaGriki.
Cheliluwu aSilasi naTimotewu anafumi dehi kuMasidoniya, Pawulu hakutiya iyena muspiritu. Hakushimwina aYudeya nindi Yesu diyi Kristu.
Chanadikaŋuwu nakuhosha chatama, hakutotomona mahinindi, hakuyila nindi, Mashi enu ayikumini enu aweni, ami kwami hinikweti muloŋaku. Kufumisha kulelu nukuya kwami kudi aJentili.
Hakufumaku, hakwiŋila mwitala damuntu wumu, ijina dindi Titusa Yusitu, mukwakuhameka Nzambi, wukweti itala dindi dadikuma nashikola.
Nyuuli yashikoloyu Kirisipu hakumukuhwelela Mwanta nawakwetala dindi ejima. AKorinda amavulu niwena chanatiyuwu, akuhwelela nikukuhwelela, hiyakuyijimika.
Mwanta hakumwila Pawulu muchimwenu nawufuku nindi, Bayi wutiyaŋa womaku, hoshaŋa kweyi, bayi wumwenaŋaku;
muloŋa ami nidi naneyi, hikukwikala muntu wakukuzuŋisha hela kukukatishaku; nikweti antu amavulu muŋanda yinu.
Hakushakama kwenoku mwaka wumu natukweji tutanu nakamu, nakutaŋisha izu daNzambi mukachi kawu ho-o.
Hadiŋiyi Galiyo mwanta wamukala wamuAkaya, aYudeya hiyakumunyamukila Pawulu namuchima wawu wumu, hiyakumutwala kwitanda dakusompela.
Nawu, Iwu iyala wudi nakushinjila antu kudifukula kudi Nzambi mwacheŋi, mwabula kuya nshimbi.
Heliliyi Pawulu nindi akwati kuhosha, Galiyo hakuyila aYudeya nindi, Enu aYudeya, iyi nsaŋu neyi yadiŋi yakwila chatama, hela yakubajama, nadi kwiteja tuhu kunkabisha kudenu;
kwinzichi chiyineli nsaŋu yamazu namajina nanshimbi jenwenu aweni, yiketulenu enu aweni; ami naleki kusompesha nsaŋu iyi.
Hakuyihaŋa kwitanda dakusompela.
Wena ejima amukwata ninyuuli yashikola Soseteni, amwetela nikwenoku kwitanda dakusompela. Ilaŋa Galiyo kubaŋaku nehi.
Kufumisha henaha heliluwu yumiyi, Pawulu hakulabilaku mafuku amakwawu amavulu. Nkumininaku hakushalisha anakwindi, hakuya kuSiriya muwatu, wudi nawaPrisila naAkwila; watewula dehi mutu windi muKenikiri, muloŋa wadiŋi nansaŋu yadikaniniyi.
Chanashikuwu kuEfwesesa, hakushiya akwawu kwenoku, ilaŋa yena yomweni hakwiŋila mushikola, hakudihujola nikutadika nawaYudeya.
Chanamulombuwu nawu ashakamuku mafuku amakwawu, yena kwiteja nehi.
Hakuyishalisha nindi, Neyi Nzambi neteji, nakafunta kunu kudenu. Hakufuma kuEfwesesa muwatu.
Chanashikiyi kuKesareya, chanafumiyi muwatu owu, hakukanduka kuYerusalema nakwimusha chipompelu; hakukunkumuka kuAntiyoki.
Chanashakamuku mafuku, hakufumaku, hakuhita mwituŋa daŊalija nidaFwirijiya, nakukolesha atumbanji ejima hamukala hamukala.
KuEfwesesa hikukwinza kaYudeya wumu, ijina dindi Apolosi, wavwalikili kuAlesanderiya; muntu wasweja maana nankashi, wasweja ŋovu jakwiluka mwalumbulukila nyikanda yajila.
Yena amutaŋisha dehi mwaya njila yaMwanta; wekala neyena muspiritu yindi. Hakuhosha nakutaŋisha nsaŋu yaYesu chakashinshi, weluka kwachijimikilu chaYowanu hohu.
Hakutachika kuhosha mushikola chakadi woma. Chanamutiyuwu aPrisila naAkwila, hiyakumutwala kwitala dawu, hiyakumulumbulwila mwaya njila yaNzambi, chakashinshi hanashali hanashali.
Chakeŋeliyi kuya muAkaya, anakwindi hiyakumukwashaku nakumusonekela mukanda wakuleja atumbanji nawu mutambulenu. Chanashikiyi hakuyikwashaku nankashi antu anakuhweleli naluwi lwaNzambi.
Muloŋa waswejeli kuyibayisha aYudeya naŋovu hatooka, nakuyileja munyikanda yajila nindi Yesu diyi Kristu.
Helili Apolosi wudi kuKorinda, Pawulu hakuhita mwituŋa dakundundamu, hakushika kuEfwesesa, hakuwana atumbanji amu.
Hakuyihula nindi, Enu chimwakuhweleleli mwatambwili Spiritu Wajila? Hiyakumwila nawu, Nehi, hitunatiyi nawu kudi Spiritu Wajilaku.
Yena nindi, Indi ayijimikili nachijimikilu chanyi? Nawu, Nachijimikilu chaYowanu.
Pawulu hakwila nindi, Yowanu wajimikilaŋa nachijimikilu chakubalumuka mumuchima; walejelaŋa antu nindi akuhweleli owu wukumulondela munyima, yowu Yesu.
Chanatiyuwu mwenimu, hiyakuyijimika mwijina daMwanta Yesu.
Pawulu chanayinaŋikiyi makasindi, Spiritu Wajila hakwinza hadi wena; hiyakuhosha madimi acheŋi nakuprofweta.
Kuyichinda wejima wawu, adiŋi amayala neyi ikumi nayedi (12).
Pawulu hakwiŋila mushikola, hakuhoshaŋa chakadi woma mwahita tukweji tusatu, nakudihujola nikutadika nakuyishinjila mwaya nsaŋu yawanta waNzambi.
Chanadikaŋuwu amakwawu, kwonti kwawu kwovwahila, hiyakutena Njila chatama, iku izaza dawantu ditiyaŋa, Pawulu hakufuma kudi wena, hakufumishaku atumbanji, hakutaŋisha nakudihujola nawu mushikola yaTiranusa hefuku hefuku.
Welilaŋa mwenomu nyaka yiyedi, chakwila aYudeya nawaGriki ejima ashakama muAsiya hiyakutiya izu daMwanta.
Nzambi wakoŋelaŋa nyidimu yaŋovu yacheŋi chikupu kumakasa aPawulu.
Ákata ayitwelelaŋa hela yitambala hela mahina akufuma kumujimba windi, nyisoŋu yawu hiyikuyifuma, niaspiritu atama hiyakuyifuma.
Hakwila aYudeya amakwawu, akwakutambatamba, akwakufumisha andemoni, hiyakukwata ŋovu jakutenena antu akweti aspiritu atama ijina daMwanta Yesu, nawu, Tunayisanyikishi mwijina daYesu ashimunaŋayi Pawulu, netu fumaku.
Mukulumpi wawatupristu wumu ijina dindi Seva, kaYudeya, wadiŋi nawanyanindi amayala atanu nayedi elilaŋa mwenomu.
Spiritu watama hakuyakula nindi, Yesu namwiluki, Pawulu nawa namwiluki, ilaŋa enu yenu anyi?
Owu iyala wukweti spiritu watama hakuyimotokela, hakujama nawu; ayimika nimushindu wejima wawu, hiyakutemoka mwitalodu nzekesi, ayikatisha dehi.
Chumichi hichikutiyakana kudi aYudeya nawaGriki ashakama kuEfwesesa ejima; wejima wawu hiyakutiya woma, ijina daMwanta Yesu ditoha nikutoha.
Chanakuhweleluwu antu amavulu, hiyakwiteja mwatamishiluwu, nikushimuna mweliluwu.
Amakwawu amavulu élilaŋa tufuta twacheŋi natwacheŋi, hiyakupompesha nyikanda yawu nakuyochela hatooka; kweseka wuseya wanyikandoyu kumona wunashiki mumali asiliva makombakaji makumi atanu (50,000).
Dichi izu daMwanta hidikukula nikwimika mushindu.
Kulondela hayumiyi, Pawulu hakutoŋojoka mudi Spiritu nindi, Neyi nahiti dehi muAkaya nimuMasidoniya, nakaya nikuYerusalema; chinakela nayi dehi kwenoku, chiŋa nimona kuRoma nawa.
Chanatemeshiyi muMasidoniya ankwashi jindi ayedi, iwu Timotewu, iwu Erasitusi, yomweni hakulabila muAsiya mafuku amakwawu.
Hamafuku wowenowu hikukuvulumuka ipumba dadeni hansaŋu yaNjila.
Muloŋa iyala wumu, ijina dindi Demeterusa, muchiji wasiliva, wachililaŋa ankishi jaDiyana jasiliva, hakuheteshaŋa ankoŋi maheta amavulu.
Hakupompesha ankoŋi owu, hamu nawakwawu akoŋelaŋa mudimu wowumu, hakuyila nindi, Enu akwetu, mweluka nenu kumudimu iwu diku kutwahetelaŋa.
Munamoni, munatiyi, hikuEfwesesa hohuku, ilaŋa kunashali kwanti nakwila mwahita Asiya mwejima, iwu Pawulu wakanjikija dehi antu amavulu, nakuyibalumuna munyichima yawu, nindi ankishi jakutuŋa namakasa hidiwu anzambuku.
Chuma chitukukeŋa kumona kukala, chakwila mudimu wetu iwu keŋa awudiwuli; himwenomu hohuku, tembeli yambala yamukishi wamumbanda walema Diyana, keŋa yisawuki. Kudi chuma chikwawu nawa, wanta windi waweni walemeshaŋawu muAsiya mwejima, chalala hela mumpata yamunu mwishina yejima keŋa wili chimwaŋaji.
Chanatiyuwu mwenimu, nyichima yawu hiyikukuma mbe nakuzuwa; hiyakuvwakuka nawu, Diyana wawaEfwesesa muneni!
Ŋanda yejima yiluwaŋana nikuluwaŋana; hiyakulotokela mwibulu dawu deneni namuchima wawu wumu, anakwati dehi aGayusi naArisitaka, amayala akuMasidoniya akwakwenda naPawulu.
Cheliliyi Pawulu nindi eŋili mwibulu mwanapompeluwu antu, atumbanji kumwiteja nehi.
Atulamba amakwawu akuAsiya, adiŋi amabwambu jindi, hiyakumutemeshela izu dakumulembelela nawu, Bayi weseka kwiŋila mwibuluku.
Amakwawu hiyakubideka chuma chimu, amakwawu chuma chikwawu; muloŋa chipompelu chejima chaluwaŋana dehi, amavulu nikwiluka nsaŋu yanapompeluwu nehi.
Hiyakufumisha Alesanderi mwizaza dawantu, aYudeya hiyakumusha kumbidi. Alesanderi hakweseka kuyimwenesha nachikasa chindi, nindi akwati kukulumbulwila antu nsaŋu oyu.
Ilaŋa chanelukuwu nawu hikaYudeya, hiyakuvwakuka wejima wawu izu dawu dimu hohu, mwahita mpinji jiyedi, vwakuke-e, nawu, Diyana wawaEfwesesa muneni!
Nsoneki waŋandoyu chanamweneshiyi izaza hakwila nindi, Enu akwetu amayala aEfwesesa, hadi muntu wayamba ŋanda yawaEfwesesa chiyahembaŋa tembeli yaDiyana muneni, nimukishi waholokeli kwiwulu kudi Zewusi, tahindi?
Chineli yumiyi, kwosi muntu natweshi kutadika mwokuku, komana enu mwadi kumwena, himwadi kunyakala kwila chumaku.
Munaleti kunu awa amayala anabuli hela kwiya yuma yamumatembeli, hela kutena chatama mukishi wetu wamumbanda.
Dichi Demeterusa nawantu akoŋelaŋa mudimu wowumu, neyi akweti nsaŋu yakudiholokela, yota yidi kwoku, ansompeshi adi kwoku, adiholokeli kwawu.
Ilaŋa neyi munakeŋi kuhosha nsaŋu yacheŋi, akuyisompeshela muchota chawakulumpi awantu ejima chalumbuluka.
Muloŋa keŋa tumoni muloŋa nansaŋu yandombu yalelu; neyi twakamona mwenomu, hitwakatwesha kulumbulula chachiwahi nsaŋu yitunapompeluku.
Chanahoshiyi mwenomu hakumwaŋa chipompelu ochu.
Ipumba chidinamweni, Pawulu hakutambika atumbanji; chaneliyi nayikundeji dehi, hakuyishalisha chachiwahi, hakufumaku nindi ayi muMasidoniya.
Chanahitiyi mumpatoyu, chanayikwashiyi namazu amavulu, ashika nimumpata yawaGriki.
Chanashakamiyi kwenoku tukweji tusatu, wadiŋi namuchima wakukeŋa kuya kuSiriya muwatu; ilaŋa chanatiyiyi nawu anamushakamini dehi hampúŋa kudi aYudeya, hakukinkaŋana nakuya cheŋi muMasidoniya.
Wendelaŋa hamu namwana kaPirihusi, Sopateri wakuBereya; niArisitaka naSekundu akuTesalonika; niGayusi wakuDeribi naTimotewu; niTikikusa naTrofwimusa antu akuAsiya.
Hiyakuyaŋahu dehi kumbidi, hiyakutuchiŋilila kuTrowasi.
Chanamanuwu mafuku amankendi akadi iluŋi, hitukufuma muFwilipi muwatu, chimunahiti mafuku atanu hitukudiwana nawu kuTrowasi. Kwenoku hitukulabilaku mafuku atanu nayedi.
Hamulungu dodifuku datachi, chitunapompi nakuhumuna dinkendi, Pawulu hakuyitaŋisha, natoŋojoki dehi nindi nukunyamuka hankunku yakucha, hakwila hoshe-e nimukachi kawufuku.
Mwitala dahewulu mutwapompeleli mwadiŋi manoŋu amavulu.
Munjanina mwashakamini mukwenzi weyala, ijina dindi Yutikusa, hakuya mutulu twatweni; chaneliyi Pawulu hakushaku mazu amakwawu, yena hakukunduka, hakuholoka kufuma hetala dahewulu damuchisatu, hiyakumunona wafwa dehi.
Pawulu hakusuluka, hakumubandamina nakumukumbata, nindi, Bayi mwakamaku, himumi.
Hakukandama cheŋi hakuhumuna dinkendi, hakudya nawu. Chaneliyi hanjike-e nichikunachi, hakufumaku.
Owu mukwenzi hiyakumutwala wamuwenyi, hiyakutiya kuwaha nankashi.
Etu hitukuyaŋahu dehi kuwatu, hitukuya kuAsosa muwatu owu, netu diku kutwakamwiŋijila Pawulu; muloŋa dimu mwatulejeliyi yomweni nindi, Ami nukuya heseki.
Chanatuwaniyi kuAsosa, hitukumwiŋijamu, hitukushika nikuMitilene.
Hitukufuma kwenoku muwatu; chikunachi tushika nikwatalaŋana naChiyosi; chikunachi nawa tudata nikuSamosi; chikunachi nawa cheŋi tushika nikuMiletusa.
Muloŋa Pawulu nakeŋi dehi kupandakana Efwesesa muwatu, kulonda abuli kulabila muAsiya. Hakudihinda nindi wamba kela nakatwesha kushika kuYerusalema hefuku daPentekosta.
Chadiŋiyi kuMiletusa, hakutambika akulumpi achipompelu chakuEfwesesa.
Chanenzuwu kudi yena hakuyila nindi, Enu aweni mweluka dehi munashakaminaŋa nenu mafuku ejima, kufumisha kwifuku dinasambilili kudata mwendu muAsiya;
nakukalakela Mwanta nakudizoza mumuchima, namadilu niyuma yakala yinamweni hanshakamininuwu hampúŋa kudi aYudeya.
Chinabulili kuheŋuka nakuleka kushimuna yuma yakuyikwasha nachu yejima; nayitaŋishili hatooka hetala hetala,
nakushimwina niaYudeya niaGriki kubalumuka munyichima nakutala kudi Nzambi, nikumukuhwelela Mwanta Yesu Kristu.
Ichi dinu tiyenu, yami nukuyiwu kuYerusalema, anankasi dehi mudi Spiritu. Yuma yakanwana kwenoku hinayilukuku.
Nakumini dakwiluka mwanlejaŋawu munyikala yejima kudi Spiritu Wajila, nindi kumbidi kunanshakamini nyonji niyuma yakala.
Hela chochu, wumi wami hinawumoni kulemaku; chakala nakamanishi njila yami, nimudimu wanyinkeliyi Mwanta Yesu kukalakala, nikushimuna nsaŋu yayiwahi yaluwi lwaNzambi.
Ichi dinu tiyenu, neluki dehi nami enu akwetu ejima, mwanmwenaŋa nakukimbuka nakushimuna wanta waNzambi, himwamba kanmona nawa cheŋuku.
Dihu hanafumi kuyileja lelu, nami nabuli muloŋa wamashi awantu ejima.
Muloŋa hinaheŋukili nileka kuyishimwina mwaya mpúŋa yaNzambi yejimaku.
 Dihembenu enu aweni, hembenu ninyikoku yejima yanayikunjikuwu kudi Spiritu Wajila kwikala anhembi, mwikali atubiŋa nakudiisha chachiwahi chipompelu chaNzambi chalandiliyi namashi indi yomweni.
Ami neluki nami chinakafumahu, atuŋwidi azuwa akeŋila mukachi kenu, hiyakaanakena nyikokuku.
Hela mukachi kenwenu aweni mwakanyamuka antu akuhosha yuma yaheŋa, akadikokela atumbanji awenawu.
Dichi dinu tonenu, mwanukaŋa mwahita nyaka yisatu hinalekeli kuyikonkomwena wejima wenu niwufuku nimwaana namadiluku.
Ichi dinu, hinukuyikunjika kudi Nzambi, nikwizu daluwi lwindi dinatweshi kuyituŋa nakuyinka wuswana nawantu ajila ejima.
Hinadiŋi nalwisu lwasiliva yamuntu niwumu, hela lwawuru hela lwamahinaku.
Enu aweni muneluki makasami awa diwu adiŋi nakukalakela yuma yinabulili, niyabulili akwetu nadiŋi nawu.
Yuma yejimiyi nelili kulonda mutaliluhu, kulonda enu aweni mwakakalakali mukwashi akwenu abula ŋovu; mwanukaŋa mazu aMwanta Yesu chahosheliyi nindi, Chikweti kukooleka yowu kwinka akwenu, kutambula chakuminamu.
Chanakumishiyi kuhosha mwenimu hakufukama, hakulombela nawu wejima wawu.
Wejima wawu hiyakudila nankashi, hiyakudinata hanshiŋu yaPawulu nakumupwepujola.
Chuma chaswejeluwu kutiya wushona dodizu dahosheliyi nindi, Himwamba kanmona nawa cheŋuku. Hiyakumutwalaku munjila yindi yakuya kuwatu.
Chitunaambuki nawu, hitukutachika kwenda muwatu, hitukwimakana nikuKosi nzwa-a; chikunachi tushika nikuRodi, kufuma oku tuya nikuPatara.
Hitukuwana watu wacheŋi wudi nakuzambukila kuFwenisiya, hitukwiŋilamu, tutachika nikwenda muwatu owu.
Chitunashiki kwela chitutu chaKipirosi hichikumwekana, hitukuchibakila kuchikasa chachimunswa, hitukuyaŋa tuhu muwatu kuSiriya. Hitukushika kuTira, tufuma nimuwatu; muloŋa kwenoku diku kwakeŋeli kuloŋololawu yuma yadiŋi muwatu.
Chitunawani atumbanji, hitukulabila kwenoku mafuku atanu nayedi. Wenawa hiyakumwila Pawulu mudi Spiritu nawu bayi akadata mwendu muYerusalemaku.
Chinamani mafuku owu, hitukunyamuka nakuya munjila yetu; akwetu ejima, niaŋodijawu nianyanawu, hiyakututwalaku munjila yetu. Chitunafumi muŋandoyu, hitukufukama kuchikumu chakaluŋalwiji nakulombela.
Chitunadishaliki chachiwahi, hitukuya cheŋi muwatu owu, wena afunta nikumatalawu.
Chitunakumishi njila yetu yamuwatu yakufuma kuTira, tushika nikuTolemayi. Hitukuyimusha anakwetu, tujiŋilaku niifuku dimu.
Chikunachi hitukunyamuka, tushika nikuKesareya. Kwenoku hitukwiŋila mwitala damukwakushimuna nsaŋu yayiwahi, Fwilipu, diyi wadiŋi wanawa ankwashi atanu nayedi atondeluwu; hitukushakama nindi.
Yenowu iyala wadiŋi nawanyanindi awambanda ajiki awana, aprofwetelaŋa.
Chitunalabili kwenoku mafuku amavulu, kuYudeya hikukufuma kaprofwetu wumu, ijina dindi Agabusi.
Hakwinza kudetu, hakutambula muya waPawulu, hakudikasawu kunyendu nikumakasa; hakwila nindi, Spiritu Wajila nindi, Dichi chakakasawu muntu wukweti muyiwu kudi aYudeya akuYerusalema; akamulubula kudi aJentili.
Chitunatiyi mwenimu, etu nawakwetu akwenoku hitukumulembelela Pawulu, netu bayi akanduka kuYerusalemaku.
Pawulu hakwakula nindi, Aka! Mudi nakudiladi? Mukumbalula muchima? Neteji kwami hela kunkasa, hela kukumina dakufwa kuYerusalema, kukoola ijina daMwanta Yesu.
Chaneliyi kumulekesha kwonti kwindi, hitukumwena netu, Eli muchima waMwanta.
Mafuku alondelumu, hitukuloŋeja yuma yetu, tukanduka nikuYerusalema.
Hitukuya nawakwetu atumbanji akuKesareya, nimuntu wumu wakuKipirosi, ijina dindi Manasoni, kambanji wamukulu itukukeŋa kushakama nindi.
Chitunashiki kuYerusalema, anakwetu hiyakutiya kuwaha kututambula.
Chikunachi hitukuya naPawulu kwaYakoba; kwadiŋuwu niakulumpi ejima.
Chanayimushiyi, hakuyishimwinamu mwejima mwakoŋeliyi Nzambi mukachi kawaJentili kumudimu windi, hachuma hachuma.
Wena chanachitiyuwu, hiyakulemesha Nzambi. Hiyakumwila nawu, Eyi manakwetu, wunamoni chanakuhweleluwu aYudeya makombakaji namakombakaji; wejima wawu asweja ŋovu yakudijilika nanshimbi jawu.
Nsaŋu yeyi yatiyakana dehi, anatiyi nawu wataŋishaŋa aYudeya ejima ekala mukachi kawaJentili, neyi ambuki naMosi. Nawu wayitaŋishaŋa neyi bayi aalamishaŋa anyanawu, hela kwenda mwaya yijila yaMosuku.
Tukwila ŋahi dinu? Chalala izaza keŋa ditiyi nawu wenza dehi.
Dichi ilaku mutukukuleja. Tukweti amayala awana anadishiilumu dehi;
twalaku wenawa wudijiliki nawu hamu, wuyikwashuku kufweta kulonda atewuli nyitu yawu. Mwenomu antu ejima eluki nawu nsaŋu yeyi yanayilejuwu yakutwamba; komana eyi aweni wendaŋa chachiwahi mwaya nshimbi.
Hakwila hansaŋu yawaJentili akuhwelela dehi, twasonekeli dehi. Twaketwili dehi netu aleki yuma yakupesha nachu ankishi, nimashi, nianyama akushotomona, niwujila.
Pawulu hakutambula wenowu amayala; chikunachi hakudijilika nawu hamu, hakwiŋila muTembeli kulonda aleji mwakamanina mafuku akudijilikila; hakayikwashayi namulambu wawu wejima wawu.
Chaneluwu mafuku atanu nayedi hiyakuya nakumana, aYudeya afumini kuAsiya, chanamonuwu Pawulu muTembeli, hiyakusaŋumuna izaza dawantu dejima, amukwata nikumukwata.
Hiyakubilela nawu, Enu akwetu amayala aIsarela, tukwashenuku! Yeniwu diyi iyala wataŋishaŋa antu ejima kwejima, nakutuŋula niaIsarela ninshimbi niTembeli iyi. Nabombeluku chuma chikwawu nawa, neŋiji aGriki muTembeli; najiloli dehi munu mwajila.
Muloŋa henohu amumona dehi muŋanda hamu nakaEfwesesa, Trofwimusa; anatoŋojoki nawu Pawulu namwiŋiji muTembeli.
Ŋanda yejima yivwakuka niipumba; antu hiyakupompa lufuchi, hiyakumukwata Pawulu, hiyakumukokela hanzi yaTembeli. Enzela niyenzelu hohenohu.
Heliluwu hiyakukeŋa kumujaha, nsaŋu oyu yishika nikudi mukulumpi wamashidika ikombakaji (1,000), nawu Yerusalema yejima yavwakuka dehi kwepumba hohu.
Hakusenda mashidika niakulumpi jawu hohenohu. Hiyakukunkumukila lufuchi kudi wena; chanamonuwu mukulumpi muneni wamashidika nimashidika, aleka nikumweta Pawulu.
Mukulumpi muneni wamashidika hakwinza kwakwihi, hakumukwata, hakuyila nindi mukasenu namaleŋi ayedi. Hakwihula nindi, Yeniwu hinyi? Neli ŋahi?
Ámwizaza amakwawu hiyakubideka chuma chimu, amakwawu nawa chuma chikwawu. Chanabuliyi kwiluka chakashinshi nepumba dadiŋuku, hakuyileja nindi mutwalenu mwitala damashidika.
Chanashikuwu kuwukandaminu, hiyakumweleka Pawulu kudi mashidika, nanochu chaswejeluwu antu kuzuwa.
Muloŋa izaza dawantu hidikuyilondela nakubideka nawu, Waadi! Waadi!
Hakeŋeluwu kumwiŋija mwitala damashidika, Pawulu hakumwila owu mukulumpi muneni, nindi, Wukuŋiteja chuma chimu? Yena nindi, Komana wahoshaŋa idimi daGriki?
Ami nami kwiji yeyi kaEjipitu wafumbili njita mafuku awa adiŋuku, watweli atupondu makombakaji awana (4,000) muchinkalampata.
Pawulu hakwakula nindi, Ami yami kaYudeya wakuTarusa muSilisiya, nimwiniŋanda yalema. Nakulembeleli nami aŋiteji mwani nihoshi nawantu.
Chanamwitejiyi, Pawulu hakwimana hawukandaminu, hakuyolwela antu chikasa kwiwulu; chanamwenuwu chacheni nzo-o, hakuhosha nawena mwidimi daHeberu.
Nindi, Enu anakwetu, ninenu atata, tiyenu munukudihakwila kudenu.
Chanatiyuwu wudi nakuhosha nawu mwidimi daHeberu, asweja nikumwena.
Hakuhosha nindi, Ami nikaYudeya, navwalikilili kuTarusa muSilisiya, ilaŋa nadizilili muŋanda yinu kunyendu yaGamaleli; amfumbilaŋa mwaloŋela nshimbi yawankakulula jetu chikupu; nadiŋi nakumukalakela Nzambi naŋovu neyena kumuchima, neyi chimudi nakwila wejima wenu lelu.
 Nakabishilaŋa akwaNjila yinu hela kuyijaha; nadiŋi nakukasakasa amayala nawambanda nakuyisha mutuleya.
Hela kapristu muneni hichinsahu wukushimuna tuhu, niakulumpi ejima. Wowu anyinkeli nyikanda yakudi akwetu aYudeya, kulonda nakayi mulwendu lwakuDamakasa, nakayileti akwakukuhwelela munyonji kuYerusalema, kulonda akayibabeshi.
Chinadiŋi nakuya munjila yami, hinukushika kwakwihi naDamakasa, itaŋwa mwiwulu; kukasumuka chejeji cheneni chakufuma mwiwulu hichikuntoŋekelami kwi-ndo.
Hinukudimbuka hamaseki, nitiya niizu hidikuŋila nindi, Eyi Sawulu, Sawulu, wankabishilaŋadi?
Hinukwakula nami, Yeyinyi Mwanta? Yena hakuŋila nindi, Yami Yesu wakuNazareta, yami wakabishaŋa.
Akwetu twadiŋi nawu, chalala chejeji achimweni, hakwila izu danowu wadiŋi nakuhosha nanami hiyaditiyiluku.
Hinukwila nami, Nukwila ŋahi, Mwanta? Mwanta hakuŋila nindi, Nyamukaku, wuyi muDamakasa, diku kwakakulejelawu mudimu wejima wanakukunjikuwu.
Chinakaŋenyi kumona hansaŋu yakusweja kwachejeji chalubanji lwakulema, akwetu nadiŋi nawu hiyakunkwata kuchikasa, hinukwiŋila muDamakasa.
Muntu wumu ijina dindi Ananiya, iyala wukweti kalemesha kakulemesha nshimbi, amuhamekelaŋa kudi aYudeya ejima ashakamini muDamakasa;
hakwinza kudami, hakwimana kwakwihi, hakuŋila nindi, Eyi manakwami Sawulu, tonaku. Hohenohu hinukutona, hinukumumona.
Yena hakwila nindi, Nzambi yawankakulula jetu nakukunjiki kukwiluka muchima windi, wumoni Mukwakuloŋa, wutiyi izu dakukanwa kindi.
Muloŋa wakekala chinsahu chindi chakushimuna kudi antu ejima yuma yiwunamoni nikutiya.
Wukulabiladi dinu? Nyamukaku, akujimiki, wutooki kunshidi jeyi chiwukutambika ijina dindi.
Chineli nafunti dehi kuYerusalema, hinadiŋi nakulombela muTembeli, hinukwila neyi nayi mutulu.
Hinukumumona Yesu, hakuŋila nindi, Nyakalaku, wufumi swayi muYerusalema, muloŋa hiyakwiteja wunsahu weyi wakunshimunaku.
Hinukwila nami, Mwanta, awenawu aneluki chinashilaŋa akwakukukuhwelela amumashikola ejima mukaleya, nikuyeta chikupu.
Chamwaŋiluwu mashi achinsahu cheyi Stefwanu, ami kwoku nemeni, hinukwitejamu, hinukuhemba mahina anawa adiŋi nakumujaha.
Hakuŋila nindi, Yaku tuhu, muloŋa ami nakakutemesha kudi aJentili kwakulehi.
Hiyakumutiya kushika nihezu odu; henohu hiyakuvwakuka nawu, Muntu wudi ichi hadi kwikala hamasekuku. Hanateli kuhandaku.
Iku adi nakubideka naŋovu, nakutabola mahinawu, nakunata lunkuŋu kwiwulu,
mukulumpi muneni wamashidika hakuyila mashidika nindi mwiŋijenu mwitala denu, nindi muvupulenu nachikoti kulonda niluki nsaŋu yakumubidekawu.
Chanamukasuwu nanyisulu, Pawulu hakumwila mukulumpi wamashidika wadiŋi nakwimana kwakwihi, nindi, Kuvupula kaRoma chakadi kumuhisha, hichinjilaku?
Chanachitiyiyi, owu mukulumpi hakuya kudi mukulumpi muneni wamashidika, hakumuleja nindi, Keŋa wili chumanyi? Yeniwu muntu hikaRoma.
Mukulumpi muneni wamashidika hakwinza, hakumwila nindi, Nleji, eyi wukaRoma? Yena nindi, Eŋa.
Mukulumpi muneni wamashidika hakwakula nindi, WuRomiwu ami nawulandili namali amavulu nankashi. Pawulu nindi, Hakwila ami kwami dimu munavwalikila.
Henohu wena akeŋeli kumuvupula amufuma nikumufuma. Mukulumpi muneni wamashidika niyena, chanelukiyi nindi Pawulu hikaRoma hakutiya woma, nanochu chanamukasiyi.
Chikunachi, hakukeŋa kwiluka chakashinshi nsaŋu janamumonuwu naju kudi aYudeya; hakumwidisha, hakuleja akulumpi jawatupristu nichota chejima nindi akapompi hamu; hakumutwala nakumwimika Pawulu kumesu awu.
Pawulu hakushinshika akwachota swi-i nindi, Enu anakwami, ami nendi kumesu aNzambi nachinleji chamuchima chachiwahi hohu, kushika nikwifuku dalelu.
Kapristu muneni Ananiya hakuyila antu emeni kwadiŋiyi, nindi amweti kukanwa.
Pawulu hakumwila nindi, Nzambi wakakweteyi, yeyi mbaŋu yakupembeja! Eyi wushakami nakunsompesha mwaya nshimbi, wuleji antu neyi mwetenu, chakumotoka nshimbi?
Antu emenuku hiyakumwila nawu, Wutuki kapristu muneni wambala waNzambi?
Pawulu nindi, Enu anakwetu, hinamwiluki nami diyi kapristu munenuku. Muloŋa anasoneki nawu,
Pawulu chanelukiyi nindi komana aneli awa aSadusi, awa aFwarisewu, hakubidika mwenomu muchota nindi, Enu anakwetu, ami nikaFwarisewu, nimwana kawaFwarisewu! Nsaŋu yadi nakunsompeshelawu yoyakuchiŋeja kusaŋuka kwamba kasaŋuka afu.
Chanahoshiyi chochochu, aFwarisewu nawaSadusi hiyakuvwakuka ntadi, nichota chambuka nihakachi.
Muloŋa aSadusi elaŋa nawu hikwekala kusaŋukaku; nawu hikwekala hela kaŋelu, hela spirituku. Hakwinza aFwarisewu etiyaŋa mwejima.
Henohu avwakuka niipumba fwi-i. Ansoneki jawaFwarisewu hiyakwimana, hiyakuzuwa nawu, Iwu muntu hitunamumoni nachuma chatamaku. Kwiji kaŋelu diyi nahoshi nayena, indi kwiji spiritu.
Chihanamwekani ndombu yasweja, mukulumpi muneni wamashidika hakwakama nindi keŋa amusansoli Pawulu. Hakuleja mashidika nindi, Kunkumukenu mumwamuki naŋovu mukachi kawu, mumuleti mwitala denu.
Wufuku walondeluku, Mwanta Yesu hakwimana kwadiŋi Pawulu, hakumwila nindi, Tiyaku kuwaha; muloŋa chiwunanshimuni wunsahu muYerusalema, dichi wamba kashimuna nikuRoma nawa.
Chikunachi, aYudeya hiyakudipompesha, hiyakusanyika naŋovu nawu, Etu kudya hela kunwa chiŋa tunajahi Pawulu.
Wenawa ashakamini hampúŋoyu adiŋi abadika makumi awana (40).
Hiyakuya kudi akulumpi jawatupristu nikudi akulumpi, hiyakuyila nawu, Tunasanyiki dehi kusanyika kwakudishiŋa netu, Etu kutompa kudya chiŋa tunasambili dehi kujaha Pawulu.
Dichi dinu enu niakwachota, mumulejaŋa mukulumpi muneni wamashidika nenu akenzi naPawulu kudenu kumadiki; chidi neyi munakeŋi kwihula nsaŋu yindi chakashinshi. Etu twakela kanda tuhu aswili nikwakwihi, mwaka twamujaha dehi.
Komana mwiha kaPawulu chanatiyiyi chakukeŋa kumubelaminawu, hakwiŋila mwitala damashidika nakumuleja Pawulu.
Pawulu hakutambika mukulumpi wumu wamashidika nindi, Mutwali iwu mukwenzi kudi mukulumpi muneni wamashidika; wukweti kansaŋu kakukeŋa kumulejayi.
Dichi hakumutwala nakumushikija kudi mukulumpi muneni wamashidika. Hakumwila nindi, Pawulu, muntu wamukaleya, nantambiki, naŋili nindi nikuleteli iwu mukwenzi, wukweti kansaŋu kakukeŋa kukulejayi.
Mukulumpi muneni wamashidika hakumukwata kuchikasa, hakuya nindi hambadi. Hakumwihula kwakankawawu nindi, Wudi nansaŋwinyi yiwukukeŋa kunleja?
Hakumuleja nindi, AYudeya anatiyaŋani kukulomba nawu wakakunkumuki naPawulu kuchota kumadiki, chidi neyi anakeŋi kwihula nsaŋu yindi chakashinshi.
Hakwila eyi bayi wuyitejaku, muloŋa kunamubelamini dehi amayala akubadika makumi awana (40); anadishiŋi nawu, kudya hela kunwa chiŋa tunamujahi dehi. Chitudi nakuhosha ichi anabatami dehi, adi nakutalila chimukukeŋa kudikana nawu.
Mukulumpi muneni wamashidika hakufuntisha yenowu mukwenzi, hakumwila nindi, Yaŋa kweyi; ichi chiwunanleji, bayi wulejamu muntu niwumuku.
Hakutambika akulumpi ayedi amashidika nindi, Loŋeshenu mashidika nkulakaji jiyedi (200), niakwatuwalu makumi atanu nayedi (70), niakwamayoŋa nkulakaji jiyedi (200), akayi kuKesareya; akanyamuki mpinji yawufuku yamuchisatu (21:00 hrs).
Nindi, Mukeŋa nianyama akwendela, mushuhu Pawulu, akamutwali chachiwahi kudi nyuuli Filiksi.
Hakusoneka mukanda wakwila nindi,
Ami Kaludusa Lisiya,
Yeniwu iyala amukwatili kudi aYudeya, akeŋeli kumujaha; hinukuyikasumwisha namashidika, hinukumupulwisha, muloŋa natiya nawu hikaRoma.
Chinakeŋeli kwiluka muloŋa wanamwinkuwu, hinukumukunkumwisha kuchota chawu.
Kutiya komana anamwinki muloŋa wansaŋu janshimbi jawu, himuloŋa wakutela kufwa hela kumukasaku.
Chananlejuwu nawu anamushakamini muntu iwu hampúŋa, hinukunyakala kumutemesha kudeyi, hinukuleja ánamuholokeli nami akenzi nakumuholokela kudeyi.
Dichi mashidika hiyakwila mwayilejeluwu, hiyakumutambula Pawulu nakumutwala kuAntipatira nawufuku.
Chikunachi, hiyakumushiya nawakwatuwalu; wena hiyakufunta kwitala damashidika.
Chanashikuwu kuKesareya, hiyakumwinka nyuuli mukanda, ashikija niPawulu kudi yena.
Chanawutaŋiyi hakwihula nindi, Himuntu wakwiluŋanyi?
Chanelukiyi nindi himuntu wakuSilisiya, hakwila nindi, Nakatiya nsaŋu yeyi chachiwahi chakenzawu anakuholokeli. Hakuleja mashidika nindi muhembenu mwitala daHerodi dawanta.
Chimunahiti mafuku atanu, kapristu muneni Ananiya hakushika nawakulumpi amu, niihaku dawu ijina dindi Teritulu. Hiyakumuleja nyuuli muloŋa waPawulu.
Chanamutambikuwu Teritulu, yena hakutachika kushimuna muloŋa waPawulu. Nindi, Chiwunatushakamishi chachiwahi chamwena, niyuma yatama yayivulu yamwenaŋa munza wetu wunayololi dehi namaaneyi,
twachitambulaŋa mafuku ejima mwejima, eyi Filiksi wasweja kulema nankashi, twasakililaŋa nankoshi jajivulu.
Ilaŋa hinakeŋi mwani kukulabishaku, nakenda kakuzeyesha. Nikumini dakukulembelela wututiyi tumazu twanti naluwi lwambala wekala nalu.
Iyaliwu tunamumoni hikavuba, wasaŋumunaŋa majita mwahita aYudeya mumpata yamunu mwishina yejima. Himukulumpi wawakwachaaku chawaNazareta.
Yeniwu wadiŋi nakweseka nindi ajiloli Tembeli; tumukwata nikumukwata netu tumusompeshi mwaya nshimbi yetu.
Ilaŋa mukulumpi muneni wamashidika Lisiya hakwinza nandombu yayeni, hakutwamukayi.
Hakuleja etu tunamuholokeli, nindi twinzi kudeyi. Mwihuli tuhu eyi aweni, wiluki chachiwahi mwejima mutunamwinkeli nyiloŋa.
AYudeya niwena hiyakukoleshamu nawu chalala kwaamu.
Nyuuli chanamulejiyi nachikasa nindi ahoshi, Pawulu hakwakula nindi, Chineluki nami eyi wunasompeshi dehi munza wetu nyaka yayivulu, dichi natiyi kuwaha kudihakwila.
Eyi aweni wukushinshika tuhu chinayili kuYerusalema nakudifukula kudi Nzambi, kanda muhiti nimafuku ikumi nayedi (12).
Hiyanweni muTembeli nakutadika namuntu niwumuku; hela kuvulumuna ipumba mumashikola aweni, hela tuhu muŋanda nehi.
Hiyakutwesha kunhisha nayuma yananholokeluwuku.
Hela chochu, nukwiteja tuhu kudeyi nami nakalakelaŋa Nzambi yawankakulula jetu mwaya chaaku chatenaŋawu nawu Njila; netiyaŋa yuma yejima mwaya nshimbi, niyanasonekuwu atuprofwetu.
Namukuhwelelaŋa Nzambi mwomwakuhwelelaŋawu niwena nawa, nami kwamba kekala kusaŋuka kwawaloŋa nikwawabula kuloŋa.
Chinachiŋejaŋa mwenimu nadikwatishaŋa nankashi, kulonda nidimoni nawa, nami kudi Nzambi nikudi antu nabuli muloŋa mafuku ejima.
Dichi dinu chiyahitili nyaka yayivulu, chinadiŋi nakuletela akwetu akwamunza wami yamukunkulu, nikulambula Nzambi,
aYudeya akuAsiya hiyakunwana nadijilika dehi muTembeli, chakadi izaza hela tuhu ipumba.
Wenowu diwu ateji kwinza kunu nakunholokela kudeyi, neyi akweti nsaŋu nanami.
Hela wenowu ashimuni tuhu chuma chatama chamwenuwu chinemani muchota;
kwiji dodizu dinemeni nakubidika naŋovu mukachi kawu nami, Mudi nakunsompesha lelu nsaŋu yakusaŋuka kwawafu.
Filiksi, nanochu chelukayi dehi nsaŋu yaNjila chakashinshi, hakuhachika nsaŋu nindi, Chakenzayi mukulumpi muneni wamashidika Lisiya, nakasompa nsaŋu yenu.
Hakumuleja mukulumpi wamashidika kumuhemba chachiwahi mukaleya chakadi kumukabisha; nindi bayi alekesha amabwambu jindi kwinza nakumukalakelaku.
Chimunahiti mafuku amakwawu, Filiksi hakwinza naŋodindi Drusila, yena nawa hikaYudeya, hakutambika Pawulu, hakumutiya chakushimunayi nsaŋu yindi yakukuhwelela Kristu Yesu.
 Chashimwiniyi jakuloŋa, nijakudihemba, nijakusompa kwamba kenza, Filiksi hakuzaala woma; hakwakula nindi, Lelu yaŋa kweyi; neyi namoni hahawahi nakakutambika.
Hakukuhwelela nindi akumwinka mali kudi Pawulu; dihu hafuminaŋa kumutambika nakuhanjika nindi hanti nahanti.
Chimunahiti nyaka yiyedi, Filiksi hiyakumuswana kudi Porokiwu Festusi. Chakeŋeliyi Filiksi kutiyisha aYudeya kuwaha, hakumulekela Pawulu mukaleya.
Chanenziyi Festusi mwiluŋa odu, chimunahiti mafuku asatu hakufuma kuKesareya, hakuya kuYerusalema.
Akulumpi jawatupristu niakulumpi jawaYudeya alema, hiyakumuholokela Pawulu kudi yena.
Hiyakumulembelela nawu, Atwanakeni mwani, atukwashuku; mumuleti Pawulu enzi kuYerusalema. Elili nawu amubelamini, akamujahili munjila.
Ilaŋa Festusi hakwakula nindi, Pawulu wudi mukaleya kuKesareya, ami aweni keŋa niyi kwenoku.
Dichi niyi nawakwenu alumbuluka; neyi hadi chuma chatama chaneliyi akamuholokeli tuhu.
Chimunahiti dehi mafuku atanu nasatu indi kwiji ikumi, hakuya kuKesareya. Chikunachi, hakushakama hetanda dakusompela, hakuleja antu kumuleta Pawulu.
Chanenziyi, owu aYudeya afumini naFestusi kuYerusalema hiyakwimana kudi Pawulu kwi-ndo, nakumwinka nyiloŋa yatama yayivulu. Hela chochu, hiyatwesheli kumuhishaku.
Pawulu hakudihakwila nindi, Hela nshimbi yawaYudeya, hela Tembeli, hela Kesari, hinayitamishi nihantuku.
Ilaŋa Festusi, wakeŋa dehi kuyitiyisha aYudeya kuwaha, hakumwihula Pawulu nindi, Wukwiteja kukanduka kuYerusalema, akakusompesheluku yumiyi kumesu ami, tahindi?
Pawulu hakwila nindi, Nemani kwami kwitanda daKesari dakusompela, kwatela kunsompeshelawu. Hinakoŋeli aYudeya chatamaku; hela eyi aweni wunelukumu chikupu,
Neyi ami nakoŋaŋa chatama, hela neyi nela dehi chuma chatela kufwa, hinakaani kufwaku. Ilaŋa neyi yananholokeluwu yakutwamba, hikudi muntu wukutwesha kunlubula kudi wenaku. Niyi kwami kudi Kesari.
Festusi, chanashakamiyi hampúŋa nachota chindi, hakwakula nindi, Chiwunalombi kuya kudi Kesari, wakaya kudi Kesari.
Chimunahiti mafuku antesha, Agripa hakushika kuKesareya naBerenisi, nawu amwimushi Festusi.
Chaneluwu achidi kulabalaba mafuku amavulu, Festusi hakumwawila mwantowu nsaŋu yaPawulu, nindi, Kunu kudi iyala alekelawu munyonji kudi Filiksi.
Chinadiŋi kuYerusalema, akulumpi jawatupristu niakulumpi jawaYudeya hiyakumuholokela kudami, nawu nimuhishi.
Hinukuyakula nami, kusha muntu mukaleya chakadi kudimona nawakwakumuholokela mesu namesu, amoni jakudihakwila nansaŋu yanamuholokeluwu, hichaaku chetwetu aRomaku.
Chapompeluwu kunu, hinalabiluku, ilaŋa dodifuku dalondelumu, hinukushakama hetanda dakusompela; hinukuleja antu kumuleta yenowu iyala.
Chanemanuwu akwakumuholokela, hiyateneni nyiloŋa yatama yidi neyi munatoŋojokeluku;
komana anamuholokeli tusaŋu twayijila yawu, nimuntu ijina dindi Yesu wafwili, atenaŋayi Pawulu nindi wamumi.
Chinelili nami nijinoki mwakwihwila nsaŋu iyi, hinukumwihula nami, Wukwiteja kuya kuYerusalema, akusompesheluku nsaŋu iyi, tahindi?
Ilaŋa chaneliyi Pawulu nalombi dehi nindi amuhembaŋa nichamba kamuketwilawu muloŋa kudi Agusitusi, hinukuleja antu nami amuhembi tuhu mukaleya, nichinakamona jakumutemesha kudi Kesari.
Agripa hakumwila Festusi nindi, Ninami nakeŋi kumutiya yeniwu iyala. Festusi nindi, Kumadiki wakamutiya.
Chikunachi Agripa hakwinza naBerenisi, nawanta waweni; hakwiŋila mwitala dakuhoshela nyiloŋa, hamu nawakulumpi anjita, niantu amuŋanda alema. Festusi hakuleja antu kuleta Pawulu.
Festusi hakuhosha nindi, Eyi mwanta Agripa, ninenu amayala ejima tudi nenu munu, iwu iyala munamoni iwu, anamuholokeli kudami kudi aYudeya ejima. KuYerusalema, nikunu nawa, hiyakumbidika nawu hatela kuhanda nawa cheŋuku.
Ami hinamumoni namuloŋa wakutela kufwaku; dichi chaneliyi yomweni nalombi dehi nindi ayi kudi Agusitusi hohu, ami hinukwila nami nimutemeshi tuhu.
Hinamoni nsaŋu yalumbuluka yinukusoneka kudi mwanta wamuku; dihu hanafumi kumuleta kumesu enu, nankashi kumesu eyeyi mwanta Agripa, kulonda tumwihujoli, tumoni mwakusonekela.
Muloŋa natoŋojoki nami hichikweti maana kutemesha muntu wamukaleya chakadi mukanda wakushimuna nyiloŋa yamuholokeleluwuku.
Agripa hakumwila Pawulu nindi, Anakwiteji kudihakwila eyi aweni. Pawulu hakwolola chikasa hakudihakwila;
nindi, Eyi mwanta Agripa, natiyi kuwaha mwani kudihakwila kumesu eyi ifuku dalelu, nihiti mwejima mwananholokeluwu kudi aYudeya.
Muloŋa eyi aweni weluka dehi nankashi yaaku yawaYudeya yejima, nimwehujolaŋawu; dichi nalembi mwani, duŋumiki wuntiyilili chachiwahi.
AYudeya ejima aneluki munekalilaŋa mwejima kufumisha kuwukwenzi wami, mukachi kamunza wetu nimuYerusalema.
Awenawu aneluki kufumisha kutachi, chinadiŋi kaFwarisewu, chochaaku chakwitiya kwetu kwasweja kujila. Neyi eteja kushimunamu, adi kushimuna tuhu.
Nsaŋu yinemeni nakunsompesha yoyakuchiŋeja chuma chakaniniyi Nzambi ankakulula jetu.
Chochakalakelaŋa nyichidi yetu ikumi nayiyedi (12) naŋovu, niwufuku nimwaana, nawu amba kachimona. Kuchiŋejoku diku kunanholokeluwu aYudeya, eyi mwanta.
Muloŋanyi mwamonaŋa kukala kukuhwelela chasaŋulaŋayi Nzambi afu?
Chalala ami aweni natoŋojokelaŋa nami chachiwahi kwila yuma yayivulu nakudikaŋa nejina daYesu wakuNazareta.
Eŋaŋi, nelilaŋa muYerusalema mwenimu nawa. Chinatambwili wanta kudi akulumpi jawatupristu, hinukukasakasa akwakujila amavulu, hinukuyisha mutuleya. Chadiŋi nakuyijahawu, ami nadiŋi nakwitejamu.
Nayibabeshelaŋa kakavulu mwahita mashikola ejima; nesekelaŋa kuyikanjikija kulonda atuki Nzambi. Chinaswejelaŋa kuzuwa nankashi, hinukuyikabishaŋa hela kunyikala yakumatuŋa acheŋi.
Eyi mwanta, chinadiŋi munjila yami yakuya kuDamakasa namukanda wawanta wakunyinka kudi akulumpi jawatupristu,
iku nidi munjila, itaŋwa dinashiki dehi mukachi kewulu, hinukumona chejeji chidi nakufuma mwiwulu, chakubadika kutoŋeka kwamwaana wetaŋwa, hichikutoŋekela hinadiŋi ami nawakwetu nendelaŋa nawu kwi-ndo.
Chitunadimbuki wejima wetu hamaseki hinukutiya izu dakuŋila mwidimi daHeberu nawu, Eyi Sawulu, Sawulu, wankabishilaŋadi? Ochu chiwudi nakusobola kunyumba, yidi nakukulemeka.
Nami, Yeyinyi Mwanta? Mwanta nindi, Yami Yesu wakabishaŋa.
Nyamukaku dinu wimani; chinamwekani kudeyi nalondi nikukunjiki kumudimu wakwikala mukwakukalakala nichinsahu, nanochu chiwunanmonami, nichiwamba kanmona.
 Nakakupulwisha kudi aYudeya nikudi aJentili kunukukutemesha,
kulonda wutoneshi mesu awu, abalumuki afumi kumwidima eŋili muchejeji; afumi kuwanta waSatana ayi kudi Nzambi; kulonda amoni kuyanakena nshidi, atambuli wuswana hamu nanawa aneli ajila nakunkuhwelelami.
Eyi mwanta Agripa, chimwenu chamwiwulu chinamweni hinachidiwiluku.
Hinukutachika kushimuna kuDamakasa, nimuYerusalema, nimwahita ituŋa daYudeya dejima, nikudi aJentili nawa, nami abalumuki munyichima atali kudi Nzambi, akoŋi nyidimu yatelela kubalumuka mumuchima.
Diyi nsaŋu yankwatililuwu aYudeya muTembeli, hiyakweseka nikunjaha.
Chanankwashuwu kudi Nzambi, dichi chinamoni kukakela kushika nikwifuku dalelu, nakushimwina nianyanya niamaneni. Hinashimunaŋa yacheŋuku, chiŋa yoyashimwinuwu dehi atuprofwetu naMosi nawu yakenza;
yoyu nsaŋu yakwila nawu Kristu chiŋa akakabi, akekali wakusambila kusaŋuka mudi afu, kulonda kumwekesha nachu chejeji kudi aYudeya nikudi aJentili.
Chadiŋi nakudihakwilayi Pawulu mwenomu, Festusi hakuhosha nezu daŋovu nindi, Eyi Pawulu, waandala! Maaneyi asweja diwu anakukojeji kwandala.
Kuchinka Pawulu nindi, Eyi Festusi wasweja kulema, hinaandaluku; ilaŋa hinukuhosha mazu alala, amumesu mwawunda.
Muloŋa mwanta wambala nidi nakuhosha nindi chakadi chibeŋu, yena nayiluki yumiyi, ninami nawa neluki chikupu nami yumiyi hiyakuyamba yenaku, muloŋa yumiyi hiyayilili kumbaduku.
Eyi mwanta Agripa, atuprofwetu wayikuhwelelaŋa? Neluki nami wayikuhwelelaŋa.
Agripa hakumwila Pawulu nindi, Nakunshinjila chenochu chantesha hohu, keŋa wumbalumuni niikali mukwaKristu!
Pawulu nindi, Hela chantesha hohu, hela chasweja kuvula, nalombi kudi Nzambi nami, akubalumuni nineyi, niantu ejima adi nakuntiya lelu, mwikali neyi chinekalami; ilaŋa chakubula kwanawa maleŋi hohu.
Mwanta hakunyamuka, ninyuuli, niBerenisi, niakwawu adiŋi nakushakama nawu.
Chanayuwu kumbadi, hiyakuhanjika nsaŋu oyu mukachi kawu. Hiyakutiyaŋana nawu, Iwu muntu haneli yuma yakutela kufwa hela yakumukasa munyonjuku.
Agripa hakumwila Festusi nindi, Iwu muntu, neyi wabula kwila nindi niyi kudi Kesari, mutenowu adi kumuumbaku tuhu kwindi.
Chaneluwu nawu twakayi kuItaliya muwatu, hiyakuyinka Pawulu nawakwakaleya amakwawu kudi mukulumpi wumu wamashidika, ijina dindi Yuliyusi, wamuchendu chaAgusitusi.
Hitukwiŋila muwatu wakufuma kuAdamitumi, wukukeŋa kunyamuka henohu nakuya munjila yakukulisha Asiya, nakukunkakunka kunyikala yakwenoku. Hitukuya hakaluŋalwiji muwatu owu tudi naArisitaka, kaMasidoniya wakuTesalonika.
Chikunachi tudata nikuSidoni. Yuliyusi wamwilili Pawulu chachiwahi, hakumwiteja kuya nakudya nawamabwambu jindi.
Hitukufuma kwenoku muwatu nakukulisha Kipirosi, muloŋa mpepela jadiŋi nakukeŋa kutufuntisha munyima ho-o.
Hitukuketula muhoŋi wamukaluŋalwiji, wela Silisiya iku, Pamfwiliya iku; tushika nikuMira wamuLisiya.
Kwenoku mukulumpi wamashidika hakumona watu wakuAlesanderiya wudi nakuya kuItaliya; hakutwiŋijamu.
Watu wetu hiwukwenda chovu chakukabakana hohu mafuku amavulu, tushika nikwatalaŋana naKinidusi. Chiyineli mpepela yichidi kukeŋa kutufuntisha munyima, hitukuya nakukulisha Kereta kwatalaŋana naSalimoni.
Kwenoku twakulishili chakukabakana hohu, tushika nikwatenaŋawu nawu kuMenji Awunda, kwakwihi namukala waLaseya.
Chimunahiti mafuku amavulu, nikwenda kwela dehi kwafwana, muloŋa mafuku akuleka kudya achidika Chakubuta Nshidi anahiti dehi,
Pawulu hakuyikonkomwena nindi, Enu akwetu, natoŋojoki nami lwendu lwetu lwakekala lwakala, lwakukisaŋana yuma nankashi, hiyikumba yidi muwatu hohuku, hela ninetu aweni kwiji twakafwa tuhu.
Mukulumpi wamashidika wabaŋili chalala mukwakwendesha watu nimwiniwatu, hakwila chahosheliyi Pawulu yena kubaŋamu nehi.
Muloŋa mwenomu mwawoŋakana mwabulili kuwaha kuchelukilamu tukweji twamashika, dichi amavulu hiyakwila nawu tufumi kwenakunu muwatu, tuyi tukabili kushika kuFwenisi, tuchelukili kwenoku. Fwenisi himukala wakuchikumu chakuKereta, kwatala iku kukabeta, iku kumusela, iku nawa kukabeta kakwawu kwekala kwawoŋakana.
Chitunamoni mpepela yakukabeta kakuchidiilu hiyikukunka chovu chovu, atoŋojoka nawu anamoni mwakeŋawu; hiyakufumisha mumenji chikuŋu chakwimikisha nachu watu, hiyakukulisha Kereta kwakwihi nachikumu.
Ilaŋa chakadi nikuleha, hikukwinza hadi watu mpepela yasweja ŋovu yakufuma kumusela.
Chiyinakwati hawatu wetu, hiwukukaŋanya kutala kukwinza mpepela, hitukukumina dakuyovwahila, tuhuŋumuka nikuhuŋumuka tuhu.
Chitunahiti mumukulishu wakachitutu kanyanya ijina daku Kawuda, hitukukasa kawatu ketu kakwawu chakukabakana hohu;
chanakikokuwu kwiwulu hiyakujiŋajiŋa watu weneni nanyonji yamaneni nankashi nawu awukoleshi. Chanatiyuwu woma nawu keŋa atunatili hawusekulula namalola kuSiritisi. hiyakulemuna mahina akwendesha nachu watu, hitukukumina dakuhuŋumuka.
Chikunachi, tuchidi kukabakana nankashi nanoyu mpepela yasweja, hiyakutachika kunata yuma yamuwatu mumenji.
Hefuku damuchisatu hiyakunata yuma yakwendesha nachu watu namakasawu aweni.
Chineli nimutena nitutumbwa kututoŋekela mafuku amavulu nehi, oyu mpepela yeneni yichidi kukunka, kukuhwelela kwejima kwakwila netu tukuhanda hikukutufuma.
Chanashakamuwu nanzala mafuku amavulu, Pawulu hakwimana mukachi kawu nindi, Enu akwetu, neyi mwantiyilili, mutenowu mwabulili kufuma kuKereta, mubuli kumona kukabakana kwejimiku, nikujimbesha yuma.
Ichi dinu nukuyikundeja nami tiyenu kuwaha, hikukufwa mwinenu hela wumuku, chiŋa yowu watu hohu.
Muloŋa wufuku wowenawunu kaŋelu kaNzambi yami, wánheta inakalakelaŋa nawa, wemana kunidami.
Hakuŋila nindi, Eyi Pawulu, bayi wutiya womaku; chiŋa wakemani kumesu aKesari hohu. Tiya, Nzambi nakwinki dehi akwenu ejima wudi nakwenda nawu muwatu.
Dichi dinu enu akwetu, tiyenu kuwaha muloŋa namukuhweleli Nzambi, neluki chikupu nami mwanahoshiyi mwakamwekana mwejima.
Hela chochu, akatunatila hachitutu chimu.
Chiwunashiki wufuku wekumi nachiwana (14), hitukuhuŋumuka niniku niniku mukaluŋalwiji kaAdiriya. Kwiji kwela dehi mukachi kawufuku, akwakwendesha watu hiyakutoŋojoka nawu hiyakuya nakuswila kwakwihi nampata yimu.
Hiyakweseka namwonji mwakunamina menji, hiyakuwana kudi jimita 37. Chihanahiti mpinji yanti hiyakweseka cheŋi, hiyakuwana kudi jimita 27.
Hiyakutiya woma, nawu keŋa atunati hamalola akuchikumu; hiyakuzelumuna yikuŋu yiwana yakwimikisha nachu watu kuntoŋi yakunyima; hiyakulombela nawu kuchi.
Akwakwendesha watu hiyakukeŋa kutemuka, anazelumuni dehi kawatu kanyanya mumenji, kulonda adimbani nawu tukukeŋa kuzelumwina yikuŋu yakwimikisha nachu kuntoŋi yakumbidi.
Dichi Pawulu hakumwila mukulumpi wamashidika nimashidika nindi, Neyi wenawa akubula kushala muwatu himukutwesha kuhandaku.
Mashidika aketula ninyonji yakawatu oku, hikakuholoka mumenji.
Chikwakeŋeli kucha, Pawulu hakuyilembelela wejima wawu, nindi dyenu. Nindi, Lelu ifuku dekumi nakawana (14) dimunashakami nanzala, kudyahu chuma nehi.
Dichi nalembi mwani, dyenu muhandi; hikwakajimbala hela lusuki lwamuntu nilumuku.
Chanahoshiyi ochu, hakutambula dinkendi, hakumusakilila Nzambi, iku wejima wawu amutiyaŋa; hakudihumuna nakutachika kudya.
Wejima wawu hiyakutiya kuwaha, hiyakudya niwena nawa.
Kubomba etu antu ejima twadiŋi muwatu owu, twashika munkulakaji jiyedi namakumi atanu nayedi nawantu atanu nawumu (276).
Chanekutuwu, hiyakunata tidiku mumenji kulonda kupepelesha watu.
Chikunachi, hiyelukili mpatoyuku. Nawu atali, hiyakushinshika kumu kwawoŋakana, kudi wusekulula kuchikumu; hiyakutiyaŋana nawu tukuŋikiluku watu, neyi tunatweshi.
Chanaketuluwu nyonji yayikuŋu yakwimikisha nachu watu, hiyakuyilekela mumenji; hiyakukasununa yilapu yadiŋi yakwolola nachu watu, hiyakulema ihina dakumbidi kulonda dikwati mpepela, hiyakweseka kuya kuchikumu.
Ilaŋa chanashikuwu halunduka wusekulula, watu hiwukukakela hawusekulula; ntoŋi yakumbidi hiyikukakela mbe, ilaŋa ntoŋi yakunyima hiyikutachika kubaluka naŋovu jamankanda.
Mashidika atiyaŋana dehi nawu akajahi akwakaleya, nawu akenda kela amakwawu akasala, hiyakapuluka.
Ilaŋa mukulumpi wamashidika wakeŋeli kumuhandisha Pawulu, dichi hakuyilekesha kwila mwenomu. Hakuyileja nindi, antu ejima anatweshi kusala adumbi mumenji akashikaŋahu dehi kumpata.
Anabuli kutwesha kusala akwati kumapulaŋa, hela kuyuma yakuwatu, chaneluwu mwenomu hiyakupuluka chachiwahi, ashika nikuchikumu.
Chituneli tunapuluki dehi, hitukwiluka ijina dachitutu ochu netu Melita.
Enimbu hiyakututambula wejima wetu naluwi nankashi, hiyakubutula kesi muloŋa kwadiŋi nakunoka nvula, nichishika hamu.
Pawulu chanakuŋuliyi chita chansonsu, nachishi dehi hakesi, kabandayula chanatiyiyi iyena, hikakufuma hakesi hikakulamata kuchikasa chindi.
Enimbu chanamonuwu kapela nalamati dehi kuchikasa chindi, hiyakudileja muntu namukwawu, nawu, Chalala iyaliwu himbanji, hela wapuluka dehi mukaluŋalwiji, Mukwakuloŋa hanamwiteji kuhandaku.
Ilaŋa yena hakumudikumwina kapela mukesi, kutiya kukata nehi.
Wena enimbu atoŋojokeli nawu keŋa hanani, indi kwiji tukukasumuka nadimbuki nafwi dehi. Chaneluwu talile-e, kumumona yena hanatiyi chuma chatamaku, hiyakubalumuka munyichima yawu, nawu komana himukishi.
Kwenoku kwadiŋi mpata yamwanta wachitutu ochu ijina dindi Pubilusi. Yena hakututambula hakutudiisha chachiwahi mafuku asatu.
Chelili tata yaPubilusi nakami dehi nayikatu yamusoŋu wamashika nikapokota, Pawulu hakwiŋila mwadiŋiyi, hakulombela, chanamunaŋikiyi makasa, hakumukolesha.
Chaneliyi mwenimu, antu amakwawu ahachitutu ochu adiŋi nanyisoŋu, hiyakwinza, hiyakuyikolesha nawa.
Hiyakutulemeshaŋa nakutwinka yuma yayivulu; chitwakeŋeli kuya muwatu hiyakushamu yuma yayivulu yakudiila munjila.
Chimunahiti tukweji tusatu, hitukuya muwatu wakufuma kuAlesanderiya, wukweti chinjikijilu chawakishi ampamba, Kasto niPoluki, wachelukilaku dehi nvula kuchitutu ochu;
tudata nikuSirakusa, hitukujiŋilaku mafuku asatu.
Kufuma kwenoku hitukuya niniku niniku, tunyeŋumuka nakushika nikuRegumi. Chikunahiti ifuku dimu, mpepela yakukabeta kakuchidiilu hiyikutachika kukunka, tushika nikuPuteyoli mumafuku ayedi hohu.
Kwenoku hitukuwana anakwetu, hiyakutulembelela tushakami nawu mulungu wumu. Nkumininaku tushika nikuRoma.
Chanatutiyuwu kuRoma, anakwetu hiyakwinza nakutukinkilila kuwulandilwilu waApiyusi, nikuYisolu Yisatu. Pawulu chanayimoniyi, hakusakilila Nzambi, akwata niŋovu.
Chituneŋili muRoma, hiyakumwiteja Pawulu kushakama kankawindi neshidika wamuhembelaŋa.
Chimunahiti mafuku asatu, Pawulu hakutambika akulumpi jawaYudeya. Chanapompuwu hamu, hakuyileja nindi, Enu akwetu amayala, ami hinakoŋi chuma chakutamisha akwetu aYudeya, hela yaaku yawankakulula jetuku. Hela chochu, ankwatili kuYerusalema nakunlubula kudi aRoma; wena hiyakuŋusha mukaleya.
Wena chanaŋihujoluwu, hiyakukeŋa nawu aŋumbuku, muloŋa hiyanmweni nachitela chakufwaku.
Chanatiyuwu aYudeya kutama mwenomu, ami hinukumona nami kunashali jakulomba kuya kudi Kesari hohu; ilaŋa hinikweti muloŋa wakuholokela akwamunza wetuku.
Dihu hanafumi kuyitambika, nami niyimoni nihoshi nenu. Anankasili ileŋi idi nsaŋu yakuchiŋeja kwachiŋejaŋawu aIsarela.
Wena hiyakumwila nawu, Hitunatambuli nyikanda yakufuma kuYudeya yakukuteneyuku. Hela anakwetu enjili kunu, kukushimuna hela kukutena chatama nehi.
Ilaŋa tunakeŋi tukutiyi muwatoŋojokaŋa eyi aweni; hakwila chaaku ichi tweluka dehi netu achitenaŋa chatama kwejima kwejima.
Chiyanatiyaŋanuwu ifuku, aYudeya amavulu nankashi hiyakwinza kwitala kwashakaminiyi. Yena hakuhita munsaŋu oyu, hakushimuna wanta waNzambi, hakuyilumbulwila nsaŋu yaYesu, chakufumisha munyikanda yanshimbi yaMosi, niyawatuprofwetu, kufumisha kubudidi ndo-o nikumelela.
Amakwawu hiyakwiteja mwahosheliyi, amakwawu hiyakuleka.
Chanabuluwu kutiyaŋana mulwawu, hiyakudifuminamu. Henohu Pawulu nahoshi dehi izu dimu nindi, Mwalala mwahosheli Spiritu Wajila nawankakulula jenu mudi kaprofwetu Isaya,
cheliliyi nindi,
Muloŋa nyichima yawantu awa yinasupi dehi, matu awu anajiki,
Dichi ilukenu nenu iwu wamwinu waNzambi anawutemeshi kudi aJentili; komana wena akatiya.
Chanahoshiyi mazu awa, aYudeya hiyakufumaku hiyakutadika nankashi mukachi kawu.
Pawulu washakamini nyaka yiyedi yamana chikupu mwitala dindi dakudifwetela, hakutambula antu ejima ayilaŋa mwadiŋiyi.
Hakushimunaŋa wanta waNzambi, nakutena nsaŋu yaMwanta Yesu Kristu chakadi woma; kwosi nawa wamulekesheluku.
