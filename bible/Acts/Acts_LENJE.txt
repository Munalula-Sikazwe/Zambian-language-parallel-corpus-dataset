Nomusunikwi baTeyofilasi,
kushikila bushiku ndyaakatolwa kwiculu. Sombi kaatana kutolwa kwiculu, kwiinda munkusu sha Mushimu Usalashi, Jesu wakalwiita batumwi abo mbwaakasala nshebakalinga kweelete kucita. 
Ndyaakafwa akubuka kuswa kubafu, Jesu wakalitondesha kuli mbabo akubeshibisha munshila shipusenepusene ayi ngumuumi. Wakaboneka kuli mbabo inshiku makumi one akwaambaabo shaBweene bwakwe Lesa. 
Ndibakalinga kubungene, wakabalwiita ayi, “Mutaswi muJelusalemu, sombi mulindilile cipo ico ncebakamushomesha baTa, ico ncendakamulwiitaawo anebo. 
Mukwiinga Joni wakalinga kubombeka amaanshi, sombi kapatana kwiinda nshiku shiinji mwebo mulaakubombekwa aMushimu Usalashi.”
Ono batumwi ndibakalinga kubungene pantu pomwi aJesu, bakamwiipusha ayi, “Nkambo, sa paciindi cino mutoobooshesha bene Isilaeli bwaami?”
Jesu wakabaambila ayi, “Teshi ncito yanu yakwishiba ciindi ndyeshi shikacitike isho shili munkusu sha baTa. 
Sombi mulaakutambula nkusu na Mushimu Usalashi ukese pali ndimwe. Lyalo mulaakuba bakamboni bangu muJelusalemu, muJudeya moonse alimwi amuSamaliya kushikila amucishi coonse ca panshi.” 
Ndyaakamana kwaamba boobo, wakatolwa kwiculu boonse kabamubwene. Mpeeke likumbi lyakamufwekelesha bacileka akumubona.
Ono ndibakalinga kucilangilishisha kwiculu nkwaakalinga kuya, basankwa bobilo bakalinga kufwete shituba, bakesa mukwiimikana palubasu lwabo. 
Basankwa abo bakabaambila ayi, “Mwebo nobene Galili, ceebonshi mweemikana paapo akulanga kwiculu? Uyu Jesu watolwa kwiculu kuswa kuli ndimwe, ulaakuboola alimwi bweenka mbuli mbomwamubona kaaya.”
Lyalo batumwi bakaboolela kuJelusalemu kuswa kuKalundu ka Olifi, apo pakalingabo mushinso ufwaafwi. 
Ndibakashika, bakenjila muŋanda mucipinda ca peculu mobakalinga kwikala. Batumwi aba bakalinga Pita, Joni, Jemusi aAndulu, Filipo aTomasi, Batolomeyo aMateyo, Jemusi mwanaakwe Alufeyasi, Simoni shikulwanina lwaanguluko alimwi aJudasi mwanaakwe Jemusi. 
Aba bantu bakalinga kubungana akupailila pantu pomwi lyoonse, kubikaawo abanakashi bamwi, Maliya banyina abamakwabo Jesu.
Ndipakeenda nshiku shiniini, kwakaba libungano lya baabo boonse bakalinga kushoma muli Jesu abo bakalinga kushika mpashi mwaanda amakumi obilo. Lyalo Pita wakanyamuka, 
waamba ayi, “Nobamakwesu, Malembo akwe Lesa akalinga kweelete kucitika ayo akaamba Defedi ndyaakatanjililwa aMushimu Usalashi. Lakwe wakaamba shakwe Judasi, uyo wakatanjilila baabo bakacata Jesu. 
Judasi uyo wakalinga womwi wa mulikoto lyesu, alakwe wakalinga wasalwa ayi asebensele pantu pomwi aswebo.” 
(Ono mumaali alya ngaakapekwa pacibi cilya ncaakacita, Judasi wakoolamo muunda umo mwaakawita panshi, wafwa akupasuka lifumo mala oonse aswita pansengwe. 
Bantu boonse bakalinga kwikala muJelusalemu bakaanyumfwa makani aya, aboobo muunda uyo mumulaka wabo bakootumba ayi Akeludama, nkokwaamba ayi, “Muunda wa bulowa.”)
“Ceebo mulibuku lya Kulumbaisha mulilembetwe ayi,
“Paceebo ceeco, tulyeelete kusala muntu umwi pabaabo mbotwakalingaabo, paciindi ico Mwaami Jesu ndyaakalinga aswebo, 
kutalikila kuciindi Joni ndyaakalinga kushimikila shakubombekwa, kushikila pabushiku ubo Jesu ndyaakakushikwa pali ndiswe akutolwa kwiculu. Uyo abe kamboni pantu pomwi aswebo akushimikila ayi Jesu wakabuka kuswa kubafu.”
Aboobo bakabanda basankwa bobilo, Josefu aMatiyasi. Josefu uyo wakalinga kwiitwa ayi Basabasi (limwi liina wakalinga nguJusitasi). 
Kuswawaawo bakapaila ayi, “Nkambo, mwebo nomwishi myoyo ya bantu boonse. Amutuboneshe wooyo ngomwasala pabantu bobilo aba 
kwaamba ayi abwese musena uyu wa butumwi, uyo wakashiya Judasi ndyaakaya kumusena umweelete.” 
Ndibakamana kupaila, bakooma cisolo, kucana cawita Matiyasi. Mpeeke wakaba mulikoto lya batumwi bali likumi awomwi.
Bushiku bwa Pentekositi ndibwakashika, bashomi boonse bakalinga kubungene muŋanda yomwi. 
Mpomunyaawo bakanyumfwa coongo cakuba anga ncipuupu kuswa kwiculu akususha ŋanda yoonse njebakalingaamo. 
Lyalo bakabona shimwi shakalinga kuboneka anga njimilaka ya mulilo iyo yakaya mukwikala pali womwi awomwi. 
Mpeeke boonse bakesushikwa Mushimu Usalashi akutalika kwaamba mishobo imwi, kweelana ambowakabatanjilila Mushimu uyo.
MuJelusalemu mwakalinga baJuda bakalinga kulemeka Lesa abo bakaswa mushishi shipusenepusene. 
Ndibakanyumfwa ciyobeyobe ici, bantu baanji baanji bakabungana. Boonse bakakankamana abuumbi ceebo womwi awomwi wakanyumfwa bashomi kabaamba mumulaka wakwe mwiine. 
Cikani ici cakabashingulusha mitwi akwaamba ayi, “Sa te aba bantu boonse batokwaamba bobulya mbene Galili? 
Ino nceebonshi swebo soonse tutoobanyumfwa kabaamba mumishobo yesu? 
Sobamwi tulaswa kucishi ca Paatiya, Mediya akuElamu, kuMesopotamya, Judeya, Kapadosiya, Pontusi alimwi akuEsha. 
Bamwi balaswa kucishi ca Fuligiya akuPamfilya, kuIjipiti alimwi akumisena ili mucishi caLibya kufwaafwi aSailini. Swebo sobamwi tuli beensu tulaswa kuLoma, 
bamwi mbaJuda abaswamashi bakunsengwe bakonkela kwiisha kwa baJuda alimwi swebo sobamwi tulaswa kuKileti akuAlebya. Nakubi boobo soonse tutoonyumfwa kabaamba mishobo yesu shashintu shinene isho Lesa nshaakacita!” 
Ceebo cikani ici cakabashingulusha mitwi, bakatolelela kwiipushanya womwi awomwi ayi, “Ino ici citoocitika cilaambanshi?”
Sombi bamwi bakatalika kuseka bashomi kabaamba ayi, “Taaku cimbi, mbwalwa bwabakola!”
Mpomunyaawo Pita wakanyamuka abatumwinyina bali likumi awomwi akutalika kwaambila likoto lya bantu muliswi lya peculu ayi, “Mwebo nobaJudama amwebo noonse nomwikala muJelusalemu, amukutike alimwi munyumfwishishe makani aya mbwaabete. 
Aba bantu tabakoletweewo kweelana ambomutooyeeya, ceebo licilibo macuunsa. 
Anu ici ncecakaamba mulaluki mukulukulu Jowelo ayi,
‘Lesa wakaamba ayi, Munshiku shamamanino,
Ee, ndaakutila Mushimu wangu apabasebenshi bangu,
Ndaakucita shaankamiko kwiculu
Lisuba lilaakuboolabo mbi,
Lyalo uyo woonse usenga ndime neMwaami Lesa ayi mucaafwe,
“Mwebo nobene Isilaelima, amukutikishe makani aya ngontoomulwiita! Ulya Jesu wa kuNasaleti wakalinga muntu uyo Lesa ngwaakatondesha ayi ngowooyo ngwaakasala akumutuma kuli ndimwe. Lesa wakabonesha cikani ici, kwiinda mushaankamiko ashitondesho sha nkusu sha kwiculu nshaakacita muli Jesu pakati kanu, kweelana ambuli mbomwishi. 
Kweelana akuyanda kwakwe mwiine Lesa, wakabambila limwi ayi Jesu ulaakwaabwa mumaansaanu. Mpeeke mwebo mwakalengesha ayi bamucita shibi bamupope pamucilingano. 
Sombi Lesa wakamwaangulula kushicisa sha lufu akumubusha kuswa kubafu ceebo tecakalinga kukonsheka ayi lufu inga lwamukoma. 
Mukwiinga Defedi wakaamba shapali nguwe ayi,
Paceebo ceeco moyo wangu wakondwa abuumbi,
Mukwiinga teshi mukandekeleshe ayi nkanoolibo mumusena wa bafu,
Mwebo mwakanshibisha nshila shitola kubuumi,
“Nobamakwesu, ndyeelete kumulwiitilisha kabotu pamakani amwaami wesu Defedi mukulukulu. Lakwe wakafwa akufukilwa, alimwi cuumbwe cakwe nkocicili abobulya. 
Ceebo wakalinga mulaluki mukulukulu, wakeshiba ayi Lesa wakamushomesha akumukonkomesha ayi mulunyungu lwakwe mulaakuswa aumwi mwaami ngweshi akabe mbuli nguwe. 
Ndyaakeshiba sheshi shikacitike kunembo, Defedi wakaamba shakubuka kwa Usalitwe wakwe Lesa. Wakaamba ayi,
Lesa wakabusha Jesu uyu kuswa kubafu, aboobo swebo soonse tuli bakamboni ba shintu ishi. 
Wakasumpulwa akuba kulubasu lwalulyo lwakwe Lesa akutambula Mushimu Usalashi kuswa kuli Lesa Ishi, kweelana ambwaakamushomesha. Ishi nshemutoobona akunyumfwa, ncipo ca Mushimu Usalashi Jesu ncaatila pali ndiswe. 
Nakubi kwaamba ayi Defedi taakwe kuya kwiculu, sombi wakaamba ayi,
kushikila nkaalule balwani bako
“Aboobo mwebo nobene Isilaeli noonse, amwishibishe calushinisho ayi Jesu uyo ngomwakapopa pamucilingano, ngowooyo Lesa ngwaakabika ayi abe ngoMwaami alimwi ngoUsalitwe wakwe!”
Ono bantu ndibakanyumfwa boobo, bakapenshekwa abuumbi mumyoyo. Lyalo bakeepusha Pita abatumwinyina ayi, “Nobamakwesu, ino tucite buyani?”
Pita wakabakumbula ayi, “Amusanduke kuswa kushibiibi shanu, mubombekwe muliina lyakwe Jesu kwaamba ayi Lesa amulekelele akumupa Mushimu Usalashi. 
Mukwiinga Lesa nshaakashomesha, wakashomesha ndimwe abana banu alimwi abaabo boonse bali kulaale, abo Mwaami Lesa mbwaaita.”
Pita wakatolelela kubaambila maswi amwi aanji akubacenjeshaako kaamba ayi, “Amulipulushe kumapensho ayo eshi akacitikile bamucita shibi ba cecino ciindi!” 
Mpeeke bantu baanji bakashoma maswi akaamba Pita. Lyalo bakabombekwa. Alimwi pabushiku bweenka ubo, bantu aba bakaba mulikoto lyabo mpashi bakalinga shuulu shotatwe. 
Ciindi coonse bantu aba bakalinga kubungana pantu pomwi ayi batumwi babeeishe. Bakalinga kwikala mubwanabwankashi akulita pantu pomwi alimwi akupaila.
Bantu boonse bakabona shaankamiko alimwi ashitondesho sha nkusu sha kwiculu Lesa nshaakacita kwiinda mubatumwi, bakakankamana. 
Boonse abo bakalinga kushoma muli Jesu bakatolelela kwikala mubwanabwankashi lyoonse akusebensesha buboni bwabo pantu pomwi. 
Nkokwaamba ayi bakalinga kuulisha buboni bwabo, ashintu shoonse nshebakalinga kucite akwaabanya maali kweelana akubula kwa muntu womwi awomwi. 
Bushiku abushiku bakalinga kubungana amoyo womwi muŊanda yakwe Lesa akulita pantu pomwi mumaandaabo amyoyo yakusangalala akuliceesha. 
Bakalinga kulumbaisha Lesa, mpeeke abantu boonse bakakondwa ndibakabona ncito yabo. Alakwe Mwaami wakalinga kuletelamo bantu abamwi inshiku shoonse mulikoto lyabo, abo bakalinga kupulushikwa.
Bumwi bushiku Pita aJoni bakaya kuŊanda yakwe Lesa ciindi cakupaila ca 3 koloko malumwi. 
Ono kumwinjililo wa Ŋanda yakwe Lesa wakalinga kwiitwa ayi “Mwinjililo Ubotu,” kwakalinga musankwa mulema myeendo kuswabo kukushalwa kwakwe. Inshiku shoonse musankwa uyu bakalinga kumunyamuna akumukalika kumwinjililo, ayi anoosenga maali kubantu bakalinga kwinjila muŊanda yakwe Lesa. 
Ndyaakabona Pita aJoni kabenjila, wakabasenga ayi bamupeewo cimwi cintu. 
Mpomunyaawo balo bakamulangilishisha, lyalo Pita wakamwaambila ayi, “Tulangilishe!” 
Mpeeke alakwe wakabalangilisha, kaayeeya ayi mpashi batoomupawo cimwi cintu.
Sombi Pita wakamwaambila ayi, “Nshicite maali akukupa, sombi ntookupa nceencite. Muliina lyakwe Jesu Klistu wa kuNasaleti, ndakwaambila ayi, ‘Nyamuka weende!’ ” 
Lyalo Pita wakamucata kulyaansa lyalulyo akumunyamuna. Paciindi ceenka ico myeendo yakaba ankusu amutupokoso mwakayuma.
Mpomunyaawo wakasotooka, weemikana akutalika kweendeenda. Kuswawaawo, wakenjila aPita alimwi aJoni muŊanda yakwe Lesa, kaaya bweenda akusotooka kaalumbaisha Lesa. 
Bantu bakalinga muŊanda yakwe Lesa bakamubona kaaenda akulumbaisha Lesa. 
Ono ndibakamwishiba ayi ngomusankwa wakalinga kwikala kuMwinjililo Ubotu wa kuŊanda yakwe Lesa kaasenga maali, boonse bakakankamana akucelemanabo pasheesho shakacitika.
Ceebo musankwa uyo wakalinga kucikakatitebo Pita aJoni, bantu boonse bakakankamana akucicila kuli mbabo mumukushi wakalinga kwiitwa ayi wakwe Solomoni, umo mobakalinga. 
Ono Pita ndyaakabona bantu abo, wakabaambila ayi, “Mwebo nobene Isilaelima, nceebonshi mwakankamana pacikani ici akutulangilisha bobulya? Sa mutooyeeya ayi ninkusu shesu nabi mbululami bwesu bwalengesha ayi musankwa uyu eende? 
Mukucita ceeci Lesa wakwe Abulaamu, Isaki alimwi aJakobo, Lesa wa bamashali besu bakulukulu, watondesha bulemu kumusebenshi wakwe Jesu. Mwebo mwakamwaaba mumaansa a beendeleshi alimwi mwakamukaka pameenso akwe Pilato nakubi kwaamba ayi lakwe wakalinga kusuni kumwaangulula. 
Jesu wakalinga muntu usalalite alimwi ululeme. Sombi mwebo mwakamukaka akusenga Pilato ayi amwaangulwite mucayi. 
Mwebo mwakacaya wooyo upa buumi bwancinencine, sombi Lesa wakamubusha kuswa kubafu. Ono swebo tuli bakamboni pacikani ici. 
Musankwa uyu ngomubwene alimwi ngomwishi, wayuma kwiinda mukushoma liina lyakwe Jesu. Ncakwiila ndushomo lwakwe muli Jesu lwalengesha kwaamba ayi ayume cancinencine kweelana ambomubwene noonse.
“Ono nobamakwesu, ndishi kwaamba ayi mwebo abamatanjilili banu mwakacita sheeshi kuli Jesu mukutashiba. 
Sombi Lesa wakaambilabo limwi kwiinda mubalaluki bakulukulu boonse, ayi Usalitwe wakwe wakalinga kweelete kupenshekwa, aboobo shakacitika bweenka ubo. 
Anu amusanduke kuswa kushibiibi shanu, musandukile kuli Lesa kwaamba ayi shibiibi shanu shikushikwe. Na mucite boobo, 
Mwaami Lesa ndyeshi akamupe nkusu shipya ciindi aciindi, alimwi ulaakumutumina Usalitwe wakwe, Jesu, uyo ngwaakasala ceebo ca ndimwe. 
Lakwe ulyeelete kunooli kwiculu kushikila ciindi shintu shoonse shikalengwe cipya, kweelana abwakaamba Lesa kalekale, kwiinda mubalaluki bakulukulu basalalite. 
Ceebo Mose wakaamba ayi, ‘Mwaami Lesa wanu ulaakumutumina mulaluki wa mumushobo wanu bweenka mbuli mbwaakantuma. Mulyeelete kunyumfwila shintu shoonse nsheshi akamulwiite. 
Uyo woonse eshi akabule kunyumfwila nsheshi akaambe mulaluki uyo, ulaakupansaanishikwa kuswa kubantu bakwe Lesa akunyonyoolwa.’ 
Ndushinisho balaluki bakulukulu bamwi boonse, kutalikila pali Samwelo abaabo boonse bakesa pesule lyakwe, bakaamba pamakani a nshiku shino. 
Shintu shoonse Lesa nshaakashomesha kwiinda mubalaluki bakulukulu nshanu ceebo muli bamucipangano ico Lesa ncaakacita abamashali banu bakulukulu kweelana ambwaakaambila Abulaamu ayi, ‘Kwiinda mulunyungu lwako ndaakupa coolwe bantu boonse ba mucishi ca panshi.’ 
Aboobo Lesa wakasala musebenshi wakwe akutaanguna kumutuma kuli ndimwe kwaamba ayi amupe coolwe mukulengesha ayi noonse womwi awomwi musanduke kuswa kushibiibi shanu.”
Pita aJoni kabacaamba abantu, kwakesa bapailishi, munene wa beshikulindilila kuŊanda yakwe Lesa alimwi abaSaduki bamwi. 
Bantu aba bakakalala mukwiinga batumwi bobilo abo bakalinga kwiisha bantu ayi Jesu wakabuka kuswa kubafu akwaamba ayi paceeco ceeco bafu balaakubuka. 
Aboobo bakabacata akubabika muntolongo kushikila bushiku bwakaboolaawo ceebo lisuba lyakalinga lyepila kale. 
Sombi bantu baanji bakanyumfwa kushimikila kwakwe Pita aJoni bakashoma. Mpeeke basankwa bakashoma bakashika mpashi shuulu shosanwe.
Bushiku bwakaboolaawo bamatanjilili ba baJuda, bamaloba alimwi abafundishi ba Milawo bakabungana muJelusalemu. 
Bakalinga aAnasi mupailishi munene, Kayafasi, Joni, Alekisanda alimwi abeshikamukowa ba mupailishi munene. 
Bakeemika Pita aJoni kunembo lyabo akubeepusha ayi, “Ino mwakamushilika buyani muntu uyu? Ninkusu shakwe ni nabi ndiina lyakwe ni ndimwakasebensesha?”
Mpomunyaawo Pita wakesushikwa Mushimu Usalashi, mpeeke wakabakumbula ayi, “Mwebo nobamatanjilili abamaloba, 
sa sunu mutootwiipusha pamulimo ubotu ngotwakacita pamusankwa mulema myeendo ambuli mbwaakaba kabotu? 
Ono mwebo noonse abantu ba muIsilaeli, mulyeelete kwishiba ayi uyu musankwa uliimfwi kunembo lyanu sunu, kaaensene ceebo ca nkusu shakwe Jesu Klistu wa kuNasaleti. Ngowooyo ngomwakapopa pamucilingano, sombi Lesa wakamubusha kuswa kubafu. 
Jesu ngowooyo waambwa muMalembo akwe Lesa ayi,
Lupulusho lulacanikabo muli nguwe eenka mukwiinga taaku liina alimwi mucishi ca panshi Lesa ndyaakapa ayi inga twapulukilaamo.”
Ono boomboloshi ndibakabona ayi Pita aJoni bakalinga kwaamba cakubula boowa, bakakankamana abuumbi ceebo bakeshiba ayi tebakalinga kwiiteewo, bakalinga bantubo. Mpeeke bakeshiba ayi bakekala bunene aJesu. 
Sombi bakabula cakwaamba mukwiinga bakalinga kumubwene musankwa uyo wakaba kabotu kaaimfwi aPita alimwi aJoni. 
Paceebo ceeco bakabaambila ayi baswe munkuta. Lyalo boomboloshi bakacaala kabalifuyafuya. 
Bakatalika kwiipushanya ayi, “Ino tutoobacita buyani bantu aba? Boonse bantu muJelusalemu balishi kwaamba ayi Pita aJoni mbobakacita caankamiko ici, aswebo inga tatukakiiwo. 
Ono kwaamba ayi cikani ici citanyumfwiki bunene kubantu baanji, atubakonkomeshebo bantu aba ayi batakabooshiiwo lyobilo kwaambila muntu nabi womwi muliina lyakwe Jesu.”
Ndibakamana kwaamba boobo, bakeeta Pita aJoni akubalwiita ayi batakeeleshi kwaamba nabi kwiisha lyobilo shapali Jesu. 
Sombi Pita aJoni bakabakumbula ayi, “Mwebo nobeene amusale ciluleme pameenso akwe Lesa, na swebo tunyumfwile ndimwe nabi kunyumfwila Lesa. 
Mukwiinga swebo inga tatucilekiiwo kwaamba shintu nshetwakalinga kubona akunyumfwa sobeene.” 
Boomboloshi bakabooshaawo kubakonkomesha akubakonga ayi batakabooshiiwo, mpeeke bakabaleka. Tabakwe kubacanina mulandu ceebo bantu boonse bakalinga kulumbaishabo Lesa pacikani cakacitika. 
Uyo muntu wakaba kabotu munshila ikankamika wakalinga kucite myaaka makumi one aisotoka.
Pita aJoni ndibakaangululwabo, bakaboolela kubabyaabo abo bashomi akubalwiita shoonse shakabaambila bamatanjilili ba bapailishi abamaloba. 
Ono bashomi ndibakanyumfwa makani aya, boonse bakapailila pantu pomwi amoyo womwi ayi, “Nkambo Lesa, mwebo nomwakalenga kwiculu, cishi amilonga alimwi ashintu shoonse shiliimo. 
Kwiinda muMushimu Usalashi mwakaambilila muli ishiwesu Defedi, musebenshi wanu apo ndyaakaamba ayi,
Bamaami ba pacishi bakalibambila,
Ndushinisho Elodi aPontyasi Pilato bakabungana mundabala inene ino, pantu pomwi abaswamashi bakunsengwe alimwi abene Isilaeli, ayi babukile Jesu, Musebenshi wanu usalalite, uyo ngomwakalengesha ayi abe Usalitwe wanu. 
Bakabungana pantu pomwi kwaamba ayi bacite shoonse isho mwebo nshemwakalinga kubambite kale kwiinda munkusu shanu alimwi akuyanda kwanu. 
Ono bulya Nkambo, amubone mbobatukonga. Anu amutupe nkusu swebo sobasebenshi banu ayi tushimikile maswi anu cakubula boowa. 
Amutandabike lyaansa lyanu kwaamba ayi mushilike bantu, alimwi mulengeshe kwaamba ayi shitondesho sha nkusu sha kwiculu alimwi ashaankamiko, shicitike kwiinda muliina lya musebenshi wanu usalalite Jesu.”
Ndibakamana kupaila, pamusena apo mpobakalinga kubungene pakatenkaanishikwa. Lyalo boonse bakesushikwa Mushimu Usalashi akutalika kushimikila maswi akwe Lesa cakubula boowa.
Likoto lyoonse lya bashomi lyakalinga kucitebo moyo womwi amuyeeyo womwi. Tekwakalinga muntu wakalinga kwaamba ayi cintu ncaacite ncaakwe mwiine, sobwe, sombi lyoonse wakalinga kutola shoonse nshaacite kulikoto. 
Batumwi bakalinga kwaambilisha cankusu kubantu boonse ayi Mwaami Jesu wakabuka kuswa kubafu alimwi Lesa wakalinga kubapa shoolwe abuumbi. 
Tekwakalinga muntu mulikoto lyabo wakalinga kupenga ceebo abo bakalinga kucite myuunda nabi maanda bakalinga kuulisha akutola maali eenga acanika kulikoto. 
Maali ayo akalinga kupekwa mumaansa a batumwi abo bakalinga kwaabanya bantu kweelana akupenga kwabo.
Anu kwakalinga musankwa umwi wiitwa ayi Josefu, mwine Lefi wakashalilwa kucishi ca Saipulasi, uyo batumwi ngobakalinga kwiita ayi Banabasi, (nkokwaamba ayi, “Injuminishi”). 
Alakwe wakoolisha muunda wakwe akutola maali mumaansa a batumwi.
Ono kwakalinga aumwi musankwa wiitwa ayi Ananiyasi alimwi amukaakwe Safila. Abalo bakoolisha buboni bumwi mbobakalinga kucite. 
Ndibakasuminishanya amukaakwe, bakacaasha maali amwi ngobakacanaamo akutola amwi kubatumwi. 
Sombi Pita wakamwiipusha ayi, “Webo Ananiyasi, nceebonshi wasuminisha Satana ayi enjile mumoyo wako kwaamba ayi ubece Mushimu Usalashi, pakucaasha maali amwi ngowakoolisha buboni bwako? 
Kootana kubuulisha bwakalinga bwaako alimwi andiwakoolisha, maali akalinga aako. Ono nciinshi ncewakayeeyela kucita cintu ca mushobo wooyu? Anu tookwe kubeca bantu, sombi Lesa mwiine!” 
Mpeeke Ananiyasi ndyaakanyumfwabo maswi aya, wakawita panshi, wafwa. Lyalo bantu boonse bakanyumfwa shakacitika bakaloonda abuumbi. 
Mpomunyaawo basankwa bakanyamuka, bapombela mutuntu uyo akuya mukuufukila mucuumbwe.
Ndipakeenda ciindi ciniini, alakwe mukaakwe wakapola, akwinjila muŋanda umo mwakalinga batumwi, kaateshi cakacitika. 
Pita wakamwiipusha ayi, “Nankashi, ndwiite sa aya ngomaali oonse ngomwakacana ndimwakoolisha buboni bwanu abeebayo?” Alakwe wakakumbula ayi, “Ee, mpwaaela peenka apa.”
Mpomunyaawo Pita wakamwaambila ayi, “Nceebonshi mwakapangana ayi mweeleshe Mushimu wa Mwaami? Bona, basankwa balinga mukufukila beebayo balibo pamulyango, ono awebo batookutola.” 
Lyalo mwanakashi uyo wakawita muliimfwa lyakwe Pita, wafwa. Mpeeke basankwa abo ndibakenjila, bakacana ayi wafwa. Alakwe bakamunyamuna baya bamufukilabo lubamba acuumbwe ca beebaye. 
Mpeeke coonde coonse alimwi abantu bamwi boonse bakanyumfwa makani aya, bakaloonda abuumbi.
Batumwi bakacita shaankamiko alimwi ashitondesho sha nkusu sha kwiculu shiinji pabantu. Bashomi boonse bakalinga kubungana pantu pomwi kumusena wakalinga kwiitwa ayi wakwe Solomoni. 
Taaku muntu watakalinga kushoma wakalinga kulilubyalubya akwinjila mulikoto lya bashomi, nakubi kwaamba ayi bantu bakalinga kubalumbaisha. 
Sombi bantu baanji baanji, basankwa abanakashi, bakalinga kushoma muMwaami Jesu bakalinga kubikwa mulikoto lya bashomi. 
Ceebo ca shitondesho sha nkusu sha kwiculu shakacita batumwi, bantu baanji bakatola balwashi baanji akubooneka pamalo ampasa mumikwakwa mucanika bantu baanji kwaamba ayi Pita pakwiinda, cimfule cakwe mpashi inga ceenda pabalwashi bamwi. 
Mpeeke bantu baanji baanji bakabungana kuswa mumandabala ashingulukite Jelusalemu. Bakaleta balwashi abaabo bakalinga kupenshekwa abashikaswa alimwi boonse bakaba kabotu.
Ono mupailishi munene alimwi ababye boonse abo bakalinga ba mulikoto lya baSaduki, bakafwita munyono batumwi. 
Lyalo bakacata batumwi akubabika muntolongo umo mobakalinga kubika bakaili boonse. 
Sombi mashiku, munjelo wa Mwaami Lesa wakesa mukucalula milyango ya muntolongo akubakusha. Wakabaambila ayi, 
“Kamuya muŊanda yakwe Lesa mukalwiite bantu shintu shoonse shabuumi ubu bupya.” 
Batumwi ndibakanyumfwa makani aya, bakenjila muŊanda yakwe Lesa akutalika kwiisha.
Sombi bantu abo bakatumwa ndibakashika kuntolongo, bakacana ayi batumwi tabamo. Aboobo bakaboolela kuboomboloshi akubalwiita ayi, 
“Nditwashika kuntolongo, twacaana milyango ilicalitwe abeshikulindilila boonse kabeemfwi pamilyango. Ono sombi nditwacalula shisasa, twacaana taamu muntu nabi womwi.” 
Ono munene wa beshikulindilila kuŊanda yakwe Lesa abamatanjilili ba bapailishi ndibakanyumfwa makani aya, bakakankamana abuumbi, kabayeeya ayi na nciinshi cacitika kubatumwi. 
Mpomunyaawo kwakesa musankwa umwi wakabaambila ayi, “Amunyumfwe! Balya basankwa mbomwakalinga mwabika muntolongo batokwiisha bantu muŊanda yakwe Lesa!” 
Mpeeke uyo munene wa beshikulindilila wakanyamuka abeshikumucafwa, baya kuŊanda yakwe Lesa mukuleta batumwi. Sombi tabakwe kukakatisha batumwi mukwiinga bakalinga kuloonda bantu ayi inga babooma mabwe.
Ndibakenjisha batumwi umo mwakalinga boomboloshi, bakabeemika kunembo, mpeeke mupailishi munene wakatalika kubeepusha ayi, 
“Mwebo twakamukasha akumukonkomesha ayi mutakeeleshi lyobilo kwiisha makani aamba pali Jesu. Sombi mwebo mweeisha muJelusalemu yoonse alimwi mukucita boobo mutooyanda kutupa mulandu wa lufu lwa muntu uyu.”
Mpeeke Pita abatumwi bamwi boonse bakakumbula ayi, “Tulyeelete kunyumfwila Lesa, kuteshi bantu, sobwe! 
Lesa wa bamashali besu bakulukulu wakabusha Jesu kuswa kubafu uyo ngomwakacaya ndimwakamupopa pamucilingano. 
Sombi Lesa wakamusumpula akumubika kulubasu lwakwe lwalulyo ayi abe Mwaami alimwi aMupulushi. Wakacita boobo ayi bantu ba muIsilaeli babe aciindi cakusanduka kuswa kushibiibi shabo, balekelelwe. 
Tuli bakamboni ba sheeshi shintu, swebo aMushimu Usalashi uyo Lesa ngwaapa kubaabo boonse bamushoma.”
Boomboloshi ndibakanyumfwa makani aya, bakakalala abuumbi cakwaamba ayi bakalinga kusuni kucaya batumwi. 
Sombi umwi muFalisi mulikoto lyabo wiitwa ayi Gamalyelo, mufundishi wa Milawo, wakalinga muntu ulemekwa abuumbi kubantu boonse. Wakanyamuka mulikoto lya boomboloshi akwaamba ayi batumwi batolwe pansengwe kwaciindi ciniinibo. 
Mpomunyaawo wakaambila boomboloshinyina ayi, “Nobene Isilaelima, amucenjele asheesho nshemutooyanda kucita kubasankwa aba. 
Na mwaamba ayi mwiibaluke, kwakalinga muntu wiitwa ayi Teyudasi myaaka iniini yamana. Uyu muntu wakalinga kulisumpula akulibanda ayi ngumuntu mulemu alimwi basankwa bali myaanda yone bakamukonkela. Sombi wakacaikwa alimwi boonse bakalinga kumukonkela bakapalangana amilimo yakwe yoonse yakamana. 
Pesule, kwakesa Judasi mwine Galili paciindi ndibakalinga kubelenga bantu. Bantu baanji bakamukonkela, sombi alakwe wakacaikwa alimwi abantu boonse bakalinga kumukonkela bakapalangana. 
Ono kweelana amakani aya ngotucite, mutaciti cintu cibiibi nacibi comwi kubasankwa aba, amubalekebo. Na miyeeyo alimwi amilimo iyi njebatoocita nja bantu, ilaakwaala teshi ikatolelele. 
Sombi na milimo iyi ilaswa kuli Lesa, teshi mukacikoonshe kubakoma mukwiinga inga mwacana kwaamba ayi mutoolwishanya aLesa!”
Kuswawaawo, boomboloshi bakeeta batumwi akubenjisha mukati. Lyalo bakaambila beshikulindilila kuŊanda yakwe Lesa ayi babakwiipe akubaambila alimwi ayi batakacibooshiiwo kuya cilwiita bantu makani apali Jesu, mpeeke bakabaleka. 
Batumwi ndibakaswa muboomboloshi, bakalinga kukondetwe abuumbi ceebo Lesa wakabona kwaamba ayi balyeelete kupenshekwa ceebo cakwe Jesu. 
Lyalo bushiku abushiku, batumwi bakatolelela kwiisha akushimikila Makani Abotu muŊanda yakwe Lesa alimwi amumaanda a bantu ayi Jesu ngoUsalitwe wakwe Lesa.
Munshiku isho bashomi bakalinga kuya cifula. Paceebo ceeco baJuda baamba ciGiliki, bakalinga kutongooka ayi baJuda baamba ciJuda, tebakalinga kwaabanya kabotu maali akuula shiyandika lyoonse, kubanakashi bamukalubinje ba mushobo wabo. 
Aboobo batumwi bali likumi abobilo bakabunganya bashomi boonse akubaambila ayi, “Teshi cibotu kwaamba ayi swebo tucileeke kushimikila maswi akwe Lesa akutalika kubona ayi bamukalubinje banakashi batoopekwa shoonse shiyandika mubuumi bwabo. 
Anu nobamakwesu, amusale basankwa bali bosanwe abobilo kuswa mulikoto lyanu, abo bashibikitwe ayi baliswite Mushimu Usalashi alimwi mbasongo kwaamba ayi tubape mulimo uyu. 
Sombi swebo tutoolibenga kumipailo akushimikila maswi akwe Lesa.”
Mpeeke likoto lyoonse lya bantu lyakakondwa amakani akaamba batumwi. Lyalo bakasala Sitifini, musankwa wakalinga kuswite lushomo alimwi aMushimu Usalashi. Alimwi bakasala Filipo, Pulokolasi, Nikana, Timoni, Pamenasi alimwi aNikolasi wa kuAntyoki, uyo wakalinga kukonkela kwiisha kwa baJuda kalekale. 
Kuswawaawo likoto lyakatola basankwa aba kubatumwi, abo bakapaila akubika maansaabo pali mbabo.
Lyalo maswi akwe Lesa akanyumfwika kubantu baanji. Mpeeke bashomi bakalinga kuya bufulilakobo alimwi bapailishi baanji bakashoma Makani Abotu.
Sitifini wakalinga muntu Lesa ngwaakapa shoolwe ankusu shiinji, aboobo wakacita shaankamiko alimwi ashitondesho sha nkusu sha kwiculu pakati ka bantu. 
Sombi bamwi bantu bakatalika kumupikisha. Aba bakalinga ba mulikoto lya coonde ca baJuda ca Basankwa Bakaangululwa (kweelana ambocakalinga kwiitwa), umo mwakalinga abaJuda ba kuSailini alimwi akuAlekisandiliya. Kwakalinga abamwi baJuda baswa kuSilisiya alimwi aEsha bakamupikisha. 
Nakubi boobo bantu aba bakaalilwa kumukoma ceebo wakaamba mubusongo bwa Mushimu Usalashi. 
Lyalo bakayungoola basankwa bamwi kumapela ayi bakaambe ayi, “Twakamunyumfwa kaamba makani akucobola Mose alimwi aLesa!” 
Mukucita boobo bakakalasha bantu, bamaloba ba baJuda alimwi abafundishi ba Milawo. Kuswawaawo, bakacata Sitifini akumutola kunkuta ya baJuda. 
Lyalo bakaleta bakamboni babeshi abo bakesa mukwaamba ayi, “Uyu muntu lyoonse ulaamba makani akucobola Ŋanda yakwe Lesa isalalite alimwi aMilawo yakwe Mose. 
Mukwiinga twakamunyumfwa kaamba ayi, uyo Jesu wa kuNasaleti ulaakunyonyoola Ŋanda yakwe Lesa akusandula shishiyashiya shakatupa Mose!” 
Mpomunyaawo boonse boomboloshi bakalangilishisha Sitifini, lyalo bakabona ciwa cakwe kaciboneka anga nca munjelo.
Lyalo mupailishi munene wakeepusha Sitifini ayi, “Sa ishi shoonse nshebatokwaamba nshalushinisho?”
Sitifini wakakumbula ayi, “Nobamakwesu anobashali bangu basankwa amunyumfwe, Lesa wa bulemu wakaboneka kuli ishiwesu Abulaamu ndyaakalinga kwikala kuMesopotamya kaatana kulongela kundabala ya Alani. 
Wakamwaambila ayi, ‘Shiya mukowa wako acishi cine mishaanu, uye kucishi nceshi nkakuboneshe.’ 
Mpamunyaawo Abulaamu wakashiya cishi ca Kaludeya akuya mukwikala kuAlani. Ono baishi ndibakafwa, Lesa wakamulonshesha mucishi cino ncemushiiteemo bulya. 
Paciindi ico Lesa kaatana kumupa cishi naciceyi, sombi wakamushomesha ayi ulaakupa cishi ici kuli nguwe alimwi alunyungu lwakwe nakubi kwaamba ayi taakalinga kucite mwaana. 
Mpeeke Lesa wakamwaambila ayi, ‘Baana ba mulunyungu lwako balaakuya mukwikala kucishi cimwi, uko nkweshi bakabe basha akupenshekwa myaaka ili myaanda yone. 
Sombi ndaakoombolosha akupa mulandu bantu abo mbweshi bakasebensele cabusha. Kuswawaawo balaakuswaamo mucishi ico alimwi balaakunambila mumusena uno.’ 
Lyalo Lesa wakalwiita Abulaamu ayi anoopalula baana basankwa kwaamba ayi cibe citondesho ca cipangano. Paceebo ceeco Abulaamu wakapalula Isaki mwanaakwe ndyaakaba anshiiku shili shosanwe ashotatwe. Isaki alakwe wakapalula Jakobo mwanaakwe, alakwe Jakobo wakapalula bana bakwe basankwa bali likumi abobilo abo bamashali besu bakulukulu.
“Bana bakwe Jakobo aba, bakanyumfwila munyono Josefu mukwababo akumuulisha kubantu abo bakaya mukumuulisha ayi akabe musha muIjipiti. Sombi Lesa wakalinga kumucafwa 
akumufuna mumapensho oonse ngaakalinga kubaawo. Josefu ndyaakaboneka kuli Falawo mwaami wa kuIjipiti, Lesa wakamupa busongo ubo bwakalengesha ayi Falawo amusuune. Paceebo ceeco Falawo wakamubika ayi abe mweendeleshi wa cishi cakwe alimwi aŋanda yakwe. 
Lyalo mwakaba nsala mucishi coonse ca Ijipiti alimwi aKenani, iyo yakaleta mapensho anene kubantu. Bamashali besu bakulukulu tebakalinga kukonsha kucana cakulya. 
Ono Jakobo ndyaakanyumfwa ayi muIjipiti muli cakulya, wakatuma bana bakwe, bamashali besu bakulukulu, kuIjipiti mulweendo lwabo lutaanshi. 
Mulweendo lwabo lwabili, Josefu wakaliyubulula kubamakwabo akwishibisha Falawo shapabamakwabo. 
Lyalo Josefu wakatuma maswi kuli ishi Jakobo ayi akese kuIjipiti abamakwabo boonse. Bantu boonse pantu pomwi bakalinga makumi osanwe aobilo alimwi abosanwe. 
Mpeeke Jakobo wakaya kuIjipiti, uko lakwe abamashali besu bakulukulu nkobakaya mukufwita. 
Mituntu yabo yakatolwa kuShekemu uko nkobakeefukila mushuumbwe isho nshakoola maali Abulaamu kubana bakwe Amo.
“Ono ciindi ndicakasenena kwaamba ayi Lesa acite kweelana ambwaakashomesha Abulaamu, bantu ba mushobo wesu bakafula abuumbi muIjipiti. 
Pesule kwakaba mwaami umwi muIjipiti uyo watakalinga kwishi Josefu. 
Mwaami uyo wakacenjeeka akupensha bantu besu ndyaakalinga kubakakatisha ayi banooshiya bakateta pansengwe lya maanda kwaamba ayi bafwe. 
Ico nceciindi Mose ncaakashalilwaamo. Wakalinga mwaana mubotu abuumbi, mpeeke banyina bakamulela myeenshi yotatwe. 
Ndibakamushiya pansengwe lya ŋanda, mwanaakwe Falawo mwanakashi wakamubwesa akumulela mbuli mwanaakwe. 
Aboobo Mose wakeeya busongo bwa bene Ijipiti, lyalo wakaba muntu munene, ulemekwa mumyaambo amicito.
“Mose ndyaakaba amyaaka ili makumi one, wakayeeya kufwakashisha bene Isilaelinyina. 
Mpomunyaawo wakabona mwine Ijipiti umwi kaapensha mwine Isilaeli. Abone boobo, Mose wakaya mukufuna mwine Isilaelinyina akucaya mwine Ijipiti uyo. 
Lakwe wakayeeya ayi bene Isilaelinyina batooshiba ayi Lesa utoobapulusha kwiinda muli nguwe, sombi tabakwe kwishiba. 
Bushiku bwakaboolaawo, Mose wakacana bene Isilaeli bobilo kabalwana. Mpeeke wakeelesha kubalamwita. Wakabaambila ayi, ‘Mwebo namata, bana muli bamukowa, anu mutoolwaninanshi?’ 
Sombi uyo wakalinga kupensha mubye wakashindika Mose akwaamba ayi, ‘Wakakusala ayi ube mutanjilili wesu alimwi ashikutoombolosha ngani? 
Sa utooyanda kuncaya bweenka mbowakacaya mwine Ijipiti ulya ciilo?’ 
Mose ndyaakanyumfwa boobo, wakacicila kuMidyani uko nkwaakashalila baana basankwa bobilo.
“Ono ndipakeenda myaaka makumi one, munjelo wakaboneka kuli Mose mucikupu cakalinga kunyaka muluyanga, pafwaafwi aKalundu ka Sinayi. 
Mose wakakankamana abuumbi ndyaakabona ceeci. Ono ndyaakasena pafwaafwi ayi aboneshe, wakanyumfwa liswi lya Mwaami Lesa ayi, 
‘Ndime Lesa wa bamashali bako bakulukulu, Lesa wakwe Abulaamu, Isaki alimwi aJakobo.’ Lyalo Mose wakatutuma akuloonda cakwaamba ayi cakaala akulangaako. 
Mpomunyaawo Mwaami Lesa wakamwaambila ayi, ‘Fuula nkwabilo shako mukwiinga apo mpooimfwi mpamusena usalalite. 
Ncakwiila ndaboona mbuli mbobatoopenshekwa bantu bangu muIjipiti. Paceebo ceeco, ndaanyumfwa matongooshi abo, ono ndesa mukubapulusha. Kwesa ono, nkutume kuIjipiti.’
“Uyu ngoMose ngubakakaka bene Isilaeli ndibakeepusha ayi, ‘Wakakusala ayi ube mutanjilili wesu alimwi ashikutoombolosha ngani?’ Ngowooyo Lesa ngwaakatuma ayi abe mutanjilili amupulushi, kwiinda mumunjelo uyo wakaboneka kuli nguwe mucikupu cakalinga kunyaka. 
Mose wakatanjilila bantu aba pakuswa muIjipiti. Wakacita shaankamiko alimwi ashitondesho sha nkusu sha kwiculu muIjipiti, paLweenge Lusalala alimwi amuluyanga myaaka ili makumi one. 
Mose uyu ngowooyo wakaambila bene Isilaeli ayi, ‘Lesa ulaakumutumina mulaluki mbuli ndime, eshi akaswe mulunyungu lwanu.’ 
Ngowooyo wakalinga abene Isilaeli ndibakabungana muluyanga. Ngowakalinga abamashali besu bakulukulu alimwi amunjelo wakalinga kwaamba anguwe paKalundu ka Sinayi. Ncakwiila ngowakatambula maswi abuumi ayi atulwiite.
“Sombi bamashali besu bakulukulu bakakaka kumunyumfwila ceebo myoyo yabo yakalingabo kuIjipiti. 
Lyalo bakaambila Aloni ayi, ‘Tupangile balesa abo beshi batutanjilile mukwiinga tatwishi cacitika kuli Mose uyo wakatukusha muIjipiti.’ 
Ici nceciindi ncebakabumba cibumbwabumbwa cakalinga kukoshanya amucende mwaana. Bakatalika kubenga milambu akubamba shakulya shakusekelela mukulemeka ceeco ncebakalipangila beene. 
Sombi Lesa wakabafutatila akubaleka ayi banoolambila nyenyeenshi sha mwiculu, kweelana ambuli mbomulembetwe mulibuku lya balaluki bakulukulu ayi,
Mwakalinga kunyamuna lesa wanu Moleki mutente
“Bamashali besu bakulukulu bakalinga kucite Tente ya Cipangano yakalinga kutondesha ayi Lesa mpwaali pakati kabo muluyanga. Lyakapangwa kweelana aLesa mbwaakalwiita Mose mucikoshanyo ncaakabona. 
Kuswawaawo, bamashali besu bakulukulu bakashiilwa Tente kuswa kubamashali babo. Mpeeke bakalinga kwiinyamuna ndibakalinga aJoshiwa, pakubwesa cishi ico Lesa ncaakatandamo mishobo imwi kunembo lyabo. Bakekala aTente iyo kushikila amunshiku shakwe Defedi 
uyo Lesa ngwaakasuna abuumbi muncito yakwe. Lyalo wakasenga Lesa ayi amusuminishe kumuyakila Ŋanda, lakwe uli ngoLesa wakwe Jakobo. 
Sombi nguSolomoni wakamuyakila Ŋanda iyo.
“Nakubi boobo Lesa wa kwiculu Wiindaawo taakali mumaanda ayakwa abantu. Kweelana abwakaamba mulaluki mukulukulu ayi,
‘Mwaami Lesa wakaamba ayi, Liculu ncecuuna cangu ca bwaami,
Sa teshi ndime ndakalenga shintu shoonse ishi?’
“Mwebo nobeshicimpamya! Myoyo yanu ilibo anga nja bantu batashomi muli Lesa alimwi matwi anu taanyumfwi makani akwe! Mulikoshenyebo abamashali banu bakulukulu mukwiinga amwebo tamunyumfwili Mushimu Usalashi! 
Sa kwakalingawo mulaluki bamashali banu bakulukulu ngobatakwe kupensha? Bakacaya batumwi bakwe Lesa abo bakaamba shakwisa kwa musebenshi wakwe ululeme. Ono amwebo mwakamwaaba akumucaya. 
Mwebo ndimwe mwakatambula Milawo yakwe Lesa iyo yakaleta baanjelo mucishi ca panshi, sombi tamukwe kwiikonkela.”
Ono beendeleshi ba nkuta ndibakanyumfwa maswi akaamba Sitifini, bakakalala abuumbi, kababimbabo. 
Sombi Sitifini ndyaakesushikwa Mushimu Usalashi, wakalanga kwiculu akubona bulemu bwakwe Lesa alimwi aJesu kaaimfwi kululyo lwakwe Lesa. 
Mpeeke wakaamba ayi, “Amunyumfwe! Ndaboona liculu lyacaluka alimwi aMwanaaMuntu uliimfwi kululyo lwakwe Lesa!” 
Mpomunyaawo beendeleshi ba nkuta bakoolobesha akushinka mumatwi. Paciindi ceenka ico, boonse bakamufukukila. 
Kuswawaawo bakamukwelela pansengwe lya ndabala inene akumuuma mabwe. Mpeeke bakamboni bakapa shakufwala shabo sha peculu kumusankwa wacanike wiitwa ayi Saulo ayi abalamineeko. 
Ndibakalinga kumuuma mabwe, Sitifini wakalinga kupaila kaamba ayi, “NoBaami bangu baJesu, amutambule muuya wangu!” 
Kuswawaawo wakafukama akupaila muliswi lya peculu ayi, “Nkambo, amubalekelele cibiibi ici ncebatoocita!” Ndyaakamana kwaamba boobo, wakatula moyo.
Pabushiku bweenka ubo, bene Klistu ba mundabala ya Jelusalemu bakatalika kupenshekwa abuumbi. Boonse bashomi, kukushakobo batumwi, bakapalanganina mumisena yoonse ya Judeya aSamaliya. 
Basankwa bamwi bakalinga kushoma Lesa bakafukila Sitifini, akumulila abuumbi.
Sombi Saulo wakeelesha kwaamba ayi anyonyoole coonde. Wakalinga kweenda kuswa muŋanda aŋanda ya bashomi akucata basankwa abanakashi boonse akubaangisha.
Mpomunyaawo bashomi abo bakalinga kupalangene bakaya koonse koonse, kabaya cishimikila Makani Abotu. 
Filipo wakaya mundabala inene ya muSamaliya kaaya cishimikila bantu shaUsalitwe wakwe Lesa. 
Ono bantu baanji ndibakanyumfwa maswi akwe Filipo akubona shaankamiko nshaakalinga kucita, bakakutikisha kwaamba ayi banyumfwishishe. 
Wakakusha bashikaswa baanji mubantu, kabooloma pakubakusha alimwi bayuminite mibili abalema myeendo bakaba kabotu. 
Aboobo bantu ba mundabala inene iyo bakasangalala abuumbi.
Mweeke umo mundabala, mwakalinga kwikala musankwa umwi wiitwa ayi Simoni. Musankwa uyu wakalinga muŋanga wakalinga kukankamika bene Samaliya akunoolibanda ayi ngumulemu. 
Aboobo bantu boonse, banike abanene, bakalinga kumulemeka akumunyumfwila. Bakalinga kwaamba ayi, “Simoni ninkusu shakwe Lesa, shiitwa ayi, ‘Nkusu Shiindaawo.’ ” 
Bantu aba bakalinga kumulemeka akumunyumfwila ceebo wakatalika kalekale kubakankamika ashimpelampela shakwe. 
Filipo ndyaakashimikila Makani Abotu aamba shaBweene bwakwe Lesa aliina lyakwe Klistu, bantu baanji, basankwa abanakashi, bakashoma akubombekwa. 
Alakwe Simoni wakashoma akubombekwa. Lyalo wakalinga kweendabo aFilipo ceebo wakakankamana ndyaakabona shitondesho sha nkusu sha kwiculu ashaankamiko nshaakalinga kucita.
Ono batumwi bakalinga muJelusalemu ndibakanyumfwa ayi abalo bene Samaliya bashoma maswi akwe Lesa, bakatuma Pita aJoni kuli mbabo. 
Ndibakashika, bakapailila bene Samaliya ayi batambule Mushimu Usalashi, 
mukwiinga Mushimu Usalashi kootana kushika pamuntu nabi womwi mulikoto lyabo, nakubi kwaamba ayi bakabombekwa muliina lya Mwaami Jesu. 
Lyalo Pita aJoni bakabika maansaabo pali mbabo, mpeeke bakatambula Mushimu Usalashi.
Ono Simoni ndyaakabona ayi bantu abo bakapekwa Mushimu Usalashi batumwi ndibakabika maansaabo pali mbabo, wakakusha maali ayi ape batumwi. 
Wakabaambila ayi, “Amumpe nkusu ishi anebo kwaamba ayi uli woonse ngweenga ndabiika maansa, anootambula Mushimu Usalashi.”
Sombi Pita wakamukumbula ayi, “Webo fwitabo pantu pomwi amaali ako mukwiinga utooyeeya ayi inga woola cipo cakwe Lesa amaali! 
Taaku lubasu ndoocite mumulimo wesu uyu mukwiinga tooluleme pameenso akwe Lesa. 
Paceebo ceeco, sanduka kuswa kucibiibi ici ncootooyeeya. Senga kuMwaami kwaamba ayi mpashi inga wakulekelela. 
Mukwiinga ndaboona ayi uliswitebo munyono alimwi ulyaangitwe kucibiibi.”
Lyalo Simoni wakaambila Pita aJoni ayi, “Anu amumpailileeko mwebo kuMwaami Lesa kwaamba ayi shoonse nshemwaamba shitancitikili.”
Pita aJoni ndibakamana kupa bukamboni bwabo bwa pali Jesu Klistu alimwi akushimikila maswi akwe, bakaboolela kuJelusalemu. Ndibakalinga kuya, bakashimikila Makani Abotu mumishi iinji ya muSamaliya.
Ono munjelo wa Mwaami Lesa wakaambila Filipo ayi, “Nyamuka uye kumalenge, munshila iswa kuJelusalemu kuya kuGasa.” (Nshila iyi tabeendiimo bantu shinoonshiku.) 
Ncakwiila Filipo wakanyamuka, waya. Ndyaakalinga kuya, wakakumanya mweendeleshi wa kuIsopya uyo wakalinga kulemekwa abuumbi. Muntu uyu wakalinga shikulama buboni bwakwe Kandasi mwaami mwanakashi wa kuIsopya. Wakalinga kuswita kuJelusalemu uko nkwaakalinga mukulambila Lesa, kaaya kumishaabo. 
Wakalinga kutantite mucikoci kaabelenga libuku lyakalemba mulaluki mukulukulu Isaya. 
Mpomunyaawo Mushimu Usalashi wakaambila Filipo ayi, “Koya kucikoci cilya, unooya ceenda pafwaafwi ancico.” 
Ncakwiila Filipo wakacicilaako, wakanyumfwa kaabelenga mulibuku lyakalemba mulaluki mukulukulu Isaya. Lyalo wakamwiipusha ayi, “Sa utokwaanyumfwishisha makani ngootobelenga?”
Mweendeleshi uyo wakakumbula ayi, “Ino inga ndaanyumfwa buyani kakutaaku ushikunsansulwiita?” Ndyaakamana kwaamba boobo, wakasenga Filipo ayi atante mucikoci, beendele pantu pomwi. 
Maswi a muMalembo ngaakalinga kuya cibelenga ngaaya,
Bakamuubya alimwi tabakwe kumoombolosha cabululami.
Mpeeke mweendeleshi wakeepusha Filipo ayi, “Nsansulwiteeko, ino mulaluki mukulukulu uyu utokwaamba ni? Sa utokwaamba pali nguwe mwiine nabi umwi muntu?” 
Lyalo Filipo wakatalika kumusansulwita, kutalikila mumaswi ngomunya ayo a muMalembo mpaakalinga kubelenga. Wakamulwiita Makani Abotu apali Jesu. 
Ndibakalinga kuya munshila, bakashika pamusena umwi pakalinga maanshi. Mpomunyaawo mweendeleshi wakaamba ayi, “Amubone anaaya maanshi! Sa kuli cimwi nceenga cankasha kubombekwa?” [ 
Filipo wakamukumbula ayi, “Inga wabombekwa na washooma amoyo wako woonse.” Mpeeke alakwe wakakumbula ayi, “Ncakwiila ndashooma ayi Jesu Klistu nguMwanaakwe Lesa.”] 
Mpeeke mweendeleshi wakaambila umwi ngwaakalingaakwe ayi eemike cikoci. Lyalo Filipo amweendeleshi bakenjila mumaanshi, mpomunyaawo Filipo wakamubombeka. 
Ndibakaswa mumaanshi, Mushimu wa Mwaami wakanyamunawo Filipo. Kuswawaawo mweendeleshi uyo taakwe kumubonaawo alimwi, sombi wakatolelela lweendo lwakwe kaasangalete. 
Lakwe Filipo wakalibonenabo kuAsotasi. Wakashimikila Makani Abotu mumandabala oonse kushikila washika kuSisaliya.
Paciindi ico, Saulo wakalinga kupensha bantu bakalinga kukonkela kwiisha kwakwe Jesu alimwi akupinga kubacaya. Wakaya kumupailishi munene 
mukusenga makalata akumusuminisha kuya kushoonde sha baJuda kuDamasikasi. Wakalinga kusuni ayi na akacaneko bantu bakonkela kwiisha kwa Mwaami Jesu, banakashi nabi basankwa, akabaange akubatola kuJelusalemu.
Ndyaakashika pafwaafwi andabala ya Damasikasi, mumuni wakaswa kwiculu wakabeka pali nguwe. 
Mpeeke wakawita panshi akunyumfwa liswi lyakwaamba ayi, “Saulo, Saulo! Ino utoompensheshanshi?”
Saulo wakeepusha ayi, “Ino ndimwe baani, Nkambo?” Liswi lyakanyumfwika alimwi ayi, “Ndime Jesu uyo ngootoopensha. 
Ono nyamuka uye mundabala iyi, mweshi uye ulwiitwe nsheweelete kucita.”
Basankwa mbwaakalingaabo bakacelemanabo. Liswi lyalo bakalinyumfwa, sombi wakalinga kwaamba tabakwe kumubona. 
Saulo wakanyamuka, sombi ndyaakashinshibatuka, taaku ncaakalinga kubona. Aboobo, abo mbwaakalingaabo bakamucatililabo kulyaansa akuyaakwe muDamasikasi. 
Pakeenda nshiku shotatwe kaataboni alimwi paciindi ici taakalinga kulya nabi kunwa.
MuDamasikasi mwakalinga kwikala mushomi umwi wiitwa ayi Ananiyasi. Wakanyumfwa Mwaami Jesu kaamwiita anga muciloto ayi, “Ananiyasi!” Alakwe wakakumbula ayi, “Mpoondi Nkambo.”
Mpeeke Mwaami Jesu wakamwaambila ayi, “Nyamuka uye kumukwakwa wiitwa ayi, ‘Mukwakwa ululeme.’ Na ushike kuŋanda yakwe Judasi, wiipushe kubete musankwa wa kuTasasi wiitwa ayi Saulo. Muntu uyo utoopaila, 
alimwi wabona musankwa wiitwa ayi Ananiyasi anga muciloto, kaanjila muŋanda akubika maansaakwe pali nguwe kwaamba ayi atalike kubona alimwi.”
Ndyaakanyumfwa, Ananiyasi wakakumbula ayi, “Nkambo, bantu baanji bakandwiita makani amuntu uyu alimwi ashintu shibiibi nshaakacita kubantu banu ba muJelusalemu. 
Ono alimwi wesa kokuno kuDamasikasi munkusu sha bamatanjilili ba bapailishi, abo bakamusuminisha ayi ese aange bantu boonse abo balambila ndimwe.”
Sombi Mwaami wakamwaambila alimwi ayi, “Koyabo mukwiinga ndamusala kwaamba ayi ansebensele akunshibya kubaswamashi bakunsengwe, bamaami alimwi abene Isilaeli. 
Aboobo, nebo nemwiine ndaakumubonesha shoonse nshaaelete kupenga ceebo ca ndime.”
Lyalo Ananiyasi wakaya wenjila muŋanda mwakalinga Saulo. Wakabika maansaakwe pali nguwe akwaamba ayi, “Mukwaabo Saulo, Mwaami Jesu mwiine uyo ngowakabona munshila ndiwakalinga kwisa kokuno, wantuma kwaamba ayi webo utalike kubona alimwi akwaamba ayi usushikwe Mushimu Usalashi.” 
Paciindi ceenka ico shimwi shintu shakalinga kuboneka anga ngamaamba a nswi, shakaloka kuswa mumeenso akwe Saulo. Lyalo wakatalika kubona alimwi. Wakanyamuka, wabombekwa. 
Ono ndyaakamana kulya, nkusu shakaboolaamo alimwi.
Wakeendililabo kuya mushoonde sha baJuda akutalika kushimikila ayi Jesu nguMwanaakwe Lesa.
Mpeeke boonse bakanyumfwa maswi akwe bakakankamana akwiipushanya ayi, “Sa teshi ngomusankwa uyu wakalinga kucaya bashomi muJelusalemu? Sa taakwe kwisa mukucata bashomi akubatola kubamatanjilili ba bapailishi?”
Ono kushimikila kwakwe Saulo kwakaba ankusu. Aboobo baJuda bakalinga kwikala muDamasikasi bakakankamana ndyaakabashinina ayi Jesu ngoUsalitwe wakwe Lesa.
Ndipakeenda nshiku shiinji, baJuda bakabungana pantu pomwi akupangana ayi bacaye Saulo. 
Sombi lakwe makani aya wakaanyumfwa kubantu bamwi. Bantu aba bakalinga kulindilila paminjililo ya mundabala iyi ayi na bamuboone, bamucaaye. 
Ono bumwi bushiku mashiku, bashomi bakwe bakamubika mumutaanga akumupusha pacipense mulubumbu akumuselushila panshi.
Saulo ndyaakashika kuJelusalemu, wakeelesha kwinjila mulikoto lya bashomi, sombi tabakwe kusumina ayi alakwe wakashoma muli Jesu. Mpeeke boonse bakamuloonda. 
Kuswawaawo Banabasi wakamutola kubatumwi kwaamba ayi bakabandikile pantu pomwi. Wakabasansulwita mbuli Saulo mbwaakabona Mwaami Jesu munshila ya kuDamasikasi ambuli Mwaami mbwaakaambaakwe. Wakabalwiita ambuli Saulo mbwaakashimikila muliina lyakwe Jesu cakubula boowa muDamasikasi. 
Lyalo Saulo wakekala ambabo alimwi akuya cishimikila muliina lya Mwaami Jesu muJelusalemu moonse, cakubula boowa. 
Alimwi Saulo wakalinga kwaamba akupikishanya abaJuda baamba ciGiliki, sombi balo bakalinga kupangana kwaamba ayi bakamucaaye. 
Ono bashomi ndibakanyumfwa makani aya, Saulo bakamutola kuSisaliya akumutumya kuTasasi.
Muciindi ici, bashomi mushishi shoonse sha Judeya, Galili alimwi aSamaliya bakalinga muluumuno. Bashomi aba bakalinga kucatene pantu pomwi, bakafulilaako kwiinda mukuyuminishikwa aMushimu Usalashi alimwi bakalinga kulemeka Mwaami.
Pita ndyaakalinga kuya bweendeenda mumisena ipusenepusene, wakashika akubantu bakwe Lesa bakalinga kwikala mundabala ya Lida. 
Nkomunya uko, wakacanako musankwa umwi wiitwa ayi Enisi uyo wakalinga kuyuminite mubili, aboobo taakalinga kucikonsha kuswa pabulo myaaka yosanwe ayotatwe. 
Pita wakamwaambila ayi, “Enisi, Jesu Klistu wakushilika. Nyamuka uyalule mpasa yako.” Paciindi ceenka ico Enisi wakanyamuka. 
Mpeeke bantu boonse bakalinga kwikala muLida amuShaloni ndibakabona Enisi, abalo bakasanduka akushoma muMwaami Jesu.
Mundabala ya Jopa mwakalinga kwikala mwanakashi wakalinga kushoma muli Jesu wiitwa ayi Tabita (muciGiliki liina lyakwe nguDokasi nkokwaamba ayi nalufwi). Mwanakashi uyu wakalinga kucita milimo ibotu lyoonse akunoocafwa bakandu. 
Paciindi ici mwanakashi uyu wakaciswa akufwa. Bantu bakasansha mutuntu akuubika mucipinda ca peculu. 
Ndabala ya Lida yakalinga kubambenebo andabala ya Jopa. Ono bashomi ba muJopa ndibakanyumfwa ayi Pita uli kuLida, bakatuma basankwa bobilo amaswi akwaamba ayi, “Twakombelela mufwambaane kwisa kuno.” 
Mpomunyaawo Pita wakalibambila akuyaabo. Ndyaakashika, bakamutola mucipinda ca peculu umo bamukalubinje banakashi mobakamushinguluka kabalila. Lyalo bakatalika kumubonesha minjila ashakufwala sha peculu shakatunga Dokasi kaacili muumi. 
Pita wakabakusha pansengwe boonse, wakafukama akutalika kupaila. Kumana kupaila, wakapilulukila kwakalinga mutuntu akwaamba ayi, “Tabita, nyamuka!” Lyalo Tabita wakalasha, mpeeke ndyaakabona Pita, wakabuka, wekala. 
Pita wakamucata palyaansa akumucafwa ayi eemikane. Lyalo wakeeta bashomi, kubikaawo abamukalubinje banakashi akupa Tabita kuli mbabo kaali muumi. 
Cikani ici cakanyumfwika muJopa moonse, mpeeke baanji bakashoma muMwaami Jesu. 
Kuswawaawo, Pita wakekala nshiku shiinji muJopa kumusankwa wiitwa ayi Simoni shikunyuka mpaya.
KuSisaliya kwakalinga muntu umwi wiitwa ayi Konelyasi. Wakalinga munene wa bashilumamba mwaanda ba baLoma ba mulikoto lyakalinga kwiitwa ayi, “Likoto lya kuItali.” 
Musankwa uyu alimwi abamuŋanda yakwe boonse bakalinga kulyaaba kuli Lesa akumulambila camoyo woonse. Alimwi wakalinga kucafwa bumbi baJuda bakandu akupaila kuli Lesa ciindi coonse. 
Bumwi bushiku ciindi ca 3 koloko malumwi, wakabona munjelo wakwe Lesa anga muciloto keesa kuli nguwe akwiita liina lyakwe ayi, “Konelyasi!”
Konelyasi wakalangilishisha munjelo uyo akwiipusha ayi, “Mbuyani nkambo?” Munjelo wakamukumbula ayi, “Lesa wakondwa amipailo yako alimwi alucafwo lwako kubantu bapenshi, aboobo ulilibambite kukukumbula. 
Ono tuma basankwa bamwi kuJopa ayi bakeete musankwa umwi wiitwa ayi Simoni Pita. 
Bulya ulekala kuŋanda yakwe Simoni shikunyuka mpaya, uyo uyakite mweela lweenge.” 
Munjelo uyo ndyaakaswaawo, Konelyasi wakeeta basebenshi bakwe bobilo alimwi ashilumamba womwi. Shilumamba uyu wakalinga womwi wa mulikoto lya beshikumucafwa mwiine alimwi wakalinga muntu wakalinga kulambila Lesa lyoonse. 
Konelyasi wakabalwiita shoonse shakamulwiita munjelo, akubatuma kuJopa.
Ono bushiku bwakaboolaawo malumwi, basankwa abo ndibakashika pafwaafwi andabala ya Jopa, Pita wakatanta paciluli ca ŋanda kwaamba ayi apaile. 
Paciindi ico wakanyumfwa nsala akuyanda cakulya. Bantu kabacibamba cakulya, Pita wakabona cintu anga muciloto. 
Wakabona liculu lyacaluka, acintu cimwi kacisa panshi ico cakalinga kuboneka anga ncisani cinene caangitwe mumakonko oonse one. 
Muli ncico mwakalinga banyama ba mishobo yoonse, ntaale ashintu shimwi sha mushobo uyo alimwi abayuni ba muluundu. 
Lyalo wakanyumfwa liswi lya kwaamba ayi, “Buka Pita, ucaye ulye!”
Sombi Pita wakakumbula ayi, “Tau, Nkambo! Ceebo nebo nshina kulyawo kale cintu citasalalite kweelana aMilawo nabi cibiibi.” 
Liswi lilya lyakanyumfwika alimwi ayi, “Utanokwaamba ayi taceelete kulikwa cintu coonse Lesa ncaamba ayi cilalikwa.” 
Ici cakacitika mankanda otatwe, kuswawaawo cintu ico cakabooshekwa kwiculu.
Pita ndyaakalinga kuyeeya mbocakalinga kusansulula ico cakamubonekela, basankwa mbwaakatuma Konelyasi bakalinga kwisa ciipusha pakalinga ŋanda yakwe Simoni. Mpeeke bakashika, beemikana pamulyango. 
Bakeeta akwiipusha ayi, “Sa kuno kuliwo mweensu wiitwa ayi Simoni Pita?”
Pita ndyaakalinga kuciyeeyabo cikani cilya, Mushimu Usalashi wakamwaambila ayi, “Nyumfwa, pali bantu botatwe batookuyandoola. 
Anu nyamuka useluke, utacelwi kuyaabo mukwiinga ndime ndabatuma kokuno.” 
Aboobo Pita wakaya kubasankwa abo akwaamba ayi, “Ndime wooyo ngomutolangoola. Mucafweeko?”
Basankwa aba bakakumbula ayi, “NguKonelyasi, munene wa bashilumamba bali mwaanda, watutuma. Ngumuntu ululeme, ulambila Lesa alimwi ulalemekwa bumbi abaJuda. Munjelo wakwe Lesa ngowakalwiita Konelyasi ayi akwiite kuŋanda yakwe mukunyumfwa ceeco nceshi ukamulwiite.” 
Mpomunyaawo Pita wakenjisha basankwa abo muŋanda, wababamba bushiku ubo.
Bushiku bwakaboolaawo wakashika kuSisaliya, uko Konelyasi abamakwabo alimwi ababye mbwaakeeta, nkobakalinga kumulindilila. 
Cilya Pita ncaakaamba ayi enjile, Konelyasi wakaya mukumwaansha akufukama kunembo lyakwe. 
Sombi Pita wakamukasha kufukama. Wakamwaambila ayi, “Nyamuka, anebo ndimuntu bweenka mbuli ndiwe.” 
Ono kaaya bwaamba aKonelyasi wakenjila muŋanda umo mwaakacana bantu baanji kababungene. 
Lyalo Pita wakabaambila ayi, “Mwebo mulishi kwaamba ayi mulawo wa baJuda toosuminishi muJuda kufwakashisha nabi kubandikila pantu pomwi abaswamashi bakunsengwe. Sombi Lesa wanshibisha ayi nsheelete kubanda muntu nabi womwi ayi taasalalite nabi ayi taabete kabotu. 
Nceceeco ncendeshitabo kufwambaana ndimwanjita. Ono amundwiite ncemwanjitila.”
Konelyasi wakakumbula ayi, “Inabwa paciindi ceenka cino ca 3 koloko malumwi, ndakalinga muŋanda yangu kaampaila. Mpomunyaawo ndakabona musankwa wakalinga kufwete shakufwala shibekabeka kaaimfwi kunembo lyangu. 
Wakaamba ayi, ‘Konelyasi, Lesa wanyumfwa mipailo yako alimwi akuyeeya lucafwo lwako kubantu bapenshi. 
Ono tuma bantu kuJopa mukwiita musankwa umwi wiitwa ayi Simoni Pita. Bulya ulekala kuŋanda yakwe Simoni shikunyuka mpaya, uyo uyakite mweela lweenge.’ 
Mpomunyaawo ndakatuma bantu kuli ndiwe alimwi wacita kabotu kwisa. Ono soonse bulya tuli pameenso akwe Lesa kwaamba ayi utulwiite makani oonse ayo ngaakubambila Mwaami Lesa.”
Mpomunyaawo Pita wakatalika kubaambila ayi, “Ono ndeshiiba calushinisho ayi Lesa taasalululi, 
sombi ulatambula muntu uli woonse uyo umulambila akucita shiluleme, cakutalisukama amushobo wa muntu uyo. 
Mwebo mulishi makani ayo Lesa ngaakatuma kubene Isilaeli, akushimikila Makani Abotu aluumuno muli Jesu Klistu, Mwaami wa bantu boonse. 
Alimwi mulishi shakacitika mucishi coonse ca Judeya, kutalikila kuGalili kuswa paciindi ico Joni ndyaakalinga kushimikila shakubombekwa. 
Mulishi makani akwe Jesu wa kuNasaleti, mbuli Lesa mbwaakamusala akumupa Mushimu Usalashi ankusu. Mukwiinga Lesa wakalinga anguwe, wakeenda koonse koonse kaaya bucita shibotu kubantu akushilika baabo boonse bakalinga munkusu shakwe Satana. 
Swebo tuli bakamboni pashintu shoonse nshaakacita muJelusalemu alimwi amucishi coonse ca baJuda. Sombi bakamucaya kwiinda mukumupopa pamucilingano. 
Nakubi boobo Lesa wakamubusha kuswa kubafu pabushiku bwatatu akulengesha ayi aboneke kubantu kaali muumi. 
Taakwe kuboneka kubantu boonse, sombi kuli ndiswe sobakamboni Lesa mbwaakalinga kusalite kale. Swebo twakalya alimwi akunwaakwe paciindi Lesa ndyaakamubusha kuswa kubafu. 
Jesu wakatupa amulasho wakushimikila Makani Abotu kubantu akubalwiita ayi lakwe wakasalwa aLesa ayi abe moomboloshi wa bantu boomi abafu. 
Abalo balaluki bakulukulu boonse bakaamba pali nguwe ayi uyo woonse ushoma muli nguwe, Lesa ulaakumulekelela shibiibi shoonse kwiinda munkusu sha liina lyakwe.”
Ono Pita ndyaakalinga kucaamba, Mushimu Usalashi wakesa pabaabo boonse bakalinga kunyumfwa makani ngaakalinga kwaamba. 
Mpeeke baJuda bashomi, abo bakaswa kuJopa aPita, bakakankamana ndibakabona ayi Lesa wapa cipo ca Mushimu Usalashi akubaswamashi bakunsengwe boonse 
mukwiinga bakabanyumfwa kabaamba mishobo yeensu akulumbaisha Lesa pashintu shinene nshaacita. Lyalo Pita wakaamba ayi, 
“Aba bantu batambula Mushimu Usalashi bweenka mbotwakatambula. Ono sa kuli muntu weenga wabakasha kubombekwa amaanshi?” 
Lyalo wakabaambila ayi babombekwe muliina lyakwe Jesu Klistu. Kuswawaawo bakasenga Pita ayi ekalaabo inshiku shiniini.
Mpomunyaawo batumwi alimwi abashomi bamwi ba mucishi ca Judeya coonse bakanyumfwa ayi baswamashi bakunsengwe bamwi abalo bakashoma mumaswi akwe Lesa. 
Ono Pita ndyaakaboola kuJelusalemu, abo bakalinga kusuni ayi abalo baswamashi bakunsengwe banoopalulwa, bakatalika kutongooka. Bakaamba ayi, 
“Webo wakaya muŋanda ya baswamashi bakunsengwe batakwe kupalulwa alimwi akulyaabo!” 
Mpeeke Pita wakatalika kubasansulwita makani oonse mbwaakalinga kuswa kumatalikilo.
Wakaamba ayi, “Ndindakalinga kupaila mundabala inene ya Jopa, ndakabona cimwi cintu cakalinga kuboneka anga ncisani cinene caangitwe mumakonko oonse one kaciswa kwiculu. Mpeeke cakeemikwa kunembo lyangu. 
Ndindakalangishisha, ndakabonamo banyama ba mumushi aba muluundu, ntaale ashintu shimwi sha mushobo uyo alimwi abayuni ba muluundu. 
Kuswawaawo ndakanyumfwa liswi lyakwe Lesa lyakwaamba ayi, ‘Buka Pita, ucaye ulye!’ 
Sombi nebo ndakaamba ayi, ‘Tau, Nkambo! Ceebo taaku cintu citasalalite nabi cibiibi kweelana aMilawo ncendakalyaawo kale.’ 
Liswi lyakanyumfwika alimwi kuswa kwiculu ayi, ‘Utanokwaamba ayi taceelete kulikwa cintu coonse Lesa ncaamba ayi cilalikwa.’ 
Ici cakacitika mankanda otatwe, kuswawaawo cintu ico cakabooshekwa kwiculu. 
Paciindi ncemunya ico, basankwa botatwe bakashika paŋanda mpondakalinga kwikala. Basankwa aba bakatumwa kuli ndime kuswa kuSisaliya. 
Mpomunyaawo Mushimu Usalashi wakandwiita ayi njaabo cakutacelwa. Lyalo ndakaya kuSisaliya abashominyineesu bali bosanwe awomwi ba kuJopa. Mpeeke soonse twakaya muŋanda yakwe Konelyasi. 
Wakatusansulwita mbuli mbwaakabona munjelo kaaimfwi muŋanda. Munjelo uyo wakaambila Konelyasi ayi, ‘Tuma bantu kuJopa mukwiita musankwa wiitwa ayi Simoni Pita. 
Utoosa mukukulwiita maswi eshi apulushe ndiwe aba muŋanda yako yoonse.’ 
Ndindakatalika kubalwiita, Mushimu Usalashi wakesa pali mbabo bweenka mbowakesa pali ndiswe kumatalikilo. 
Lyalo ndakeebaluka maswi akaamba Mwaami Jesu ayi, ‘Joni wakalinga kubombeka amaanshi, sombi mwebo mulaakubombekwa aMushimu Usalashi.’ 
Ono na Lesa abalo wakabapa cipo ca Mushimu Usalashi ceenka ncaakatupa aswebo nditwakashoma muli Jesu Klistu, ino nebo ndicite nkusunshi shakukasha Lesa?”
Ono ndibakanyumfwa makani aya, bakacileka kumutongooka. Mpeeke bakatalika kulumbaisha Lesa, kabaamba ayi, “Anu Lesa wapa abaswamashi bakunsengwe coolwe cakusanduka kuswa kushibiibi shabo kwaamba ayi babe abuumi!”
Bamwi bashomi abo bakapalangana ceebo ca mapensho akabacitikila Sitifini ndyaakacaikwa, bakaya mukushika akuFonisha, Saipulasi alimwi akuAntyoki. Bakalinga kuya cishimikila makani apali Jesu kubaJuda beenkabo. 
Sombi bamwi basankwa bashomi ba kuSaipulasi akuSailini, bakaya kuAntyoki kabaya bushimikila Makani Abotu aamba paMwaami Jesu akubaswamashi bakunsengwe. 
Nkusu sha Mwaami Lesa shakalinga ambabo alimwi bantu baanji bakashoma akusandukila kuMwaami Jesu.
Makani aya akanyumfwika kucoonde ca muJelusalemu, lyalo bakatuma Banabasi kuAntyoki. 
Ono ndyaakashika akubona Lesa mbwaakapa coolwe bantu abo, wakakondwa. Wakabayuminisha ayi batolelele kushoma muMwaami Jesu amyoyo yabo yoonse. 
Banabasi wakalinga muntu kabotu utanjililwa aMushimu Usalashi alimwi wakalinga kucite lushomo lunene. Mpeeke bantu baanji bakashoma muMwaami Jesu.
Lyalo Banabasi wakaya kuTasasi mukulangoola Saulo. 
Ndyaakamucana, wakamutola kuAntyoki. Mpeeke Saulo aBanabasi bakalinga kwikala mubwanabwankashi abantu ba mucoonde alimwi akwiisha bantu baanji kwamwaaka woonse. KuAntyoki nkomunya uko, bashomi nkobakataanguna kwiitwa ayi bene Klistu.
Paciindi ici balaluki bamwi bakaswa kuJelusalemu kuya kuAntyoki. 
Lyalo umwi mulikoto lyabo wiitwa ayi Agabasi, wakeemikana akulaluka kwiinda munkusu sha Mushimu Usalashi ayi kulaakuba nsala inene mucishi coonse. (Ici cakacitika Kulodyasi ndyaakalinga Sisa muleli munene wa kuLoma.) 
Ono bashomi bakayeeya kwaamba ayi womwi awomwi atume lucafwo kubashominyinaabo bakalinga kwikala kuJudeya kweelana ambwaakalinga kukonsha. 
Ndibakamana kubunganya shipo shabo, bakapa Banabasi aSaulo ayi batole kubamatanjilili ba mucoonde ca kuJelusalemu.
Munshiku isho, mwaami Elodi wakatalika kupensha bantu bamwi ba mucoonde. 
Wakaambila shilumamba ayi acaye Jemusi mukwabo Joni amupeeni. 
Ono ndyaakabona ayi ici casangalasha baJuda, wakaambila bashilumamba ayi baye bacate Pita akumwaanga. (Ici cakacitika ciindi cakusekelela kulya Cimaande.) 
Pita ndyaakaangwa bakamubika muntolongo umo mwakalinga kulamwa atukoto tone twa bashilumamba. Tukoto uto twakalinga kucite bantu bone bone abo bakalinga kukomboshanya paciindi ceelene. Elodi wakalinga kusuni kumoomboloshesha pameenso a bantu bwaakwiinda bushiku bwa Pasika bwakwiibaluka kusotokela. 
Aboobo bakatolelela kulama Pita muntolongo. Sombi bantu ba mucoonde bakalinga kumupailila cankusu kuli Lesa.
Ono mashiku pabushiku Elodi mbwaakalinga kuyeeya ayi macuunsa akamoomboloshe, Pita wakalinga kulete pakati kabashilumamba bakalinga kumulama. Wakalinga kwaangitwe ncetani shobilo, imwi kayaangitwe kushilumamba womwi kulubasu lumwi aimwi kushilumamba umwi. Kwakalinga abashilumamba bamwi pamulyango wa ntolongo. 
Mpomunyaawo kwakesa munjelo wa Mwaami Lesa, lyalo muntolongo mwakaboneka mumuni. Munjelo uyo wakapukumuna Pita akumubusha, kaamba ayi, “Fwambaana buka!” Paciindi ceenka ico ncetani shakalokaako kumaansa. 
Mpeeke munjelo wakaambila Pita ayi, “Anga laamba wako alimwi ufwale ansapato.” Pita wakacita mbweeke ubo. Munjelo wakamwaambila alimwi ayi, “Lifweke cakufwala cako ca peculu unkonkele.” 
Pita wakamukonkela kushikila baswa muntolongo, sombi taakalinga kwishi na cakalinga kucita munjelo ncancinencine nabi na wakalinga kulota. 
Lyalo bakeenda palikoto lya bashilumamba bataanshi beshikulindilila alimwi ababili kushikila bashika apamwinjililo wa nshimbi wa mundabala inene. Mpeeke cisasa ca mwinjililo uyu cakalicalukilabo ciine, lyalo bakaswa. Ndibakashika kumeelelesho a nshila imwi, munjelo wakashimingana akushiya Pita.
Mpomunyaawo Pita wakeshiba cakacitika akwaamba ayi, “Ono ndeshiiba calushinisho kwaamba ayi Mwaami Lesa ngowatuma munjelo ayi amfuune munkusu shakwe Elodi alimwi akushintu shoonse baJuda nshebalinga kusuni kucita pali ndime.”
Ndyaakeshiba boobo, wakaya kuŋanda yakwe Maliya, banyina Joni Maako, uko kwakalinga kubungene bantu baanji kabapaila. 
Pita ndyaakakonkoonsha pacisasa ca pamulyango wa kunsengwe, kwakesa mwanakashi musebenshi wiitwa ayi Loda uyo wakanyumfwa akwisa mukubona wakalinga kukonkoonsha. 
Ndyaakeshiba liswi lyakwe Pita, wakasangalala abuumbi. Kaatana akucalula kumulyango, wakaboolela lubilo kuya mukulwiita bakalinga mukati ayi, “Pita uliimfwi pamulyango apa!” 
Sombi balo bakamukumbula ayi, “Wacinkuka webo!” Ndyaakatolelela kwaamba bweenka ubo, bakaamba ayi, “Anu ngumunjelo wakwe.”
Ndibakalinga kucaamba, Pita alakwe wakalinga kucikonkoonshabo. Ono ndibakacalula cisasa akumubona, bakakankamana. 
Pita wakaboomusha alyaansa akubasansulwita mbuli Mwaami Lesa mbwaakamukusha muntolongo. Wakabaambila alimwi ayi, “Mulwiiteko Jemusi alimwi abashomi bamwi boonse.” Ndyaakamana kwaamba boobo, wakaya kumwi.
Ndibwakaca, bashilumamba bakalinga kulindilila kuntolongo bakafwa boowa akufulungana abuumbi. Bakalinga kuliipusha ayi, “Ino Pita waya kuli?” 
Elodi ndyaakanyumfwa boobo, wakapingula ayi bamulangoole, sombi tabakwe kumucana. Lyalo wakeepushisha bashilumamba abo akwaamba ayi balyeelete kucaikwa.
Elodi wakakalalila bumbi bantu ba kuTaya aSidoni. Paceebo ceeco, bantu ba mumandabala aya bakatuma likoto lya bantu ayi baye babonanaakwe. Cakutaanguna, bakalwiita akunyumfwana aBulasitasi, uyo wakalinga munene wa kuŋanda ya mwaami Elodi. Kuswawaawo, bakaya kuli Elodi mwiine kwaamba ayi pabe luumuno mukwiinga cishi cakalinga kukusha shakulya mucishi cakwe Elodi.
Pabushiku Elodi mbwaakasala mwiine, wakafwala shakufwala sha bwaami akwikala pacuuna cakwe ca bwaami. Lyalo wakatalika kubaambila bantu abo. 
Mpeeke bantu bakalinga koolobesha ayi, “Taatokwaamba anga ngumuntu, sombi anga ngulesa.” 
Paciindi ceenka ico munjelo wa Mwaami Lesa wakalengesha Elodi kuciswa mukwiinga taakwe kupa bulemu kuli Lesa. Mpeeke mapila akamulya, wafwa.
Paciindi ici, bantu baanji baanji bakanyumfwa maswi akwe Lesa akwaashoma.
Banabasi aSaulo ndibakamanisha mulimo ngobakalinga batumwa, bakaswaako kuJelusalemu batolelela aJoni Maako.
Mucoonde ca bashomi kuAntyoki, mwakalinga beshikushimikila abeshikwiisha aba: Banabasi aSimyoni wakalinga kwiitwa ayi muntu mushiya, Lusiyasi wa kuSailini, Manaeni uyo wakakulila pantu pomwi amwaami Elodi, kubikaawo aSaulo. 
Ndibakalinga kupaila akulikasha kulya, Mushimu Usalashi wakabaambila ayi, “Amubenge Banabasi aSaulo kwaamba ayi bansebensele mulimo ngondakabasalila.”
Ndibakamana kupaila akulikasha kulya, bakabika maansaabo pali mbabo akubatuma.
Ono Banabasi aSaulo, ndibakatumwa aMushimu Usalashi, bakaya kundabala yakalinga muloombe lwa lweenge iitwa ayi Selusiya. Kuswa kooko bakatanta bwaato bunene kuya kunsumbu ya Saipulasi. 
Ndibakashika mundabala ya Salamisi, bakashimikila maswi akwe Lesa mushoonde sha baJuda. Bakalinga aJoni Maako uyo wakalinga kubacafwa.
Bakeenda kuswa kweela nsumbu akweela kushikila akundabala iitwa ayi Pafosi. Nkomunya uko bakacana muŋanga wiitwa ayi Baajesu, muJuda wakalinga kulibanda ayi ngumulaluki, sombi wakalingabo mubeshi. 
Wakalinga mubye mweendeleshi wa nsumbu, Sejasi Paulasi uyo wakalinga muntu musongo. Mweendeleshi uyo wakeeta Banabasi aSaulo ceebo wakalinga kusuni kunyumfwa maswi akwe Lesa. 
Sombi Elimasi muŋanga uyo (kweelana ambobakalinga kumwiita muciGiliki), wakalinga kupikisha Banabasi aSaulo ceebo wakalinga kusuni ayi mweendeleshi atashomi maswi akwe Lesa ngobakalinga kushimikila. 
Lyalo Saulo uyo wakalinga kwiitwa ayi Paulo wakesushikwa Mushimu Usalashi. Mpeeke wakalangilishisha muŋanga uyo 
akumwaambila ayi, “Webo omwanaakwe Satana, noopatite shiluleme shoonse, uliswitebo bucenjeshi alimwi abubeshi akukakatilabo kufulunganya shintu sha lushinisho sha Mwaami Lesa. 
Ono cino ciindi ceenka Mwaami Lesa utookoombolosha akukupa mulandu. Utoopofola, aboobo teshi unoolibonaawo lisuba kwaciindi ceelete.”
Ono mweendeleshi ndyaakabona cakacitika, wakashoma ceebo wakakankamana abuumbi kunyumfwa sheesho nshebakalinga kwiisha shaMwaami.
Paulo alimwi abaabo mbwaakalingaabo, bakaswa kuPafosi akutanta mubwaato bunene kuya kundabala ya Pega mucishi ca Pamfilya. Nkomunya uko, Joni Maako wakabashiya, waboolela kuJelusalemu. 
Ndibakaswa kuPega, bakaya kuAntyoki mucishi ca Pisidya. Pabushiku bwakookesha bwa Cibelu, bakaya mukwinjila mucoonde ca baJuda, bekala. 
Ndyaakamana kubelengwa maswi amwi a muMilawo yakwe Mose, alimwi amumalembo a balaluki bakulukulu bamwi, beendeleshi ba coonde bakatuma maswi akwaamba ayi, “Nobamakwesu, na mulicite maswi akuyumya bantu kuno, twamusenga ayi mwaambe.” 
Mpomunyaawo Paulo wakanyamuka akuumusha bantu alyaansa akwaamba ayi,
Lesa wesu sobene Isilaeli, wakasala bamashali besu bakulukulu akubafusha ndibakalinga basha muIjipiti. Wakabakusha mucishi ca Ijipiti munkusu shakwe shiinda pankusu shoonse. 
Wakalinga kubalama myaaka ili makumi one muluyanga nabi bakalinga kwaalilwa kumukondelesha. 
Wakanyonyoola mishobo ili yosanwe ayobilo ya mucishi ca Kenani akupa cishi ico kubene Isilaeli. 
Shoonse ishi shakacitika mpashi mumyaaka ili myaanda yone alimwi amakumi osanwe.
Ono bantu ndibakasenga mwaami, Lesa wakabasalila Saulo mwanaakwe Kishi, wa mumukowa wakwe Benjameni. Wakabalela myaaka ili makumi one. 
Lesa ndyaakakusha Saulo pabwaami, wakasala Defedi ayi abe mwaami wabo. Ngaaya maswi ngaakaamba pali Defedi, ‘Ndacana kwaamba ayi Defedi mwanaakwe Jese ngomuntu ngoonsuni abuumbi, alimwi ulaakucita shintu shoonse nshensuni.’ 
Kuswa mulunyungu lwakwe Defedi, Lesa wakatuma Jesu ayi abe Mupulushi wa bene Isilaeli kweelana ambwaakashomesha bamashali babo bakulukulu. 
Ono Jesu kaatana kutalika mulimo wakwe, Joni wakashimikila bantu boonse ba muIsilaeli ayi basanduke kuswa kushibiibi shabo, babombekwe. 
Joni ndyaakalinga pafwaafwi kumanisha mulimo wakwe uyu, wakeepusha bantu ayi, ‘Ino mutooyeeya ayi ndime ni? Nebo teshi ndime wooyo ngomutoolangila, sombi lakwe utoosa pesule lyangu alimwi nsheeleteewo akumufuula nsapato.’
“Mwebo nobamakwesu, nobamulunyungu lwakwe Abulaamu, alimwi abaswamashi bakunsengwe boonse balambila Lesa ndiswe twatuminwa makani aya alupulusho kuswa kuli Lesa! 
Bantu ba muJelusalemu alimwi abeendeleshi babo tabakwe kwishiba ayi Jesu ngoMupulushi, nabi kunyumfwishisha maswi a balaluki bakulukulu abelengwa lyoonse pabushiku bwakookesha bwa Cibelu. Sombi pakumoombolosha akupingula ayi acaikwe, bakacita kweelana abwakaamba balaluki bakulukulu. 
Nakubi kwaamba ayi tabakwe kucanina Jesu cilubo cakumucailaawo, bakasenga kuli Pilato ayi acaikwe. 
Ndibakamana kucita shoonse shilembetwe muMalembo akwe Lesa shapali Jesu, abo bakalinga kukonkela kwiisha kwakwe bakamukusha pamucilingano akuya mukumubika mucuumbwe. 
Sombi Lesa wakamubusha kuswa kubafu 
alimwi nshiku shiinji wakaboneka kubantu abo mbwaakeendaabo kataanshi kuswa kuGalili kuya kuJelusalemu. Bantu aba mbobakamboni bakwe kubantu ba muIsilaeli. 
Aboobo swebo twesa mukumushimikila Makani Abotu akwaamba ayi ico Lesa ncaakashomesha kubamashali bakulukulu ba baJuda, 
wacitila ndiswe sobamulunyungu lwabo kwiinda mukubusha Jesu kuswa kubafu. Kweelana ambokulembetwe muKulumbaisha kwabili ayi,
Ono pamakani akwaamba ayi ulaakumubusha kuswa kubafu, alimwi teshi akaboole, Lesa mwiine wakaamba ayi,
MuKulumbaisha mweenka pamwi palilembetwe ayi,
Mukwiinga Defedi mubuumi bwakwe ndyaakamana kusebensela bantu kweelana akuyanda kwakwe Lesa, wakafwa akubikwa mucuumbwe kweenka kwakafukilwa bamashali bakwe bakulukulu. Mpeeke mubili wakwe wakabola. 
Sombi lakwe uyo Lesa ngwaakabusha kuswa kubafu taakwe kubolaawo, sobwe. 
Paceebo ceeco, mwebo noonse nobamakwesu mulyeelete kwishiba ayi tutoomushimikila ayi kwiinda muli Jesu, Lesa inga wamulekelela shibiibi shanu. 
Alimwi mulyeelete kwishiba ayi, muntu woonse ushoma muli Jesu ulaangululwa kuswa mushibiibi shoonse, umo Milawo yakwe Mose moyakalinga kwaalilwa kumukusha. 
Anu amucenjele kwaamba ayi isho nshebakaamba balaluki bakulukulu shitacitiki kuli ndimwe, shakwaamba ayi,
‘Amubone, mwebo nomucobola maswi akwe Lesa!
Ono Paulo aBanabasi ndibakalinga kuswa mucoonde ca baJuda, bantu bakasenga ayi bakaye alimwi pabushiku bwakookesha bwa Cibelu butoosa kwaamba ayi bakabashimikile ashimwi pamakani ngomunya aya. 
Bantu ndibakapalangana, baJuda baanji alimwi abaswamashi bakunsengwe, abo bakalinga kukonkela kwiisha kwa baJuda, bakakonkela Paulo aBanabasi. Lyalo aba bobilo bakalwiita likoto ilyo maswi akubayuminisha ayi batolelele kwikala muluse lwakwe Lesa.
Pabushiku bwakookesha bwa Cibelu bwakaboolaawo, bantu baanji baanji ba mundabala umo bakabungana mucoonde ca baJuda mukunyumfwa maswi a Mwaami Lesa. 
Ono baJuda ndibakabona bantu baanji baanji abo, bakafwa munyono abuumbi. Bakatalika kupikisha shakalinga kwaamba Paulo akunoomucobola. 
Sombi lakwe Paulo aBanabasi bakeendilishaawo kwaamba cakutaloonda ayi, “Twalinga kweelete kwaamba ayi tutaangune kushimikila ndimwe maswi akwe Lesa. Sombi mukwiinga mwaakaka nobeene akubonesha kwaamba ayi tamweelete buumi butamaani, tutoomushiya tuye kubaswamashi bakunsengwe. 
Mukwiinga Mwaami Lesa wakatupa mulasho wakwaamba ayi,
Baswamashi bakunsengwe ndibakanyumfwa boobo, bakasangalala abuumbi akutalika kulumbaisha maswi a Mwaami abotu. Mpomunyaawo abo Lesa mbwaakasala ayi babe abuumi butamaani, bakashoma.
Mpeeke bantu baanji baanji mucishi ico bakanyumfwa maswi a Mwaami Lesa. 
Sombi baJuda bakayungoola basankwa bacinenenene mundabala inene alimwi abanakashi bashibikitwe baswamashi bakunsengwe abo bakalinga kulambila Lesa. Lyalo bakatalika kupensha Paulo aBanabasi akubatanda mucishi cabo. 
Mpeeke batumwi bobilo abo bakapampa lusuko kumyeendo yabo, kwaamba ayi cibe citondesho cakukaka kwabo. Lyalo bakaya kuIkoniyamu. 
Sombi balo bashomi ba kuAntyoki bakasangalala abuumbi alimwi akusushikwa Mushimu Usalashi.
MuIkoniyamu amwalo cakacitika bweenka mbuli muAntyoki. Paulo aBanabasi bakenjila mucoonde ca baJuda umo mobakeeisha, cakwaamba ayi baJuda alimwi abaswamashi bakunsengwe baanji bakashoma muMwaami Jesu. 
Sombi baJuda abo batakwe kushoma, bakayungoola baswamashi bakunsengwe ayi babukile baabo bakashoma. 
Sombi batumwi bobilo abo bakekala nshiku shiinji nkomunya uko, kabashimikila makani a Mwaami cakubula boowa. Mpeeke Mwaami Jesu wakatondesha ayi makani aamba paluse lwakwe ngobakalinga kushimikila ngalushinisho, kwiinda mukubapa nkusu shakucita shaankamiko alimwi ashitondesho sha nkusu sha kwiculu. 
Lyalo bantu ba mundabala inene iyo bakapansaana, bamwi bakalinga kulubasu lwa baJuda, bamwi kubatumwi.
Mpomunyaawo bamwi baswamashi bakunsengwe abaJuda alimwi abamatanjilili babo, bakapangana ayi bapenshe batumwi akubooma mabwe. 
Ono batumwi ndibakanyumfwa makani aya, bakacicila mumandabala anene aLisitila alimwi aDebe mucishi ca Likoniya amisena ishingulukite. 
Kucishi uko, bakashimikila Makani Abotu a Mwaami Jesu.
Mundabala ya Lisitila mwakalinga musankwa mulema myeendo uyu watakalinga kweenda kuswabo kubwanike. 
Musankwa uyo wakalinga kushiite kaakutika bwakalinga kwaamba Paulo. Ono Paulo ndyaakabona ayi musankwa uyo ulicite lushomo lwakwaamba ayi ashilikwe, wakamulangishisha. 
Lyalo wakamwaambila aliswi lya peculu ayi, “Imikana omwiine!” Mpomunyaawo wakanyamuka akutalika kweendeenda. 
Ono bantu baanji abo ndibakabona cakacita Paulo, bakoolobesha mumushobo wabo wa Likoniya ayi, “Tulesa twaba bantu akuswa kwiculu kwisa kuli ndiswe!” 
Banabasi bakamutumba liina lya Siyusi, alakwe Paulo bakamutumba lya Emesi mukwiinga ngowakalinga kutalika kwaamba. 
Ono mupailishi wakwe Siyusi wakalinga kucite ŋanda yakupaililaamo pafwaafwi andabala. Mpeeke wakaleta bacende alimwi amaluba pamulyango ceebo lakwe alimwi abantu boonse bakalinga kusuni kubenga milambu yakulemeka batumwi.
Sombi Banabasi aPaulo ndibakanyumfwa ncebakalinga kusuni kucita, bakakwamuna shakufwala shabo akucicila pakati ka bantu abo kaboolobesha ayi, 
“Mutoocitilanshi bobulya? Swebo tuli bantubo bweenka mbuli ndimwe. Twakesa mukumushimikila Makani Abotu kwaamba ayi musanduke kuswa kushintu sha mushobo wooyu shitaaku mboshibete, akusandukila kuli Lesa muumi uyo wakalenga liculu, cishi ca panshi alweenge alimwi ashintu shoonse shili muli nshisho. 
Kale kale Lesa wakaleka bantu ayi inga bacita cili coonse kweelana akuyanda kwabo. 
Sombi lyoonse ulalicitila bukamboni kwiinda mushintu shibotu nshaacita. Ulamuloshesha mfula kuswa kwiculu akulengesha ayi shishango shicate paciindi ceelete. Ulamupa shakulya, lyalo mulasangalala abuumbi mumyoyo.” 
Nakubi kwiinda mumaswi aya, cakalinga ciyumu abuumbi batumwi kukasha bantu ayi batabengi milambu yakubalemeka.
Lyalo kwakesa baJuda bamwi kuswa kuAntyoki mucishi ca Pisidya alimwi akuIkoniyamu. Bakayungoola bantu ayi banyumfwile mbabo akutalika kuuma Paulo mabwe. Kuswawaawo bakamukwelela pansengwe lya ndabala kabayeeya ayi wafwa. 
Sombi bashomi ndibakabungana mpaakalinga, Paulo wakabuka akuboolela alimwi mundabala. Lyalo bushiku bwakaboolaawo, Paulo aBanabasi bakaya kuDebe.
Paulo aBanabasi bakashimikila Makani Abotu muDebe akusandula bantu baanji ayi bashome muli Jesu. Kuswawaawo bakaboolela kuLisitila, Ikoniyamu kushikila akuAntyoki muPisidya. 
Mpeeke bakayuminisha bashomi kwaamba ayi batolelele kushoma cankusu muli nguwe lyoonse. Bakalinga kubalwiita ayi, “Swebo soonse tulyeelete kwiinda mumapensho aanji kwaamba ayi tukenjile muBweene bwakwe Lesa.” 
Bakasala bamatanjilili ba mushoonde comwi acomwi. Ndibakamana kupaila akulikasha kulya, bakababika mumaansa a Mwaami Jesu uyo ngobakashoma boonse.
Ndibakaswa mucishi ca Pisidya, bakaya kuPamfilya. 
Ndibakamana kushimikila maswi akwe Lesa muPega, bakaya kuAtaliya. 
Ndibakaswaako uko bakaboolela kuAntyoki mubwaato bunene, uko nkobakapekwa mumaansaakwe Lesa kwaamba ayi abape shoolwe pamulimo uyo ngobakamanisha.
Ndibakashika muAntyoki, bakabunganya bashomi boonse. Mpeeke bakabasansulwita shoonse Lesa nshaakacita kwiinda muli mbabo alimwi ambwaakabonesha nshila baswamashi bakunsengwe ayi bashome. 
Lyalo bakekala ciindi cilaamfu nkomunya uko abashomi.
Basankwa bamwi bakaswa kucishi ca Judeya, bakesa kuAntyoki akutalika kwiisha bashomi ayi, “Na mwabuula kupalulwa kweelana abwaamba Milawo yakwe Mose, Lesa teshi akamupulusheewo.” 
Mpeeke Paulo aBanabasi bakapikishanya abuumbi ambabo pacikani ici. Paceebo ceeco, bashomi bakasuminishanya ayi Paulo, Banabasi alimwi abamwi ba muAntyoki baye kuJelusalemu mukubandika abatumwi alimwi abamatanjilili ba coonde pamakani aya.
Paceebo ceeco, coonde cakabatuma. Bakeenda muFonisha amuSamaliya kabaya bulwiita bashomi mbuli baswamashi bakunsengwe mbobakashoma muli Lesa. Makani aya akasangalasha bumbi bashomi boonse. 
Ndibakashika muJelusalemu, bantu ba mucoonde, batumwi alimwi abamatanjilili bakabatambula. Mpeeke abalo bakabasansulwita shoonse Lesa nshaakacita kwiinda muli mbabo. 
Sombi bashomi bamwi, abo bakalinga kulubasu lwa baFalisi bakanyamuka akwaamba ayi, “Baswamashi bakunsengwe balyeelete kupalulwa akulwiitwa ayi banookonkela Milawo yakwe Mose.”
Mpomunyaawo batumwi abamatanjilili bakabungana pantu pomwi ayi balangilisheewo pamakani aya. 
Ndibakabandika ciindi cilaamfu, Pita wakanyamuka akutalika kwaamba ayi, “Nobamakwesu, mulishi kwaamba ayi Lesa wakansala kale kuswa pakati kanu ayi nshimikile Makani Abotu kubaswamashi bakunsengwe kwaamba ayi abalo banyumfwe akushoma muMwaami Jesu. 
Lyalo Lesa ushi myoyo ya bantu boonse, wakabonesha kwaamba ayi abalo baswamashi bakunsengwe inga bashoma kwiinda mukubapa Mushimu Usalashi, bweenka mbwaakatupa aswebo. 
Taakwe kuboneshaawo bupusano pakati pali ndiswe ambabo mukwiinga wakasalasha myoyo yabo abalo ceebo bakashoma. 
Ino nceebonshi ncemutokweeleshesha Lesa kwiinda mukubika mikuli ilemu pabashomi iyo bamashali besu bakulukulu, nabi ndiswe soonse, njetwakaalilwa kunyamuna? 
Tabwishi mboceelete kuba! Tulashoma kwaamba ayi tulapulushikwa kwiinda muluse lwa Mwaami Jesu, bweenka mbuli mbabo.”
Mpeeke likoto lya bantu lyakoomunabo tontolo, kalikutika Banabasi aPaulo ndibakalinga kusansulula shaankamiko ashitondesho sha nkusu sha kwiculu, Lesa nshaakacita pakati ka baswamashi bakunsengwe kwiinda muli mbabo. 
Ndibakamana kwaamba, Jemusi alakwe wakaamba ayi, “Amukutike nobamakwesu! 
Simoni waswa mukutusansulwita mbuli Lesa mbwaakabonesha lusuno kubaswamashi bakunsengwe akusala bantu pakati kabo ayi babe bantu bakwe. 
Maswi aya akakoshanya amaswi akaamba balaluki bakulukulu, kweelana ambokulembetwe muMalembo akwe Lesa ayi,
‘Shaakwiinda ishi ndaakwisa alimwi,
Aboobo bantu bamwi boonse balaakulangoola nshila ya Mwaami Lesa,
Ubo mbwaatokwaamba Mwaami Lesa
Jemusi wakatolelela kwaamba ayi, “Mukuyeeya kwangu, ndaboona ayi tatweelete kupensha baswamashi bakunsengwe abo batoosandukila kuli Lesa. 
Sombi tulyeeletebo kubalembela nkalata yakubalwiita ayi tabeelete kulya shakulya shitasalalite ceebo nshipo shakapekwa kushibumbwabumbwa, kutacita cikololo, kutalya nyama shakashinwa alimwi abulowa. 
Mukwiinga Milawo yakwe Mose yakatalikabo kale kale kubelengwa mushoonde sha baJuda. Aboobo bantu balashimikila maswi ngaakaamba lyoonse pabushiku bwakookesha bwa Cibelu mumandabala oonse.”
Mpomunyaawo batumwi abamatanjilili pantu pomwi acoonde coonse, bakayeeya ayi basale basankwa bamwi mulikoto lyabo ayi babatume kuAntyoki pantu pomwi aPaulo aBanabasi. Lyalo bakasala Judasi, uyo wakalinga kwiitwa ayi Basabasi alimwi aSailasi, basankwa bobilo abo bakalinga kulemekwa kubashominyinaabo. 
Nkalata njebakabapa ayi batole yakalinga kwaamba ayi,
Twakanyumfwa ayi bamwi bakaswa mulikoto lyesu bakesa mukumupensha akumufulunganya pamakani ngobakaamba kuli ndimwe. Aba bantu tabakwe kupekwa nkusu kuswa kuli ndiswe. 
Lyalo twakakumana pantu pomwi akusuminishanya kwaamba ayi tusale bantu bamwi batumwe kuli ndimwe. Balaakwisa aBanabasi alimwi aPaulo abo mbotusuni abuumbi. 
Abo balo bakaaba buumi bwabo mukusebensela Mwaami wesu Jesu Klistu. 
Aboobo twatuma Judasi alimwi aSailasi mbeshi bese bamulwiite amilomo yabo makani oonse ngotwalemba. 
Mushimu Usalashi ngowakatutanjilila kwaamba ayi tusuminishanye ayi tutamutuli mikuli imwi ilemu, sombibo milawo iyi iyandika. 
Mutanoolya cakulya cakapekwa kushibumbwabumbwa, mutanoolya bulowa, mutanoolya banyama bakashinwa alimwi mutanoocita cikololo. Mwebo mulaakucita kabotu namukasuunge shintu ishi. Amucaale kabotu.”
Mpeeke aba bakatumwa bakaya kuAntyoki uko nkobakabunganya likoto lya bashomi akubapa nkalata iyo. 
Lyalo bantu abo ndibakabelenga nkalata iyo bakasangalala pakunyumfwa makani akubayumyayumya. 
Judasi aSailasi balo bakalinga mbalaluki, bakayumya bashomi amaswi aanji akakalika myoyo yabo. 
Ndibakekalako nsondo shiniini, bashomi bakabalasha ayi beende muluumuno, mpeeke bakaboolela kubaabo bakabatuma. [ 
Lakwe Sailasi wakasala kucaala kweenka uko.]
Paulo aBanabasi bakekalako myeenshi kuAntyoki. Bakalinga kwiisha akushimikila maswi a Mwaami Jesu pantu pomwi abamwi baanji.
Ndipakeenda myeenshi Paulo wakaambila Banabasi ayi, “Atuboolele tuye tukabone bamakwabesu mumandabala motwakashimikila maswi a Mwaami Jesu akuya mukubona mbuli mbobashiite.” 
Banabasi wakalinga kusuni ayi Joni Maako ayaabo. 
Sombi Paulo wakayeeya ayi acaalebo mukwiinga kataanshi wakaboolaamo akubashiya muPamfilya, milimo yabo keetana kumana. 
Mpomunyaawo bakapikishanya abuumbi akupansaana. Lyalo Banabasi wakaya aMaako mubwaato bunene kuSaipulasi. 
Lakwe Paulo wakasala Sailasi akuyaakwe. Bashomi bakabapaililaako kuli Lesa kwaamba ayi abape coolwe. 
Bakeenda muSilya amuSilisiya kuya ciyumyayumya bashomi ba mushoonde shoonse.
Paulo wakashika kuDebe, lyalo wakaya kuLisitila uko kwakalinga kwikala mushomi wiitwa ayi Timoti. Banyina bakalinga baJuda bashomi, sombi baishi bakalinga baGiliki. 
Boonse bashomi bakalinga kwikala mumandabala a Lisitila alimwi aIkoniyamu bakalinga kwaamba Timoti ayi ngumuntu kabotu. 
Paulo wakalinga kusuni kuya aTimoti aboobo wakamupalula mukwiinga baJuda boonse bakalinga kwikala kooko bakalinga kwishi ayi baishi bakalinga baGiliki. 
Ndibakalinga kuya bweenda mumandabala, bakalinga kuya caambila bashomi ayi bakonkele milawo iyo yakabika batumwi alimwi abamatanjilili ba coonde muJelusalemu. 
Lyalo bantu ba mushoonde bakayuma mulushomo alimwi bakalinga kufulilaako bushiku abushiku.
Paulo ababye bakeenda munyinsa ya Fuligiya aGalatiya, mukwiinga Mushimu Usalashi wakabakasha kushimikila maswi akwe Lesa mucishi ca Esha. 
Ndibakashika kumanyinsa a cishi ca Misiya, bakalinga kusuni kwaamba ayi baye mucishi ca Bitiniya, sombi Mushimu wakwe Jesu wakabakasha. 
Lyalo bakeenda kuMisiya akuya kundabala ya Tulowasi. 
Mashiku Paulo wakabona muntu anga muciloto kaaimfwi akumukombelela ayi, “Kosa kuMakedoniya utucaafwe.” 
Ndyaakamanabo kubona boobo Paulo, twakalibambila kuya kuMakedoniya mukwiinga twakeshiba ayi nguLesa wakalinga kusuni ayi tukashimikile Makani Abotu uko.
Twakanyamuka abwaato bunene kuswa kuTulowasi akuya kunsumbu ya Samotilesi. Bushiku bwakaboolaawo twakashika kuNiyapolisi. 
Kuswa kooko twakaya kuFilipi, ndabala inene iindaawo mucishi ca Makedoniya iyo bene Loma njebakalinga kweendelesha. Twakekala nshiku shiinji mundabala iyo. 
Pabushiku bwakookesha bwa Cibelu, twakaswita pansengwe lya mwinjililo wa ndabala akuya kuloombe lwa mulonga uko nkotwakayeeya ayi kuli musena uko baJuda nkobapailila. Twakekala akutalika kwaamba abanakashi bakabungana uko. 
Pakati kabo pakalinga umwi mwanakashi wiitwa ayi Lidiya uswa kundabala ya Tiyatila. Wakalinga shimakwebo wa shisani shifubelafubela shamakwebo alimwi mwanakashi uyu wakalinga kulambila Lesa. Lyalo Lesa wakamucalula kalango ayi anyumfwishe nshakalinga kwaamba Paulo. 
Ndyaakamana kubombekwa abantu abo mbaakalinga kwikalaabo muŋanda yakwe, wakatwiita soonse ayi, “Mbuli mbomwasumina ayi ndashooma amoyo wangu woonse muMwaami Jesu katiya kuŋanda yangu.” Lyalo wakatukombelela ayi tuye.
Bushiku bumwi nditwakalinga kuya kumusena wakupaililaako, twakacana mwanakashi musha, wakalinga kucite shikaswa uyo wakalinga kumupa nkusu shakulaluka. Kwiinda mukulaluka kwakwe, wakacanina baami bakwe maali aanji. 
Uyu mwanakashi wakalinga kwisa cikonkela Paulo aswebo, kaaolobesha ayi, “Aba basankwa mbasebenshi bakwe Lesa wa kwiculu Wiindaawo! Batooshimikila mbweenga mwapulushikwa.” 
Wakalinga kucita boobo kwanshiku shiinji. Mpeeke Paulo wakakalala akupiluluka kwaambila shikaswa wakalinga mumwanakashi uyo ayi, “Kwiinda munkusu shakwe Jesu Klistu ntookwaambila ayi swaamo mumwanakashi uyu!” Paciindi ceenka ico shikaswa wakaswaamo.
Lyalo bene musha uyo ndibakabona ayi teshi anoobacanina maali, bakakalala akucata Paulo aSailasi akubatola kuboomboloshi mumusena wakalinga kucanika bantu baanji. 
Bakabatola kuboomboloshi bene Loma akwaamba ayi, “Aba basankwa mbaJuda, ono batooleta shimfulunganya mundabala. 
Batokwiisha kwishibila kwa bakulukulu kuteendelani amilawo yesu. Swebo tuli bene Loma, ono inga tatusumini nabi kukonkela kwiisha kwabo.” 
Lyalo bantu boonse bakalingaawo bakatalika kuuma Paulo aSailasi. Mpeeke boomboloshi bene Loma bakaambila bantu ayi bakwamune shakufwala shakwe Paulo aSailasi akupingula ayi baboome misako. 
Ndibakamana kubooma cankusu, bakababika muntolongo. Lyalo boomboloshi bakaambila shikulindilila ntolongo ayi abalaame cancinencine. 
Ndyaakanyumfwa makani aya uyo shikulindilila, wakaya mukubacalila mucipinda ca mukati. Wakabaanga myeendo muminkulwa yobilo. 
Ingayi pakati ka mashiku Paulo aSailasi bakalinga kupaila akwiimba nyimbo shakulemeka Lesa. Abalo bakailinyinaabo bakalinga kukutika mbuli mbobakalinga kwiimba. 
Mpomunyaawo kwakaba citentanshi cinene ico cakatenkaanya alwiimbi lwa ntolongo. Mpeeke milyango yakacaluka ancetani shakaloka kuswa kubakaili. 
Shikulindilila ntolongo ndyaakabuka akubona ayi milyango ilicalukite, wakayeeya ayi bakaili boonse bamana kuloboka. Lyalo wakakwela mupeeni wakwe mookala ayi alicaaye. 
Sombi Paulo wakoolobesha ayi, “Utalicaayi! Swebo soonse motuli!”
Lyalo shikulindilila uyo wakaambila umwi ayi amuletele lilampi. Mpeeke wakeendililabo kwinjila akuliwaala muliimfwa lyakwe Paulo aSailasi kaatutumabo. 
Lyalo wakabakushisha pansengwe akubeepusha ayi, “Nobamaloba, ino inga ndacita buyani kwaamba ayi mpulushikwe?”
Bakakumbula ayi, “Shoma muMwaami Jesu. Lyalo utoopulushikwa, webo abamuŋanda yako boonse.” 
Kuswawaawo bakatalika kushimikila maswi a Mwaami Jesu kuli nguwe alimwi abamuŋanda yakwe boonse. 
Paciindi ceenka ico, mashiku, shikulindilila kuntolongo wakabatola muŋanda mukubasansha shilonda, lyalo lakwe abamuŋanda yakwe bakabombekwa. 
Mpomunyaawo wakabwesa Paulo aSailasi wabatola muŋanda yakwe akubapa cakulya. Lakwe abamuŋanda yakwe bakasangalala abuumbi mukwiinga ono bakashoma muli Lesa.
Ndibwakaca macuunsa boomboloshi bene Loma bakatuma bashilumamba mukulwiita bamwi ayi, “Amubaleeke basankwa abo baye.” 
Lyalo shikulindilila wakaambila Paulo ayi, “Boomboloshi batumya maswi ayi webo aSailasi mwaangululwe. Aboobo kamuya mweendebo muluumuno.”
Sombi Paulo wakaambila bashilumamba ayi, “Swebo tabakwe kutucanina mulandu, sombi balo boomboloshi bakaambila bantu ayi batukwiipe abantu boonse kabeebela. Peculu lya waawo swebo tuli bene Loma. Sombi balo bakatubika muntolongo, ono balisuni kutukusha kumapela! Taceelete kuba boobo! Balo boomboloshi abo balyeelete kwisa mukutukusha beene.”
Bashilumamba lyalo bakaya mukulwiita boomboloshi makani aya. Ono ndibakanyumfwa ayi Paulo aSailasi mbene Loma bakaloonda abuumbi. 
Mpomunyaawo boomboloshi bakaya mukulilekelela kuli mbabo. Lyalo bakabakusha muntolongo akubasenga ayi basweemo mundabala inene iyo. 
Kuswawaawo Paulo aSailasi bakaswaamo muntolongo akuya kuŋanda yakwe Lidiya uko nkobakakumana abashominyinaabo. Ndibakamana kubayumyayumya, bakaswaamo mundabala inene umo.
Paulo aSailasi bakeenda mundabala ya Amfipolisi aApoloniya akushika kuTesalonika uko kwakalinga coonde ca baJuda. 
Kweelana akwishibila kwakwe, Paulo wakenjila mucoonde akulwiita bantu Malembo akwe Lesa kwanshiku shakookesha sha Cibelu shotatwe. 
Wakalinga kubasansulwita akubatondesha kwiinda muMalembo ayi Usalitwe wakwe Lesa wakalinga kweelete kupenshekwa akubushikwa kuswa kubafu. Paulo wakabaambila ayi, “Uyu Jesu ngoontoomulwiitaawo, ngoUsalitwe wakwe Lesa.” 
Mpeeke bamwi bakashoma akukonkela maswi akaamba Paulo aSailasi pantu pomwi abaGiliki baanji abo bakalinga kulambila Lesa, kubikaawo abanakashi baanji abo bakalinga kushibikitwe.
Sombi baJuda bamwi bakanyumfwa munyono akuyungoola likoto lya basankwa bataalala mbobakalinga kucana munshila. Lyalo baJuda alimwi abasankwa abo bakatalika shimfulunganya mundabala inene yoonse. Bakaya bapwaya cisasa ca ŋanda yakwe Jasoni, kabayeeya ayi mpashi momuli Paulo aSailasi kwaamba ayi babakuushe muŋanda akubatola kubantu. 
Sombi ndibakabona ayi tabamo, bakacata Jasoni abashomi bamwi akubakwelaanya kubatola kubacinenenene ba mundabala inene umo. Bakoolobesha ayi, “Balya bantu baya bucita shimfulunganya koonse koonse, ono bulya bali momuno mundabala yesu inene! 
Lakwe Jasoni wabatambula muŋanda yakwe. Bantu boonse aba batosotoka milawo yakwe Sisa muleli munene wa kuLoma ceebo batokwaamba ayi kuli aumwi mwaami wiitwa ayi Jesu.” 
Mpomunyaawo, maswi aya akafulunganya mitwi bantu bakalinga kubungene alimwi abacinenenene ba mundabala inene iyo. 
Lyalo bacinenenene abo bakaambila Jasoni ababye ayi balipile maali eelete ayi baangululwe, mpeeke bakabaleka.
Ndikwakashiyabo, bashomi bakatuma Paulo aSailasi kuBiliya. Ono ndibakashika, bakaya kucoonde ca baJuda. 
Bene Biliya bakalinga kucite myoyo yakunyumfwishisha kwiinda bene Tesalonika. Bakalinga kukutika maswi amyoyo yabo yoonse alimwi lyoonse bakalinga kwiindulukaamo muMalembo akwe Lesa kwaamba ayi babone na shakalinga kwaamba Paulo nshalushinisho. 
Mpomunyaawo baJuda baanji, banakashi baGiliki babile alimwi abasankwa, bakashoma. 
Sombi baJuda ba muTesalonika ndibakanyumfwa ayi Paulo utooshimikila maswi akwe Lesa muBiliya amwalo, bakayaako akutalika kuyungoola bantu ayi batalike shimfulunganya. 
Paciindi ceenka ico bashomi bakaambila Paulo abasankwa bamwi ayi baye kulweenge, sombi Sailasi aTimoti bakacaala muBiliya. 
Mpeeke basankwa abo bakashindikila Paulo bakaya mukumushisha kuAtenisi. Basankwa abo pakuboolela kuBiliya, Paulo wakabalasha ayi Sailasi aTimoti balyeelete kufwambaana kumukonkela.
Paulo ndyaakalinga kulindila Sailasi aTimoti muAtenisi, wakapenshekwa abuumbi mumoyo pakubona ndabala inene yoonse kaiswite shibumbwabumbwa nshebakalinga kulambila. 
Paceebo ceeco, wakatalika kubandika abaJuda alimwi abaswamashi bakunsengwe bakalinga kulambila Lesa mushoonde sha baJuda. Peculu lya waawo bakalinga kubandika lyoonse abaabo mbwaakalinga kucana kumushika. 
Bamwi bafundishi beetwa ayi bene Epikuliya abaSitoiki bakatalika kumupikisha. Bamwi bakaamba ayi, “Anu ono alakwe uyu uteeite ulisuni kwaambanshi?” Abalo bamwi bakaamba ayi, “Caboneka anga utokwaamba pabalesa ba baswamashi.” Bakaamba boobo ceebo Paulo wakalinga kushimikila Makani Abotu akwe Jesu akubuka kuswa kubafu. 
Kuswawaawo bakatola Paulo kunkuta yakalinga kwiitwa ayi Aleopagasi akwaamba ayi, “Tulisuni kwaamba ayi utusansulwite kwiisha kupya uko nkootokwaambaawo. 
Shimwi shintu nshootokwaamba nsheensu kuli ndiswe, aboobo tulisuni kwishiba mboshaamba.” (
Mukwiinga bantu boonse ba kuAtenisi alimwi abaswamashi mundabala inene umo lyoonse bakalinga kusunibo kwaamba akukutika kumakani apya.)
Lyalo Paulo wakanyamuka akutalika kwaamba kunembo lyabo boonse ayi, “Mwebo nobasankwa bene Atenisi ndaboona ayi mulalambila bunene balesa baanji. 
Mukwiinga ndindakalinga kweendeenda mundabala yanu inene umu, ndakabona misena njemupaililaamo pamwi pacipaililo kapalembetwe ayi, ‘Kuli Lesa Utashibikitwe.’ Anu uyo eenka ngomulambila kamutamwishi, ngowooyo ngoontoomulwiitaawo bulya. 
Lesa uyo wakalenga cishi ashintu shoonse shiliimo, ngoMwaami weendelesha kwiculu acishi ca panshi. Aboobo taakali mumaanda akayaka bantu, sobwe. 
Ncakwiila bantu taaku nceenga bamusebensela amaansaabo mukwiinga taaku ncaataciteewo. Lesa ngomunya uyu ngootupa buumi amuuya ngotuyoya alimwi ashintu shimwi shoonse. 
Kuswa mumuntu womwi ngwaakalenga, mwakaswa mishobo yoonse ya bantu akubakalika mucishi coonse ca panshi. Lakwe mwiine kaatana kubalenga, wakabaambila limwi ciindi alimwi amusena nkweshi bakekaale. 
Wakacita boobo kwaamba ayi bantu bakamulangoole, mpashi inga bamwishiba kwiinda mukumulangoola. Sombi Lesa taabete kulaale aswebo soonse. 
Kweelana abwakaamba umwi muntu ayi,
Paceebo ceeco, swebo tuli bana bakwe Lesa, tatweelete kuyeeya ayi Lesa inga wapangwa na mwasungulula libwe lya golodi, silifa nabi kubeswa mulibwe lili lyoonse kwiinda mubuuya amaano a muntu. 
Lesa wakalekelela bantu pasheesho shoonse nshebakacita kabatamwishi, sombi paciindi cino utokwaambila bantu mumisena yoonse ayi basanduke kuswa kushibiibi shabo. 
Mukwiinga wakasala bushiku bomwi mbweshi akoomboloshe bantu boonse mucishi mubululami, kwiinda mumuntu uyo ngwaakasala. Wakabonesha shoonse ishi kubantu kwiinda mukubusha muntu uyo kuswa kubafu!”
Ndibakanyumfwa ayi Paulo utokwaamba shakubuka kuswa kubafu, bamwi bakatalika kumuseka. Sombi bamwi bakaamba ayi, “Tulisuni kwaamba ayi ukese ukatulwiteewo alimwi pacikani ncemunya ici.” 
Mpomunyaawo Paulo wakaswaako kunkuta uko. 
Bamwi basankwa bakashoma maswi akaamba Paulo akushoma muli Jesu. Pabaabo bakasumina, umwi nguDiyonishasi wa mulikoto lya nkuta ya Aleopagasi alimwi amwanakashi umwi wiitwa ayi Damalisi alimwi abamwi.
Kuswawaawo, Paulo wakaswaako kuAtenisi akuya kuKolinto. 
Nkomunya uko wakacana muJuda umwi wiitwa ayi Akwila uyo wakashalilwa kuPontusi. Musankwa uyu aPulisila mukaakwe ndibakaswabo kuItali ceebo Kulodyasi Sisa, muleli munene wakaambila baJuda boonse ayi baswe muLoma. Paulo wakaya mukubabona. 
Wakekala akusebensaabo ceebo abalo bakalinga beshikutunga matente bweenka mbuli nguwe. 
Lyoonse pabushiku bwakookesha bwa Cibelu, Paulo wakalinga kubandika cankusu abantu mushoonde sha baJuda kwaamba ayi mpashi baJuda abaGiliki inga bashoma Makani Abotu.
Ono Sailasi aTimoti ndibakashika kuswa kuMakedoniya, Paulo lakwe wakalibenga ayi unanooshimikilabo akulwiita baJuda ayi Jesu ngoUsalitwe wakwe Lesa. 
Sombi ndibakamupikisha akutalika kwaamba shibiibi kuli nguwe, Paulo wakabonesha kukaka kwabo kwiinda mukulipampa lusuko kushakufwala akubalwiita ayi, “Mwalicaya nobeene! Nebo nshicite mulandu, sobwe. Kuswa sunu ndanooshimikilabo baswamashi bakunsengwe.” 
Mpomunyaawo wakabashiya akuya kuŋanda ya musankwa umwi muswamashi wakunsengwe wiitwa ayi Taityasi Jasitasi wakalinga kulambila Lesa. Ŋanda yakwe yakalinga kubambene acoonde ca baJuda. 
Mpeeke musankwa umwi wiitwa ayi Kilisipasi uyo wakalinga mutanjilili wa coonde, wakashoma muMwaami Jesu pantu pomwi abamuŋanda yakwe boonse. Bantu baanji muKolinto bakanyumfwa makani akaamba Paulo, bakashoma akubombekwa.
Bumwi bushiku mashiku, Mwaami wakaboneka kuli Paulo anga muciloto akumwaambila ayi, “Utaloondi, sombi tolelela kushimikila, utacileeki 
mukwiinga ndi awebo. Taaku muntu nabi womwi ngweshi akakuciise ceebo bantu baanji mundabala inene ino bali kulubasu lwangu.” 
Lyalo Paulo wakekalako mwaaka womwi amusa, kaaisha bantu maswi akwe Lesa.
Ono Galiyo ndyaakaba mweendeleshi wa Akeya, baJuda bakabungana akucata Paulo bamutola kunkuta. 
Lyalo bakaamba ayi, “Uyu musankwa utooyungoola bantu ayi banoolambila Lesa munshila ikashikwa amulawo wesu!” 
Sombi Paulo ndyaakalinga kusuni kutalika kwaamba, Galiyo wakaambila baJuda ayi, “Nemwalinga kwaamba ayi uyu muntu wasotoka mulawo nabi kubishisha mubye, naakwiinga ndoombolosha mulandu wanu mwebo nobaJuda. 
Ono mukwiinga ngamakani aamba pamaswi, meena alimwi amulawo wanu, mulyeelete kulibonena nobeene. Nebo nshikoonshi koombolosha shintu shambuli sheeshi, sobwe!” 
Mpomunyaawo wakaambila bashilumamba ayi babatande munkuta. 
Lyalo boonse bakacata musankwa wiitwa ayi Sositenesi uyo wakalinga mutanjilili wa coonde ca baJuda akumuuma kunembo lya nkuta, sombi Galiyo taakwe kulisukama napaceyi.
Paulo wakekala abashomi kuKolinto nshiku shiinji. Kuswawaawo, wakabalasha akutanta bwaato bunene kuya kuSilya pantu pomwi aPulisila alimwi aAkwila. Kaatana kuswa kuSenkiliya, Paulo wakacesa misusu kutondesha ayi wakashomesha cakulumbila kuli Lesa. 
Ndibakashika kuEfeso, Paulo wakashiya Pulisila aAkwila. Lakwe wakaya mucoonde ca baJuda mukubandika ambabo. 
Bantu ndibakamusenga ayi ekaleko nshiku shiinji ambabo, wakakaka. 
Sombi ndyaakalinga kubalasha, wakabaambila ayi, “Na nkuyanda kwakwe Lesa, ndaakwisa alimwi.” Lyalo wakaswaako kuEfeso mubwaato bunene.
Ono ndyaakashika kuSisaliya, wakaya kuJelusalemu mukubona bamucoonde. Kuswawaawo wakaya kuAntyoki. 
Ndyaakekalako nshiku shiniini, wakaswaako akuya kucishi ca Galatiya alimwi aFuligiya, kaaya ciyumyayumya bashomi boonse.
Paciindi ico, muJuda umwi wiitwa ayi Apolosi, wakashalilwa mundabala inene ya Alekisandiliya, wakaya kuEfeso. Wakalinga muntu ucishi kwaamba alimwi wakalinga kwishi bumbi Malembo akwe Lesa. 
Musankwa uyu wakeeishikwa kabotu munshila ya Mwaami alimwi wakalinga kwaamba cabusongo akwiisha kabotu shapali Jesu. Nakubi boobo wakalinga kwishibo shakubombeka kwakwe Joni Mubombeki. 
Wakatalika kwaamba cakutaloonda mucoonde ca baJuda. Ono Akwila aPulisila ndibakanyumfwa kaamba, bakayaakwe kuŋanda yabo akumusansulwita mbuli nshila yakwe Lesa mbweebete. 
Lyalo Apolosi wakayeeya kuya kuAkeya. Bashomi ba muEfeso bakamuyumya kwiinda mukulemba nkalata yakutola kubashomi ba muAkeya kwaamba ayi bamutambule kabotu. Ndyaakashika, wakacafwa bumbi abo bakalinga kushoma muli Jesu kwiinda muluse lwakwe Lesa. 
Lakwe wakapikisha baJuda cankusu pameenso a bantu akubatondesha kwiinda muMalembo akwe Lesa ayi Jesu ngoUsalitwe wakwe Lesa.
Paciindi ico Apolosi ndyaakalinga kuKolinto, Paulo wakeenda mucishi ca Galatiya aFuligiya akushika muEfeso. Uko, wakacana bashomi bamwi 
akubeepusha ayi, “Sa mwakatambula Mushimu Usalashi ndimwakashoma?” Balo bakamukumbula ayi, “Tau, tatuna kunyumfwaawo ayi kuli aMushimu Usalashi.”
Mpeeke Paulo wakabeepusha ayi, “Ino kubombekwa kwanu kwakasansululanshi?” Balo bakakumbula ayi, “Bweenka bwakalinga kwaamba Joni.” 
Paulo wakaamba ayi, “Joni wakabombeka baabo bakalinga kusanduka kuswa kushibiibi shabo akubalwiita ayi balyeelete kushoma muli wooyo wakalinga kwisa pesule lyakwe, nkokwaamba ayi muli Jesu.”
Ono bashomi abo ndibakanyumfwa boobo, bakabombekwa muliina lya Mwaami Jesu. 
Lyalo Paulo wakabika maansaakwe pali mbabo, mpeeke Mushimu Usalashi wakesa paboonse, bakatalika kwaamba mumishobo yeensu akushimikila makani akwe Lesa. 
Basankwa abo pantu pomwi bakalinga mpashi likumi abobilo.
Mumyeenshi yotatwe Paulo wakalinga kuya kucoonde ca baJuda mukubandika abantu cakutaloonda. Wakalinga kubasansulwita kwaamba ayi bashome nshaakalinga kwaamba shapaBweene bwakwe Lesa. 
Sombi bamwi bakacita minsuula akukaka kushoma nshaakalinga kubalwiita. Bakatalika kucobola Nshila ya Mwaami Jesu pameenso a bantu boonse. Paceebo ceeco, Paulo wakabashiya akuya abaabo bakashoma. Mpeeke bushiku abushiku wakalinga kubandika abantu muŋanda inene njaakalinga kusebensesha Tayilanasi pakwiisha. 
Paulo wakacita mbomunya ubo kwamyaaka yobilo. Aboobo bantu boonse bakalinga kwikala mucishi ca Esha, baJuda abaswamashi bakunsengwe, bakanyumfwa maswi aamba paMwaami Jesu.
Lesa wakalinga kucita shaankamiko shitana kubonekaawo kwiinda muli Paulo. 
Bantu bakalinga kucita na babwesa tutambala nabibo shisani shakasebenseshawo Paulo akutola kubalwashi, malwashi abo akalinga kumana, abalo bashikaswa bakalinga kuswa mubantu. 
Ono baJuda bamwi bakalinga kweendeenda kabaya bukusha bashikaswa, abalo bakeelesha kusebensesha liina lya Mwaami Jesu pakucita mulimo wabo. Bakalinga kwaamba ayi, “Ndamwaambila muliina lyakwe Jesu uyo ngwaashimikila Paulo ayi muswe!” 
Bakalinga kucita boobo, mbasankwa bali bosanwe abobilo, bana bakwe Sikifa mupailishi munene wa baJuda.
Sombi bumwi bushiku shikaswa wakabaambila ayi, “Nebo Jesu ndimwishi alimwi ashicita Paulo shoonse ndishishi. Ino mwebo ndimwe baani?” 
Mpomunyaawo musankwa wakalinga kucite shikaswa wakabafukukila cankusu akubakoma boonse. Wakabacisa akubakwamwita shakufwala, mpeeke bakacica kuswa muŋanda. 
Ono baJuda abaswamashi bakunsengwe bakalinga kwikala muEfeso ndibakanyumfwa cikani ici, bakaloonda abuumbi. Lyalo bantu bakeendaawo kulumbaisha liina lya Mwaami Jesu. 
Kuswawaawo bashomi baanji bakalinga kwisa akulyaambilila pameenso a bantu shibiibi shoonse nshebakacita. 
Abalo baŋanga baanji bakaleta mabuku abo umo mwakalinga kulembetwe bwakucita akwaatenta bantu boonse kabeebela. Ndibakasenkanya mweelo wa mabuku akatentwa, bakacana ayi ngamakumi osanwe ashuulu sha maali a silifa eetwa ayi dilakima. 
Ceebo ca shintu shoonse ishi shakalinga kucitika, bantu baanji baanji bakalinga kunyumfwa maswi aamba paMwaami Jesu akusebensa cankusu.
Ndishakamana kucitika shoonse ishi, Paulo wakayeeya kuya kuJelusalemu, kwiinda kuMakedoniya akuAkeya. Wakaamba ayi, “Na nkaswe kuJelusalemu, ndyeelete kuya akuLoma.” 
Lyalo wakatuma Timoti aElasitasi kuMakedoniya, basankwa bobilo bakalinga kumucafwa milimo. Lakwe wakalinga kucishiite muEsha.
Mpaciindi ceenka ici, ndikwakacitika mapensho anene abuumbi muEfeso ceebo ca Nshila ya Mwaami Jesu. 
Kwakalinga musankwa umwi shikusungulula silifa wiitwa ayi Demetiliyasi. Wakalinga kubumba shikoshanyo sha silifa sha muŋanda yakwe lesa mwanakashi wakupanga wiitwa ayi Atemisi. Ncito iyi yakalinga kuletela basebenshi mpindu inene abuumbi. 
Lyalo Demetiliyasi wakabunganya basebenshi bakwe alimwi abamwi bakalinga kucite ncito mbuli yeeyi akubaambila ayi, “Nobeensuma, mulishi kwaamba ayi bubile bwesu bulaswa muncito iyi njetucita. 
Mutoobona akulinyumfwila nobeene shintu shitoocita wooyu Paulo. Utokwaamba ayi balesa babumbwa abantu teshi balesa, sobwe. Aboobo walengesha ayi bantu baanji batalike kushoma musheesho nshaatokwaamba muno muEfeso alimwi amucishi coonse ca Esha. 
Nkokwaamba ayi mpashi bantu batootalika kwaamba shibiibi pancito yesu iyi. Teeshibo ncito yeenka, sombi ŋanda yakwe lesa wesu Atemisi taaku mbweshi ibeewo kubantu. Aboobo bulemu bwakwe lesa uyu butoonyonyooka, lesa uyo ngobalambila bantu ba muEsha acishi coonse!”
Ono bantu abo ndibakanyumfwa makani aya, bakakalala akutalika koolobesha ayi, “Atemisi wa kuEfeso ngomunene!” 
Mpomunyaawo shimfulunganya shakakumanabo ndabala inene yoonse. Lyalo bantu bakacata Gayasi aAlisitakasi, basankwa ba kuMakedoniya bakalinga kweenda aPaulo akubakwelaanya kubatola kumusena kucitilwa shisekano. 
Paulo wakalinga kusuni kuya kulikoto lya bantu ayi akaambaabo, sombi bashomi bakamukasha. 
Bacinenenene ba mucishi ca Esha, abo bakalinga babye Paulo, abalo bakatumya maswi kuli nguwe akumusenga ayi atayiiko kumusena kucitilwa shisekano. 
Bantu boonse bakalinga kubungene kabayobelabo. Bamwi boolobesha cimwi abalo bamwi ciimbi ceebo baanji tebakalinga kwishi ancebakabunganina. 
Bamwi mulikoto lyabo bakaamba ayi Alekisanda ngowakalinga kwishi makani mukwiinga baJuda ngobakashindikila kunembo. Mpeeke wakoomusha bantu alyaansa kwaamba ayi abalwiite kabotu ayi taacite mulandu. 
Ono likoto ndilyakeshiba ayi ngumuJuda, boonse bakoolobesha pantu pomwi kabaamba maswi omwi omwi kwamaawala obilo ayi, “Atemisi wa kuEfeso ngomunene!”
Kumamanino musankwa mulembi wa mundabala wakoomusha bantu akubaambila ayi, “Mwebo nobene Efesoma, boonse bantu balishi kwaamba ayi ndabala inene ya Efeso njeelama ŋanda yakwe Atemisi munene alimwi alibwe lisalalite lyakaloka kwiculu. 
Taaku muntu weenga waakaka makani aya, aboobo mulyeelete kuumuna, mutaciti shintu cakwiingana. 
Mwaleta Gayasi aAlisitakasi, nakubi kwaamba ayi taaku cintu ca muŋanda yakwe lesa wesu ncebeepa, nabi kumucobola. 
Ono na Demetiliyasi abaabo mbwaasebensaabo batooyanda kupa mulandu umwi muntu, nkuta aboomboloshi nkobali, inga baya mukwaamba makani uko, munshiku boomboloshi ndibasebensa. 
Sombi na kuli cimwi ncemusuni, libungano lya bantu ba mundabala lyakasuminishikwa amilawo, ndyelyeelete kulanga pacikani ico. 
Mukwiinga pasheeshi shacitika sunu, beendeleshi ba kuLoma inga batupa mulandu wakuleta shimfulunganya. Taaku pakuyubila mucikani ici. Aboobo taaku weenga wasansulula kabotu calengesha shimfulunganya.” 
Ndyaakamana kwaamba boobo, wakaambila bantu ayi bapalangane.
Ono shimfulunganya ndishakamana, Paulo wakabunganya bashomi. Ndyaakamana kubayuminisha, wakalasha akunyamuka kuya kuMakedoniya. 
Wakeenda mucishi coonse ico, kaaya buyuminisha bashomi kwiinda mukushimikila makani akwe Lesa mankanda aanji. Wakaya mukushika akuGilisi 
uko nkwaakekala myeenshi yotatwe. Ndyaakalinga kulibambila shakuya kuSilya abwaato bunene, wakanyumfwa ayi baJuda batoopinga kumucaya. Paceebo ceeco, wakayeeya kuboola kwisule kwiinda muMakedoniya. 
Mpomunyaawo Sopata mwanaakwe Pailasi wa kuBiliya, Alisitakasi aSekundasi ba kuTesalonika, Gayasi wa kuDebe, Timoti, Taikikasi aTulofimasi ba kuEsha bakayaakwe. 
Balo aba bakatanjila akuya mukutulindila muTulowasi. 
Ndibwakeenda bushiku bwakusekelela bwakulya Cimaande, aswebo twakanyamuka abwaato bunene kuswa kuFilipi. Ingayi pabushiku bwasanu, twakabacana kuTulowasi uko nkotwakekala nsondo yomwi.
Ono pabushiku butaanshi bwa nsondo, nditwakabungana akulya mulalilo wa Mwaami, Paulo wakatalika kubashimikila Makani Abotu. Wakatolelela kushimikila kushikila pakati ka mashiku mukwiinga wakalinga kusuni kuswaako macuunsa. 
Mucipinda ca peculu umo motwakalinga kubungene, mwakalinga malampi aanji akalinga kunyaka. 
Umwi musankwa wiitwa ayi Yutikasi wakalinga kushiite pambwelyo ya ŋanda. Ceebo Paulo wakashimika ciindi cilaamfu, musankwa uyu wakatalika kushinshila. Ono ndyaakoona, wakaloka kuswa pacipinda catatu kushikila apanshi, bakamucanabo kaafwite. 
Mpomunyaawo Paulo wakaselukila panshi akutandabala pamubili wa musankwa uyo akumufukata. Lyalo wakabaambila abo bakalingaawo ayi, “Mutoongumani, waba kabotu!” 
Kuswawaawo, Paulo wakaboolela alimwi mucipinda ca peculu. Wakakomona shinkwa akulya abashomi boonse abo bakalingaawo. Wakabandikaabo ciindi cilaamfu. Wakaswaako lisuba kalili pafwaafwi kuswa. 
Mpeeke musankwa uyo bakamutola kuŋanda kumishaabo kaali muumi, aboobo boonse bakakondwa abuumbi.
Mpomunyaawo twakatanjila kuya kuAsosi abwaato bunene uko Paulo nkwaakaya mukutantila. Wakatwaambila ayi tukakumanine kuAsosi mukwiinga lakwe wakayeeya kuya panshi. 
Ndyaakatucana kuAsosi, wakatanta mubwaato bunene motwakalinga akuya kuMitilene. 
Bushiku bwakaboolaawo twakashika pafwaafwi aKiyosi. Buce twakeenda akushika kuSamosi. Lyalo bushiku bwakaboolaawo twakashika kuMiletusi. 
Mpeeke Paulo wakayeeya kuseesha ndabala ya Efeso kwaamba ayi atasoowi ciindi mucishi ca Esha. Wakalinga kwiingene ceebo wakalinga kusuni kwaamba ayi na cakonsheka, akanooli muJelusalemu pabushiku bwa Pentekositi.
Ndyaakalinga kuMiletusi, Paulo wakatuma muntu kuEfeso mukulwiita bamatanjilili ba coonde ayi bakese mukukumana anguwe. 
Ndibakashika Paulo wakabalwiita ayi, “Mwebo mulishi mbondakalinga kwikalaanu akusebensa kuswa pabushiku ndindakashika mucishi ca Esha. 
Ndakasebensela Mwaami Jesu cakuliceesha abuumbi, cimwi ciindi aminsonshi ceebo ca mapensho akalinga kundetela baJuda. 
Mulishi kwaamba ayi taaku cintu nabi comwi cakalinga kuyandika kuli ndimwe ncendakamushisa, sombi ndakamushimikila akumwiisha makani apali Jesu pameenso a bantu alimwi amumaandaanu. 
KubaJuda abaswamashi bakunsengwe boonse, ndakalinga kubakonkomesha ayi balyeelete kusanduka kuswa kushibiibi shabo akusandukila kuli Lesa kwiinda mukushoma muMwaami wesu Jesu. 
Ono bulya, kwiinda mukunyumfwila Mushimu Usalashi, ntooya kuJelusalemu, sombi nshishi sheshi shikancitikile kulya. 
Ndishibo kwaamba ayi mundabala yoonse inene, Mushimu Usalashi ulancenjesha ayi ntolongo amapensho shilanindilila. 
Nshicitaaco mulandu nabi ndafwa, cinene nkumanisha mulimo wangu uyo ngwaakampa Mwaami Jesu, wakushimikila Makani Abotu aamba paluse lwakwe Lesa.
“Ndakeenda muli ndimwe noonse, kaanja cishimikila makani a Bweene bwakwe Lesa. Sombi bulya ndishi kwaamba ayi taaku weshi akamboneewo alimwi. 
Paceebo ceeco, ntoomulwiitilisha pabushiku bwa sunu ayi na bamwi mulikoto lyanu bakasoweke, teshi mulandu wangu, sobwe. 
Mukwiinga taaku cintu nabi comwi ncendakamushisa, sombi ndakamushimikila shoonse nshaasuni Lesa. 
Nkokwaamba ayi mulyeelete kulilama kabotu nobeene akulama likoto lya bantu abo Mushimu Usalashi mbowakamupa ayi mulame. Amweembele kabotu coonde cakwe Lesa, abo mbwaakapulusha ayi babe baakwe kwiinda mulufu lwa Mwanaakwe. 
Ndishi kwaamba ayi na nkasweewo palikoto lyanu, baumpe bakali balaakwisa pakati kanu alimwi teshi bakalekewo bamucoonde aba. 
Nabi mulikoto lyanu nobeene, mulaakuswa bantu beshi bakaambe shabubeshi kwaamba ayi bakushe bantu kulushinisho bakakonkele mbabo. 
Anu amucenjele. Kamwiingashila lyoonse ayi ndakapenshekwa abuumbi mashiku amalumwi alimwi nshikwe kucilekaawo kumwiisha noonse mulikoto lyanu kwamyaaka yotatwe.
“Cakweelaako, ndamubika mumaansaakwe Lesa alimwi amakani aamba paluse lwakwe kwaamba ayi amulaame akumuyumya ayi mukatambule shoolwe isho Lesa nshaasungila bantu bakwe boonse. 
Nshina kuyandawo kale kubwesa maali nabi cakufwala ca muntu umwi kwiinda mulunkumbwa. 
Mwebo nobeene mulishi kwaamba ayi ndakasebensa amaansaangu aya akucana shoonse nebo ababyanji, nshetwakalinga kubula. 
Mushintu shoonse ndakamubonesha ayi kwiinda mukusebensa cankusu bweenka mbuli mbondakasebensa, inga twacafwa baabo batacite nkusu. Lyoonse kamwiibaluka maswi akaamba Mwaami Jesu ayi, ‘Kupa kulaleta shoolwe kwiinda kutambula.’ ”
Ndyaakamana kwaamba, wakafukama pantu pomwi ambabo akupaila kuli Lesa. 
Boonse bakalinga kulila ndibakalinga kumukumbata akumufyonta pakulashanya. 
Cakabapa bunene buumba ngamaswi ngaakaamba ayi teshi bakamuboneewo alimwi. Kuswawaawo, bakamushindikila kubwaato bunene.
Nditwakamana kulashanya, twakaswaako, twenjila mubwaato bunene akululamabo kuKosi. Bushiku bwakaboolaawo twakashika kuLodisi. Kuswakooko twakaya kuPatala. 
Nditwakashika uko, twakacana bwaato bwakalinga kuya kuFonisha, mpeeke twakatanta akunooya. 
Lyalo twakashika pamusena mpotwakalinga kukonsha kubona nsumbu ya Saipulasi, mpeeke twakaseesha, tweewaala kucipiko kushikila twashika kuSilya. Kuswawaawo twakashika kucito ca Taya uko nkobakalongolweta shintu shakalinga mubwaato. 
Nkomunya uko twakacana bashomi abo mbotwakekalaabo nsondo yomwi. Kwiinda munkusu sha Mushimu Usalashi, bakalwiita Paulo ayi ateendilili kuya kuJelusalemu. 
Sombi ciindi ca kwikala ambabo ndicakamana, twakaswaako akutolelela palweendo lwesu. Lyalo boonse pantu pomwi abamakaabo alimwi abana babo bakatushindikila kuswa mundabala inene. Nditwakashika muloombe lwa lweenge twakafukama ambabo akupaila kuli Lesa. 
Mpomunyaawo twakalashanya, swebo twakenjila mubwaato bunene, balo bakaboolela kumishaabo.
Twakatolelela lweendo lwesu abwaato bunene kuswa kuTaya akushika kuPitolemaisi, uko nkotwakabandika abashominyineesu akwikalaabo bushiku bomwi. 
Pabushiku bwakaboolaawo twakanyamuka akuya mukushika kuSisaliya. Twakekala kuŋanda yakwe Filipo shikushimikila Makani Abotu, womwi wa basankwa bosanwe abobilo abo bakasalwa kuba bacafwi muJelusalemu. 
Wakalinga kucite baana banakashi bone bashike abo bakalinga balaluki. 
Ndipakeenda nshiku shiinji, kwakesa mulaluki kuswa kuJudeya wakalinga kwiitwa ayi Agabasi. 
Lyalo wakesa kuli ndiswe akubwesa laamba wakwe Paulo, akulyaanga kumaansa akumyeendo akwaamba ayi, “Mushimu Usalashi utokwaamba ayi, ‘Mwine laamba uyu baJuda balaakumwaanga muJelusalemu bweenka mbondalyaanga akumwaaba mumaansa a baswamashi bakunsengwe.’ ”
Nditwakanyumfwa makani aya, swebo abamwi bakooko, twakasenga cankusu Paulo ayi atayi kuJelusalemu. 
Sombi lakwe wakakumbula ayi, “Ino mutoolililanshi akuntutumya? Nshilibambitebo kwaangwa kweenka muJelusalemu, sombi akufwa momunya umo ceebo ca liina lya Mwaami Jesu.” 
Nditwakabona ayi twaalilwa, twakamulekabo akwaamba ayi, “Kuyanda kwakwe Lesa akucitike.”
Nditwakekalako nshiku shimwi kulya, twakalongela shintu shesu akuya kuJelusalemu. 
Bashomi bamwi ba kuSisaliya bakaya aswebo. Bakatushisha kuŋanda ya musankwa wiitwa ayi Munasoni wa kuSaipulasi, nkotwakalinga kweelete kwikala. Wakalinga muntu ushoma kuswabo kale kale.
Nditwakashika muJelusalemu, bashomi bakatutambula camaansa obilo. 
Bushiku bwakaboolaawo, Paulo alimwi aswebo soonse twakaya mukubona Jemusi. Nkomunya uko twakacana abamatanjilili ba coonde kababungene. 
Mpomunyaawo, Paulo wakabaansha akubalwiita kabotu kabotu shintu shoonse Lesa nshaakacita pakati ka baswamashi bakunsengwe, kwiinda mumulimo wakwe. 
Ndibakanyumfwa makani aya bakalumbaisha Lesa. Lyalo bakaambila Paulo ayi, “Omukwabesu Paulo, mwaboona shuulu shiinji sha baJuda bakashoma muMwaami alimwi boonse balicinkite manungo muMilawo yakwe Mose. 
Bakalwiitikwa ayi uleeisha baJuda boonse bekala mushishi sha baswamashi bakunsengwe ayi bacileeke kukonkela Milawo yakwe Mose. Bakalwiitikwa alimwi ayi ulabeeisha kucileka kupalula bana babo nabi kukonkela kwishibila kwa baJuda. 
Mukwiinga bantu aba nabi cibe buyani batoonyumfwa ayi wesa, ono tutoocita buyani? 
Anu mbulya mbweshi ucite. Kuno kuli basankwa bone bakashomesha cakulumbila kuli Lesa. 
Koyaabo basankwa aba kwaamba ayi ukalisalashishe pantu pomwi ambabo kweelana akwishibila kwesu. Kuswawaawo ubalipilile shoonse shiyandika kupa kuŊanda yakwe Lesa kwaamba ayi baceswe misusu. Wacita boobo, bantu boonse balaakwishiba ayi shoonse nshebakalinga kwaamba pali ndiwe nshakubeca, sombi ayi ulakonkela Milawo yakwe Mose. 
Ono balo baswamashi bakunsengwe bashoma, twakabalembela nkalata yakubeshibisha mbotwakasuminishanya. Twakasuminishanya ayi tabeelete kulya shakulya shakapekwa kushibumbwabumbwa, nabi kulya bulowa, banyama bakashinwa alimwi akutacita cikololo.”
Mpeeke bushiku bwakaboolaawo Paulo wakaya abasankwa bone abo akulisalashisha pantu pomwi ambabo. Kuswawaawo wakaya muŊanda yakwe Lesa mukwishibisha bantu bushiku bwakweelaako bwa nshiku shakulisalasha kwabo. Lyalo ndyeshi womwi awomwi wa basankwa abo bone akabengelwe cipo kuli Lesa.
Inshiku shili shosanwe ashobilo ndishakalinga pafwaafwi kumana, bamwi baJuda ba kucishi ca Esha bakabona Paulo muŊanda yakwe Lesa. Bakayungoola likoto lyoonse lya bantu akucata Paulo. 
Bakoolobesha ayi, “Nobene Isilaeli, amutucaafwe! Uyu ngomuntu uya ciisha bantu koonsebo ayi bacobole bene Isilaeli, Milawo yakwe Mose alimwi aŊanda yakwe Lesa iyi. Ono waleta baswamashi bakunsengwe akubisha musena usalalite uno.” 
(Bakaamba boobo mukwiinga bakabona musankwa umwi wiitwa ayi Tulofimasi mwine Efeso, kaali aPaulo mundabala inene akuyeeya ayi Paulo wakamutola muŊanda yakwe Lesa.)
Mpomunyaawo shimfulunganya shakakumanabo ndabala inene yoonse. Bantu boonse bakacica pantu pomwi kuya mukucata Paulo akumukushisha pansengwe lya Ŋanda yakwe Lesa. Paciindi ceenka ico bakacala shisasa sha kuŊanda yakwe Lesa. 
Ndibakalinga kusuni kucaya Paulo, bamwi bakatuma muntu mukulwiita mutanjilili munene wa bashilumamba bene Loma ayi mundabala inene ya Jelusalemu yoonse muli shimfulunganya. 
Paciindi ceenka ico, mutanjilili munene uyo wakatola bamatanjilili bamwi ba bashilumamba abashilumamba bamwi akucicila kubantu abo bakalinga kucita shimfulunganya. Ndibakamubona keesa abashilumamba, bakacileka kuuma Paulo. 
Mpomunyaawo mutanjilili munene wa bashilumamba wakaya kuli Paulo akumucata. Mpeeke wakaambila bashilumamba bakwe bamwi ayi bamwaange ncetani shobilo. Lyalo wakeepusha bantu ayi, “Ino musankwa uyu ngani alimwi nciinshi ncaacita?” 
Sombi bantu bakalinga kucitabo umwi waamba ceeco aumwi cimwi. Lyalo ciyobeyobe cakakomena cakwaamba ayi mutanjilili munene wa bashilumamba wakaalilwa akwishiba kabotu cakacitika. Aboobo wakalwiita bashilumamba ayi batole Paulo kulilinga lyabo. 
Ndibakashishabo Paulo pakutantila kuya mulilinga lyabo, bashilumamba bakamunyamuna ceebo bantu abo bakakalala abuumbi. 
Boonse bantu bakalinga kuya cimukonkela kaboolobesha ayi, “Atumucaaye!”
Ono bashilumamba ndibakalinga kusuni kwinjisha Paulo mulilinga lyabo, wakaambila mutanjilili munene wabo ayi, “Ntoosenga ayi mwaambileko cimwi cintu.” Mutanjilili munene wa bashilumamba wakaamba ayi, “Anu ulaamba ciGiliki! 
Nkokwaamba ayi tooshi mwine Ijipiti ulya wakalengesha shimfulunganya shakubukila bweendeleshi nshiku shainda akutanjilila shuulu shone sha balwani muluyanga?” 
Paulo wakakumbula ayi, “Nebo ndi muJuda, ndakashalilwa mundabala inene ya Tasasi ishibikitwe abuumbi mucishi ca Silisiya. Ndaseenga ayi munsuminishe kwaamba abantu aba.” 
Mutanjilili uyo wakamusuminisha. Lyalo Paulo wakeemikana pakutantila akuumusha bantu alyaansa. Ndibakoomuna, wakaamba muciEbulu ayi,
“Nobamakwesu anobamashali bangu basankwa, munyumfwishishe mbweshi musansulwite ayi nshicite mulandu.” 
Ono ndibakanyumfwa kaabaambila muciEbulu, bakaboolabo tontolo. Mpeeke Paulo wakatolelela kubalwiita ayi,
“Nebo ndi muJuda, ndakashalilwa mundabala ya Tasasi mucishi ca Silisiya, sombi ndakakulila momuno mundabala inene ya Jelusalemu. Gamalyelo ngowakalinga kunjiisha. Wakanjiisha kabotu kabotu bwakukonkela Milawo yakapekwa bamashali besu bakulukulu alimwi ndakalinga ndalibenga kusebensela Lesa bweenka mbuli mbomubete noonse nomuli waano. 
Ndakapensha bantu abo bakalinga kukonkela Nshila iyi ya Mwaami Jesu kushikila bacaikwa. Ndakacata basankwa abanakashi baanji akubaangisha. 
Mupailishi munene alimwi abeshinkuta boonse inga basumina ayi ntokwaamba cancinencine. Balo bakalinga kumpa makalata akutola kubaJudanyineesu muDamasikasi. Aboobo ndakalinga kuya mukucata bantu aba akubaboosha muJelusalemu kabaangitwe kwaamba ayi bese bapekwe mulandu.
“Ndindakashika pafwaafwi andabala inene ya Damasikasi, lisuba kalili pakati kamutwi, mumuni wakaswa kwiculu wakabeka abuumbi pali ndime. 
Mpeeke ndakawita panshi akunyumfwa liswi lyakwaamba ayi, ‘Saulo, Saulo! Ino utoompensheshanshi?’ 
Ndakeepusha ayi, ‘Ino ndimwe baani Nkambo?’ Lakwe wakakumbula ayi, ‘Ndime Jesu wa kuNasaleti ngootoopensha.’ 
Basankwa abo mbondakalingaabo bakabona mumuni, sombi tabakwe kunyumfwa liswi lya wooyo wakalinga kwaamba anebo. 
Mpeeke ndakeepusha ayi, ‘Ino ncite buyani Nkambo?’ Lyalo Mwaami wakaamba ayi, ‘Nyamuka uye muDamasikasi umo mweshi ulwiitwe shoonse Lesa nshaasuni ayi ucite.’ 
Ndakapofola ceebo ca mumuni wakabeka bunene, mpeeke mbondakalingaabo bakancatililabo kulyaansa kuntola kuDamasikasi.
“Mundabala inene iyi mwakalinga musankwa wiitwa ayi Ananiyasi wakalinga kulambila Lesa amoyo wakwe woonse alimwi akukonkela Milawo. Wakalinga kulemekwa kubaJuda boonse ba kooko. 
Wakesa weemikana pafwaafwi anebo akwaamba ayi, ‘Mukwaabo Saulo, talika kubona alimwi!’ Paciindi ceenka ico ndakatalika kulasha akumubona. 
Mpomunyaawo wakaamba ayi, ‘Lesa ngobakalinga kulambila bamashali besu bakulukulu, wakusala kwaamba ayi ushibe kubamba kwakwe akubona Musebenshi wakwe ululeme alimwi akunyumfwa mwiine kaamba awebo. 
Ulaakuba kamboni wakwe akwaambila bantu boonse pasheesho nshewabona akunyumfwa. 
Ino ucilindilanshi? Nyamuka ulumbaishe liina lyakwe, ubombekwe, Lesa akusalashe kwaamba ayi shibiibi shako shilekelelwe.’
“Lyalo ndakaboolela kuJelusalemu. Ndindakalinga kupaila muŊanda yakwe Lesa, ndakabona cili anga nciloto. 
Ndakabona Mwaami kaandwiita ayi, ‘Fwambaana, swaamo muJelusalemu muno mukwiinga bantu teshi banyumfwe makani apali ndime ngweshi ubalwiite.’ 
Nebo ndakaamba ayi, ‘Nkambo, bantu boonse aba balishi kabotu ayi nebo ndakalinga kuya mushoonde sha baJuda mukwaanga akuuma baabo bashoma muli ndimwe. 
Peculu lya waawo ndibakalinga kucaya Sitifini wakalinga kulwiita bantu shapali ndimwe, nebo ndakalingaawo. Ndakasumina pantu pomwi ambabo ayi bamucaaye alimwi ndime ndakalama shakufwala sha peculu sha baabo bakalinga kumucaya.’ 
Ono Mwaami wakandwiita ayi, ‘Koyabo mukwiinga ndaakukutuma kulaale, kubaswamashi bakunsengwe.’ ”
Bantu bakalinga kukutika mbwaakalinga kwaamba kushikila ndyaakaamba shakuya kubaswamashi bakunsengwe. Lyalo bakatalika koolobesha ayi, “Atumucaaye! Teelete kuba muumi!” 
Bakalinga koolobesha, kutambeeka shakufwala shabo sha peculu mwiculu akutukoola lusuko. 
Mpomunyaawo mutanjilili munene wa bashilumamba bene Loma wakabaambila ayi batole Paulo mulilinga lyabo akumukwiipila mumo kwaamba ayi beshibe ncebakalinga kumuyobelela boobo bantu. 
Sombi ndibakamwaanga ayi akwiipwe, Paulo wakeepusha mutanjilili wa bashilumamba mwaanda wakalinga kwiimfwi pafwaafwi ayi, “Sa mulawo ulasuminisha kukwiipa mwine Loma kamutana kumoombolosha akumucanina mulandu?”
Ono mutanjilili wa bashilumamba mwaanda ndyaakanyumfwa boobo, wakaya kumutanjilili wabo munene mukwiipusha ayi, “Ino mutoocita buyani? Musankwa uyo ngumwine Loma!” 
Mpeeke mutanjilili munene wa bashilumamba wakaya kuli Paulo mukwiipusha ayi, “Ndwiite, sa uli mwine Loma?” Alakwe Paulo wakakumbula ayi, “Ee.” 
Lyalo mutanjilili munene uyo wakaamba ayi, “Nebo ndakacita kulipila maali aanji kubeendeleshi kwaamba ayi mbe mwine Loma.” Paulo wakakumbula ayi, “Sombi nebo bashali bangu boonse bakalinga bene Loma.” 
Paciindi ceenka ico bashilumamba abo bakalinga kusuni kumwiipusha bakasoonoka. Alakwe mutanjilili munene wakaloonda ndyaakeebaluka ayi wakapingula Paulo mwine Loma kwaangwa ncetani.
Aboobo pabushiku bwakaboolaawo, mutanjilili munene uyo wakalinga kusuni kwishiba mulandu baJuda ngobakalinga kupa Paulo. Mpeeke wakaambila bashilumamba ayi baangulule Paulo akwaambila bamatanjilili ba bapailishi alimwi abeshinkuta boonse ayi babungane. Lyalo bakatola Paulo akumwiimika kunembo lyabo.
Mpomunyaawo Paulo wakalangilishisha beshinkuta akwaamba ayi, “Nobamakwesu, nshintootonsha mumoyo wangu kwaamba ayi ndekala buumi bululeme lyoonse pameenso akwe Lesa kushikila asunu.” 
Ndyaakanyumfwa boobo mupailishi munene Ananiyasi, wakalwiita baabo bakalinga kwiimfwi pafwaafwi aPaulo ayi bamuume pamulomo. 
Lyalo Paulo wakamwaambila ayi, “Lesa ulaakukuuma, webo olubumbu lwakashingulwa abulongo butuba! Webo ncooshiitile kooko nkwaamba ayi uŋomboloshe kweelana aMilawo, ono alimwi utoosotoka Milawo kwiinda mukwaambila bantu ayi banguume!”
Ono bantu bakalinga kwiimfwi pafwaafwi aPaulo bakamwaambila ayi, “Utootukana mupailishi munene wakwe Lesa webo!” 
Paulo wakakumbula ayi, “Nobamakwesu, nshindalinga kwishi kwaamba ayi ngumupailishi munene mukwiinga Malembo akwe Lesa alaamba ayi, ‘Tooelete kwaambila muleli wa bantu bako maswi abiibi.’ ” 
Paulo ndyaakabona ayi bamwi umo bakalinga baSaduki, abalo bamwi kabali baFalisi, wakaamba aliswi lya peculu ayi, “Nobamakwesu, nebo ndi muFalisi alimwi ndi mwanaamuFalisi. Ntokoomboloshekwa ceebo cakulangila nkooncite ayi bafu balaakubushikwa!”
Ndyaakamanabo kwaamba boobo, baFalisi alimwi abaSaduki bakatalika kwaambana, mpeeke bakapansaana. 
(Mukwiinga baSaduki balaamba ayi bafu teshi bakabushikweewo, alimwi ayi taaku baanjelo nabi mishimu. Sombi baFalisi balashoma shoonse ishi shotatwe shitashomi baSaduki.) 
Lyalo ciyobeyobe cakakomena. Mpeeke bafundishi ba Milawo abo bakalinga kulubasu lwa baFalisi bakanyamuka akupikisha cankusu ayi, “Taaku cintu cibiibi nabi comwi ncetwacana mumuntu uyu! Mpashi ngumushimu nabi munjelo ngowakamulwiita shakwaamba.”
Makoto a bantu obilo ayo akaambana cankusu cakwaamba ayi Mutanjilili munene wa bashilumamba wakaloonda ayi batoocaya Paulo. Lyalo wakaambila bashilumamba bakwe ayi baye bamukushe mubantu akumutola mulilinga lyabo.
Pabushiku bweenka ubo mashiku, Mwaami Jesu wakeemikana pafwaafwi aPaulo akumulwiita ayi, “Yumya moyo! Wapa bukamboni bwa pali ndime muno muJelusalemu, anu amwalo muLoma ulyeelete kucita bweenka mbowacita muno.”
Ndibwakaca, baJuda bamwi bakabungana pantu pomwi akupangana bwakucita Paulo. Bakalumbila pameenso akwe Lesa ayi teshi bakalye nabi kunwa cintu naciceyi kushikila bakamucaaye. 
Bantu bakapangana shakumucaya bakalinga kwiindilila pamakumi one. 
Mpomunyaawo bakaya kubamatanjilili ba bapailishi alimwi abamaloba ba baJuda akubalwiita ayi, “Twalumbila cancinencine soonse ayi teshi tunoolya cintu nabi comwi kushikila tukacaaye Paulo. 
Ono mwebo abeshinkuta boonse, mutumye maswi akusenga mutanjilili munene wa bashilumamba bene Loma ayi alete Paulo kuno. Mumubece ayi mulisuni kunyumfwishisha ncaakacita. Swebo tulilibambite kumucaya kaatana kushika kokuno.”
Sombi mwiicwa wakwe Paulo musankwa wakaanyumfwa makani aya. Mpeeke wakaya mulilinga lya bashilumamba umo mwakalinga Paulo akumulwiitaamo makani oonse ayo. 
Mpomunyaawo Paulo wakeeta mutanjilili umwi wa bashilumamba mwaanda akumulwiita ayi, “Tola musankwa uyu kumutanjilili munene wa bashilumamba mukwiinga ulicite makani akumulwiita.” 
Mutanjilili wa bashilumamba mwaanda wakamutola kumutanjilili wabo munene akumulwiita ayi, “Ulya Paulo ngotwakaanga, walinga wanjita akunsenga ayi ndete musankwa uyu kuli ndimwe mukwiinga ulicite makani akumulwiita.” 
Lyalo mutanjilili munene uyo wakamucata palyaansa wamutola palubasu akumwiipusha ayi, “Ngamakaninshi ngoosuni kundwiita?” 
Musankwa uyo wakaamba ayi, “BaJuda bamwi banyumfwana ayi bakese kuli ndimwe ciilo, mukusenga ayi mukatole Paulo kubeshinkuta akubeca anga balisuni kunyumfwishisha mulandu wakwe mboobete. 
Sombi mutakabanyumfwili mukwiinga kuli basankwa beendilila pamakumi one beshi bakanooyubite munshila kababelamina Paulo. Bakalumbila pameenso akwe Lesa ayi teshi bakalye nabi kunwa kabatana kumucaya. Bulya balilibambite kumucaya, batoolindilabo bukumbulo kuswa kuli ndimwe.”
Lyalo mutanjilili munene uyo wakaamba ayi, “Utalwiiti muntu nabi womwi ayi wanshibisha makani aya.” Mpomunyaawo wakaleka musankwa uyo ayi anooya.
Mpomunyaawo mutanjilili munene uyo wakeeta bamatanjilili bobilo ba bashilumamba mwaanda akubaambila ayi, “Amwaambile bashilumamba bali myaanda yobilo, beshikulwanina pamaaki makumi osanwe aobilo alimwi abeshikulwanisha masumo bali myaanda yobilo kwaamba ayi balibambile kuya kuSisaliya mashiku ciindi ca 9 koloko. 
Alakwe Paulo mumupe maaki alimwi mumushishe kabotu kumweendeleshi Felekisi.” 
Lyalo mutanjilili munene wa bashilumamba wakalemba nkalata mwakalinga maswi aya,
“Ndime Kulodyasi Lisiyasi nentoolembela ndimwe nomulemekwa beendeleshi baFelekisi. Ndamwaansha na muli kabotu. 
BaJuda mbobakacata musankwa uyu alimwi bakalinga kusuni kumucaya. Lyalo ndindakeshiba ayi ngumwine Loma, ndakaya abashilumamba bangu mukumufuna. 
Ndakalinga kusuni kwishiba mulandu ngobakamupa, aboobo ndakamutola kubeshinkuta babo. 
Ndakacana kwaamba ayi taaku cibiibi ncaakacita ceenga calengesha ayi acaikwe nabi kwaangwa ceebo bakalinga kumubekesha shamiipusho ya paMilawo yabo. 
Ndindakalwiitwa ayi baJuda bamwi bapangana ayi bamucaaye, paciindi ceenka ico ndakayeeya kumutuma kuli ndimwe. Ndakaambila baabo beshimulandunyina ayi bese baambe mulandu ngobatoomupa kuli ndimwe.”
Mpomunyaawo bashilumamba bakacita kweelana ambobakaambilwa. Bakatola Paulo akushika mashiku eenkayo kundabala ya Antipatilisi. 
Bushiku bwakaboolaawo bashilumamba ba panshi bakaboolela kulilinga lyabo akushiya beshimaaki kwaamba ayi batolelele kuyaakwe Paulo. 
Bashilumamba ba maaki ndibakamushisha muSisaliya, bakapa mweendeleshi Felekisi nkalata akushiya Paulo mumaansaakwe. 
Mweendeleshi ndyaakamana kubelenga nkalata ilya, wakeepusha Paulo kulubasu lwa cishi nkwaakalinga kuswa. Ndyaakanyumfwa ayi ngwa kuSilisiya, 
wakaamba ayi, “Ntoonyumfwa mulandu wako na bese beshimulandunyoko.” Lyalo wakaambila bashilumamba ayi banoomulindilila mumaanda akayaka Elodi.
Ndipakeenda nshiku shosanwe, mupailishi munene Ananiyasi, bamaloba ba baJuda bamwi alimwi ashikucafwa bantu kwiinda mumilawo ya munkuta wiitwa ayi Tetulasi, bakaya kuSisaliya. Balo bakashika kumweendeleshi Felekisi akutalika kubekesha Paulo. 
Paulo ndyaakeetwa, Tetulasi wakatalika kwaamba ayi,
Shintu ishi tulashitambula amaansa obilo kuli koonse paciindi coonse, aboobo twamulumba abuumbi. 
Sombi nshisuni kwaamba ayi musowele ciindi, ono ndamusenga ayi mukutikishe makani afwaafwi aya ngotutokwaamba. 
Twacana kwaamba ayi musankwa uyu taanyumfwi. Ngushi kutalika shimfulunganya pakati ka baJuda mucishi coonse alimwi ngumutanjilili wa likoto lya bene Nasaleti. 
Alimwi wakalinga kusuni kubisha Ŋanda yakwe Lesa, aboobo twakamucata. [Twakalinga kusuni kumoombolosha kweelana amilawo yesu, 
sombi mutanjilili wa bashilumamba Lisiyasi, wakeendililabo kumukusha mumaanseesu akumutola munkusu shakwe. 
Kuswawaawo Lisiyasi wakaamba ayi boonse beshimulandunyina balyeelete kwisa kuli ndimwe.] Na mwamwiipusha nobeene, inga mwalinyumfwila ayi shoonse nshetutokwaamba pali nguwe nshalushinisho.” 
Abalo baJuda bakasuminisha akwaamba ayi shoonse nshancinencine.
Lyalo mweendeleshi wakaambila Paulo ayi alakwe aambe. Mpeeke wakaamba ayi, “Ndishi kwaamba ayi mwakatalika kale kale koombolosha bantu ba mucishi cino, aboobo ndikondetwe kwaamba ayi inga ndaliimikanina pameenso anu. 
Inga mweshiiba nobeene ayi peendabo nshiku shili likumi ashobilo ndindakaya kuJelusalemu mukulambila Lesa. 
BaJuda ndibakancana muŊanda yakwe Lesa nshindakalinga kupikishanya amuntu, nabi kuyungoola bantu ayi batalike shimfulunganya. Nshindakalinga kucita shimfulunganya mushoonde shabo nabi kumusena umwi uli woonse mundabala inene. 
Inga tabacikoonshi nabi kutondesha ayi shoonse nshebatoombekesha nshalushinisho. 
Sombi ntoosumina pameenso anu ayi ndalambila Lesa wakalinga kulambila bamashali besu bakulukulu kwiinda mukushoma Nshila njebaamba ayi njakubeca. Ndashoma ashoonse shilembetwe muMilawo yakwe Mose alimwi amabuku a balaluki bakulukulu. 
Ntoolangila muli Lesa, bweenka mbuli mbobalangila aba, ayi bantu boonse bali kabotu abatabete kabotu pameenso akwe Lesa, balaakubuka kuswa kubafu. 
Paceebo ceeco, ndeelesha lyoonse kwikala buumi bubotu pameenso akwe Lesa alimwi abantu.
“Ceebo peenda myaaka iinji ndindakaswa kuJelusalemu, ndakayaako mukutola shipo sha maali kubaJudama bamwi bakandu, alimwi akupa shipo shimwi kuli Lesa. 
Ndindakalinga kucita boobo, bakancana muŊanda yakwe Lesa ndindakamanishabo kulisalasha kweelana aMilawo. Tekwakalinga bantu mbondakalingaabo nabi bamwi bakalinga kucita shimfulunganya. 
Sombi kwakalinga baJuda bamwi ba kucishi ca Esha beelete kwisa kunembo lyanu akwaamba na balicite mulandu wakumpa. 
Nabi baaba bali waano inga bamulwiita na kuli mulandu ngobakancanina ndibakaŋombolosha beshinkuta babo. 
Sombibo cintu comwi ncendakaamba ndindakeemikana kunembo lyabo ayi, ‘Ntokoomboloshekwa amwebo sunu ceebo ndashoma ayi bafu balaakubushikwa alimwi.’ ”
Mpomunyaawo Felekisi wakatantusha bushiku bwa koombolosha mulandu wabo ceebo wakalinga kwishi kabotu shaNshila ya Mwaami Jesu. Wakabalwiita ayi, “Ndaakoombolosha mulandu wanu na Lisiyasi mutanjilili wa bashilumamba akese.” 
Lyalo wakaambila munene wa bashilumamba mwaanda ayi anoolindilila Paulo, sombi anoomupako ciindi cakulikalila mwiine akusuminisha babye kumupa shakalinga kuyandika kuli nguwe.
Ndipakeenda nshiku, Felekisi wakesa amukaakwe Dulusila, muJuda. Wakatuma muntu mukwiita Paulo, mpeeke wakakutika mbuli Paulo mbwaakalinga kwaamba shakushoma muli Klistu Jesu. 
Sombi Paulo ndyaakalinga kwaamba shabululami, kulilama alimwi ashabushiku Lesa ndyeshi akoomboloshe bantu, Felekisi wakaloonda. Mpeeke wakaambila Paulo ayi, “Pacecino ciindi inga waya, ndakwiita alimwi na mbe aciindi.” 
Felekisi wakalinga kusuni ayi Paulo amupe maali. Paceebo ceeco wakalinga kumwiita lyobilo lyobilo ayi babandike.
Ndipakeenda myaaka yobilo, Poshasi Fesitasi wakapyana Felekisi pabweendeleshi bwa cishi. Ono mukwiinga Felekisi wakalinga kusuni ayi baJuda bamusuune, wakashiya Paulo muntolongo.
Ndipakeenda nshiku shotatwe kuswa pabushiku ndyaakashika mucishi, Fesitasi wakaya kuJelusalemu kuswa kuSisaliya. 
Mpeeke bamatanjilili ba bapailishi alimwi abamatanjilili ba baJuda bakalwiita Fesitasi milandu yoonse njebakabekesha Paulo. Bakalinga kusenga Fesitasi 
ayi abanyumfwile nkumbu, abooshe Paulo kuJelusalemu. Bakaamba boobo mukwiinga bakalinga kusuni ayi bamucaaye munshila. 
Sombi Fesitasi wakabakumbula ayi, “Paulo ulyaangitwe muSisaliya alimwi nebo ndi pafwaafwi kuboolela nkomunya uko. 
Anu atukaye kuSisaliya abamatanjilili banu kwaamba ayi bakamupe mulandu na kuli cibiibi ncaakacita.”
Mpomunyaawo Fesitasi wakekalaabo nshiku shili shosanwe ashotatwe nabi likumi, lyalo wakaboolela kuSisaliya. Pabushiku bwakaboolaawo, wakenjila munkuta akwaambila bamwi ayi balete Paulo. 
Ono Paulo ndyaakashika, baJuda bakaswa kuJelusalemu bakamushinguluka akutalika kwaamba shikani shiinji shiloondesha pali nguwe, sombi bakaalilwa kutondesha ayi nshebakalinga kwaamba nshalushinisho. 
Sombi Paulo wakaliimikanina ayi, “Taaku cintu ncendakacita citasuminishikwi muMilawo ya baJuda, kucita cintu nceenga cabisha Ŋanda yakwe Lesa nabi kwaamba cibiibi kuli Sisa muleli munene wa kuLoma.”
Fesitasi wakalinga kusuni ayi baJuda bamusuune, aboobo wakeepusha Paulo ayi, “Sa ulisuminite kutolwa kuJelusalemu kwaamba ayi nkakoombolosheshe nkuko?” 
Paulo wakakumbula ayi, “Nebo ndisuni kwaamba ayi Sisa muleli munene wa kuLoma aŋomboloshe. Taaku ncendakabishisha baJuda, kweelana ambomwishi mwebo nobeene. 
Ono na kuli ncendakacita citasuminishikwi muMilawo, nceenga calengesha ayi mpingulwe kucaikwa, nshintookaka kucaikwa. Sombi na ishi nshebatokwaamba ayi ndakacita teshi shalushinisho, taaku muntu weenga wantola mumaansaabo. Ntoosenga ayi Sisa muleli munene wa kuLoma akoomboloshe mulandu wangu.” 
Lyalo Fesitasi ndyaakamana kulifuyafuya abeshikumupandaako maano. Mpeeke wakaambila Paulo ayi, “Mbowasenga ayi Sisa muleli munene wa kuLoma akoomboloshe mulandu wako, anu utootolwa nkomunya uko!”
Ndipakeenda myeenshi, mwaami Agilipa amukaakwe Benisi bakaya kuSisaliya mukufwakasha kuli Fesitasi alimwi akumwaansha. 
Ndibakekalako nshiku shiinji, Fesitasi wakalwiita mwaami mbuli makani akwe Paulo mbwaabete. Wakaamba ayi, “Kuli musankwa kuno Felekisi ngwaakashiya kaangitwe. 
Ndindakaya kuJelusalemu, bamatanjilili ba bapailishi ba baJuda abamaloba babo, bakandwiita makani apali nguwe akunsenga ayi mupe mulandu. 
Sombi nebo ndakabalwiita ayi swebo sobene Loma tatupi muntu mulandu shimulandunyina kaatapo. Ncibotu kwaamba ayi uyo utoopekwa mulandu akumane abaabo batoomupa mulandu munkuta kwaamba ayi aliimikanine mwiine. 
Ndibakesa kokuno, nshikwe kusowa ciindi, bushiku bwakaboolaawo ndakenjila munkuta akutuma bashilumamba ayi balete Paulo. 
Ono beshimulandunyina ndibakanyamuka akutalika kwaamba, tabakwe kumupawo mulandu uloondesha nabi womwi pamilandu njendakalinga kuyeeya ayi mpashi njebakamuletela. 
Anu ngamakanibo akupikishanya pamiyeeyo ya mbuli mbobapaila Lesa alimwi apamusankwa umwi wakafwa wiitwa ayi Jesu, uyo lakwe Paulo ngwaamba ayi ngumuumi. 
Ndakabula kwakucana makani ancinencine pamulandu uyu, aboobo ndakeepusha Paulo na wakalinga kusuni kuya mukumoomboloshesha kuJelusalemu. 
Sombi Paulo wakasenga ayi bashilumamba banoomulindilila alimwi ayi Sisa muleli munene wa kuLoma akamoomboloshe. Aboobo ndakaambila bashilumamba ayi banoomulindilila kushikila akatolwe kumuleli munene.”
Mpomunyaawo Agilipa wakaambila Fesitasi ayi, “Anebo ndisuni kwaamba ayi nkalinyumfwile kumuntu uyu.” Fesitasi wakakumbula ayi, “Mulaakulinyumfwila ciilo.”
Bushiku bwakaboolaawo, Agilipa aBenisi bakashika cabulemu kweelana ambobakabatambula bantu. Bakenjila muŋanda mwakubunganina kabali abamatanjilili ba bashilumamba alimwi abamaloba bashibikitwe mundabala inene ilya. Lyalo Fesitasi wakaambila bashilumamba ayi balete Paulo. 
Kuswawaawo Fesitasi wakaamba ayi, “Nobaami baAgilipa, amwebo nomuli aswebo muno. Uyu musankwa ngomwabona, ngobatootongooka baJuda boonse bekala kokuno alimwi akuJelusalemu. Baloolobesha kabaamba ayi ulyeelete kucaikwa. 
Sombi nebo taaku cibiibi ncendakamucanina nceenga calengesha ayi apingulwe kucaikwa. Ono mukwiinga wakasenga ayi oomboloshekwe aSisa muleli munene wa kuLoma, ndakayeeya ayi atolwe nkuko. 
Ncakwiila nshicite makani ancinencine pali nguwe ngweenga ndaleemba kumuleli munene. Paceebo ceeco, ndamuleta kuli ndimwe, bunene bunene kuli ndimwe nobaami baAgilipa kwaamba ayi mwamwiipulushisha, mpashi inga ndaba amakani ngweenga ndaleemba. 
Mukwiinga ndaboona ayi tacicafwi kutumya muntu waangitwe kwakubula kusansulula kabotu mulandu ngwaacite.”
Mpomunyaawo Agilipa wakaambila Paulo ayi, “Wasuminishikwa ayi uliimikanine omwiine.” Paulo wakatambika lyaansa lyakwe akutalika kwaamba ayi, 
“Nobaami baAgilipa! Ndaboona ayi sunu ndicite coolwe kwaamba ayi inga ndaliimikanina pashintu shoonse baJuda nshebatoombekesha pameenso anu. 
Bunene bunene mukwiinga mwebo mulishi kabotu kwishibila kwa baJuda alimwi abupusano bwabo. Paceebo ceeco, ndamusenga ayi munyumfwishishe kabotu mboontokwaamba.
“BaJuda boonse balishi buumi bwangu kuswa kubwanike. Balishi mbondakalinga kwikala kumatalikilo mucishi cine misheesu alimwi amuJelusalemu. 
Na kabasuni kwaamba pameenso anu, inga basumina ayi nebo kuswa kumatalikilo ndakalinga mulikoto lya baFalisi, bantu beenda bamwi boonse pakulama milawo yakupaila kwesu. 
Ono sunu ndiimfwi papano mpoontokoomboloshekwa ceebo ca kulangila ceeco ncaakashomesha Lesa kubamashali besu bakulukulu. 
Mishobo yoonse ili likumi ayobilo ya bantu besu batoolangila kutambula ncemunya ico Lesa ncaakashomesha kwiinda mukupaila malumwi amashiku. Aboobo nobaami balemekwa ceebo cakulangila uku baJuda batoombekesha shikani shoonse ishi! 
Ceebonshi mwebo nobaJuda nomuli waano mulaalilwa kushoma ayi Lesa ulabusha bafu?
“Palwaangu ndakalinga kuyeeya kucita cintu cili coonse nceenga cakonsha kunyonyoola makani akwe Jesu wa kuNasaleti. 
Alimwi mbondakacita bweenkoobo muJelusalemu. Ndakapekwa nkusu kuswa kubamatanjilili ba bapailishi alimwi ndakaangisha bantu bakwe Lesa baanji. Ono ndibakalinga koomboloshekwa akupingulwa ayi bacaikwe, anebo ndakalinga kusuminisha. 
Mankanda aanji ndakalengesha ayi bapenshekwe mushoonde sha baJuda akwaamba ayi bacileeke kushoma muli Jesu. Ndakalinga mukali cakwaamba ayi ndakalinga kuya mumandabala a mushishi shimwi mukubapensha.
“Ceebo ca makani ngomunya aya, ndakaya kuDamasikasi kaancite nkusu ankalata yakutondesha ayi ndakasuminishikwa abamatanjilili ba bapailishi. 
Nobaami, twakalinga kuya bweenda munshila, lisuba kalili pakati ka mutwi, ndindakabona mumuni kuswa kwiculu. Mumuni uyu wakalinga kwiinda pamumuni wa lisuba alimwi wakabeka pali ndime abaabo mbondakalingaabo. 
Lyalo soonse twakawita panshi. Kuswawaawo ndakanyumfwa liswi muciEbulu lyakwaamba ayi, ‘Saulo, Saulo! Ino utoompensheshanshi? Utoolicisabo omwiine mukukakatila kulwana anebo, bweenka mbuli ŋombe itoofusa shibaka akushikila mukasamu kakolete kacite mwineyo.’ 
Lyalo ndakeepusha ayi, ‘Ino ndimwe baani, Nkambo?’ Alakwe Mwaami wakakumbula ayi, ‘Ndime Jesu uyo ngotoopensha. 
Sombi nyamuka! Ndaboneka kuli ndiwe kwaamba ayi nkusaale, ube musebenshi wangu. Ulyeelete kuba kamboni pashintu ishi nshewabona sunu alimwi asheesho nsheshi nkakuboneshe kunembo. 
Ndaakukufuna kubene Isilaeli abaswamashi bakunsengwe uko nkweshi nkakutuume. 
Ukabacalule meenso kwaamba ayi babone, ukabakushe mumunshinshe kwaamba ayi benjile mumumuni alimwi akubakusha munkusu shakwe Satana ukabenjishe munkusu shakwe Lesa. Kwiinda mulushomo lwabo muli ndime, Lesa ulaakubalekelela shibiibi shabo akuba amusena pakati ka bantu bakwe Lesa basalitwe.’
“Aboobo, nobaami baAgilipa, nshikwe kukaka kunyumfwila ceeco ncendakabona anga muciloto cakaswa kwiculu. 
Ndakataanguna kushimikila muDamasikasi, muJelusalemu amucishi coonse ca Judeya alimwi akubaswamashi bakunsengwe. Ndakabashimikila ayi balyeelete kusanduka kuswa kushibiibi shabo akushoma muli Lesa alimwi akucita shintu shibonesha ayi bakasanduka cancinencine. 
Ceebo cakushimikila uku, baJuda bakancata ndindakalinga muŊanda yakwe Lesa akuyanda kuncaya. 
Sombi Lesa ngooncafwa kushikila asunu, aboobo ndiimfwi pano akupa bukamboni kubantu boonse, balemekwa abantubo. Ntokwaambabo ceenka cakaamba balaluki bakulukulu bamwi aMose. Bakaamba ayi 
Usalitwe wakwe Lesa ulaakucaikwa akuba mutaanshi kubushikwa kuswa kubafu kwaamba ayi akashimikile baJuda abaswamashi bakunsengwe ayi inga bapulushikwa. Mpeeke lupulusho lulaakuba anga ngumumuni kuli mbabo.”
Paulo ndyaakalinga kucaamba, Fesitasi wakamwaambila aliswi lya peculu ayi, “Wacinkuka webo Paulo! Lwiiyo lwako lwakucinkusha!” 
Sombi Paulo wakakumbula ayi, “Nshina kucinkuka, nomulemekwa baFesitasi! Makani aya ngontokwaamba ngalushinisho alimwi ntokwaambabo bweenka mbuli muntu muyawu. 
Baami baAgilipa balishi shoonse nshentokwaamba, aboobo ncentokwaambila cakutashisaawo nabi comwi. Ndishinishite kwaamba ayi taaku cintu nabi comwi ncebateshi ceebo makani aya taakwe kucitikila kumapela. 
Baami baAgilipa, sa mulashoma maswi a balaluki bakulukulu? Ndishi kwaamba ayi mulaashoma.”
Lyalo mwaami Agilipa wakeepusha Paulo ayi, “Sa utooyeeya ayi mumaswi aniinibo aya inga wansandula kuba mwine Klistu?” 
Paulo wakakumbula ayi, “Nabi mumaswi aniini nabi aanji, ndapaila kuli Lesa ayi mwebo alimwi abamwi boonse batoonyumfwa maswi aya sunu, inga baba bweenka mboombete, sombi kutaamba ayi mwaangwe ncetani ishi amwebo!”
Mpomunyaawo mwaami Agilipa, mweendeleshi, Benisi alimwi abaabo boonse mbobakalingaabo bakanyamuka. 
Ndibakaswaamo bakatalika kulyaamboosha beene ayi, “Uyu muntu taaku cibiibi ncaacita nceenga wacailwaawo nabi kwaangwa.” 
Mpeeke Agilipa wakaambila Fesitasi ayi, “Muntu uyu naatakwe kusenga Sisa muleli munene wa kuLoma ayi akoomboloshe mulandu wakwe, naakwiinga twamwaangululabo.”
Ndicakasuminishikwa ayi tutooya abwaato bunene kuItali, Paulo abakaili bamwi bakabikwa mumaansa a mutanjilili wa bashilumamba wiitwa ayi Julyasi, wa mulikoto lya bashilumamba bene Loma lyakalinga kwiitwa ayi “Bashilumamba bakwe Sisa muleli munene wa kuLoma.” 
Twakatanta mubwaato bwakaswita kuAdilamityamu ubo bwakalinga kulindilabo kunyamuka kuya mushito sha kuEsha. Twakalinga aAlisitakasi mwine Makedoniya wa mundabala ya Tesalonika. 
Bushiku bwakaboolaawo, twakashika kuSidoni. Lyalo Julyasi wakanyumfwila nkumbu Paulo akumusuminisha ayi aye mukubona babye, kwaamba ayi bakamupeewo shimwi shintu nshaatakalinga kucite. 
Kuswa kooko, twakeenda kunsumbu ya Saipulasi ceebo ca cipuupu cakalingaako. Kulubasu uko kwalo tekwakalinga cipuupu. 
Ono nditwakeenda mulweenge luli pafwaafwi acishi ca Silisiya alimwi aPamfilya, twakashika mundabala ya Maila mucishi ca Lisiya, mpeeke twakaseluka. 
Uko mutanjilili wa bashilumamba mwaanda wakacana bwaato bwakalinga kuswa kuAlekisandiliya kabuya kuItali, lyalo wakatwinjishaamo.
Ono ceebo ca cipuupu cakalingaako, twakalinga kuyabo paniininiini, aboobo twakatola nshiku shiinji kushikila twashika pafwaafwi andabala ya Sinidasi. Ono mukwiinga cipuupu cakeendilila, twakeenda kulubasu nkotwakashitilishikwa ansuumbu ya Kileti, iyo ilangene aSalimoni. 
Twakeenda mweela maanshi cakupengapenga kushikila twashika kumusena wiitwa ayi Shito Shibotu, pafwaafwi andabala ya Lasiya.
Twakekala ciindi cilaamfu nkomunya uko abushiku bwa kusekelela kulekelelwa kwa shibiibi kabuli bweenda kale. Ciindi ico cakaboneka ayi citooleta mapensho kweenda abwaato bunene. Mpomunyaawo Paulo wakabacenjesha ayi, 
“Nobeensuma, nebo ndaboona ayi lweendo lwesu kuswa waano kuya kunembo lutooleta mapensho anene. Shintu shiinji abwaato shitoonyonyooka alimwi abantu inga bafwa.” 
Sombi mutanjilili wa bashilumamba mwaanda wakanyumfwila munene wa basebenshi alimwi amwine bwaato kwiinda shakaamba Paulo. 
Cito ico tecakalinga cibotu kwikalaawo ciindi ca mupewo. Aboobo bantu baanji mulikoto lyabo bakayeeya kuswa pacito ico akuya kunembo ayi mpashi inga bashika kucito ca Fonikisi akwikala nkuko ciindi ico. Cito ici cili muKileti, cilangite kumbo lya kumalenge alimwi akumbo lya kumatwa.
Mpomunyaawo muuwo wakatalika kupuupa paniininiini kuswa kumalenge. Aboobo basankwa abo bakayeeya ayi batolelele amuyeeyo wabo. Lyalo bakaangulula bwaato bunene akutalika kweendela mweela nsumbu ya Kileti. 
Sombi kapatana kwiinda ciindi, muuwo wiitwa ayi “Wa kwicwe lya kumatwa” wakapuupa abuumbi. Wakalinga kupuupa kuswa kunsumbu. 
Mpeeke maaba akesa mukuuma kubwaato, lyalo bwakaalilwa kuya kwakalinga kuswita muuwo. Aboobo twakabulekabo ayi bunooya amuuwo. 
Twakaya mukushitilishikwa ansuumbu iniini ya Kauda nditwakeenda kulubasu lwa kumalenge. Nkomunya uko, mukupengapenga, twakaangilila kabwaato kwisule mubwaato bunene. 
Bakakakwelela mubwaato bunene. Lyalo bakaanga ntambo bwaato bunene ayi butapasuki. Bakalinga kuloonda ayi mpashi inga beenda pamuseese wa mumaanshi mweela cishi ca Libya. Aboobo bakafunga shisani akucileka kweensha bwaato ubo, lyalo kabutolwabo amuuwo. 
Muuwo wakatolelela kupuupa. Ono ndibwakaca bakatalika kukusha shintu nshebakalinga kuyumwite mubwaato akushiwaala mulweenge. 
Ingayi pabushiku bwatatu, bakasowa shisebensesho sha mubwaato shimwi mumaanshi. 
Inshiku shiinji tetwakalinga kubona lisuba nabi nyenyeenshi. Awalo muuwo wakatolelela kupuupa cankusu. Lyalo twakacileka akulangila ayi tutoopuluka.
Basankwa ndibakeensha ciindi cilaamfu kwakubula cakulya, Paulo wakeemikana pakati kabo akwaamba ayi, “Nobeensuma, nemwakanyumfwa maswi ngondakaamba akutaswa kuKileti, naakwiinga tatukwe kunyonyookelwa akusowekelwa bobulya. 
Sombi ntoomusenga ayi mukalike myoyo mukwiinga taaku muntu nabi womwi weshi afwe, sombibo bwaato mbweshi bunyonyooke. 
Mukwiinga mashiku Lesa uyo unyeendelesha alimwi ngoonambila, watuma munjelo wakwe kuli ndime. 
Lyalo waamba ayi, ‘Utaloondi Paulo! Ulyeelete kuya mukwiimikana kunembo lyakwe Sisa muleli munene wa kuLoma. Lesa lakwe, munkumbu shakwe, walengesha ayi utafwi abaabo boonse mbooli abo mulweendo ulu.’ 
Aboobo nobeensuma, amukalike myoyo mukwiinga ndashoma muli Lesa ayi shoonse nshaamba shitoocitika bweenka mbwaamba. 
Nakubi boobo tulyeelete kuya mukuwaalwa pansumbu imwi.”
Ono mashiku pabushiku bwakukwanisha nsondo shobilo kuswa ndicakatalika cipuupu, twakalinga kuya citolaanishikwabo amuuwo mulweenge lwa Adiliya. Mpeeke pakati ka mashiku basebenshi beshikubona bwaato bunene bakayeeya ayi butooya cishika kwitala. 
Mpomunyaawo bakalosha lutambo mumaanshi lwakalinga kwaangitwe cinshimbi kweela kwaamba ayi babone mbobabete kulaampa apo mpobakalinga. Bakacana kwaamba ayi pakalinga kulaampa mamita alil 40. Ndibakeendaako paniini, bakacita alimwi mbweeke ubo akucana bulaamfu bwa mamita ali 30. 
Lyalo bakaloonda ayi bwaato bunene inga bwatolaanishikwa kumabwe. Aboobo bakalosha shinshimbi shakwiimikisha bwaato shone shakalinga kwaangitwe kwisule lya bwaato akutalika kupaila ayi buce bwaangu. 
Basebenshi beshikubona bwaato bakalinga kusuni kuloboka kuswa mubwaato. Bakalosha kabwaato mumaanshi kababeca kubika shinshimbi shakwiimikisha bwaato bunene shakalinga kwaangitwe kunembo lya bwaato ubo. 
Sombi Paulo wakaambila mutanjilili wa bashilumamba mwaanda alimwi abashilumamba mbwaakalingaabo ayi, “Na basebenshi beshikubona bwaato aba basweemo mubwaato muno, teshi mupulukeewo.” 
Mpeeke bashilumamba bakatimbula ntambo shakalinga kucatite kabwaato, lyalo kakalinga kuya ciseelabo pamaanshi.
Ndipakatubatubabo, Paulo wakabasenga boonse ayi balye. Wakabaambila ayi, “Shakumana nshiku likumi ashone kamulindililabo, kutalyaawo nabi cintu comwi. 
Ono ndamusenga ayi mulye kwaamba ayi mupuluke. Teshi muliciseewo napaceyi.” 
Ndyaakamana kwaamba boobo, Paulo wakabwesa shinkwa akulumba Lesa pameenso abo boonse, wakakomonaako watalika kulya. 
Mpeeke boonse bakayumya myoyo akutalika kulya abalo. 
Pantu pomwi soonse twakalinga 276 mubwaato bunene. 
Ndibakakuta boonse, bakawaala witi mumaanshi wakalinga wacaala mubwaato ayi buube.
Ndibwakaca, basebenshi beshikubona bwaato bunene tabakwe kwishiba ayi batooya cishika kuloombe. Sombi bakabona cisapa cimwi ca museese akuyeeya ayi beeleshe kuya mukwiimikila nkuko bwaato. 
Mpeeke bakatimbula ntambo shakalinga kucatite bwaato akushileka shalokela mumaanshi alimwi akwaangulula ntambo shakalinga kwaangitwe kuntapulo. Lyalo bakafungulula cisani cakunembo lya bwaato kwaamba ayi muuwo ubutoolaanye kunembo. Mpeeke twakalulama kuloombe. 
Sombi bwaato bwakacinka mumuseese wakalinga mumaanshi, bweemikana. Cipansha ca kunembo cakatapila mumuseese akwiindililabo kwiimikana. Acalo cipansha cakwisule cakapasooka ceebo ca maaba akalinga kwisa ankusu. 
Ono bashilumamba bakapangana ayi bacaye bakaili kwaamba ayi kutabi nabi womwi eshi asambe njabwe kushika kwitala akuloboka. 
Sombi mutanjilili wa bashilumamba mwaanda wakalinga kusuni kupulusha Paulo. Paceebo ceeco wakabakasha kucita boobo. Mpomunyaawo wakaambila bakaili boonse bakalinga kucishi kusamba njabwe, ayi bataangune kuliwaala mumaanshi kwaamba ayi basambe baye kwitala. 
Lyalo bamwi boonse ndibakaliwaalaawo, kabacatite kumapulanga ashimwi shakapasooka kubwaato. Soonse ubo mbotwakasubuka akupuluka.
Ono nditwakapuluka akushika kwitala, bamwi bekala kooko bakatulwiita ayi insumbu iyo njetwakalingaawo ileetwa ayi Molita. 
Bantu ba kooko bakatunyumfwila nkumbu abuumbi. Bakatutambula kabotu cakwaamba ayi bakatukunkila amulilo ceebo mfula yakalinga kuloka alimwi kwakaba mpewo. 
Paulo wakatepa mule wa nkuni. Ono ndyaakalinga kubika nkuni pamulilo, mwakaswa nsoka ceebo ca cikasaashi akumuluma kulyaansa, yacatilila. 
Bantu abo ndibakabona nsoka keeleleela kulyaansa lyakwe Paulo, bakalyaamboosha beene abeene ayi, “Musankwa uyu ncakwiila ngumucayi. Nakubi kwaamba ayi wapuluka palweenge, sombi lesa wiitwa ayi Bululami taasuni kwaamba ayi abe abuumi.” 
Sombi Paulo wakeesanswita mumulilo, kwakutanyumfwaawo akucisa. 
Bantu abo bakalinga kulangilabo ayi utooshimba nabi kufwa cakwaalamukabo. Sombi ndibakalindilila ciindi cilaamfu kwakutabonawo cimwi cintu cakacitika pali nguwe, bakapiluka akwaamba ayi, “Ngulesa!”
Pafwaafwibo apaapo mpotwakalinga, kwakalinga myuunda yakwe Pabulyasi, mutanjilili wa pansumbu iyo. Alakwe wakatutambula camaansa obilo alimwi twakeekalaakwe nshiku shotatwe. 
Baishi Pabulyasi bakalinga kulete ceebo bakalinga balwashi cimpwita alimwi acinkumbe. Mpeeke Paulo wakaya muŋanda mobakalinga, wakapaila alimwi akubika maansaakwe pali mbabo, lyalo bakaba kabotu. 
Ndicakacitika cikani ici, balwashi boonse pansumbu iyo bakatalika kwisa. Mpomunyaawo Paulo wakalinga kubashilika. 
Bakatupa shipo shiinji. Nditwakenjila mubwaato bunene ayi tunooya, bakabikaamo ashimwi shintu shakalinga kuyandika mulweendo lwesu.
Ndipakeenda myeenshi yotatwe, twakanyamuka abwaato bunene bwakaswita kuAlekisandiliya bwiitwa ayi, “Balesa bampundu.” Bwaato ubu bwakalingabo pansumbu iyi mupewo woonse. 
Mpomunyaawo twakashika mundabala inene ya Silakuse umo motwakekala nshiku shotatwe. 
Kuswa kooko, twakeenda kushikila twashika mundabala inene ya Legiyamu. Bushiku bwakaboolaawo, muuwo wakatalika kupuupa kuswa kumalenge. Lyalo pabushiku bwabili, twakashika pacito ca ndabala ya Puteoli. 
Nkomunya uko twakacanako bashomi bamwi abo bakatusenga ayi twikalaabo nsondo yomwi. Ubo mbotwakeenda kuya mukushika kuLoma. 
Bashomi ba kuLoma ndibakanyumfwa ayi tuli munshila, bakeenda kwisa mukutucinsha kushikila akumusena wiitwa ayi Mushika wa Apyasi, abalo bamwi kumusena wiitwa ayi Maanda Otatwe a Beensu. Paulo ndyaakababona, wakalumba Lesa alimwi ici cakamuyumyayumya.
Nditwakashika muLoma, Paulo bakamusuminisha kulikalila eenka ashilumamba shikumulama.
Ono ndipakeenda nshiku shotatwe, Paulo wakeeta bamatanjilili ba baJuda ba kooko kwaamba ayi aambaabo. Ndibakabungana, wakabaambila ayi, “Nobene Isilaelima, nakubi kwaamba ayi taaku cibiibi ncendakacita kubantu besu nabi kucita cintu citasuminishikwi kweelana akwishibila kwa bakulukulu besu, baJuda bakaŋangisha muJelusalemu akumbika mumaansa a bene Loma. 
Ono bene Loma ndibakamana kunjipusha mbuli makani mbwaabete, bakalinga kusuni kuŋangulula mukwiinga tabakwe kuncanina mulandu ngweenga ndafwitaawo. 
Sombi baJuda tebakalinga kusuni kwaamba ayi ŋangululwe, aboobo ndakasenga kwaamba ayi Sisa muleli munene wa kokuno oomboloshe mulandu wangu. Nakubi boobo nshicite mulandu wakupa mushobo wangu, sobwe. 
Anu nceceeco ncendamwiitila kwaamba ayi ŋambaanu. Nebo ndyaangitwe ceebo ca wooyo ngobatoolangila bene Isilaeli.”
Balo bakakumbula ayi, “Tatuna kutambulawo makalata kuswa kuJudeya aamba pali ndiwe. Peculu lya waawo taaku bene Isilaelinyineesu bakaswa kooko mukutulwiita mbuli mbwaabete makani, nabi kwaamba makani amwi abiibi pali ndiwe. 
Sombi tulisuni kunyumfwa miyeeyo yako mukwiinga tulishi kwaamba ayi kuli koonsebo, bantu balaamba ayi likoto ili ndyoobeteemo talibete kabotu.”
Mpomunyaawo bakabamba bushiku bumwi bwakwaamba ayi bakabandike aPaulo. Mpeeke kwakesa baJuda baanji pabushiku ubo kumusena uko kwakalinga kwikala Paulo. Kuswa macuunsa kushikila amashiku, Paulo wakalinga kubasansulwita makani aamba paBweene bwakwe Lesa. Wakeelesha kubasansulwita shapali Jesu kwaamba ayi bashome kwiinda mukubaambila shilembetwe muMilawo yakwe Mose alimwi amabuku akalemba balaluki bakulukulu. 
Bamwi mulikoto lyabo bakasumina akushoma maswi ngaakalinga kwaamba, sombi bamwi tabakwe kushoma. 
Ono kabatana kupalangana akunooya cipikishanya beene abeene, Paulo wakaamba maswi akweelaako ayi, “Ncakwiila Mushimu Usalashi wakaamba kabotu ndiwakatanjilila mulaluki mukulukulu Isaya kulwiita bamashali besu bakulukulu 
ayi,
Mukwiinga bantu aba mbeshi cimpamya
Paulo wakatolelela kubaambila ayi, “Mulyeelete kwishiba kwaamba ayi beshikushimikila makani a lupulusho akwe Lesa, batumwa kubaswamashi bakunsengwe ceebo balo balakwaanyumfwa!” [ 
Paulo ndyaakamana kwaamba boobo baJuda bakaswaawo kabaya cipikishanya cankusu beene abeene.]
Ono kwamyaaka yobilo, Paulo wakalinga kwikala muŋanda njaakalinga kusonkela mwiine akutambula baabo boonse bakalinga kwisa mukumubona. 
Wakalinga kushimikila makani a paBweene bwakwe Lesa akwiisha shapaMwaami Jesu Klistu cakubula boowa alimwi taaku muntu nabi womwi wakamukasha.
