Mukwai ba Teofili, mu citabo candi icakubalilapo nalilembamo fyonse ifyo Yesu acitile nefyo alefunda, 
ukufumafye apo atampile ukufikafye nelyo asendelwe ku mulu. Ilyo talati asendwe ku mulu, Yesu ku maka yakwa Mupashi Wamushilo akonkomeshe abasole bakwe abo aisalile umwine. 
Panuma ya macushi yakwe, Yesu aleilanga ku basole imikufye iyingi pa nshiku amakumi yane, pakuti bashininkishe ukuti ali umumi. Alebafunda pa mulandu wa Bufumu bwakwa Lesa. 
Kanshi bushiku bumo ilyo Yesu ali nabo pamo, abakonkomeshe ati, “Tamuli nakufuma mu Yerusalemu, lelo mupembele ico Tata alaya. Eco namwebelapo nati, 
Yoani alebatisha ku menshi, lelo imwe mu nshikufye isha mpendwa mukabatishiwa kuli Mupashi Wamushilo.”
Ilyo abasole balongene pamo, elyo baipwishe Yesu abati, “We Mfumu, bushe ni pali ino ine nshita elyo walabwesesha ubufumu ku bena Israeli?” 
Yesu abaswike ati, “Uyo te mulimo wenu ukwishiba inshiku ne nshita, Tata umwine apima ku maka yakwe. 
Lelo ilyo mukapoka amaka yakwa Mupashi Wamushilo, lyena mukaba bakambone bandi mu Yerusalemu, mu Yudeya monse, na mu Samaria, mpakafye no kwapelela icalo.” 
Cilyafye alanda ifi, awe bamona uko alesendwa ku mulu, paisa ne kumbi baleka no kumumona.
Kanshi ilyo bacili balelolekesha ku mulu, awe apopene bamona abantu babili, bafwele insalu ishabuuta. Baisa iminina na apo bali. 
Balabeba abati, “Mwe bena Galile, cinshi mwimininine apo mulelolesha na ku mulu? Uyu Yesu mwamona asendwa ku mulu ukufuma apo muli, efyo akabwela ngefi fine mwacimona aleya ku mulu.”
Elyo abasole babwelelemo ku Yerusalemu ukufuma ku lupili ulo batila, Ulupili lwa Miolifa. Ulu lupili lwaba mupepi no musumba, teti cifike na ku mulundu umo. 
Cilya baingila mu musumba wa Yerusalemu, baya mu ŋanda mu muputule wa pamulu umo baleikala. Abalimo ni Petelo, Yoani, Yakobo na Andele, Filipo na Toma, Batolomeo na Mateo, Yakobo mwana Alufeyo, Simoni uo baleti “Umuselote,” elyo na Yuda mwana Yakobo. 
Aba bonse balelonganafye ilingi aba mutima umo, kukupepa pamo na banakashi, na Maria nyina wakwa Yesu na bamunyina bakwa Yesu.
Mu nshiku shine isho abasambi baisa longana ku cilye. Ni cikanga bali bonse pamo umwanda umo na makumi yabili (120). Elyo Petelo aiminina alabeba ati, 
“Mwe bamunyinane, ifyalembwa mu Malembo Yamushilo, ifyo Mupashi Wamushilo alengele kale ukulanda Davidi pa mulandu wakwa Yuda, fyali nokufikilishiwa. Yuda ewatungulwile abakwikata Yesu. 
Yuda ali wa mwibumba lyesu, kabili twalebombafye nankwe uyu wine mulimo.”
(Yuda, mu ndalama shamisoka apokele, ashitilemo ibala. Muli ili line ibala emo aponene kamfulimukonko, elyo alepuka, na mala yakwe yonse yapongoloka. 
Abantu bonse abekala mu Yerusalemu balyumfwileko ici cintu. Eico ili bala mu lulimi lwabo batila, Akeldama, calola mukutila, “Ibala lyamisoka.”)
 “Pantu calembwa mu citabo ca Malumbo ukuti,
“Kanshi tuli nokusala umuntu umo pali aba bantu abali na ifwe inshita yonse, ilyo twaleendauka ne Mfumu Yesu. 
Uwali na ifwe ukufumafye ilyo Yoani atampile ukubatisha, ukufikafye nelyo Yesu asendelwe ku mulu. Uyu muntu afwile ukuba kambone pamo na ifwe palwa kushukuka kwakwa Yesu.” 
Awe babuulapo abantu babili, Yosefu uo baleita Basaba, ishina lyakwe limbi ni Yusito, elyo na Matia. 
Elyo balapepa abati, “We Mfumu iwe walishiba imitima ya bantu bonse. Kanshi tulange uo wasalapo pali aba babili. 
Uwakuti abuule imilimo ya basole, iyo Yuda asha pakuya ku cifulo ico aifwaile umwine.” 
Elyo balapendula. Awe cawila Matia. Kanshi Matia epakumubika pa basole ikumi limo na umo.
 Cilya ubushiku bwa Pentekoste bwafika, abasambi ninshi balongene mu muputule mu ŋanda imo ine. 
Awe apopene icilulumo cafuma ku mulu, caisa nge cikuuku ca mwela icamaka. Caisula iŋanda yonse umo bekele. 
Elyo bamona ifyapala imingu sha mulilo, shalekana, shaisa ikala pali cila muntu. 
Elyo bonse baisulamo na Mupashi Wamushilo. Batampa nokulalanda mu ndimi shimbi umo Mupashi abapeelele ukulanda.
Kanshi mu Yerusalemu mwalimo Abayuda abapetamina Lesa, ukufumafye ku mishobo yonse iya pano isonde. 
Ilyo baumfwa ici cilulumo abantu balongana ibumba ilikalamba. Bonse cabapelenganya ico cila muntu alaumfwa uko abasambi balelandila mu lulimi lwakwe. 
Balapapa, cabapesha na mano. Balaipushanya abati, “Bushe aba bonse balelanda, te bena Galile? 
Nga kanshi caba shani icakuti bonse umo umo tuleumfwa ifyo balelanda mu lulimi twafyalilwamo? 
Ifwe fwe bena Pati, fwe bena Media, na fwe bena Elamu, fwe bena Mesopotamia, fwe bena Yudeya, fwe bena Kapadokia, fwe bena Ponti, fwe bena Asia, 
fwe bena Fulugia, fwe bena Pamfulia, fwe bena Egupto, fwe bena Libya lubali lwa ku Kurene, na ifwe fwe bena Roma fwe baisa tuletandala. 
Fwe Bayuda, na ifwe fwe bayaluka Abayuda, fwe bena Kiliti, na fwe bena Arabia, bonse tuleumfwila uko baletushimikila mu ndimi shesu ifintu fikankala ifyo Lesa acita!” 
Awe bonse balapapa na mano yabapela. Elyo balaipusha abati, “Nomba ici cintu calola mwi?” 
Bamo bena balaseka abasambi abati, “Aba bantu bakolelwefye umwangashi!”
Elyo Petelo aiminine pamo na basole ikumi limo na umo. Asansula ishiwi alaeba abantu ati, “Imwe mwe Bayuda banandi, na imwe bonse mwe baikala mu Yerusalemu, ishibeni ifyo nalalondolola! 
Aba bantu tabakolelwe iyoo, ngefyo imwe muletunganya. Kabili cicilifye ulucelo, pa nshita ya 09:00. 
Ala ici ecilya kasesema Yoeli alandapo ati,
 “‘Lesa asosa ati, mu nshiku shakupelekeshako,
Mu nshiku shilya, cinefye nkapongolwela Mupashi wandi
Nkalanga ifinjelengwe mulya mu mulu
Akasuba kakafiita fititi
Elyo abantu bonse abakalilila peshina lyakwa Yawe ebakapusuka.’
“Mwe bena Israeli, umfweni ifyo nalamweba, Lesa alimulanga apabuuta tuutu ku fipeshamano, ku finjelengwe ne fishibilo ifyo Yesu alecita, ukuti Yesu wa ku Nasaleti e muntu uo Lesa amutumine. Neci cintu mwalishiba. 
Lesa umwine alishibe no kufwaya efyo alefwaya ukuti uyu Yesu aposwe mu minwe yenu. Nimwe bene mwamwipeye pakulenga Abenafyalo bamutanike pa musalaba. 
Lelo Lesa alimubusha ku bafwa, alimupususha na ku bukali bwa mfwa. Pantu no kukaana cakaana ukuti imfwa imwikatilile. 
Eo Davidi alandapo ati,
Eico umutima wandi uli ne nsansa
Pantu we Mfumu tawakaleke umweo wandi
Walinangilila inshila ishitwala ku mweo,
“Mwe bamunyinane, lekeni mwebe bwino bwino pa cikolwe cesu Davidi. Davidi alifwa no kumushiika balimushiika, ne nindi yakwe tucili nayo kuno ukufika na lelo. 
Nomba Davidi ali ni kasesema. Alishibe ukuti Lesa alimulaile no kulapa alapa ati, ‘Umo pali ba lupwa lwakwe eukesa ikala pa cipuna cakwe icabufumu.’ 
Davidi nga kasesema amwene ifyali nokwisa citika. Eico ni pa kushukuka kwakwa Kristu alandile ilyo atile ati, ‘Imfumu tamulekele ashale mu calo ca bafwa. Nangu ukuleka ukuti umubili wakwe ubole.’
“Lesa alibusha Yesu ku bafwa. Kabili bonse tuli bakambone pali ici cintu. 
Lesa alimusansabalika, amuteka na ku kulyo kwakwe. Alipokelela kuli Wishi Mupashi Wamushilo uo Wishi amulaile. Na ifwe Yesu natupeela Mupashi Wamushilo. Kanshi eifi muleimwena no kuyumfwila. 
Davidi umwine wine asosa ati,
mpaka abalwani bobe nkabacite
“Kanshi abena Israeli bonse bashininkishe ukuti uyu Yesu, uo mwatanike, eo Lesa acita Imfumu kabili Kristu!”
Cilya abantu baumfwa ifyo Petelo alanda, imitima yabo yabilimuka. Balaipusha Petelo na basole bambi abati, “Bamunyinefwe, bushe tuli nokucita shani?” 
Petelo abasuka ati, “Cila muntu ali nokulapila no kupilibuka, no kubatishiwa mwishina lyakwa Yesu Kristu, epakuti mubelelwe uluse ku fyabubifi fyenu. Elyo mwalapokelela Mupashi Wamushilo, ubupe bwakwa Lesa. 
Pantu nimwe bene na bana benu Lesa alaya ubu bupe. Alaya na kuli bonse abali ukutali na bonsefye abo Imfumu Lesa wesu akuuta ukuti bese uko ali.”
Kabili Petelo abebafye ifingi na fimbi ifyakubasoka. Alabakonkomesha ati, “Ipususheni kuli iyi nkulo ibi.” 
Awe abantu abengi basekelela ifyo abeba, no kubatishiwa babatishiwa. Ubo bwine bushiku, abalundilweko ku basambi bakwa Yesu bali cikanga amakana yatatu (3,000). 
Abantu balebika imitima yabo kufyo abasole balebafunda, no kulaikala pamo nga babwananyina, no kulalila pamo Umulalilo wa Mfumu, no kupepa.
Abasole balecita ifinjelengwe ne fishibilo ifingi. Kanshi abantu bonse bali na katiina. 
Lelo abasumina bonse baleikala pamo. Ifintu cila muntu akwete fyali fya bonse. 
Baleshitisha ifyuma fyabo na fyonse ifyo bakwete. Elyo indalama balemonamo, baleshakanya kuli bonse ukulingana nefyo cila muntu alekabila. 
Cila bushiku baleya kukulongana pamo kwi Tempele. Mu mayanda yabo mwena balekumana kukulya icakulya. Balelya ne nsansa, kabili aba mutima umo. 
Balelumbanya Lesa, na bantu bonse balebatemwa. Cila bushiku Imfumu yalebalundilako kwibumba lyabo bonse abo yalepususha.
Ubushiku bumo Petelo na Yoani baya kwi Tempele, pa nshita ya mapepo, cilya akasuba kasendama pa nshita ya 15:00. 
Pa mpongolo ye Tempele iyo baleti, “Impongolo Yayemba” basangapo umuntu uwafyelwe icite. Cila bushiku balemuleta pali iyi mpongolo pakuti alelomba ku bantu abaleingila mwi Tempele. 
Icite cilya camona ukuti Petelo na Yoani balaingila mwi Tempele, cabalomba ubupe. 
Elyo bonse Petelo na Yoani bamulolesha. Petelo wena amweba ati, “Tuloleshe!” 
Awe abalolesha, alesubila ukuti balamupeelako fimo. 
Petelo epakumweba ati, “Ine ndalama nshikwete. Nalakupafye ico nkwete. Ku maka yakwa Yesu Kristu wa ku Nasaleti, akwenda.” 
Elyo Petelo amwikata ku kuboko kwa ku kulyo, amwimya. Awe apopene amaka yaisa mu makasa na mu nkolokoso. 
Afwampuka napo ekele, aiminina, atampa no kulaenda. Elyo aya nabo mwi Tempele, aleenda, aleyangafye, alelumbanya Lesa. 
Abantu bonse bamumona uko aleenda, alelumbanya na Lesa. 
Bamwishiba ukuti euyu wine uwaleikala pa mpongolo yayemba iye Tempele alelomba. Awe bonse cabapesha amano, balapapafye pa cicitike ku cite.
Ilyo bamona uwali cite ekatilile kuli Petelo na Yoani, abantu bonse cabapesha amano, epakwisa ulubilo ku ncende iyo beta “Ulukungu lwakwa Solomoni.” 
Cilya Petelo amona abantu, alabeba ati, “Mwe bena Israeli, cinshi ico mulesungukila pali ici cintu? Cinshi ico muletulolekesha ifi? Bushe imwe muleti ni ku maka yesu nangu nico tuli bena Lesa eco twalengela uyu muntu aleenda? 
Lesa wakwa Abrahamu, Lesa wakwa Isaki, Lesa wakwa Yakobo, Lesa wa fikolwe fyesu, ewacindamika umubomfi wakwe Yesu. Imwe nimwe mwamuposele ku balwani, mwamukaana na pa cinso cakwe Pilato, nangu Pilato wena alefwaya ukuti amulekemo. 
Imwe mwakeene Yesu umuntu Wamushilo, kabili Uwakaele. Mwaipusha Pilato ukuti amulubwile icipondo. 
Umwine wa mweo wena mwamwipaya. Nomba Lesa alimubusha ku bafwa. Na ifwe nifwe bakambone pali ici cintu. 
Uyu muntu mulemona uo mwaishiba no kwishiba, icalenga ukulaenda maka yakwa Yesu. Cisumino muli Yesu ecilengele ukuti uyu muntu apolelefye ngefyo bonse mulemona.
“Nomba bamunyinane, ninjishiba ukuti fyonse ifyo mwacitile kuli Yesu, imwe bene ne ntungulushi shenu, mwacitile mukukanaishiba. 
Lelo e nshila Lesa apekenye pakufikilisha ifyo asosele kuli bakasesema bonse ukuti, Kristu wakwe ali nokucula. 
Kanshi nomba lapileni, mwalukile na kuli Lesa, pakuti Lesa afuute ifyabubifi fyenu. 
Epakuti Imfumu imupeele inshita yakumutalalika imitima. Imutumine Yesu uo yamupekanisha, emukutila Kristu. 
Uyu wine Yesu ali nokuba mu mulu mpaka no kufika ku nshita iyo Lesa akapanga fyonse cipya cipya, nga mulya alandile kale kuli bakasesema bakwe abamushilo. 
Pantu Mose nao asosele ati, ‘Imfumu Lesa wenu akasala umo mu mushobo wenu ukuba kasesema, ngefi fine yansala. Muli nokulabeela fyonse ifyo amweba. 
Uyo onse uwakaana ukubeela ifyo uyo kasesema abeba, bali nokumufumya mu bantu bandi.’ 
Bakasesema bonse, Samwele wine na bakasesema abamukonkelepo bonse balisobela ifilecitika muli shino nshiku. 
Nimwe mpyani sha filayo bakasesema balelandapo. Kabili nimwe mpyani sha cipangano Lesa aebele Abrahamu ati, ‘Ni ku bufyashi bobe eko abantu bonse aba pano isonde bakapaalilwa.’ 
Kanshi Lesa asalile Umubomfi wakwe no kumutuma kuli imwe pakubala, epakuti kwipaalo lyakwe, bonse mumone ukufuma ku misango yenu ibi.”
Bashimapepo no mukalamba wa fita fyakulinda Itempele, na Basaduki baishile kuli Petelo na Yoani ilyo balelanda ku bantu. 
Baisa nabafulwa, ico aba basole balefunda ukuti Yesu alishukuka ku bafwa. Ukufunda ifi, ekufundafye nokuti abafwa bakashukuka. 
Awe babekata, nomba ico bwalaila babaposa mu cifungo mpaka bwaca. 
Lelo abengi abaumfwileko ifyo balefunda, basumina. Awe ne mpendwa ya baume abasumine yaba ni cikanga amakana yasano (5,000).
Cilya bwaca, intungulushi sha Bayuda, abakalamba na bakafundisha bamafunde balongana mu Yerusalemu. 
Bateka icilye pamo na Anosi Shimapepo mukalamba, na Kayafa na Yoani na Alekisandilia na bonsefye aba mu lupwa lwa bashimapepo bakalamba. 
Baiminika Petelo na Yoani mu lwalala, elyo balabepusha abati, “Bushe maka nshi mucitileko ici cintu? Nangu bushe maka yakwani mwabomfeshe?” 
Elyo Petelo aisulamo na Mupashi Wamushilo, alabeba ati, “Imwe mwe ntungulushi na bakalamba ba bantu! 
Ifwe ilelo nga muletulubulwisha, ni pa mulimo usuma tubombele uwakuposha umuntu uwali icite. 
Kanshi imwe bonse, mwishibe ukuti uyu muntu uwiminine pano napolafye bwino, apolele ku maka yakwa Yesu Kristu umwina Nasaleti, uo mwatanike. Nomba Lesa alimubusha ku bafwa. 
Uyu Yesu eo calembwapo ukuti,
“Ni kuli Yesu fye eka eko twingamona ukupusuka. Pantu tapaba na umbi pano isonde, uo Lesa apeela ku bantu uwaba na amaka yakuti tumone ukupusukilamo.”
Cilya bashicilye bamona ifyo Petelo na Yoani bapamine pakulanda, abantu bafyefye abashasambilila, awe cabapesha amano. Elyo bailuka ukuti aba bantu baleenda na Yesu. 
Awe bafilwa ne fyakusosapo, nga neco bamona no muntu wapolele ali pamo na Petelo na Yoani. 
Kanshi epakweba abasole ukufumina panse. Bashicilye bena bashala balelanshanya. 
Balaipushanya abati, “Tulecita shani aba bantu? Abantu bonse mu Yerusalemu nabeshiba ukuti aba bantu nabacita icishibilo icacipeshamano. Na ifwe bene tekuti tukaane. 
Nomba pakulesha ici cintu ukusalanganina ku bantu natubebekeshe ukuti tabali nakulanda ku muntu nelyo umo pali Yesu.” 
Kabili babeta mu cilye. Balabakonkomesha abati, “Tecakwesha nelyo panono ukulalanda, nangu ukulafunda pali Yesu.”
Nomba Petelo na Yoani bayasuka bashicilye abati, “Pinguleni mwe bene, icalungama cinshi? Bushe kubeela imwe, nangu kubeela Lesa? 
Awe ifwe tekuti tuleke ukulanda pa fintu ifyo ifwe fwe bene twaimwena no kuyumfwila.” 
Bashicilye, pakubalesha babebekesha pa maka nganshi, elyo babaleka balaya. Tabamwene umulandu wakubakandilapo, pantu abantu bonse balelumbanyafye Lesa pa cipeshamano bacitile. 
Elyo no muntu wine baposeshe muli ici cishibilo, alicilile ne myaka amakumi yane iyakufyalwa.
Apopenefye ilyo icilye cabalekelemo, Petelo na Yoani babwelelemo ku banabo. Baya bashimikilako na fyonse ifyo bashimapepo bacindami na bakalamba babebele. 
Ilyo baumfwa umulandu, awe bonse capamo balapepa Lesa, abati, “Kabumba, we mwine wa mulu ne calo na bemba na fyonse ifyabamo. 
Niwe ku maka yakwa Mupashi Wamushilo walengele icikolwe cesu Davidi umubomfi obe atile ati,
Ishamfumu sha pano isonde shileipekanya ku bulwi,
 “Pantu Herodi na Pontio Pilato balongene pamo na Benafyalo na bena Israeli muno Yerusalemu. Balapangila na Yesu umubomfi obe uwamushilo, umusubwa obe. 
Kwena bena balongenefye kukufikilisha ifyo iwe we Lesa ku maka yobe na ku mano yobe ifyo wapangile ukuti fili nokucitika. 
Kanshi nomba we Mfumu, lolesha pa mapange yabo. Afwako abasha bobe, uleke balefunda amashiwi yobe ukwabula umwenso. 
Tambalika ukuboko kobe kukundapa. Cita ifinjelengwe ne fishibilo ku maka yakwa Yesu, umubomfi obe uwamushilo.” 
Cilya bapwafye ukupepa, iŋanda balongenemo yalatenta. Elyo bonse baisulamo na Mupashi Wamushilo. Batampa no kulafunda amashiwi yakwa Lesa ukwabula umwenso.
Ibumba ilya basumina lyalifye ilya mutima umo na mano yamo yene. Tapali no wakulatila, “Ifyuma nakwata fyandifye neka.” Nomba fyonse ifyo cila muntu akwete, fyali fya bonse. 
Abasole bena balebikapofye ukwiminina na maka pali bukambone bwa kushukuka kwa Mfumu Yesu. Ne cikuuku cakwa Lesa cali pali bonse bene nganshi. 
Takwali uwakukabila akantu mwibumba lyabo. Bonse abakwete amabala nangu amayanda balefishitisha. Elyo indalama balemonamo, 
baleleta ku basole. Elyo bashakanya kuli bonse ukulingana nefyo cila muntu alekabila.
Kanshi kwali umuntu umo uwa mu luko lwa bena Levi, ishina lyakwe ni Yosefu. Afyalilwe mu cishi ca Saiprasi. Abasole bena balemwita Banaba emukutila, “Umuntu wacikoseleshi.” 
Uyu muntu alikwete ibala, elyo ashitisha. Indalama amwenemo, ashileta ku basole.
Kwaliko umuntu umo ishina lyakwe ni Anania, umukashi wakwe ni Safira. Awe bashitisha ibala lyabo. 
Nomba Anania afisapo indalama shimo, ninshi umukashi naishiba. Ishashelepo, aleta ku basole. 
Petelo amweba ati, “Anania, cinshi ulekele Satana engile mu mutima obe? Wabepa na Mupashi Wamushilo, wafisapo shimo pasho wapokele pakushitisha ibala! 
Ilyo taulashitisha ibala, lyali lyobe. Elyo panuma yakushitisha, indalama nasho shine shali shobe, kuti washibomfya umo ulefwaila. Nga kanshi cinshi cilengele ukuti ucite ifi? Ala te bantu ubepele, ubepelefye Lesa.” 
Anania ati omfwe aya mashiwi awa panshi afwa no kufwa. Elyo bonse abaumfwileko baikatwa no mwenso. 
Elyo abalumendo baisa, bamupomba mu nsalu, bamusenda, baya mushiika.
Cilya papita kwati insa shitatu, umukashi wakwe Safira nao aisamo. Teshibe ne cicitike. 
Petelo amwipusha ati, “Njebako, bushe ishi shine e ndalama iwe na Anania mushitishemo ibala?” Nao ayasuka ati, “Ee nisho shine.” 
Elyo Petelo amweba ati, “Nga cinshi ico iwe no mulume obe mumfwanine ukwesha Mupashi wa Mfumu? Abantu bafuma mukushiika umulume obe, balya bali pa mwinshi. Na iwe wine balaisa kusenda.” 
Apopene Safira awa panshi apali Petelo, afwa no kufwa. Awe na balumendo cilya baingilamo basanga Safira nafwa. Nao bamusenda, baya mushiika mupepi na wiba. 
Awe ulukuta lonse, na bonse abaleumfwako baikatwa no mwenso ukalamba.
 Elyo abasole balacita ifishibilo ne finjelengwe ifingi ku bantu. Abasumina bonse balelongana pamo aba mutima umo mu lukungu baleti, “Lwakwa Solomoni.” 
Abantu nangu balelumbanya abasumina, awe tapali nangu umo uwapamine ukuikumika kwibumba lyabo. 
Awe ibumba lya baume na banakashi abalesumina mu Mfumu lyaya lilelundulukilakofye. 
Pakumona ifipeshamano ifyo abasole balecita, abantu epakulaleta abalwele pa misengele na pa matanda mu misebo. Epakuti Petelo nga alapita kusuka icinshingwa cakwe cakupa pali bamo. 
Kanshi abantu abengi ukufuma mu misumba iyashinguluka Yerusalemu nabo balaisako. Baleleta abalwele babo na balecushiwa ku mipashi yakowela, awe bonsefye balepola.
Elyo Shimapepo mukalamba pamo na banankwe aba mwibumba lya Basaduki umufimbila wabekete, baimina abasole. 
Awe babekata, babaposa umo balebika aba mu cifungo bonse. 
Lelo ubushiku malaika wa Mfumu aisa isula impongolo sha cifungo. Afumisha na basole panse. 
Abeba ati, “Kabiyeni muye iminina mwi Tempele. Muleshimikila abantu pali uyu mweo upya. 
Awe nabo bakonka ifyo malaika abeba. Lucelocelo, baya mwi Tempele, batendeka no kulafunda abantu.”
Ilyo abo batumine bafika mu cifungo, basanga abasole tabalimo, baya shimika umulandu ku cilye. 
Abati, “Ilyo twacifika tusangile impongolo sha cifungo shonse ishaisalwafye bwino bwino na bakalinda nabeminina pa mpongolo. Nomba ilyo twaisula impongolo twasanga mukati tamuli muntu.” 
Ilyo umukalamba wa fita fya bakalinda we Tempele na bashimapepo bacindami baumfwa ifi, cabapesha amano. Bafilwa ukumfwa ifyo cicitike. 
Elyo paisa umuntu, alabeba ati, “Umfweni, balya bantu mwaposele mu cifungo, bali mwi Tempele, balefunda abantu!” 
Elyo umukalamba wa fita fya bakalinda we Tempele ayako ne fita fyakwe, aya leta na basole. Lelo tababomfeshe maka, pantu baletiina abantu abati, “Epali batulasa amabwe.”
Awe baleta abasole, babatwala na mu cilye cikalamba ca Bayuda. Elyo Shimapepo mukalamba alabepusha. 
Abeba ati, “Twalimukonkomesha ukuleka ukufunda pali uyu muntu. Nomba namusalanganya amafunde yenu mu Yerusalemu monse. Kabili mubikilepofye ukutupeela umulandu wa mfwa yakwe.” 
Petelo na basole bambi bayasuka abati, “Ifwe tuli nokubeela Lesa, te bantu iyoo. 
Lesa wa fikolwe fyesu, alibusha Yesu ku bafwa uo imwe mwaipeye pakumutanika pa musalaba. 
Lesa alimucindamika, amuteka na ku kulyo kwakwe ukuba Intungulushi kabili Umupusushi. Epakuti apeele abena Israeli ukulapila no kupilibuka, no kubelelwa uluse ku fyabubifi fyabo. 
Ifwe tuli bakambone pali iyi milandu, pamo pene na Mupashi Wamushilo uo Lesa apeela ku bantu abamunakila.”
Cilya bashicilye baumfwa ifi, bafulwa nganshi, balafwaya nokuti bepaye abasole. 
Lelo shicilye umo, uwa mwibumba lya Bafalise, kabili kafundisha wamafunde, ishina lyakwe Gamalieli, uo abantu bonse bacindike, awe aiminina mu cilye. Aeba bashicilye ati, “Fumisheni aba bantu panse pa nshita inono.” 
Elyo alaeba bashicilye ati, “Mwe bena Israeli, cenjeleni pafyo mulefwaya ukucita aba bantu. 
Tapalati papite inshita iyitali apo twamwene Teuda uwaleitunga ukuti te muntu wafyefye. Awe na bantu cikanga imyanda ine balamukonka. Lelo bamwipaya, na bonse abalemukonka basalangana. Awe ne cilonganino cakwe caonaika. 
Panuma yakwa Teuda, lilya kwali ukupenda abantu, kwaishile Yuda umwina Galile. Aongola ibumba lya bantu. Nomba cilya bamwipaya, abantu bonse abalemukonka basalangana. 
Kanshi pali uyu mulandu ndemweba nati, lekeni aba bantu baleya. Pantu amapange yabo nefyo balecita nga fyabuntunsefye ninshi fikonaika. 
Lelo nga fyafuma kuli Lesa ninshi mukafilwa ukufyonaula. Mukasangafye ukuti mulelwisha Lesa wine!” 
Awe bamusuminisha. Elyo baeba abasole ukwingila mu cilye. Baeba ne fita ukuboma ifikoti. Babalesha no kufunda pali Yesu, elyo babalekamo. 
Abasole bafuma mu cilye nabasansamuka, pakusanga ukuti Lesa abacindika ico basebana mukuculila Yesu. 
Cila bushiku babikilepofye ukulafunda no kubila Imbila Nsuma iyakutila Yesu e Kristu, mwi Tempele na mu mayanda ya bantu.
Kanshi pa nshita iyi, abasambi baya balefulilako. Abasambi Abayuda abalelanda Icigiriki balailishanya pa basambi Abahibulu. Balasosa abati, “Ifwe bamukamfwilwa wesu cila bushiku tabalebapako ifintu baleyakanya.” 
Kanshi abasole ikumi limo na babili epakulonganya ibumba lyonse ilya basambi. Balabeba abati, “Tacilungeme ukuti tuleyakanya ifyakulya, elyo twalekelesha ukufunda amashiwi yakwa Lesa. 
Kanshi bamunyinefwe, saleni mwe bene pali imwe, abaume cine lubali, abacetekelwa, abaisulamo na Mupashi Wamushilo, kabili abamano. Abo ebo twalapeela uyu mulimo. 
Elyo ifwe twakulaibikafye pakupepa no kufunda amashiwi yakwa Lesa.” 
Awe ibumba lyonse lyasekela aya amashiwi. Lyasala Stefano, umuntu uwacisumino nganshi, kabili uwaisula na Mupashi Wamushilo. Lyasala na Filipo na Prokoro, na Nikano, na Timoni, na Pamena, na Nikola Umwinafyalo, uwa ku Antioki, uwayalukile kwipepo lya Bayuda. 
Ibumba lya basambi lyabaleta ku basole. Nabo abasole babapepelela, babatambalikila na maboko.
Awe ne shiwi lyakwa Lesa lyaya lilelunduluka. Abasambi mu Yerusalemu nabo baya balefulilakofye. Elyo ne bumba ilikalamba ilya bashimapepo lyanakila icisumino.
Stefano ali uwamaka kabili uwakwatisha icikuuku cakwa Lesa. Alecita ifishibilo ifyakupapa ne finjelengwe pakati ka bantu. 
Nomba abantu bamo batampa ukubikana ifikansa na Stefano. Bamo bena Kurene na bena Alekisandilia abafumine ku sinagoga baleti, “Sinagoga ya Bantu balubulwa.” Elyo bambi bena Kilikia na bena Asia. 
Nomba bafilwa ukumwansha mufyo alesosa ku mulandu wa mano yakwe, ico Mupashi alemwafwa mufyo alesosa. 
Elyo basembeleka abantu mu bumfisolo ukuti basose abati, “Ifwe twaumfwile uko Stefano alelanda amashiwi yamusaalula kuli Mose na kuli Lesa.” 
Kanshi abantu, na bakalamba na bakafundisha bamafunde epakwimina Stefano. Bamwikata, bamusenda, bamutwala na ku cilye cikalamba ca Bayuda. 
Elyo baletamo na bakambone babufi. Balasosa abati, “Uyu muntu lyonse alandafye amashiwi ayakususha Itempele na Mafunde yakwa Mose. 
Twalyumfwile uko alesosa ati, ‘Yesu wa ku Nasaleti akonaula Itempele. Elyo akalula ne ntambi batushila kuli Mose.’ ” 
Bashicilye bonse elyo batontomesha amenso pali Stefano. Bamona nokuti impumi yakwe yalamoneka kwati ni mpumi yakwa malaika.
Shimapepo mukalamba elyo aipusha Stefano ati, “Bushe cine cine ifyo fine efyo usosa?”
 Stefano ayasuka ati, “Bamunyinane na imwe bashifwe, umfweni! Lesa uwacindamisha amonekele ku cikolwe cesu Abrahamu mu Mesopotamia ninshi talati ese kukwikala mu Harani. 
Aebele Abrahamu ati, ‘Fuma mu calo cobe, ushe no lupwa lobe uye na ku calo nkakulanga.’ 
Awe afuma mu calo ca Kaludea aya na kukwikala mu Harani. Panuma ya mfwa yakwa wishi, Lesa afumya Abrahamu mu Harani, amuleta na muli cino calo muleikalamo. 
Muli cino calo mwena Lesa tapeelamo Abrahamu nangu akapanga akakuti atile, ni mpanga yandi. Lelo nangu Abrahamu ali talakwata mwana, Lesa alimulaile ukumupeela pamo na bana bakwe abali nokumukonkapo ukuti cino calo cali nokuba cakwe. 
Kabili Lesa amwebele nokuti, ‘Abana bobe bakekala mu bweni mu calo ca bene. Muli ico calo bakabateka ubusha nokulabacusha pa myaka imyanda ine.’ 
Lesa atile nokuti, ‘Nomba nkakanda uyo mushobo uukabateeka ubusha. Elyo panuma bakafuma muli ico calo, bakalempepa na muno muli ino ncende.’  
Elyo Lesa apeela Abrahamu ulutambi lwakusembulula abana abaume ukuba icishibilo ca cipangano. Kanshi ilyo Isaki afyelwe, Abrahamu amusembulula pa bushiku bwalenga cine konse konse. Isaki nao aisa sembulula bamwane ikumi limo na babili, ifikolwe ifyalumbuka.
 “Nomba ifi ifikolwe ifyalumbuka fyafimbila Yosefu. Fyamushitisha, bamusenda mu busha ku Egupto. Lelo Lesa tamulekeleshe. 
Alamwafwilisha mu macushi yakwe yonse. Amupeela amano ayalengele nokuti Falao imfumu ya mu Egupto imuposeko amano. Kabili Falao acita Yosefu umulashi mu Egupto. Amucita na kangalila wa fyuma fya kwisano. 
Elyo kwaisa pona icipowe mu calo conse ca Egupto na mu Kenani, mwaba nokucula nganshi. Ifikolwe fyesu tafyakwete cakulya. 
Ilyo Yakobo aumfwa ukuti mu Egupto mwena muli ifyakulya, atumako bamwane ifikolwe fyesu pa lwendo lwakubalilapo. 
Pa lwendo lwabubili, Yosefu aisokolola kuli bamunyina, na Falao nao aishiba ulupwa lwakwa Yosefu. 
Elyo Yosefu alaisha amashiwi kuli wishi Yakobo, ukuti ese ku Egupto pamo pene na ba lupwa lwakwe bonse. Bonse pamo bali amakumi cine lubali na basano. 
Awe Yakobo aya ku Egupto. Mu Egupto mwine emo afwila. Emwafwila ne fikolwe fyesu. 
Ifitumbi fyabo balefibwesesha ku Shekemu. Balefishiika mu nindi Abrahamu ashitile ne ndalama kuli bamwana Hamori.
 “Awe inshita yasuka yapalama iyakufikilisha icilayo Lesa alaile Abrahamu. Abantu besu basanda, bafula nganshi mu Egupto. 
Elyo paisa imfumu imbi iyishaishibe Yosefu, eyalateeka mu Egupto. 
Iyi mfumu yacenjelela abantu besu, yalacusha ne fikolwe fyesu. Yalabapatikisha ukuposa utwana twabo utunya panse, pakuti tulefwa. 
Ni mu nshita ine iyo elyo Mose afyelwe. Ali umwana uwayemba nganshi. Abafyashi bakwe bamulela kumwabo pa myeshi itatu. 
Nomba ilyo baya musha kunse, mwana Farao umukashana amubuula alamulela kwati mwana wakwe. 
Mose bamusambilisha acenjela nganshi mu masambililo yonse aya bena Egupto. Awe alumbuka nganshi mufyo alelanda na mufyo alecita.
  “Mose cilya afika imyaka amakumi yane iyakufyalwa, alafwaya ukupempula bamunyina, abena Israeli. 
Amonako uko umwina Egupto alecusha umwina Israeli umo. Awe apokololako umwina Israeli, aipaya umwina Egupto. 
Mose alatontonkanya ukuti abena Israeli kuti bailuka, baishiba nokuti ni Lesa eumutumine pakuti abalubule. Nomba tabailwike na kalya. 
Ubushiku bwakonkapo Mose asanga abena Israeli babili balelwa. Aesha ukubalamununa. Alabeba ati, ‘Mwe bantu mwe, ala muli bamunyina, cinshi mulelwila?’ 
Nomba uwaleuma umunankwe atamfula Mose. Amweba ati, ‘Bushe nani akucitile imfumu na kaputula wa milandu yesu? 
Bushe ulefwaya ukunjipaya nga filya mailo waipeye umwina Egupto?’ 
Cilya Mose aumfwa ifi, afulumuka mu Egupto, aya ikala mu calo ca Midiani. Ilyo ali muli ici calo afyala na bana babili abaume.
 “Patile cilya papita imyaka amakumi yane, malaika amonekela Mose mu matololo mupepi no lupili lwa Sinai. Amumonekela mu cimpusa cilebilima no lubingu lwa mulilo. 
Pakumona ifi Mose camupesha amano. Awe ayako alefwaya ukumwensekesha. Lelo aumfwa ishiwi lya Mfumu aliti, 
‘Nine Lesa wa fikolwe fyobe. Nine Lesa wakwa Abrahamu, Isaki na Yakobo.’ Awe Mose alatutumafye ku mwenso, atiina no kuloleshako. 
Elyo Imfumu yamweba aiti, ‘Fuula insapato shobe. Pantu incende wimininepo ni ncende yamushilo. 
Ninjimwena ne mwine ifyo abantu bandi balecula nganshi mu Egupto. Niŋumfwa nefyo balelilishika. Eico ninjika kukubalubula. Kanshi isa nkutume ku Egupto.’
 “Ni Mose umo wine uo abena Israeli bakeene, ilyo basosele abati, ‘Bushe nani akucitile imfumu na kaputula wa milandu yesu?’ Eo Lesa atumine kukubateeka no kubalubula. Malaika uwamumonekele mu cimpusa icalebilima ewalemwafwako. 
Mose asuka abafumya mu Egupto. Acitile ifinjelengwe ne fishibilo ifingi mu Egupto, pali Bemba Wakashika, elyo na mu matololo pa myaka amakumi yane. 
Ni uyu wine Mose ewaebele abena Israeli ati, ‘Lesa akamwimisha umo mu mushobo wenu uukaba kasesema nga ine.’ 
Ali pamo ne cilonganino ca bena Israeli mu matololo. Ni Mose eo malaika alandile nankwe pa lupili lwa Sinai, ninshi ali pamo ne fikolwe fyesu. Elyo apokelele na mashiwi yamweo ayo ali nokutweba.
“Lelo ifikolwe fyesu tafyalefwaya ukumumfwila. Fyamusangukila, na mu mitima yafiko fyalafwaya ukubwelelamo ku Egupto. 
Kanshi epakweba Aroni afiti, ‘Tupangile imilungu yakuti iletutangilila, pantu tatwishibe icaponena ulya Mose uwatutungulula ukufuma mu Egupto.’ 
Awe kanshi epakupanga icilubi icapala iciponti ca ŋombe. Balacituula na malambo. Basefya ne nsansa icintufye ico abene bapangile ne minwe yabo. 
Lesa nao abalukila, abasuulako. Abaleka nokuti balepepa ifita fya mu mulu nga mulya calembelwa mu citabo ca bakasesema ukuti,
Nimwe mwalesenda itenti lya mulungu Moleki,
 “Ilyo bali mu matololo ifikolwe fyesu fyali ne Tenti lyakwa Lesa ilyakulanga ukuti Lesa ali pakati kabo. Lyapangilwe mu musango Lesa alangilemo Mose ukulipanga, kabili ukulinganafye nefyo Lesa amulangile. 
Ifikolwe fyesu fyaleshilana Itenti lyakwa Lesa umukonkanina inkulo. Fyalelisenda no kulingisha mu calo bapokolwele ku mishobo imbi, ninshi fili na Yoshua. Ni Lesa ewalefulumuna iyi mishobo ilyo ifikolwe fyesu fyaleisa. Itenti lyakwa Lesa epakwikala muli cilya calo mpaka na ku nshita yakwa Davidi. 
Lesa alitemenwe Davidi. Davidi epakulomba Lesa ukuti akuulile Lesa wakwa Yakobo umwakwikala. 
Lelo ni Solomoni ewakuulile Lesa iŋanda.
“Lelo Lesa Mukulu tekala mu mayanda yakuulwa na bantu. Efyo na kasesema alanda ati,
 “‘Lesa atila ati,
Bushe teine ne mwine napanga ifi fyonse?’
 “Mwe bantu bakosa imitwe mwe! Mwaumalala imitima no kukanaumfwa nga Benafyalo. Mwabafye nge fikolwe fyenu. Imwe lyonse mukaana ukumfwila Mupashi Wamushilo! 
Bushe palibapo kasesema uo ifikolwe fyenu fishacushishe? Ifikolwe fyenu fyaleipaya inkombe shakwa Lesa ishalesobela ukwisa kwa Mubomfi uwapetamina Lesa. Nomba imwe mwamuposa ku balwani, mwamwipaya. 
Nimwe mwapokelele Amafunde yakwa Mose, ayo bamalaika bamuletele. Nomba kabili mwakaana no kulayakonka!”
Ilyo bashicilye baumfwa ifyo Stefano alanda, bafulwa icibi, balasenganya na meno. 
Nomba Stefano aisulamo na Mupashi Wamushilo. Elyo apunamina ku mulu, amona ubucindami bwakwa Lesa na Yesu eminine ku kulyo kwakwa Lesa. 
Stefano elyo asosa ati; “Namona umulu naucenama, elyo no Mwana wa muntu eminine lubali lwa ku kulyo kwakwa Lesa!” 
Awe bashicilye balasowesha, bacilika na matwi. Elyo bonse capamo bamufukukila. 
Balamutintanya, bamufumisha na kunse ya musumba. Elyo balamulasa na mabwe. Abasangilwepo babuula insalu shabo basha pa mulumendo, ishina lyakwe Saulo. 
Ilyo balemulasa amabwe, Stefano aikalilefye ukulomba Lesa aleti, “We Mfumu Yesu, pokelela umweo wandi!” 
Elyo afukama panshi apunda ati, “We Mfumu wingababelela uluse pali ubu bubi bacita!” Ati asose ifi, awa afwa no kufwa.
Saulo wena amwene ukuti balungika pakwipaya Stefano. Pali ubo bwine bushiku Abayuda batampileko ukulacusha ulukuta mu Yerusalemu. Abalukuta bonse epakusalanganina mu calo ca Yudeya na mu ca Samaria. Abashelefye mu musumba basolefye beka. 
Awe abantu bamo abapetamina Lesa baya shiika Stefano, kabili bamuloosha nganshi. 
Lelo Saulo wena aswangana nganshi mukulofya ulukuta lonse. Alaingila muli cila ŋanda alekulululamo abasumina abaume na banakashi, alebaposa na mu cifungo.
Abasumina abasalangene, balebila Imbila Nsuma konse uko balepita. 
Filipo ayile ku musumba umo uwa mu Samaria. Alabila Kristu ku bantu. 
Amabumba yalakutikisha pakumfwa bwino ifyo Filipo alefunda, elyo no kumona ifishibilo ifyakupapa alecita. 
Pantu imipashi yakowela yalefuma mu bantu abengi ilepunda. Elyo ifite ne filema ifingi nafyo fyalepola. 
Awe na mu musumba mwabafye insansa sheka sheka.
Mu musumba uyo uwa mu Samaria mwalimo umuntu umo ishina lyakwe ni Simoni. Pa nshita imo alecita ifyamalele mu musumba, alepelenganya na bena Samaria amano. Aleitunga ukuti te muntu wafyefye. 
Abantu bonse abakalamba na baice balekutikisha nganshi kufyo alesosa. Baleti, “Uyu muntu e maka yakwa Lesa ayo beta Amaka Yakalamba!” 
Balemukutikisha nganshi, pantu pa nshitafye itali Simoni alebapelenganya amano ku malele yakwe. 
Nomba ilyo basumina ifyo Filipo alebila Mbila Nsuma ya Bufumu bwakwa Lesa ne yakwa Yesu Kristu, awe abaume na banakashi bonse babatishiwa. 
Na Simone nao wine asuka asumina. Ilyo abatishiwa, lyonse aleenda na Filipo. Alesunguka nganshi pakumona ifishibilo ifyakupapa ne finjelengwe fyalecitika.
Ilyo abasole mu Yerusalemu baumfwa ukuti abena Samaria nabasekelela amashiwi yakwa Lesa, batumako Petelo na Yoani. 
Cilya bafikako, Petelo na Yoani epakupepelela abasumina pakuti bapoke Mupashi Wamushilo. 
Pantu Mupashi Wamushilo tali talaisa pali bene. Babatishiwefye mwishina lya Mfumu Yesu. 
Elyo Petelo na Yoani babatambalikilapo amaboko, bapokelela na Mupashi Wamushilo.
Simoni cilya amona ukuti bapoka Mupashi Wamushilo ico abasole babatambalikilapo amaboko, atwalako indalama kuli Petelo na Yoani. 
Abeba ati, “Mpeeleniko na ine aya maka. Pakuti na ine onse uo natambalikilapo amaboko alepoka Mupashi Wamushilo.” 
Lelo Petelo amwasuka ati, “Kabiye uko ukafwa ne ndalama shobe! Iwe uletontonkanya ukuti, kuti washita ubupe bwakwa Lesa ne ndalama! 
Taulingile nelyo panono ukulabomba na ifwe. Pantu uli no mutima uwafulungana pa cinso cakwa Lesa. 
Kanshi lapila pali iyi mitontonkanishishe yobe ibi. Upapate ku Mfumu. Uleke ikubeleleko uluse pakukwata imitontonkanishishe ya uyu musango mu mutima obe. 
Pantu namona ukuti umutima obe waisulamo ubukali, kanshi uli musha wabubifi!” 
Simoni epakwasuka ati, “Nimwe mpapatileniko ku Mfumu. Pakuti pali ifyo mwasosa pekancitikila nelyo cimo.”
Petelo na Yoani balafunda amashiwi yakwa Lesa baleshimika nokuti bena ni bakambone. Elyo babwelelamo ku Yerusalemu. Ilyo baleya, baya balebila Imbila Nsuma mu mishi iyingi iya bena Samaria.
Malaika wa Mfumu aebele Filipo ati, “Ima, kabiye ku kapinda ka ku kulyo no musebo wa matololo, uwafuma ku Yerusalemu waya ku Gasa.” 
Awe aima alaya. Kanshi umwina Etiopia mutungwi nao alebwelelamo kumwabo. Uyu muntu ali cilolo uwacindama, uwaleyangalila ifyuma fyonse ifyakwa namfumu, Kandake wa bena Etiopia. Aishile ku Yerusalemu kukupepa. 
Nomba alebwelamo kumwabo, naikala mwiceleta lyakwe. Alebelenga ne fyalemba kasesema Esaya. 
Mupashi aeba Filipo ati, “Kabiye mupepi ne celeta lilya.” 
Awe Filipo abutukilako. Aumfwa nokuti alebelenga ifyalemba kasesema Esaya. Elyo Filipo amwipusha ati, “Bushe uletesha ifyo ulebelenga?” 
Nao ayasuka ati, “Nga kuti natesha shani? Kano pali uwakunondolwelako.” Elyo aeba Filipo ukuti anine, bekale nankwe mwiceleta. 
Kanshi Amalembo Yamushilo ayo alebelenga ni aya,
Balemusaalula,
Elyo mutungwi aeba Filipo ati, “Njebako, bushe nani uo kasesema alelandapo? Bushe mwine wine nangu ni umbi alelandapo?” 
Elyo Filipo atampa ukulanda. Atampilafye ku Malembo Yamushilo yene acilabelenga. Elyo amulondolwelako na pa Mbila Nsuma yakwa Yesu. 
Nomba ilyo baleya mu musebo, basuka bafika na pali amenshi. Cilolo ati, “Amenshi aya, cinshi cingandesha ukubatishiwa?” 
[Filipo amweba ati, “Kuti nakubatisha, kumfwa nga wasumina no mutima obe onse.” Cilolo ayasuka ati, “Ninsumina ukuti Yesu Kristu ni Mwana Lesa.”] 
Elyo mutungwi aeba ukuti iceleta liminine. Awe bonse babili, Filipo na mutungwi wine baya mu menshi. Elyo Filipo amubatisha. 
Cilya bafuma mu menshi na Mupashi wa Mfumu asenda Filipo. Cilolo tatalile amumona nakabili. Awe akonkanyapo ulwendo lwakwe nasansamuka nganshi. 
Filipo wena aisangafye ali mu Asoti. Elyo aya alepitana mu mishi alebila Imbila Nsuma, asuka afika na ku Kesalia.
Saulo akonkenyepofye ukululunkana nganshi mukufwaya ukwipaya abasambi. Awe aya kuli Shimapepo mukalamba. 
Aya lomba amakalata yakutwala ku masinagoga mu Damasiko. Pakuti nga asangako abaume nangu abanakashi abakonka inshila Yesu alanga, akabekate no kubaleta ku Yerusalemu.
Kanshi ilyo aleya ku Damasiko, cilyafye apalama ku musumba, awe apopene ulubuuto ukufuma ku mulu lwasanika ukushinguluka apo ali. 
Awe Saulo awa panshi. Aumfwa ne shiwi lilemweba aliti, “Saulo, Saulo ee, cinshi ico ulencushisha?” 
Saulo aipusha ati, “Niwe ani we Mfumu?” Ishiwi nalyo lyayasuka aliti, “Nine Yesu, nine ulecusha. 
Nomba ima, kabiye mu musumba. Baleya kweba ifyo uli nokucita.” 
Abantu bali na Saulo pa lwendo, bena baimininafye tondolo. Ishiwi lyena balyumfwa, lelo tabamwene muntu nelyo umo. 
Saulo aima panshi. Ati ashibatule amenso, afilwa ukumona nelyo cimo. Awe bamutungululafye mu Damasiko nabamwikata ku minwe. 
Pa nshiku shitatu tewakulolesha nakalya. Kabili talelya nangu ukunwa kantu.
Mu Damasiko mwaleikala umusambi umo, ishina lyakwe ni Anania. Imfumu yamweba mu cimonwa aiti, “Anania!” Nao ayasuka ati, “Epo ndi we Mfumu.” 
Imfumu yamweba aiti, “Ima, uye no musebo batila Uwaololoka. Uye ku ŋanda yakwa Yuda. Uye fwayamo umuntu umo umwina Taso, ishina lyakwe ni Saulo. Nomba alepepa. 
Mu cimonwa, wena namona umuntu ishina lyakwe ni Anania, aisa nomo ali. Amutambalikilapo amaboko pakuti alelolesha nakabili.” 
Anania ayasuka ati, “We Mfumu, abantu abengi balinshimikilako pali uyu muntu. Balinshimikilako ne fintu ifingi ifibi nganshi uyu muntu acita ku bamushilo bobe mu Yerusalemu. 
Kanshi na kuno kwine eshile ku maka ya bashimapepo bacindami, kukwikata bonse ababomfya ishina lyobe mukupepa.” 
Imfumu yamweba aiti, “Ala akuyafye, pantu ine uyu muntu nimusala ukuba umubomfi wandi. Akalenga Abenafyalo ne mfumu sha Benafyalo, na bantu ba mu Israeli bene ukuti banjishibe. 
Kabili nine wine ne mwine nkamulanga ifyo ali nokucula pa mulandu wa ine.”
Anania epakwima, aya ingila na mu ŋanda. Atambalikila amaboko pali Saulo. Asosa ati, “Munyinane Saulo, Imfumu Yesu iyakumonekele mu nshila ilyo waleisa kuno, naintuma kuli iwe pakuti ulelolesha nakabili, elyo wisulemo na Mupashi Wamushilo.” 
Apopene mu menso yakwa Saulo mwalukuta ifintu ifyaba nga mamba. Awe atampa no kulalolesha nakabili. Elyo aima, no kubatishiwa abatishiwa. 
Ati alye icakulya, awe na maka yabwela.
Apopene atampa no kulashimikila mu masinagoga ukuti Yesu ni Mwana Lesa. 
Awe bonse abaleteshako balapapa. Balaipushanya abati, “Bushe uyu muntu tewalecusha nganshi abantu basumina muli Yesu mu Yerusalemu? Na kuno kwine aisa, bushe tekukwikata aba bantu no kubatwala kuli bashimapepo bacindami?”
Lelo Saulo akalabana nganshi mukufunda. Alapelenganya Abayuda ba mu Damasiko amano, ico alabashinina ukuti Yesu e Kristu wine.
 Cilya papita inshiku ishingi, Abayuda balapanga ukwipaya Saulo. 
Lelo Saulo aumfwako ifyo balemupangila. Akasuba no bushiku balalonda impongolo sha musumba pakuti bamwipaye. 
Nomba abasambi bakwa Saulo ubushiku bamubuula, bamubika mu museke. Elyo bamupisha mu cipunda ce linga lya musumba. Bamwishisha panshi.
Saulo afikile ku Yerusalemu elyo alefwaya ukuti aleikumika ku basambi. Lelo balamutiina bonse, pantu baletwishika nga cine cine musambi. 
Elyo Banaba amusenda, amutwala na ku basole. Alabashimikilako nefyo Saulo ilyo ali pa lwendo, amwene Imfumu, nefyo Imfumu yalandile nankwe. Abashimikilako nefyo Saulo alefunda mu Damasiko pali Yesu ukwabula umwenso. 
Elyo Saulo alaendauka nabo, alepitana mu Yerusalemu monse, alefunda na pa Mfumu Yesu ukwabula umwenso. 
Kabili alalanda na Bayuda abalanda Icigiriki no kupaashanya nabo. Lelo bena balafwaya ukumwipaya. 
Cilya ababwananyina baishiba ifi, bamusenda, bamutwala ku Kesalia. Elyo ukufuma kulya bamutuma ku Taso.
Kanshi ulukuta lonse mu Yudeya, mu Galile, na mu Samaria, elyo lwaikala ku matwi tondolo. Elyo ku bwafwilisho bwakwa Mupashi Wamushilo, ulukuta lwakulilako, kabili lwakosa na mukupetamina Imfumu.
Petelo elyo alepitanafye mpanga yonse ku basumina. Asuka pa nshita imo aya pempula na bamushilo abaleikala mu Luda. 
Mu Luda emo asanga umuntu umo, icite, ishina lyakwe ni Enea. Uyu muntu pa myaka cine konse konse tatalile afuma pa musengele. 
Petelo amweba ati, “Enea, Yesu Kristu akundapa. Ima wansule umusengele obe.” Awe apopene Enea aima no kwima. 
Abantu bonse abaleikala mu Luda na mu Sharoni cilya bamumona, basumina mu Mfumu.
Mu Yopa mwali umusambi umo umwanakashi, ishina lyakwe ni Tabita mu Cigiriki ni Doka. Lyonse alecita ifisuma, alekumbusuka na balanda. 
Mu nshiku shine isho, alwala no kufwa afwa. Elyo basamba icitumbi cakwe, bacibika na mu muputule umo uwa pamulu. 
Luda ni mupepi na Yopa. Kanshi abasambi baumfwa ukuti Petelo ali mu Luda. Batumako abantu babili abakumweba ukuti, “Wendeshe, wise kuno mwesu.” 
Petelo aima aya nabo. Cilya afika, bamusenda, bamutwala na ku muputule wa pamulu. Bamukamfwilwa bonse bamushinguluka balelila. Balamulanga imingila ne nsalu Doka alebila ilyo acili umumi. 
Elyo Petelo abafumya mu muputule. Afukama, alapepa. Elyo apilibukila ku citumbi, asosa ati, “Tabita buuka!” Nao ashibatula amenso. Ilyo amona Petelo, aikala nokwikala. 
Petelo amwikata pa kuboko, amwafwako aiminina. Elyo aita abamushilo na bamukamfwilwa abalanga na Tabita umumi. 
Awe ici cintu caishibikwafye mu Yopa monse, na bantu abengi epakusumina mu Mfumu. 
Petelo aikala mu Yopa inshikufye ishingi. Alaikala na kanuka wampapa umo, ishina lyakwe Simoni.
Mu musumba wa Kesalia mwalimo umuntu umo ishina lyakwe ni Konelio. Ali umukalamba wa fita umwanda umo. Iyi mpuka ya fita, baleita ukuti impuka ya bena Itali. 
Ali umuntu uwapetamina Lesa. Kabili umwine wine no lupwa lwakwe lonse balikwatile Lesa akatiina. Aleyafwilisha nganshi Abayuda abalanda. Kabili lyonse alebikapofye ukupepa Lesa. 
Ubushiku bumo cilya akasuba kasendama lwa pa nshita ya 15:00, amona icimonwa. Muli ici cimonwa amonafye bwino bwino uko malaika wakwa Lesa aingila umo ali. Malaika amweba ati, “Konelio!” 
Konelio aikatwa no mwenso, amulolekesha, amwipusha ati, “Ni shani we Mfumu?” Malaika amwasuka ati, “Amapepo yobe nefyo ukumbusuka abalanda filasekesha Lesa. Eico nao alefwaya ukukwasuka. 
Kanshi nomba tuma abantu bamo ku Yopa, baye ita umuntu umo ishina lyakwe ni Simoni, kabili bamwita nokuti Petelo! 
Aleikala kwa Simoni kanuka wampapa. Iŋanda yakwe yaba mupepi na bemba.” 
Cilya malaika apwa ukulanda nankwe, afumapo aya. Konelio elyo aitapo ababomfi bakwe babili ne cita cimo icapetamina Lesa, icali pa fita ifyalemulinda. 
Abashimikilako fyonse ifimoneke, elyo abatuma ku Yopa.
Ubushiku ubwakonkelepo cilyafye akasuba kalafika pakati ka mutwe pa nshita ya 12:00, abantu Konelio atumine, nabo bafika mupepi na Yopa. Petelo nao anina pa mulu wa ŋanda kukupepa. 
Awe insala yamwikata, alafwaya icakulya. Ilyo balepekanya icakulya, Petelo aisanga mu cimonwa. 
Amona umulu waisuka. Amona ne cintu cimo icapala icisalu icikalamba, balecishisha panshi ku fisempe fine. 
Mukati muli inama sha misango ne misango, ne fikulaika ne fyuni. 
Elyo ishiwi lyamweba aliti, “Petelo, ima, ipaya, ulye!” 
Lelo Petelo ayasuka ati, “Cakaana we Mfumu! Ine nshatala ndya icishasangululwa nangu icakowela.” 
Ishiwi lyabwekeshapo umuku wabubili aliti, “Ifyo Lesa asangulula, iwe wilafita auti fyakowela.” 
Awe ici cintu cabwekeshapo imiku itatu. Elyo apopene icisalu bacisenda mu mulu nakabili.
Petelo elyo alatontonkanya umulolele icimonwa amona. Mu nshita ine iyo, abantu Konelio atumine ninshi nabasanga ukwabelele iŋanda yakwa Simoni. Awe baiminina pa mwinshi. 
Balaipusha abati, “Bushe muli iyi ŋanda, emwikala Simoni uo batila Petelo?” 
Ilyo Petelo acili aletontonkanya pa cimonwa, Mupashi amweba ati, “Ala abantu batatu balekufwaya. 
Ale ika, muye nabo wishingashinga, pantu nine mbatumine.” 
Awe Petelo aika. Elyo abeba ati, “Ala nine wine uo mulefwaya. Cinshi mwaishila?” 
Nabo bamwasuka abati, “Ni Konelio umukalamba wa fita umwanda umo eututumine. Muntu umusuma kabili uwapetamina Lesa, kabili no mushobo onse uwa Bayuda walimucindika nganshi. Ni malaika wamushilo umo ewamwebele ukuti akwite wise kumwakwe, pakuti omfwe ifyo uli nokumweba.” 
Awe Petelo aingisha aba bantu mu ŋanda, abalanga no kwakusendama. Bwaisaca aima, aya nabo. Ababwananyina bamo aba mu Yopa nabo bakonka. 
Ubushiku bwakonkapo elyo bafika mu Kesalia. Konelio wena ninshi alemulolela, naitako ba lupwa lwakwe na batemwikwa bakwe. 
Kanshi cilya Petelo afika kwa Konelio, Konelio aisa fuma kukumusengela. Amufukamina amuposha. 
Lelo Petelo, amwimya. Amweba ati, “Iminina, ala na ine ndi muntufye.” 
Petelo aingila mu ŋanda ninshi balelanda na Konelio. Asangamo na bantu abengi nabalongana. 
Alabeba ati, “Imwe mwalishibafye bwino ukuti amafunde ya Bayuda yalilesha Umuyuda ukupempula nangu ukwikala pamo na Benafyalo. Lelo Lesa alinanga ukuti nshili nakweba nelyo umo ukuti uyu muntu untu ashasangululwa nangu wakowela. 
Eico ilyo unjitile, njishilefye ukwabula ukukaana. Lelo ndefwayafye ukwishiba ico unjitile.”
Konelio ayasuka ati, “Papita inshiku shitatu, ilyo nalepepa nga pa nshita ino ine mu ŋanda mumwandi cilya akasuba kasendama pa nshita ya 15:00. Awe apopene umuntu uwafwele insalu ishabuuta aisa iminina pa ntanshi yandi. 
Asosa ati, ‘Konelio, Lesa naumfwa amapepo yobe, kabili namona nefyo ukumbusuka abalanda. 
Kanshi tuma ku Yopa abakuyaita Simoni uo batila Petelo. Ekala kwa Simoni kanuka wampapa. Iŋanda yakwe yaba mupepi na bemba.’ 
Kanshi na ine apopene epakutuma abakukwita, elyo na iwe wacitafye bwino, waisa. Bonse tuli muno pa cinso cakwa Lesa, tulepembelafye ukumfwa ifyo Imfumu ikwebele ukutweba.”
Elyo Petelo alabeba ati, “Nomba nashininkisha ukuti, cine cine Lesa taba na kapatulula. 
Lelo asekelafye umuntu onse uwa mu mushobo onse kumfwa nga akwatila Lesa akatiina kabili alecita nefyo afwaya. 
Imwe mwalishiba amashiwi Lesa atumine abena Israeli. Aya mashiwi yakutila, kuti mwaba no mutende ku maka yakwa Yesu Kristu, Imfumu ya bantu bonse. 
Imwe namwishiba ifyacitika mu Yudeya monse, ukutampafye mu Galile, ukufumafye lilya Yoani alebila palwa kubatishiwa. 
Mwalishiba nefyo Lesa afumfumwine Mupashi Wamushilo na maka yakwe pali Yesu wa ku Nasaleti. Elyo nao alapitana konse alecita ifintu ifisuma, aleundapa na bonse abalecushiwa kuli Ciwa, pantu Lesa ali nankwe. 
Ifwe tuli bakambone muli fyonse ifyo Yesu acitile mu Yerusalemu na mu calofye conse ica Bayuda. Basukile bamwipaya mukumutanika pa musalaba. 
Lelo pa bushiku bwalenga shitatu, Lesa amubusha ku bafwa, alenga nokuti abantu bamumone. 
Kwena te ku bantu bonse iyoo, lelo ni kuli ifwe fwebo Lesa asala ukuba bakambone. Ifwe twalilya no kunwa nankwe panuma yakubuuka ku bafwa. 
Atukonkomeshe no kulashimikila abantu, elyo no kulabeba ukuti icine cine Yesu eo Lesa asonta ukuba kapingula wa milandu ya bomi na bafwa. 
Kanshi eo bakasesema bonse bapeelapo bukambone abati, ‘Bonse abamusumina, Lesa akababelela uluse ku fyabubifi fyabo ku maka yakwa Yesu.’ ”
Ilyo Petelo acili alesosa aya mashiwi, awe na Mupashi Wamushilo aisa pali bonse abaleumfwako. 
Abayuda abasumina abaishile na Petelo ukufuma ku Yopa, balapapafye pali ico Lesa apeela Abenafyalo ubupe bwakwa Mupashi Wamushilo. 
Baumfwa noko balelanda indimi ishalekana lekana, balelumbanya na Lesa. Elyo Petelo asosa ati, 
“Nga nani engakaanya aba bantu ukubatishiwa ku menshi. Bapokelela Mupashi Wamushilo nga filya fine na ifwe twapokelele.” 
Petelo epakubeba ukuti babatishiwe mwishina lyakwa Yesu Kristu. Elyo bamulomba ukuti ekale nabo inshiku shimo shimo.
Abasole na babwananyina bonse mu Yudeya baumfwile ukuti Abenafyalo nabo nabapokelela ishiwi lyakwa Lesa. 
Kanshi ilyo Petelo abwelela ku Yerusalemu, abasumina Abayuda balamumanya. 
Balamweba ati, “Waile fikilila ku bantu abashasembululwa, kabili no kulya walalya nabo!” 
Kanshi Petelo epakutampa, alabalondolwela bwino bwino fyonse ifyo cali.
Ati, “Ine nali mu musumba wa Yopa, ndepepa, awe naisanga mu cimonwa. Elyo namona icintu cimo icapala icisalu icikalamba, balecishisha panshi ukufuma mu mulu ku fisempe fine. Awe cafika mupepi napo ndi. 
Awe nati ndolekeshe mukati, namonamo inama sha misango ne misango, ne fikulaika ne fyuni. 
Elyo natesha ishiwi lyanjeba aliti, ‘Petelo, ima, ipaya, ulye.’ 
Lelo ine nayasuka nati ‘Awe, cakaana we Mfumu. Ine nshatala ndya icishasangululwa nangu icakowela.’ 
Nakabili ishiwi lyabwekeshepo ukufuma mu mulu aliti, ‘Ifyo Lesa asangulula, iwe wilafita auti fyakowela.’ 
Ici cintu cabwekeshepo imiku itatu. Elyo icisalu casendwa mu mulu. 
Pa nshita ine iyo, abantu batatu abo batumine ukufuma ku Kesalia ukwisa kuli ine, bafika. Baiminina na pa mwinshi wa ŋanda naleikalamo. 
Elyo Mupashi anjeba ukuya nabo ukwabula ukushingashinga. Aba bamunyinefwe mutanda twaile nabo ku Kesalia. Awe twaya ingila na mu ŋanda mwa Konelio. 
Elyo Konelio alatushimikila ifyo amwene malaika naiminina mu ŋanda mumwakwe. Uyu malaika amweba ati, ‘Tuma umuntu ku Yopa uwakuti aye ita Simoni uo batila Petelo. 
Uyu muntu eukesa kweba amashiwi yakuti iwe no lupwa lobe mukamone ukupusuka.’ 
Kutifye cilya natampa ukulanda, awe Mupashi Wamushilo aisa pali bena nga filya fine cali kuli ifwe pakutampa. 
Elyo naibukisha nefyo Imfumu yasosele aiti, ‘Yoani alebatisha ku menshi, lelo imwe mukalabatishiwa kuli Mupashi Wamushilo.’ 
Kanshi apopene Lesa apeela Abenafyalo ubupe bumo bwine ubo atupeele ilyo twasumine mu Mfumu Yesu Kristu, bushe ine nine ningalesha Lesa?”
Ilyo baumfwa ifi, awe ne mitima yaikala. Balalumbanya na Lesa abati, “Kanshi Lesa naleka na Benafyalo nabo bamone ukulapila no kupilibuka, pakuti bakwate umweo!”
Panuma yakwipaya Stefano, abasumina epakusalangana, ico Abayuda balebacusha nganshi. Basuka bamo bafika na mu calo ca Fonisia na ku cishi ca Saiprasi na ku musumba wa Antioki. Kwena baleshimikilakofye Abayuda beka amashiwi yakwa Yesu. 
Lelo bamo pa basumina, abafumine ku Saiprasi na ku Kurene, baile ku Antioki balabila Imbila Nsuma ya Mfumu Yesu ku Benafyalo. 
Imfumu nayo yalabafwako. Awe na bantu abengi basumina, banakila Imfumu.
Ili lyashi lyasuka lyaumfwika kwibumba lya ku lukuta lwa ku Yerusalemu. Elyo nabo batumineko Banaba ku Antioki. 
Ilyo afikileko, cilya amwene ifilangililo fya cikuuku cakwa Lesa, awe alisansamwike. Abakonkomeshe ukwikatilila ku Mfumu mu cisumino ne mitima yabo yonse. 
Banaba ali umuntu umusuma, uwacisumino kabili uwaisulamo na Mupashi Wamushilo. Awe na bantu abengifye epakunakila Imfumu.
Elyo Banaba aya ku Taso kukufwaya Saulo 
Cilya amusanga, amuleta ku Antioki. Kanshi pa mwaka utuntulu Banaba na Saulo baikele mu lukuta, balefunda na bantu abengi. Kabili ni mu Antioki emo batampile ukulaita abasambi ukuti “Bena Kristu.”
Mu nshita ine iyi ilyo Banaba na Saulo bali mu Antioki elyo bakasesema bamo baishile ku Antioki ukufuma ku Yerusalemu. 
Elyo umo pali aba bakasesema, ishina lyakwe ni Agabu, aiminina. Elyo ku maka yakwa Mupashi Wamushilo asobela nokuti, “Mu calo conse ca bena Roma mukapona icipowe icabipisha.” Na cine kwaishile pona icipowe ilyo Kilaudio ali kateeka mukalamba mu buteko bwa bena Roma. 
Elyo abasambi baumfwana ukuti bali nokutuma ifyakwafwako ababwananyina banabo aba mu Yudeya. Abati “Cila muntu ali nokupeela apo akwatile.” 
Kanshi efintu bacitile. Bapeela Banaba na Saulo indalama ishakutwala ku bakalamba mu Yerusalemu.
Muli iyo ine nshita, imfumu Herodi epakutampa ukulacusha bamo aba mu lukuta. 
Yaipaya Yakobo munyina kwa Yoani, yamuputulako umutwe ku lupanga. 
Ilyo yamona ukuti ici casansamusha Abayuda, yabikapo no kwikata Petelo. Ici cacitike mu nshikunkulu yakulyamo Imikate Ishatutumuka. 
Cilya yaikata Petelo yamuposa mu cifungo. Yaeba ne mpuka shine isha fita fine ukulakomboshanya pakumulinda. Herodi alefwaya ukumulubulwisha pa lwalala panuma ye Pasaka, inshikunkulu ya Cakucilila. 
Ilyo Petelo ali mu cifungo, ulukuta lwena lwabikapofye ukulamupepelako kuli Lesa.
Ubushiku bwakutila mailo nga bwaca Herodi ali nokulubulwisha Petelo, ena Petelo alele pakati ka fita fibili, ninshi nabamukaka ne minyololo ibili. Kabili pa mpongolo ya cifungo pali fita fyalelonda. 
Awe apopene malaika wa Mfumu aisa aiminina apo ali, na mu kamuputule mwabuuta tuutu ku cengelo. Elyo malaika asunka Petelo mu lubafu, amushibusha. Asosa ati, “Ima bwangu!” Awe ne minyololo yali ku maboko yakwe yapona. 
Elyo malaika amweba ati, “Ale kaka umushipi obe, fwala ne ndyato shobe.” Awe efyo Petelo acita. Kabili malaika amweba ati, “Buula ne cakufimbana cobe, unkonke.” 
Petelo amukonka, afuma na mu cifungo. Lelo Petelo taishibe ukuti ifilecita malaika fyacine cine. Wena aletontonkanya ukuti alemona icimonwa. 
Bapita pa mpuka yapakubala iya fita fyalelonda, bapita na pa yabubili, basuka bafika na pa mpongolo ya cela iyakwingililamo mu musumba. Awe iciibi ca mpongolo caisukila icine ceka, bafuma. Awe bati bendeko ukukonka umusebo umo, apopene malaika aya, asha Petelo.
Elyo Petelo ashininkisha icicitike. Asosa ati, “Nomba nashininkisha cine cine. Ni Mfumu eintumine malaika waiko pakuti impusushe ukufuma mu minwe yakwa Herodi na kuli fyonse ifyo umushobo wa Bayuda walesubila ukucita.”
Cilya Petelo ashininkisha ifyo cili, alungama ku ŋanda yakwa Maria, nyina kwa Yoani Mako. Ekwalongene abantu abengi, balepepa. 
Elyo Petelo akonkonsha ku ciibi. Awe umukashana umo umubomfi ishina lyakwe ni Roda, aisa kukumfwa uulekonkonsha. 
Cilya aishiba ishiwi lyakwa Petelo, asansamuka nganshi. Abwelelamo ulubilo, ukwabula ukuti esuleko iciibi. Aya eba abantu ati, “Petelo ali panse pa mwinshi.” 
Bonse bamwasuka abati, “Ale akusabaila!” Elyo nao abikapofye ati, “Ala, cine cinefye!” Nabo bamwasuka abati, “Kanshi ninshi ni malaika wakwe.” 
Petelo wena ninshi abikilepofye ukukonkonsha. Elyo baisulako iciibi. Awe bamumona, cabapesha na mano. 
Petelo aimya ukuboko pakuti batalale. Elyo alabashimikilako ifyo Imfumu imufumishe mu cifungo. Abeba nokuti, “Bashimikileko Yakobo na babwananyina bonse.” Elyo afumako aya na kumbi.
Cilya bwaca, ifita ifyalelinda Petelo fyasakamikwa nganshi. Fyalati, “Nga cinshi cicitike kuli Petelo?” 
Herodi wena akonkomesha ukuti bali nokumufwaya. Lelo bafilililwafye ukumusanga. Kanshi epakulubulwisha ifita fyalemulinda, elyo apingula nokuti bafipaye. Kabili Herodi afuma mu Yudeya, aya ikala pa nshita inono mu Kesalia.
Herodi tabaleumfwana na bantu ba mu Turi na ba mu Sidoni. Kanshi nabo epakuyako ibumba kukumonana na Herodi. Babalilapo ukusembeleka Blasto no kwikatana nankwe, pantu ewali kangalila wa kwisano. Elyo baya kuli Herodi pakuti bomfwane nao palwa kwikala mu cibote. Pantu icalo cabo calefumya ifyakulya mu calo ca Mfumu Herodi.
Pa bushiku bwasontelwe, Herodi afwala insalu shakwe ishabufumu. Aikala na pa cipuna cakwe icabufumu. Elyo alalanda ku bantu. 
Abantu balasowesha abati, “Walandafye kwati mulungu, taulelanda nga muntunse!” 
Apopene malaika wa Mfumu aponesha Herodi ubulwele ico ashali na mucinshi kuli Lesa. Awe imititi yalamulya, asuka afwa.
Nomba ishiwi lyakwa Lesa lyene lyaya lilelundulukilakofye.
Cilya Banaba na Saulo bapwile umulimo wabo, awe babwelelamo ku Yerusalemu, basenda na Yoani Mako.
Bakasesema na bakafundisha abali mu lukuta lwa ku Antioki ni Banaba, na Simeoni uo baleti Cifita, na Lukio wa ku Kurene, na Manaeni cibusa wine wine wa mfumu Herodi, elyo na Saulo. 
Ubushiku bumo ilyo bali mukupepa Imfumu, balefunga ukulya, Mupashi Wamushilo abeba ati, “Mfumishenipo Banaba na Saulo pakuti balebomba umulimo nabasalila.” 
Panuma yakuleka ukufunga ukulya no kupepa, epakubatambalikilapo amaboko, elyo babatuma.
Atile cilya Mupashi Wamushilo atuma Banaba na Saulo ku mulimo wabo, awe nabo baima baya na ku Selukia. Ukufuma ku Selukia baya no bwato ku cishi ca Saiprasi. 
Bafika na mu musumba wa Salami. Elyo balashimika amashiwi yakwa Lesa mu masinagoga ya Bayuda. Bali na Yoani Mako uwalebafwako.
Elyo Banaba na Saulo bapita ne nshila ya ku mulundu baya fika na ku Pafosi. Ku Pafosi eko basanga Umuyuda umo ishina lyakwe ni Bar-Yesu. Uyu muntu alecita amalele, kabili ali kasesema wabufi. 
Kabili ali cibusa wakwa Segio Paulo umulashi wa mu Saiprasi. Uyu Segio Paulo ali umuntu uwamano nganshi. Umulashi Segio Paulo aita Banaba na Saulo pakuti omfweko amashiwi yakwa Lesa. 
Lelo Elima, ekutila, “Uwamalele,” abalesha. Talefwaya ukuti umulashi asumine muli Yesu. 
Nomba Saulo, ishina lyakwe limbi ni Paulo, aisulamo na mu Mupashi Wamushilo. Alolekesha na pali Elima. 
Elyo amweba ati, “We mwana wakwa Ciwa we! Waisula ubufi no bucenjeshi! Niwe mulwani wa fintu fyonse ifyacine cine! Bushe ukaleka lilali ukufulunganya ififwaya Lesa? 
Nomba Imfumu yalakukanda. Walapofula, na muli iyi nshita tawakulamona kasuba.” Awe apopene pa menso yakwe paisa icaba nga fubefube, pafiita na fititi. Alapulumpuntafye, alafwaya no wakuti amwikate ku minwe amutungululeko. 
Umulashi cilya amona ifyacitika, asumina. Asunguka na pa mashiwi ya Mfumu balemufunda.
Paulo na banankwe elyo bafumine no bwato ku Pafosi baya na ku Pelima mu calo ca Pamfulia. Yoani Mako wena eko abasha, abwelelamo ku Yerusalemu. 
Abanankwe bena bafuma ku Pega, baya na ku Antioki mu calo ca Pisidia. Pa bushiku bwe Sabata, baya mu sinagoga, baikala no kwikala. 
Cilya bapwa ukubelenga Amafunde yakwa Mose ne fyalemba bakasesema, abakalamba ba sinagoga babatumina inkombe. Babeba abati, “Bamunyinefwe, nga mulipo na mashiwi yakucincisha abantu, kuti mwabeba.”
Paulo epakwiminina aimya ukuboko pakuti bekale tondolo. Elyo alasosa ati, “Umfweni kuno! Mwe bena Israeli na imwe mwe Benafyalo mwe bapepa Lesa. 
Lesa wa bena Israeli, asalile ifikolwe fyesu. Ilyo bali abeni mu calo ca Egupto, ewalebafwilisha pakuti babe umutundu uwakosa. Ni Lesa umwine ku maka yakwe ewabafumishe mu Egupto. 
Ilyo bali mu matololo pa myaka amakumi yane, Lesa wena abikilepofye ukubasakamana. 
Kabili ilyo Lesa alofeshe imishobo cine lubali iya mu calo ca Kenani, apeele icalo ca iyo mishobo ku fikolwe fyesu. 
Fyonse ifi fyacitike pa myaka cikanga imyanda ine, na makumi yasano (450).
Kabili balomba Lesa ukubapeela imfumu. Lesa epakubapeela Saulo mwana Kishi, uwa mu luko lwakwa Benjamini. Saulo aikele pa bufumu imyaka amakumi yane. 
Elyo Lesa afumya Saulo pa bufumu, abikapo na Davidi ukuba imfumu. Eo Lesa asosapo ati, ‘Ninsanga Davidi mwana Yese, umuntu uwa mibeele iyisansamusha umutima wandi. Wena akulacita fyonse ifyo mfwaya.’ 
Lesa alaile ukuti, umo muli ba lupwa lwakwa Davidi, eukapususha abena Israeli. Noyu ni Yesu. 
Lelo ilyo Yesu talati ese, ninshi Yoani wena alebila ku bena Israeli bonse ukuti babatishiwe no lubatisho lwakulanga ukulapila no kupilibuka. 
Ilyo Yoani ali mupepi nokupwisha umulimo wakwe, alasosa ati, ‘Nga imwe muleti nine ani? Bushe imwe muleti nalimo ni ulya ali nokwisa? Awe iyoo! Uuli nokwisa akankonka panuma. Kabili ine nshilingile na kukakula indyato shakwe.’
“Bamunyinane, bamwana Abrahamu, na imwe bonse mwe Benafyalo mwe bapepa Lesa! Nifwe Lesa atumina aya amashiwi yakutupususha. 
Abantu ba mu Yerusalemu ne ntungulushi shabo tabaishibe bwino pali Yesu. Tabaumfwile no mwalola amashiwi ya bakasesema ayo babelenga lyonse pa bushiku bwe Sabata. Lelo pakupeela Yesu umulandu bafikilishefye ifyo bakasesema balemba. 
Nelyo bashamwene mulandu wakumwipailapo, balombele Pilato ukuti amwipaye. 
Ilyo bafikilisha mukucita fyonse ifyalembwa mu Malembo Yamushilo pa mulandu wakwe, bamufumya pa musalaba, bamushiika mu nindi. 
Lelo Lesa amubusha ku bafwa. 
Kabili abo afumine nabo ku Galile no kwisa ku Yerusalemu, bena balemumona inshikufye ishingi. Kanshi aba e bakambone bakwe ku bantu ba mu Israeli. 
Ifwe twishile kuno kukumushimikilako Imbila Nsuma iyo Lesa alaile ifikolwe fyesu. 
Elyo nafikilisha neci cilayo kuli ifwe fwe bana babo pakubusha Yesu ku bafwa. Efyo calembwa mu Malumbo, mwilumbo lyabubili ukuti,
 Kabili ifyo Lesa asosa pakubusha Yesu ku bafwa, nokuti takatale aleka akabole, nifi,
 Elyo pambi napo atila,
Kanshi Davidi mu nshita yakwe abombele imilimo Lesa amupeele, nokufwa afwa. Elyo bamushiika pamo ne fikolwe fyesu no mubili wakwe walibola. 
Lelo uo Lesa abusha ku bafwa, ena tabola. 
Kanshi bamunyinane bonse mushininkishe ukuti ku mulandu wa Mbila yakwa Yesu iyi tulebila kuli imwe, Lesa akamubelela uluse ku fyabubifi fyenu. 
Mushininkishe nokuti onse uwasumina Yesu, Lesa amulenga ukuba uwakaele ku fintu fyonse ifyo Amafunde yakwa Mose yalefilwa ukumulenga ukuba uwakaele. 
Cenjeleni kanshi, pakuti ifyo bakasesema basobele fikamufikila ifyakuti,
 ‘Cenjeleni mwe bamisuula!
Cilya Paulo na Banaba balafuma mu sinagoga, abantu babalomba ukuti na pa bushiku bwe Sabata bukakonkapo, nalyo bakese bashimikilako pa mashiwi yamo yene. 
Cilya bapwisha ukulongana kwa sinagoga, Abayuda abengi na bayaluka Abayuda abengi abapetamina Lesa balakonka Paulo na Banaba. Elyo Paulo na Banaba nabo balabakonkomesha ukulashangila mu cikuuku Lesa abakwatila.
Kanshi pa bushiku bwe Sabata ubwakonkelepo, abantu ni cikangafye umusumba onse balongana kukumfwa amashiwi ya Mfumu. 
Nomba Abayuda cilya bamona cinkupiti wa bantu, ubufuba bwabekata. Balabomfya amashiwi yamusaalula, balakaanya na fyonse ifyo Paulo alesosa. 
Elyo Paulo na Banaba balabebekesha abati, “Nimwe twali nokubalilapo ukushimikila amashiwi yakwa Lesa. Kanshi apo mwakaana, mwamona nokuti tamulingile mweo wape, cisuma twalamusha, tuye ku Benafyalo. 
Pantu ne Mfumu efyo yatukonkomesha aiti,
Cilya Abenafyalo baumfwa ifi, basansamuka nganshi. Balalumbanya ne shiwi lya Mfumu. Na bonse abo Imfumu yasala kukumona umweo wape, basumina.
Ishiwi lya Mfumu lyalasalanganafye mpanga yonse muli cilya calo. 
Lelo Abayuda bena balasokawila abanakashi bakankala abapetamina Lesa na bacilolo ba mu musumba ukuti bemine Paulo na Banaba. Batampa nokulacusha Paulo na Banaba. Babatamfya ukufuma na mu calo cabo. 
Nabo abasole babakuntila ulukungu lwa ku makasa yabo, baya na ku Ikoniamu. 
Abasambi ba mu Antioki bena basansamuka nganshi, baisulamo na Mupashi Wamushilo.
Mu Ikoniamu namo, pamo nga mu Antioki, Paulo na Banaba balaya ku sinagoga ya Bayuda. Balafunda abantu icakuti Abayuda abengi na Bagiriki abengi basumina mu Mfumu. 
Lelo Abayuda abashasumine mu Mfumu balasokawila Abenafyalo, baimina ababwananyina balabacusha. 
Paulo na Banaba baikalako inshita ikalamba. Balefunda pa Mfumu ukwabula umwenso. Imfumu nayo yabapeela amaka yakucita ifishibilo ne finjelengwe, pakuti abantu bashininkishe ukuti ifyo balesosa pa cikuuku caiko fyacine cine. 
Abantu mu musumba basuka bapatukana. Bamo bawila ku Bayuda, bambi bena ku basole.
Basuka Abenafyalo na Bayuda pamo pene ne ntungulushi shabo, bapanga ukulacusha Paulo na Banaba no kubatobaula amabwe. 
Ilyo Paulo na Banaba baumfwa ifi, bafulumukila ku Lusitila na ku Debe, imisumba ya mu calo ca Lukaonia, elyo na mu calo ca mumbali. 
Nako kwine balebila Imbila Nsuma.
Mu Lusitila mwali umuntu uwalemana amakasa. Afyelwe icilema, kabili tatalile endapo. 
Uyu muntu alekutika kufyo Paulo alelanda. Paulo amulolekesha, elyo amumona ukuti nakwata icisumino cakuti apola. 
Aikatisha ishiwi ati, “Iminina, ololoka!” Awe umuntu afwampuka napo ekele, atampa no kulaenda. 
Cilya abantu bamona icacita Paulo, balasowesha mu cina Lukaonia abati, “Ala imilungu naisanguka abantu, nayikila uko tuli!” 
Banaba balamwita Seo. Elyo Paulo wena ico ewalelandisha balamwita Elemesi. 
Itempele lya mulungu Seo lyali kunse ya musumba. Shimapepo wakwa Seo na bantu ba mu musumba baleta iŋombe ishilume ishasamikwa na maluba ku mpongolo ya musumba pakuti balekele Paulo na Banaba ilambo. 
Ilyo abasole Paulo na Banaba baumfwa ifyo balefwaya ukucita, balepaula insalu shabo. Baiposa na mwibumba. 
Balapunda abati, “Mwe bantu mwe, cinshi mwalacitila ifi? Ala na ifwe tulifye bantu nga imwe bene! Ifwe twaisa kuno kukubila Imbila Nsuma kuli imwe pakuti tumufumye kuli ifi fintu fyafye. Elyo nokuti mwalukile kuli Lesa wamweo, uwabumba umulu ne calo na bemba na fyonse ifyabamo. 
Mu myaka yakale Lesa alekele imishobo yonse ukulacita ifyo ilefwaya. 
Lelo Lesa lyonse alailanga ukuti eko aba ku fisuma fyonse acita. Alamupeela imfula ukufuma ku mulu, elyo ne fisabo pa nshita yafiko. Alamupeela ifyakulya, nokulenga imitima yenu isansamuke nganshi.” 
Nangu abasole basosele aya mashiwi, awe nalyo line cabafishe nganshi pakulesha abantu ukuti bebalekela ilambo.
Elyo Abayuda bamo abafumine ku Antioko na ku Ikonia baisa ongola amabumba ya bantu. Balasaula Paulo amabwe. Bamukulila na kunse ya musumba pantu baletontonkanya ukuti nafwa. 
Lelo ilyo abasambi baisa longana apo ali, Paulo aima abwelelamo nabo mu musumba. Bwaisaca, Paulo na Banaba baya ku Debe.
Mu Debe, Paulo na Banaba balabila Imbila Nsuma. Awe balenga na bengi ukuba basambi ba Mfumu. Elyo babwelela ku Lusitila na ku Ikonia na ku Antioki wa mu calo ca Pisidia. 
Awe balakoseleshako abasambi, balabakonkomesha no kushipa mu cisumino. Balabeba abati, “Pakwingila mu Bufumu bwakwa Lesa, tuli nokupita mu macushi ayengi.” 
Paulo na Banaba epakusonta abakalamba cila lukuta. Elyo balapepa no kufunga icakulya epakubalubwila mu maboko ya Mfumu iyo basuminemo.
Kabili cilya bapita mu calo ca Pisidia, epakufika mu calo ca Pamfulia. 
Mu Pega namo bafundamo amashiwi ya Mfumu, elyo baya ku Atalia. 
Kabili bafuma ku Atalia, babwelelamo no bwato ku Antioki, uko babalubwilile ku cikuuku cakwa Lesa pakuti babombe umulimo uo nomba bapwisha.
Ilyo bafika ku Antioki, awe balonganya ulukuta. Elyo balabashimikilako fyonse ifyo Lesa abafwileko ukubomba. Balabashimikilako nefyo Lesa atungulwile Abenafyalo ku cisumino. 
Awe uku kwena baikalakofye inshita ikalamba na basambi.
 Elyo abantu bamo, abafumine ku Yudeya baishile ku Antioki. Balafunda ababwananyina ukuti, “Imwe nga tamulesembululwa, ukulingana no lutambi Mose atufunda, ninshi tekuti mupusuke.” 
Awe Paulo na Banaba balaumana nabo no kubikana nabo ifikansa nganshi pali uyu mulandu. Kanshi elyo bapingula ukuti Paulo na Banaba na bambi bamo, baye ku Yerusalemu kukuya monana na basole na bakalamba pali uyu mulandu.
Awe ulukuta lonse lwabafishapo. Elyo bena bapita mu calo ca Fonisia ne ca Samaria, baleshimikila nefyo Abenafyalo nabo banakile Lesa. Ababwananyina bonse pakumfwa ifyo, basansamuka nganshi. 
Cilya bafika mu Yerusalemu, ulukuta na basole na bakalamba bonse babasekelelafye bwino. Elyo nabo balabashimikila fyonse ifyo Lesa abafwilishe ukubomba. 
Nomba abasumina bamo, abali mwibumba lya Bafalise baiminina balasosa abati, “Abena Kristu Abenafyalo bali nokusembululwa. Kabili tuli nokubeba ukulakonka Amafunde yakwa Mose.”
Elyo abasole na bakalamba balongana pakuti bomfwane pali uyu mulandu. 
Awe balandaukapo nganshi pa nshita iyitali. Elyo Petelo aiminina alabeba ati, “Mwe bamunyinane, mwalishibafye bwino ukuti, ni kalefye Lesa ansalile mwibumba lyenu ukuti ndebila amashiwi ya Mbila Nsuma ku Benafyalo, pakuti nabo bayumfwe, basumine. 
Kabili Lesa uwaishiba imitima ya bantu, alilanga ukuti alibapokelela pakubapeela Mupashi Wamushilo, nga filya fine na ifwe atucitile. 
Lesa taba na kapatulula pali ifwe fwe Bayuda na Benafyalo. Pantu nabo alibabelela uluse pali ico bamusumina. 
Nga kanshi cinshi ico muleesesha Lesa pakutwika Abenafyalo icipe icafina, ico ifwe bene ne fikolwe fyesu twafilwa ukusenda? 
Awe iyoo! Na ifwe bene pamo nga basambi, cikuuku ca Mfumu Yesu ecitupususha ilyo twamusumina.”
Awe ibumba lyonse lyaikalafye tondolo. Lyalakutika kufyo Banaba na Paulo baleshimika ifishibilo ne finjelengwe Lesa abapeele ukucita mu Benafyalo. 
Cilya bapwa ukulanda, Yakobo nao ati, “Bamunyinane, kutikeni kuno! 
Simoni natushimikila ukuti ni Lesa ewabalilepo ukulanga ifyo asakamana Abenafyalo, ilyo abuulilepo bamo ukuba abantu bakwe. 
Ifi fyayanafye bwino na mashiwi ya bakasesema. Pantu calembwa ukuti,
 ‘Panuma ya ifi elyo nkabwela,
Epakuti impuka ya bantu abakashala
Efyasosa Imfumu,
Elyo Yakobo alundapo nokuti, “Ine ndepingula ukuti, tatufwile kufushanya ifyakwafya Abenafyalo abaleyalukila kuli Lesa. 
Tufwile twabalembela kalata. Twabebamo ukuti, tabali nakulyako inama isho batuulile ku tulubi, bali nokutaluka ku bulalelale, tabali nakulyako inama isho baipaya ukwabula ukuteeta pa mukoshi nangu ukulyako umulopa.
“Pantu ukufuma na kale Amafunde yakwa Mose balayafunda mu misumba yonse, elyo na pa bushiku bwe Sabata lyonse balayabelenga mu masinagoga.”
Elyo abasole na bakalamba no lukuta lonse lwine bonse bapingushanya ukuti batume ku Antioki abantu bamo aba mwibumba lyabo, baye pamo na Paulo na Banaba. Awe basala Yuda, uo baleti Basaba, na Sailasi. Aba bantu babili bali intungulushi ishalumbuka pakati ka babwananyina. 
Babapeela na kalata wakusenda apalembelwe ifi,
Twalyumfwa ukuti abanensu bamo aba mwibumba lyesu, balisa musakamika no kumumika imitima kufyo balandile. Aba bantu baitendekefye abene, tefwe twabebele iyoo. 
Kanshi ifwe twalilongana, twalisuminishanya nokuti tusale bamo, tubatume uko muli. Bakesa na babile besu Banaba na Paulo. 
Aba bantu baipeela onse kukubombela Imfumu yesu Yesu Kristu. 
Eico kanshi twatuma Yuda na Sailasi pakuti nabo bakamushimikileko ifintu twalemba muli kalata.
Mupashi Wamushilo pamo na ifwe bene tulemwebafye ukuti tatulefwaya ukufushanya amafunde yakumusakamika, lelo muli nokulakonkafye aya mafunde twalalemba. 
Tamuli nakulyako ifyakulya fyonse batuula ku tulubi. Tamuli nakulyako umulopa. Tamuli nakulyako inama iyo baipaya ukwabula ukuteeta pa mukoshi. Muletaluka na ku bulalelale. Ifi fintu nga mwalafikonka, ninshi mulewamya.
Awe inkombe shaima shaya na ku Antioki. Mu Antioki inkombe shalonganya ulukuta lonse shabapeela na kalata. 
Cilya babelenga amashiwi yacikoseleshi ayalimo, awe basansamuka nganshi. 
Yuda na Sailasi, ico bena ni bakasesema, nabo balanda nabo pa nshitafye ikalamba ifyakukoselesha no kucincisha ababwananyina. 
Kabili cilya baikalako inshita iyilingile, ababwananyina babalekamo pakuti babwelelemo ku babatumine, abati, “Kafikenipo umutende.”
Empty verse
Lelo Paulo na Banaba bena bashala mu Antioki. Bali pamo na bambi abengi, balefunda nokubila Imbila Nsuma ya Mfumu.
Pati papite inshita, Paulo aebele Banaba ati, “Natubwelelemo, tupempule ababwananyina bonse mu misumba yonse umo twashimikile amashiwi ya Mfumu. Tumone nefyo bali mu cisumino cabo.” 
Banaba wena alafwaya ukusenda Yoani Mako. 
Lelo Paulo akaana ati, “Awe tacilolelemo, pantu alitushile ilyo twali mu Pamfulia, aleka no kulabomba na ifwe.” 
Awe paba nokuumana nganshi, elyo balekana. Banaba asenda Mako baya no bwato ku Saiprasi. 
Paulo ena asala Sailasi. Elyo ababwananyina babalubwila ku cikuuku cakwa Lesa, awe baima baya. 
Bapita mu Siria na mu Kilikia, balecincisha inkuta.
Paulo elyo aile ku Debe na ku Lusitila. Kuli uyu musumba ekwaleikala umusambi umo ishina lyakwe ni Timote. Nyina kwa Timote ali Muyuda, kabili uwasumina muli Kristu, lelo wishi ena ali Mugiriki. 
Ababwananyina bonse aba mu Lusitila na ku Ikoniamu balesosa abati, “Timote muntu umusuma.” 
Paulo alafwaya ukuti baye nankwe pa bulendo. Kanshi epakumusembulula. Acitile ifi ku mulandu wa Bayuda bali muli cilya calo. Pantu bonse balishibe ukuti wishi Mugiriki. 
Ilyo balepitana mu misumba, baleshimikilako abena Kristu amafunde ayo abasole na bakalamba bapingwile mu Yerusalemu. Balebakonkomesha ukulasunga ayo mafunde. 
Awe cisumino ca nkuta calakoselakofye, kabili inshiku shonse inkuta shalafulilakofye ku bwingi.
Paulo na banankwe bapitile mu calo ca Fulugia na mu ca Galatia. Pantu Mupashi Wamushilo talefwaya ukuti babile Imbila Nsuma mu calo ca Asia. 
Cilya bafika ku mupaka wa Musia, balafwaya ukuti baye mu calo ca Bitunia. Lelo Mupashi wakwa Yesu abalesha. 
Kanshi epakulaya, balalanya icalo ca Musia, baya na ku musumba wa Troa. 
Mu nshita ya bushiku, Paulo amona icimonwa. Mu cimonwa amona umwina Makedonia naiminina alemupapata aleti, “Mwabukile kuno calo ca Makedonia, mwise mutwafwe.” 
Atile cilya Paulo amona ici cimonwa, awe apopene twalaipekanya ukuya ku Makedonia. Pantu twalishininkishe ukuti Lesa natwita ukuya bila Imbila Nsuma kuli aba bantu.
Elyo twafuma no bwato ku Troa, twalungamafye ku Samotulake. Bwaisaca epakuya ku Neapoli. 
Elyo twafumako twaya ku Filipi, umusumba walumbwike mu citungu ici ca Makedonia. Abena Roma ebaleikalamo. Awe na ifwe twaikalamo inshiku shimo shimo. 
Pa bushiku bwe Sabata, twafumina kunse ya musumba, twaya ku lulamba lwa mumana, ku ncende uko twalesubila ukuti eko Abayuda balongana kukupepa. Twaikala twalalanda na banakashi abalongeneko. 
Kanshi umwanakashi umo pali abo baleumfwako, ni Ludia, umwina Tiatila, kashitisha wa nsalu ishakashikila. Uyu mwanakashi alepepa Lesa. Imfumu yamunasha umutima, pakuti apokelele amashiwi Paulo alesosa. 
Awe umwine wine na bonse abo aleikala nabo pa ŋanda babatishiwa. Elyo atwita kumwakwe ati, “Nga cine muletontonkanya ukuti na ine ndi wasumina icine cine mu Mfumu, iseni kumwandi eko muleikala.” Awe na ifwe epakuya kumwakwe.
Ubushiku bumo twaleya ku ncende uko bapepela. Elyo twakumanya umukashana umo, umusha, uwawililwe no mupashi uwakowela. Uyu mupashi walengele nokuti alesesema ifili nokucitika kuntanshi. Mukweba abantu ifili nokubacitikila kuntanshi, uyu mukashana alengele bashikulu wakwe ukulamwenamo indalama ishingi. 
Uyu mukashana alakonka Paulo na ifwe bene alepunda ati, “Aba bantu e basha bakwa Lesa Mukulu! Ebalemweba amashiwi yakumulanga ifyo muli nokupusuka!” 
Efyo akonkanyapo ukucita inshiku ishingi. Asuka Paulo afulwa, apilibuka aeba no mupashi uwakowela ati, “Ku maka yakwa Yesu Kristu, ndekweba fuma muli uyu mukashana!” Awe apopene umupashi uwakowela wamufumamo. 
Nomba bashikulu wa mukashana cilya bamona ukuti nomba nacipwa takuli kwakumwena indalama, baikata Paulo na Sailasi. Babatantanya, babatwala ku cilye mu lubansa lwa cisankano. 
Babaleta na kuli bakaputula wamilandu. Balabeba abati, “Aba bantu Bayuda, nomba baleleta icimfulunganya mu musumba wesu. 
Elyo balefunda ne misango iyapusana na mafunde yesu, iyo ifwe fwe bena Roma tushingasumina nangu ukukonka.” 
Elyo ibumba lyawilamo mukupuma Paulo na Sailasi. Bakaputula wamilandu balepaula ifyakufwala fyakwa Paulo na Sailasi, babeba nokuti babome ifikoti. 
Awe cilya bapwa ukubalopaula, babaposa na mu cifungo. Elyo bakonkomesha kalinda wa cifungo ukubalinda bwino. 
Kalinda nao pakumfwa ifyo bamukonkomesha, abaposa mu kamuputule ka mukati na nkati. Elyo akakila amolu yabo mu makoli.
Cilya calafika pakati ka bushiku Paulo na Sailasi balapepa, balaimba ne nyimbo shakulumbanya Lesa. Abafungwa bambi bena balekutikakofye. 
Apopene icinkukuma icikalamba capita, ne ŋanda ya cifungo yonse yalatenta. Elyo kabili apopene ifiibi fyonse fyaisuka, ne minyololo ku bafungwa bonse yaiponenafye iyine. 
Kalinda wa cifungo ashibuka. Amona nokuti ifiibi fya cifungo fyonse nafisuka. Wena alatontonkanya ukuti abafungwa bonse nabafyuka. Kanshi asomona ulupanga alafwaya ukuipaya. 
Lelo Paulo apunda ne shiwi likalamba ati, “Leka, wiipaya, bonse emo tuli!” 
Kalinda wa cifungo epakwita abakuleta ifisaniko. Elyo ayamo ulubilo afukamina Paulo na Sailasi, aletutumafye ku mwenso. 
Elyo abafumisha panse, alabepusha ati, “Mukwai, ndi nokucita shani pakuti mpusuke?” 
Nabo bamweba abati, “Sumina Imfumu Yesu, elyo iwe na ba mu ŋanda yobe mulepusuka.” 
Elyo balamufunda na ba mu ŋanda yakwe bonse amashiwi ya Mfumu. 
Mu nshita ine iyo iya bushiku kalinda wa cifungo abasenda, alabasambila ne filonda fyabo. Awe apopene bamubatisha pamo na ba mu ŋanda yakwe bonse. 
Elyo aleta Paulo na Sailasi mumwakwe, abapeela ne cakulya balalya. Awe kalinda wa cifungo pamo na ba mu ŋanda yakwe bonse basansamuka nganshi ico basumina muli Lesa.
Cilya bwaca ulucelo, bakaputula wamilandu batuma inkombe kuli kalinda bakonkomesha abati, “Kakula abo bantu, uleke baleya.” 
Awe kalinda afisha aya mashiwi kuli Paulo. Amweba ati, “Bakaputula wamilandu bakonkomesha ukuti mukakule muleya. Kanshi nomba fumeni, mufikepo umutende.” 
Paulo aeba inkombe ati, “Ifwe tuli bena Roma. Batuumine pa lwalala, ukwabula ukutulubulwisha, batuposa na mu cifungo. Elyo nomba balefwaya ukutufumya mu bumfisolo? Awe cakaana! Mubebe bakaputula wamilandu abene bese, ebo bese batufumye.” 
Awe inkombe batumine shaya fisha aya mashiwi kuli bakaputula wamilandu. Cilya baumfwa ukuti Paulo na Sailasi bena Roma, awe umwenso wabekata. 
Bakaputula wamilandu epakwisa balabapapata. Elyo babafumya mu cifungo. Babalomba nokuti bafume mu musumba. 
Ilyo Paulo na Sailasi bafuma mu cifungo, baya ku ŋanda kwa Ludia. Mwa Ludia emo bamonanina na babwananyina. Cilya bapwa ukubeba amashiwi yacikoseleshi, bafuma baya.
Elyo Paulo na Sailasi bapitile mu mishi ya Amfipoli na Apolonia. Bafika na ku musumba wa Tesalonika umwali sinagoga iya Bayuda. 
Paulo aya ku sinagoga, ico efyo abelele ukucita. Elyo pa nshiku she Sabata shitatu, alelanshanya na bantu pa milandu yalembwa mu Malembo Yamushilo. 
Alabalondolwela no kubalanga ukuti Kristu ali nokucula no kushukuka ku bafwa. Paulo alasosa nokuti, “Uyu Yesu ndemushimikilapo, ala e Kristu wine.” 
Awe bamo basumina, balakonka Paulo na Sailasi. Ibumbafye ilikalamba ilya Bagiriki abapetamina Lesa, na banakashi bakankala abengi nabo basumina.
Kanshi Abayuda baikatwa no bufuba. Balonganya ifiwelewele fya bantu ukufuma ku cisankano. Bapanga ibumba, lyaimya ne cimfulunganya mu musumba. Kabili baya sansa iŋanda yakwa Yasoni, ico balefwaya Paulo na Sailasi pakuti babalete kwibumba. 
Lelo ico bashibasangileko, batantanya Yasoni na babwananyina bamo babatwala na kuli bakaputula wamilandu, balepunda abati, “Aba bantu ebaleta icimfulunganya konsefye! Nomba nabesa na muno musumba wesu. 
Bafikila kwa Yasoni. Elyo tabalekonka amafunde yakwa kateeka mukalamba Kesalo. Balesosa nokuti kuli imfumu imbi, ishina lyaiko ni Yesu.” 
Pakumfwa ifi abantu bonse na bakaputula wamilandu basakamana nganshi. 
Elyo bakaputula wamilandu baeba Yasoni na banankwe ukulipila indalama sha cikatila mulandu. Elyo babalekamo.
Cilyafye bwaila ababwananyina batuma Paulo na Sailasi ku Belea. Elyo cilya bafikako baya ku sinagoga iya Bayuda. 
Mu Belea mwena Abayuda bali ne cumfwila ukucila aba ku Tesalonika. Awe bena basampuka nganshi mukupokelela amashiwi yakwa Lesa. Cila bushiku balapituluka mu Malembo Yamushilo, pakumona ngefyo Paulo alelanda fyacishinka. 
Awe Abayuda abengi basumina. Abanakashi bakankala abengi Abagiriki na baume Abagiriki abengi nabo basumina. 
Nomba Abayuda mu Tesalonika baumfwako ukuti Paulo aleshimikila ishiwi lyakwa Lesa na ku Belea. Awe nabo baisako, batampa no kusokawila abantu, mwaba ne cimfulunganya. 
Ababwananyina nabo bwangu bwangu batuma Paulo ku calo ca ku lulamba lwa bemba. Lelo Sailasi na Timote bena bashala mu Belea. 
Abantu abaleshindika Paulo, bamushindika ukufika na ku musumba wa Atensi. Elyo babwelelamo ku Belea. Paulo abakonkomesha nokuti bebe Sailasi na Timote ukuti bendeshe ukuya kuntu ali.
Elyo Paulo alalolela Sailasi na Timote mu Atensi. Ilyo ali mu Atensi, amwene ukuti umusumba waisulamofye utulubi, awe camusakamika nganshi. 
Mu sinagoga alalanshanya na Bayuda na Benafyalo abapetamina Lesa. Lelo mu mansa sha pa cisankano alelanshanyafye cila bushiku no muntu onse uo akumanya. 
Elyo ibumba lya bantu bamo abalekonkelela amano yakwa Epikulo na Sitoiki balabikana ifikansa. Bamo balasosa abati, “Ngoyu muntu cilandelande finshi alefwaya ukusosa?” Bambi balasosa abati, “Ali kwati alelanda pa milungu imbi imbifye.” Ico balelandila ifyo nico Paulo aleshimikila pali Yesu na pa kushukuka kwa bafwa. 
Elyo bamusenda bamutwala na ku cilye baleteka pa lupili lwa Aleopago Balamweba abati, “Tulefwaya ukwishiba ifi fintu fipya ulefunda. 
Pantu ifintu fimo ifyo ulelandapo fyeni kuli ifwe. Kanshi kuti twatemwa ukwishiba umo filolele.” 
Abena Atensi bonse na beni bene abaleikalamo batemwikwa icintu cimo, ukulanshanya no kumfwa ifintu ifipya.
Elyo Paulo aiminina mu cilye ca pa lupili lwa Aleopago. Alasosa ati, “Mwe bena Atensi! Ine nimona ukuti mulapepa nganshi. 
Pantu ilyo naletandala mu musumba wenu, nimona incende isho mupepalapo. Mwenepo no bulambo bumo apo calembwa ukuti, ‘Kuli Lesa Ushaishibikwa.’ Kanshi ico cine mupepa, ico mushaishiba, eco ine nalamulondolwela. 
Lesa uwabumba icalo na fyonse ifyabamo, e Mfumu ya mulu ne calo. Tekala mu matempele ayakuulwa na bantu, 
Lesa takabila nelyo cimo, kanshi takabila nelyo cimo ico abantu bengamubombela. Pantu ni Lesa eupeela abantu ubumi nokuti balepema, eubapeela na fyonsefye. 
Ukufuma ku muntu umofye Lesa apanga imishobo yonse iya bantu, ababika ne mpanga yonse pano isonde lyonse. Umwine wine ewabapimina inshita ne mipaka ya fyalo fyabo. 
Ico Lesa acitila ifi, ni pakuti abantu balemufwaya. Kusuka umo balemufwaya, basuka bamusanga. Kwena kuli cila umo pali ifwe, Lesa taba kutali iyoo. 
Pantu ngefyo umo asosa ati,
Kanshi apo ‘tuli bana bakwa Lesa,’ tatufwile kulatontonkanya ukuti Lesa aba nge cilubi bafundi bapanga mu fyakubasabasa ifya cela ca golide nangu icela ca silifa, nangu ilibwe. 
Kwena Lesa alisuulako kuli ifyo fintu balecita pantu pa nshita iyo tabamwishibe. Lelo ndakai alekonkomesha abantu bonse mpanga yonse ukuti balapile no kupilibuka. 
Pantu Lesa alisala kale ubushiku bwakupingwilamo aba pano isonde bonse no mulinganya. Lesa alisonta no muntu wakuba kaputula wamilandu. Lesa alilanga apabuuta tuutu uyu muntu ku bantu bonse pakumubusha ku bafwa.”
Cilya baumfwa Paulo alanda palwa kubuuka ku bafwa, bamo balamuseka. Bambi balasosa abati, “Pali ici cena tukesa umfwako limbi.” 
Kanshi Paulo epakufuma pa cilye. 
Lelo bamo bena balakonka Paulo, basumina na mu Mfumu. Pali abo, umo ni Dionisi shicilye wa cilye ca pa lupili, Aleopago, no mwanakashi umo ishina lyakwe ni Damali, elyo na bambipo.
Elyo Paulo afumine ku Atensi aile ku Kolinti. 
Mu Kolinti asangamo Umuyuda umo ishina lyakwe ni Akwila, uwafyalilwe ku Ponti. Nao kanshi elyo afuminefye ku Itali no mukashi wakwe Prisila. Pantu kateeka mukalamba wa bena Roma, Kilaudio akonkomeshe ukuti, Abayuda bonse bali nokufuma mu Roma. Paulo epakuyako kukubapempula. 
Paulo ico asanga ukuti balebomba umulimo umo wine nao alebomba, uwakupikula amatenti yakwikalamo, awe aikala nabo. Alabomba nabo. 
Elyo cila bushiku bwe Sabata, aleya ku sinagoga alelanshanya na Bayuda na Bagiriki. Alefwaya ukuti basumine ifyo alebeba.
Cilya Sailasi na Timote bafika ukufuma ku Makedonia, Paulo lyena inshita yonse alaikalilafye ukufunda Abayuda no kupeela bukambone ukuti Yesu e Kristu wine. 
Ilyo balamukaanya, balalanda ne fyamusaalula, Paulo abuula insalu shakwe alabakuntila ulukungu. Alabeba ati, “Mwailofyafye mwe bene, ine nshikwete mulandu! Ukufuma nomba ine nakulayafye ku Benafyalo.” 
Elyo Paulo afuma mu sinagoga, aya na kukwikala no muntu umo uupepa Lesa, ishina lyakwe ni Titio Yusito. Iŋanda yakwe yalifye mupepi na sinagoga. 
Kilisipo umukalamba wa sinagoga, nao asumina mu Mfumu pamo pene na ba mu ŋanda yakwe bonse. Awe na bena Kolinti abengi ilyo baumfwa ifyo Paulo alefunda, basumina no kubatishiwa babatishiwa. 
Ubushiku bumo mu nshita ya bushiku, Imfumu yamonekela Paulo, yalamweba aiti, “Wilatiina, konkanyapofye ukufunda, tauli nakuleka iyoo. 
Ine tuli nobe. Tapali nangu umo uwakukucusha, pantu abantu abengi aba muli uyu musumba bantu bandi.” 
Kanshi Paulo epakwikala mu musumba umwaka umo ne myeshi mutanda, alefunda abantu amashiwi yakwa Lesa. 
Ilyo Galio ali umulashi wa calo ca Akaia, Abayuda balongana baumfwana, baikata Paulo. Bamutwala na ku cilye. 
Balamwebelela abati, “Uyu muntu alesembeleka abantu ukulapepa Lesa mu musango uwapusana na mafunde yesu.” 
Paulo talati atampe no kulanda, Galio asosa ati, “Umfweni mwe Bayuda, nga cakuti apaba ukonaula amafunde nangu ukulufyanya fimo nga kuti nasakamana ukumfwa umulandu wenu. 
Lelo nga kubikanafye ifikansa pa mashiwi na pa mashina, nangu pa mafunde yenu, fyena ifyo kuti mwaumfwana mwe bene. Ine nshifwaya ukuba kaputula wamilandu ya uyo musango.” 
Awe abatamfisha na kunse ya cilye. 
Awe elyo bonse bafukukila Sositeni, umukalamba wa sinagoga, balamupuminafye pa menso ya bashicilye. Galio wena tewakuposako mano nakalya.
Mu Kolinti Paulo aikelemo inshiku ishingi pamo na babwananyina. Elyo abashalikapo, aima aya no bwato ku Siria, ninshi bali na Prisila na Akwila. Mu Kenkrea, ilyo bashilati bafumemo, Paulo abeya ulukuso, pa mulandu wa cilayo alaile kuli Lesa. 
Ilyo bafika mu musumba wa Efeso, Paulo eko asha Prisila na Akwila. Umwine wena aya ku sinagoga alalanshanya na Bayuda. 
Balamulomba ukuti ekale nabo inshiku shimo shimo, lelo akaana. 
Pakuya alabashalikapo ati, “Nkabwela nakabili nga Lesa alefwaya.” Elyo afuma ku Efeso, aya no bwato. 
Ilyo afika ku Kesalia, aya kukuposha ulukuta, elyo aya ku Antioki. 
Mu Antioki aikalamofye inshita inono, elyo afumamo, aya alakoselesha abasambi bonse mu calo ca Galatia na Fulugia.
Umuyuda umo umwina Alekisandilia, ishina lyakwe ni Apolo aishile ku Efeso. Ali uwacenjela nganshi mukulanda. Kabili uwaishibisha nganshi Amalembo Yamushilo. 
Alifundilwe bwino pa mafunde ya Mfumu. Ali uwakalabana nganshi mukulanda na mukufunda fyonse bwino pali Yesu. Lelo kwena aishibefye ulubatisho lwakwa Yoani. 
Elyo atampa ukulalanda ukwabula umwenso mu sinagoga. Cilya Prisila na Akwila baumfwa ifyo alelanda, bamusenda kumwabo. Balamulondolwela bwino inshila Lesa afwaya ukuti abantu balekonka. 
Elyo Apolo alafwaya ukuya ku calo ca Akaia. Ababwananyina ba mu Efeso balamukoselesha, balemba na kalata ku basambi ba mu Kolinti ukuti bamupokelele bwino. Cilya afikako, alayafwilishako abantu abo Lesa mu cikuuku cakwe alengele ukuti basumine muli Yesu. 
Pa mulandu wa kukalabana kwakwe, acimfya Abayuda ilyo balepaashanya pa lwalala. Alebomfya ifyalembwa mu Malembo Yamushilo pakubashinina ukuti, Yesu e Kristu wine.
Ilyo Apolo acili mu Kolinti, Paulo apitile ne nshila ya ku mulundu afika na ku Efeso. Asangako abasambi bamo. 
Alabepusha ati, “Bushe ilyo mwasumine muli Yesu, mwalipokelele Mupashi Wamushilo?” Nabo bamwasuka abati, “Awe ifwe tatwatala atumfwa ukuti kwaliba Mupashi Wamushilo.” 
Elyo Paulo abepusha ati, “Nga kanshi lubatisho nshi mwabatishiwe?” Nabo bayasuka abati, “Lubatisho lwakwa Yoani.” 
Paulo abeba ati, “Ulubatisho lwakwa Yoani, lubatisho lwakulanga ukulapila no kupilibuka. Yoani aleeba abantu ukuti bali nokusumina uwali nokumukonka panuma, emukutila ni Yesu.” 
Bati bomfwe ifi, epakubatishiwa ulubatisho lwa Mfumu Yesu. 
Elyo Paulo abatambalikilapo amaboko, awe Mupashi Wamushilo aisa pali bena. Balanda indimi ishalekana lekana, balasesema na mashiwi yakwa Lesa. 
Aba bantu bali bonse pamo ni cikanga ikumi limo na babili.
Pa myeshi itatu Paulo aleya ku sinagoga, alelanshanya na bantu ukwabula umwenso. Alefwaya ukuti banakile Ubufumu bwakwa Lesa. 
Lelo bamo bali abakosa imitima, bakaana no kusumina. Balalanda ne fyamusaalula pa cinso ca bantu pa Nshila Yesu alanga. Kanshi Paulo afumapo asenda na basambi. Cila bushiku alalanshanya nabo mu ŋanda yakusambililamo iyakwa Turano. 
Alecita ifi ifine pa myaka ibili. Kanshi ici calengele ukuti Abayuda na Bagiriki abaleikala mu calo ca Asia bomfwe amashiwi ya Mfumu.
Lesa alecita ifipeshamano ifyakupapa ku maka apeele Paulo. 
Kanshi abantu balasenda ifitambala ne nsalu balemukumya nafyo, bafitwala ku balwele. Abalwele balapola na bali ne mipashi yakowela yalabafumamo. 
Elyo Abayuda bamo abaleendauka mukufumya imipashi yakowela, nabo baleesha ukulumbula ishina lya Mfumu Yesu, pakuti bafumye imipashi yakowela. Balasosa abati, “Ndekukonkomesha mwishina lya Mfumu Yesu, uo Paulo ashimikila, fumamo.” 
Bamwana Skefa abaume cine lubali e bamo pali abo balecita ifi. Sikefa ali shimapepo mucindami wa Bayuda. 
Lelo umupashi uwakowela wabeba auti, “Yesu nalimwishiba, elyo na Paulo wine nao nalimwishiba. Nga imwe, nimwe bani?” 
Awe umuntu uwawililwe no mupashi uwakowela abafukukila na maka nganshi abacimfya. Abapamaula, abacenaula, babutuka ulubilo ubwamba ukufuma mu ŋanda. 
Cilya Abayuda na Bagiriki abaleikala mu Efeso baumfwa ificitike, awe baikatwa no mwenso. Balalumbanya ne shina lya Mfumu Yesu. 
Abengi pali abo basumine muli Yesu, balailetafye abene, baleyebelela pa lwalala ifintu ifibi bacitile. 
Abengi pali abo abalecita ifyamalele, baleta ifitabo fyabo pamo, elyo bafyocela pa cinso ca bantu bonse. Cilya balonganya pamo imitengo ya fitabo fyonse, cafika ku ndalama sha silifa amakana amakumi yasano (50,000). 
Pa mulandu wa ifi ficitwa fya maka, ishiwi lya Mfumu lyalasalanganinakofye no kubomba na maka.
Ilyo ifi fyati fipite, Paulo apanga ukuya ku Yerusalemu ukupita mu calo ca Makedonia na mu Akaia. Alati, “Nga nafuma ku Yerusalemu, lyena elyo nkaya tandala na ku Roma.” 
Kanshi epakutangisha ku Makedonia abakumwafwako babili, Timote na Elasto. Paulo wena ashala mu calo ca Asia inshiku shinono.
Ni mu nshita ine iyo elyo kwaimine icimfulunganya icikalamba pa mulandu wakukonka Inshila Yesu alanga. 
Kafula wa fyela fya silifa, ishina lyakwe ni Demetrio, alefula ifintu ifya cela ca silifa ifyakupashanya kwitempele lya mulungu uwanakashi Atemi. Muli uyu mulungu, ababomfi balemwenano nganshi. 
Kanshi uyu muntu alonganya ababomfi bakwe, na bambi bonse abakwete imilimo yabo iyapalana no mulimo wakwe. Alabeba ati, “Mwe bantu mwe, namwishiba ukuti ni muli uyu mulimo emo tumwena icuma. 
Nomba mulemona no kuyumfwila ifyo uyu Paulo alecita. Alesosa ukuti, imilungu iyipangwa na bantu, taili imilungu ine ine iyoo. Kabili abantu ba muno Efeso, elyo ni cikangafye na bonse aba mu calo ca Asia, Paulo nabongola, balemumfwila. 
Nomba iciletiinya nici cakuti, umulimo wesu abantu bakausuula. Lelo teici ceka, ne tempele lya mulungu uwanakashi Atemi mukulu nalyo abantu bakalisuula. Elyo no mucinshi bapeela uyu mulungu, uo bapepa mu Asia monse na mwisonde lyonse, ukapwa.”
Abantu cilya baumfwa aya mashiwi bafulwa nganshi. Balapunda abati, “Atemi mukulu wa bena Efeso!” 
Awe icongo ca bantu balepunda cakumana umusumba onse. Awe ibumba lya balepunda lyaikata abantu babili abena Makedonia, Gayo na Alisitako, abaleenda na Paulo. Baya balebatantanya ku cibansa ca fyangalo. 
Paulo alafwaya ukuya kwibumba, lelo abasambi bamulesha. 
Bacilolo bamo aba mu calo ca Asia, nabo batuma inkombe ishakumweba ukuti eya ku cibansa ca fyangalo. 
Kanshi ukulongana kwabo kwalifye ukwa fyongo fyeka fyeka. Abantu bamo balepunda ifi, elyo bambi nabo balesowesha fimbi. Abengi bena tabaishibe neco balonganine. 
Kabinge bamo ico bamona Abayuda balesunkila Alekisanda kuntanshi, bena balatontonkanya ukuti alipo ne fyakulanda. Elyo Alekisanda aimya ukuboko pakuti batalale. Alefwaya ukuti abalondolwele bwino bwino ifyo cili. 
Nomba cilya baishiba ukuti Muyuda, bonse balapunda pa nsa shibili cimo cine baleti, “Atemi mukulu wa bena Efeso!”
Kalemba mukalamba wa musumba asuka atalalika ibumba. Alasosa ati, “Mwe bena Efeso, nga muntu nshi ushaishiba ukuti, umusumba wa Efeso e kalinda we tempele lyakupepelamo Atemi Mukulu? Kabili e kalinda wa cilubi cakwe cilya caponene ukufuma ku mulu? 
Tapali nangu umo uwingakaana ifi fintu. Kanshi imwe tekenifye imitima, mwipupumina mukucita nelyo cimo. 
Aba bantu muletele kuno, tabaibapo nelyo cimo mu matempele. Elyo kabili tabalandapo nangu cimo icamusaalula pali lesa wesu. 
Kanshi Demetrio na babomfi bakwe nga palipo ico umuntu abalufyanya, eko fili ifilye, na balashi eko bali. Kanshi ni ku cilye eko bengatwala umulandu. 
Kumfwa nga palipo fimbi ificilile pali ifyo, ninshi muli nokutwala ku cilye ca bena musumba. 
Pantu pali ifi fyacitika lelo, kuti batupeela umulandu wakucita icimfulunganya. Tapali mulandu wakupangila ici congo conse. Tekuti pabe na cakusosa mukuipokololako.” 
Cilya apwa ukusosa ifi, asalanganya abantu abalongene.
Ilyo ifimfulunganya fyapita, Paulo alonganya abasambi bonse pamo. Alabeba amashiwi yacikoseleshi, elyo abashalikapo, aya na ku calo ca Makedonia. 
Apita mu fifulo ifingi ifya muli cilya calo, alekoselesha abasumina mu mashiwi ayengi. Elyo aya ku Akaia. 
Ku Akaia aikalako imyeshi itatu. Elyo Paulo alafwaya ukuya no bwato ku Siria. Cilya aumfwa ku bantu ukuti Abayuda balemupangila, kanshi epakutila, “Ndi nokubwelelamofye ne nshila yakupita mu Makedonia.” 
Abaile na Paulo ni Sopata mwana Pailusi umwina Belea, na Alisitako na Sekundo abena Tesalonika, na Gayo umwina Debe, na Timote, na Tukiko na Trofimo bena bafumine ku calo ca Asia. 
Aba bena batangilako, balatulolela ku Troa. 
Cilya Inshikunkulu Yakulyamo Imikate Ishatutumuka yapita, na ifwe twafuma ku Filipi no bwato. Panuma ya nshiku shisano, twafika ku Troa, eko twabasanga. Mu Troa, twaikalamo umulungu umo.
Pa bushiku bwakutampa umulungu awe twalongene kukulya Umulalilo wa Mfumu. Elyo Paulo alafunda abantu. Ico ali nokuya ulucelo, awe akonkanyapo ukufunda mpaka cafika pakati ka bushiku. 
Kabili mu muputule wa pamulu umo twalongene mwali ifisaniko ifingi. 
Umulumendo umo ishina lyakwe Yutiko aikele pa windo. Ilyo Paulo acili alelanda, Yutiko alashipula, asuka alala. Cilya alalisha utulo, elyo aponena panshi ukufuma pa muputule wa lupungu lwabutatu. Ilyo bamutola, basanga nafwa. 
Elyo Paulo aikila panshi, afukama apali umulumendo, amufukatila. Alaeba abantu ati, “Mwisakamana iyoo, acili umumi!” 
Elyo Paulo abwelela ku muputule wa pamulu, amokaula umukate, twalalya nokulya. Kabili Paulo akonkanyapo ukulanda inshita ikalamba, bwasuka bwaca. Elyo abasha aya. 
Elyo babuula umulumendo bamutwala kumwabo, abansansa nganshi.
Nomba ifwe twatangila twaya no bwato ku Aso. Pantu Paulo apingwile ati eko mukesa mbuula, ico wena alefwaya ukuyako na makasa. 
Cilya atusanga ku Aso, elyo twamusenda no bwato twaya na ku Mitulene. 
Bwaisaca, kabili twaima no bwato twaya fika na mupepi ne cishi ca Kiosi. Elyo ubushiku bwakonkapo twafika na ku cishi ca Samosi. Kabili mu bwakonkelepo twafika na ku Mileto. 
Paulo elyo apingula ukukanapita ku Efeso, pakukanapwa inshita mu calo ca Asia. Alefwaya ukufika bwangu mu Yerusalemu, ilyo ubushiku bwa Pentekoste tabulafika.
Ilyo Paulo ali mu Mileto elyo atumine amashiwi ku bakalamba ba lukuta mu Efeso ukuti bese bakumane nankwe mu Mileto. 
Ilyo bafika, alabeba ati, “Imwe mwalishiba ifyo naleikala inshita yonse twali na imwe, ukufuma pa bushiku bwakubalilapo ilyo nafikile mu calo ca Asia. 
Nangu Abayuda bancushishe nganshi kufyo balepangila, lelo nalebomba ngo mubomfi wa Mfumu, uwaicefya ne filambapo. 
Mwalishiba nokuti nshatalile nshingashinga nelyo panono ukubila fyonse fyakumwafwilisha. Lelo nalemufunda pa lwalala na mu mayanda yenu. 
Abayuda na Bagiriki bena, bonse nalebakonkomesha ukuti balapile, balukile na kuli Lesa, basumine na muli Yesu, Imfumu yesu. 
Nomba mukukonka ifyo Mupashi alefwaya, ndeya ku Yerusalemu. Nshishibe ne fikaya ncitikilako. 
Ico njishibe cakuti Mupashi Wamushilo alensokako ukuti, icifungo na macushi filendolela. 
Lelo ine ukwenda umumi tacinsakamika iyoo. Icinsakamikafye kupwishishisha ukubomba umulimo Imfumu Yesu yampeela. Umulimo wakuba kambone wa Mbila Nsuma ya cikuuku cakwa Lesa.
“Nomba ninjishiba ukuti, imwe bonse mwebo naleshimikila ifya Bufumu ilyo nalepitana uko muli, tamwakamone nakabili. 
Kanshi mu bushiku bwa lelo ndemweba ukuti umo nga alufya umweo wakwe, ine uyo te mulandu wandi. 
Pantu nalimwebafye bwino bwino fyonse ifyo Lesa afwaya. 
Kanshi muleisunga bwino, mulesunga no mukuni onse Mupashi Wamushilo amupeela ukwangalila. Mube bakacema ba lukuta lwakwa Lesa, ulo umwine ainonkela ku mfwa yakwe. 
Ninjishiba ukuti nga naya, imimbulu iyikali ikamwingilila, elyo tayakapanye mukuni wakwa Kristu. 
Na pali imwe bene pakema bamo, bakalalanda ifyabufi pakuti bongole abasambi, balebakonka. 
Kanshi muleenda abaibukila! Muleibukisha ifyo akasuba no bushiku pa myaka itatu, nalemusokako umo umo ndelila ne filamba.
“Nomba namulubwila mu minwe yakwa Lesa na kwishiwi lyakwe ilyacikuuku. Ili shiwi lyakumwafwilisha no kumupeela ifyabupyani ifyo Lesa apekanishisha abantu abo aisangulwila. 
Ine nshatala nkwatapo ulunkumbwa lwa fyuma nangu indalama sha muntu iyoo. 
Na imwe mwe bene mwalishiba ukuti fyonse ifyo nalekabila pamo pene nabo twaba nabo, nalefibombelafye ne mwine. 
Nalimulanga ukuti tuli nokwafwa imbulwamaka mukubombesha. Tuli nokwibukisha amashiwi ya Mfumu Yesu ayo iyine yasosa aiti, ‘Insansa shaba mukupeela ukucila mukupokelela.’ ”
Cilya Paulo apwa ukulanda, elyo afukama alapepa pamo nabo. 
Awe bonse balalila, balamukumbatila no kumutomona pakumufishapo. 
Nomba icabapeele ubulanda nganshi nico alandile ati, “Tamwakamone nakabili.” Awe baima balamushindika na ku bwato.
Awe twashalikapo abakalamba ba mu Efeso. Elyo twaima no bwato twalungamafye ukucilinganya bemba, twafika na ku cishi ca Kosi. Ubushiku ubwakonkapo twafika na ku cishi ca Rode. Elyo ukufuma ku Rode epakuya ku Patala. 
Ku Patala eko twasangile ubwato bwaleya ku Fonisia. Kanshi ebo twaya nabo. 
Twapita mupepi icakuti twalamona ne cishi ca Saiprasi. Elyo twapitila lubali lwa ku kapinda ka kulyo ka ici cishi, twaya na ku Siria. Ubwato bwesu bwaya shiika mu musumba wa Turi, pantu mu bwato mwali ifipe ifyakupatulamo. 
Mu Turi twasangilemo abasambi. Twaikala nabo umulungu umo. Ico Mupashi abasokolwela, bena balesha Paulo ukuti eya ku Yerusalemu. 
Nomba ilyo inshita yakufumako yafika, twaima twalaya. Awe bonse pamo na bakashi babo na bana batushindika ukufika na kunse ya musumba. Elyo twafukama pa lulamba lwa bemba twalapepa. 
Elyo twashalikanapo, ifwe twaingila mu bwato, bena babwelelamo kumwabo.
Ukufuma ku Turi, twakonkenyepo ubulendo bwesu no bwato, twaya shiika ku Tolemai. Twaposhanya na bamunyinefwe, twaikala nabo ubushiku bumo. 
Bwaisaca twaima, twaya fika na ku Kesalia. Mu Kesalia twafikilila kwa Filipo kabila wa Mbila Nsuma, eko twaikala nankwe. Uyu Filipo, e umo pali balya baume cine lubali abasalilwe mu Yerusalemu. 
Filipo ali na bana abanakashi bane, abashaupwa, bakasesema. 
Cilya twaikalako inshiku shimo shimo, kwaisa kasesema umo ukufuma ku Yudeya, ishina lyakwe ni Agabu. 
Cilya aisa uko tuli, abuula umushipi wakwa Paulo. Aikaka umwine amakasa ne fisansa. Elyo asosa ati, “Mupashi Wamushilo atila ati, ‘Umwine wa uyu mushipi efyo bakamukaka ku Bayuda mu Yerusalemu. Kabili bakamuposa na mu minwe ya Benafyalo.’ ” 
Ilyo twaumfwa ifi, ifwe na bakaya twalapapata Paulo ukuti eya ku Yerusalemu. 
Lelo Paulo wena atwasuka ati, “Bushe cinshi mwalalilishikila no kuntompola umutima? Ala ine ndifye uwaiteyanya tekukukakwafye mu Yerusalemu, lelo no kufwila pa mulandu wa Mfumu Yesu.” 
Awe twafilwa ukumunasha. Twaikalafye tondolo twati, “Ifyo Imfumu ilefwaya naficitike.”
Ilyo papita inshiku shimo shimo, elyo twalonga ifipe fyesu, twaya na ku Yerusalemu. 
Pakuya, twaya na basambi bamo abena Kesalia. Batutwala ku ŋanda kwa Nasoni, uko twali nokulaikala. Uyu ali umwina Saiprasi kabili umusambi wakale na kale.
Ilyo twafikile mu Yerusalemu, ababwananyina batusekelela ne nsansa nganshi. 
Bwaisaca twaya pamo na Paulo kukupempula Yakobo. Eko twasanga na bakalamba bonse. 
Awe Paulo alabaposhapo bonse. Elyo alabalondolwela fyonse ifyo Lesa acitile ku Benafyalo pa mulandu wa kubomba kwakwe. 
Nabo cilya baumfwa ifi, balalumbanya Lesa. Elyo balaeba Paulo abati, “Kanshi wamona we munyinefwe, Abayuda amakana na makana nabasumina mu Mfumu Yesu. Kabili bantu abaikatisha Amafunde yakwa Mose. 
Nomba bonse balyumfwa ukuti iwe ulafunda Abayuda bonse abaikala mu Benafyalo ukukanakonka Amafunde yakwa Mose. Ulabalesha ukusembulula abana babo. Ulabalesha no kukonka intambi sha Ciyuda. 
Kanshi tulecita shani? Pantu ukumfwa kwena baleumfwa ukuti nawisa. 
Kanshi ucite ifyo twalakweba. Tulipo na bantu abaume bane abalaya icilayo kuli Lesa. 
Kanshi kabiye nabo muye sangululwa nabo pamo. Ulipile ne ndalama shakubabeyela imishishi ku mitwe. Lyena bonse baleishiba ukuti ifyo bomfwa pali iwe fyabufi, kabili ulakonka na Mafunde yakwa Mose. 
Lelo abasumina Abenafyalo bena twalibalembela kalata pafyo twapingwile ukuti, tabali nakulyako inama batuula ku tulubi ne nama bashateeta pa mukoshi, nangu ukulyako umulopa, no kutaluka ku bulalelale.”
Kanshi ubushiku ubwakonkapo Paulo epakubuula aba bantu, aisangulula pamo nabo. Elyo aingila mwi Tempele. Alaishibisha abantu ilyo inshita yakusangululwa ikapwa, nelyo cila umo umo ali nokutuula umutuulo.
Ilyo inshiku cine lubali shaya kukupwa, Abayuda bamo aba ku calo ca Asia bamona Paulo mwi Tempele. Aba bantu basokawila ibumba lya bantu, baikata Paulo. 
Balapunda abati, “Mwe bena Israeli, twafweniko! Ala uyu e muntu apitana mpanga yonse, alefunda abantu bonse ukusuula umushobo wesu, Amafunde yakwa Mose ne Tempele. Nomba nakowesha ne Ncende Yamushilo, naingisha Abenafyalo mwi Tempele.” 
Balesosa ifi, ico bamwene Tulofimo umwina Efeso bali na Paulo mu musumba, kanshi balatontonkanya ukuti namuleta na mwi Tempele. 
Awe mu musumba mwabafye icimfulunganya ceka ceka. Abantu balongana baikata Paulo. Balamutintanya, bamufumisha kunse ye Tempele. Elyo apopene baisalako ne fiibi fye Tempele. 
Aba bantu balafwaya ukwipaya Paulo. Elyo amashiwi yafika ku mukalamba wa fita fya bena Roma. Bamweba abati, “Mu Yerusalemu mwabafye icimfulunganya ceka ceka.” 
Nao apopene abuula abakalamba ba fita umwanda umo ne fita, eko babutukila. Cilya abantu bamona umukalamba wa fita ne fita fyakwe, awe baleka ukuma Paulo. 
Elyo umukalamba wa fita aya kuli Paulo amwikata aeba nokuti bamukake iminyololo ibili. Umukalamba wa fita aipusha ati, “Ngoyu muntu nani? Finshi acita?” 
Nomba abantu mwibumba balapundafye, bamo basosa ifi, bambi basosa fimbi. Kanshi ku mulandu wa congo, umukalamba wa fita afilwa ukwishiba icilengele icimfulunganya. Kanshi umukalamba wa fita akonkomesha ifita ukumusenda mu ncende umwikala ifita. 
Cilya bafika pa matabo, ibumba lyacilamo ku bukali, icakuti ifita fyasumbulafye Paulo pakumusenda. 
Bonse abalekonka panuma balepunda ati, “Mwipayeni!”
Kanshi ilyo baleingisha Paulo mu ncende umwikala ifita, Paulo aipusha umukalamba wa fita ati, “Bushe tekuti nandepo cimo na imwe?” Umukalamba wa fita amwasuka ati, “Bushe walishiba ukulanda Icigiriki? 
Bushe iwe tauli ulya mwina Egupto, tapalati papite inshiku ishingi apo waimishe icimfulunganya, waya ne fipondo amakana yane mu matololo?” 
Paulo amwasuka ati, “Ine ndi Muyuda, umwina Taso, umusumba uwalumbuka nganshi mu calo ca Kilikia. Napapata leka nande kuli aba bantu.” 
Awe umukalamba wa fita amusuminisha. Paulo aiminina pa matabo. Aimya no kuboko pakuti abantu baleke icongo. Ilyo baleka icongo, Paulo alabeba mu Cihibulu ati,
“Bamunyinane, na imwe bashifwe, kutikeni kufyo nalamweba ukuti ine nshili na mulandu.” 
Nomba cilya baumfwa uko Paulo alebalandila mu Cihibulu, awe lyena patalalafye tondolo.
Elyo Paulo nao alabeba ati, “Ine ndi Muyuda. Nafyalilwe mu Taso mu calo ca Kilikia. Ukukula kwena nakulile muli uno wine musumba wa Yerusalemu. Kafundisha uwansambilisha ni Gamalieli. Alinsambilisha bwino bwino ukulakonka Amafunde ayo Mose apeele ifikolwe fyesu. Nali uwakalabana nganshi mukubombela Lesa ngefi fine na imwe bonse muli lelo. 
Naleesha no kwipaya abantu abakonka Inshila Yesu alanga. Nalekaka abaume na banakashi no kubaposa mu cifungo. 
Shimapepo mukalamba na bashicilye bonse e bakambone bandi. Kabili aba bene ebampeele amakalata yakutwala kuli bamunyinabo intungulushi sha Bayuda mu Damasiko. Kanshi na ine epakuyako kukuya ikata abena Kristu no kubaleta ku Yerusalemu kukwisa bakanda.”
“Kanshi natile ilyo ndeya napalama ku Damasiko, ninshi ilyo akasuba kafika pakati ka mutwe pa nshita ya 12:00. Awe apopene ulubuuto lwafuma mu mulu, lwasanika ukushinguluka apo ndi. 
Awe nawa panshi. Elyo naumfwa ishiwi lilenjeba aliti, ‘Saulo, Saulo ee, cinshi ico ulencushisha?’ 
Na ine naipusha nati, ‘Niwani we Mfumu?’ Nao anjasuka ati, ‘Nine Yesu uwa ku Nasaleti, neo iwe ulecusha.’ 
Abantu abo twali nabo, ulubuuto lwena balilumwene, lelo ishiwi lya walensosha, lyena tabalyumfwile. 
Na ine naipusha nati, ‘Nga ndecita shani we Mfumu?’ Imfumu epakunjeba ati, ‘Ima akuya mu Damasiko. Emo balaya kweba fyonse ifyo Lesa apekanya ukuti efyo uli nokucita.’ 
Ku mulandu wa kubekesha kwa lulya lubuuto, nasangwike impofu. Abo twali nabo epakunjikata ku minwe bantwala na mu Damasiko.
“Mu Damasiko mwali umuntu umo, ishina lyakwe ni Anania. Ali umuntu uwapetamina Lesa, alenakila na Mafunde yakwa Mose. Kabili na Bayuda bonse mu Damasiko bamucindike nganshi. 
Kanshi Anania epakwisa kuli ine. Aisa iminina apo ndi. Anjeba ati, ‘Saulo, we munyinane akulolesha nakabili!’ Awe pa nshita ine iyo nalalolesha, namumona no kumumona. 
Elyo asosa ati, ‘Lesa wa fikolwe fyesu alikusala pakuti wishibe ifyo alefwaya ukucita. Alikusala nokuti umone Uwakaele, no kumfwa ishiwi lyakwe ilyo alelanda. 
Pantu niwe uli nokuba kambone wakwe ku bantu bonse. Uli nokubeba ifyo umfwile nefyo umwene. 
Nga kanshi finshi ifyo ulepembela? Ale ima, ubatishiwe, ne fyabubifi fyobe fisambike ilyo ulekuuta Imfumu.’
“Elyo nabwelulukila ku Yerusalemu. Ilyo ndi pakupepa mwi Tempele, namona icimonwa. 
Namona Imfumu, ilenjeba aiti, ‘Endesha, fuma bwangu mu Yerusalemu. Pantu abantu muno tabakasumine bukambone bobe pali ine.’ 
Na ine nayasuka nati, ‘We Mfumu, aba bantu balishiba ukuti nine naleya ku masinagoga no kuma abasumina muli iwe no kubaposa mu cifungo. 
Na lilya baleipaya Stefano kambone obe, na ine wine epo nali. Kabili nasuminishe nokuti bamwipaye, nasunga ne nsalu sha balemwipaya.’ 
Lelo Imfumu yanjebele aiti, ‘Kabiyefye, pantu ndekutuma ukutali ku Benafyalo.’ ”
Abantu bonse balekutikafye mpaka ilyo Paulo asosele aya mashiwi ayakuya ku benafyalo. Elyo batampa ukulapundisha nganshi abati, “Mwipayeni! Uyu muntu alingilefye ukufwa!” 
Balapanga icongo nganshi, balepukanya insalu shabo mu mulu, baleulwila no lukungu mu mulu. 
Umukalamba wa fita akonkomesha ifita fyakwe ukwingisha Paulo mu ncende umwikala ifita. Aeba ifita ukuma Paulo ifikoti pakuti alondolole icilengele ukuti abantu balepanga icongo umusango uyu. 
Cilya bamukaka pakuti bamume ifikoti, Paulo aipusha umukalamba wa fita umwanda umo uwaiminine mupepi ati, “Bushe amafunde yalisuminisha ukuma umwina Roma ifikoti ukwabula ukuti bamulubulwishe?” 
Cilya umukalamba wa fita umwanda umo aumfwa ifi, aya ku mukalamba wabo. Amweba ati, “Bushe nawishiba ico ulecita? Uyu muntu, mwina Roma!” 
Kanshi umukalamba wa fita epakuya kuli Paulo amwipusha ati, “Unjebe, bushe uli mwina Roma?” Paulo nao amwasuka ati, “Ee.” 
Umukalamba wa fita ati, “Ine naposele indalama ishingi pakuba umwina Roma.” Paulo amwasuka ati, “Ine nafyalwafye umwina Roma.” 
Awe apopene abantu abali nokumulubulwisha bamutalukako. No mukalamba wa fita nao aikatwa no mwenso, ico aishiba ukuti Paulo mwina Roma, kabili namukaka na mu minyololo.
Kabili ubushiku ubwakonkelepo umukalamba wa fita, ico alefwaya ukwishiba bwino umulandu Abayuda balefwaila ukwipaya Paulo, alimukakwile. Elyo aeba bashimapepo bacindami na bashicilye bonse aba cilye cikalamba ica Bayuda ukulongana. Elyo aleta Paulo amwiminika na mu lwalala.
Paulo alolekesha bashicilye, elyo asosa ati, “Mwe bamunyinane, ukufikafye na lelo ine umutima wandi tausakamikwa pa cintu nelyo cimo pa cinso cakwa Lesa.” 
Elyo Shimapepo mukalamba, Anania aeba abali mupepi na Paulo ukumuma pa kanwa. 
Paulo amweba ati, “Lesa na iwe akakuma, we cibumba cashingulwa ne mpemba we! Wikele kuno kukupingula umulandu wandi ukulingana na Mafunde yakwa Mose kabili wapula mu Mafunde yakwa Mose pakweba ukuti bangume!” 
Elyo abeminine mupepi na Paulo bamweba abati, “Ala, uyu uletuka ni Shimapepo mukalamba wakwa Lesa!” 
Paulo epakwasuka ati, “Mwe bamunyinane, ala nshishibe ukuti ni Shimapepo mukalamba. Pantu calilembwa ukuti, ‘Wilasaalula kateeka wa mushobo obe.’ ” 
Paulo elyo amona ukuti mwibumba bamo Basaduki, bambi nabo Bafalise. Aikatisha ishiwi alaeba icilye ati, “Bamunyinane! Ine ndi Mufalise, na bafyashi bandi Bafalise. Ico bandetele kukulubulula, nico ine nsubila ukuti abafwa bakashukuka!” 
Cilyafye Paulo asosa ifi, apopene Abafalise na Basaduki batampa ukubikana ifikansa. Awe bashicilye bayakanikana pabili. 
Pantu Abasaduki bena batila, “Takwaba kushukuka kwa bafwa, takwaba bamalaika, takwaba na mipashi.” Lelo Abafalise bena balisumina ukuti fyonse fitatu eko fyaba. 
Awe pabuka ne congo icikalamba. Bakafundisha bamafunde bamo aba mu mpuka ya Bafalise nabo baiminamo. Balasosekesha nganshi abati, “Ifwe tatumwene cibi nelyo cimo ico uyu muntu acita. Epali umupashi nangu malaika eumwebele.”
Ifikansa fyasuka fyabipisha icakuti umukalamba wa fita umwenso wamwikata ati, “Balaipaya Paulo.” Kanshi epakutumako ifita ifyakuya fumyako Paulo ku maka, no kumutwala mu ncende umwikala ifita. 
Cilya bwaila, Imfumu yaisa iminina apali Paulo, yamweba aiti, “Ushipefye! Ifi fine walanga mu Yerusalemu ukuti uli kambone wandi, efyo uli nokuba kambone wandi na mu Roma mwine.”
Cilya bwaca Abayuda bamo balilongene mu bumfisolo, balapangana. Balapa no mulapo abati, “Ifwe tatuli nakulya nangu ukunwa nelyo cimo kanofye twatala twaipaya Paulo.” 
Abantu balapile uyu mulapo balicilile amakumi yane. 
Elyo baya kuli bashimapepo bacindami na ku bakalamba. Balabeba abati, “Ifwe natulapa umulapo ukuti tatuli nakulya nelyo cimo kanofye twatala twaipaya Paulo. 
Nomba imwe na bashicilye, mwebe umukalamba wa fita ukuti amuletele Paulo. Mucite kwati mulefwaya ukushininkisha umulandu wakwa Paulo bwino bwino. Ifwe natuiteyanya ukumwipaya ilyo talati afike kuli imwe.”
Lelo umwipwa wakwa Paulo umwaume aumfwako uko balemupangila. Kanshi aya ingila mu ncende yaleikalamo ifita. Ayashimikilako na Paulo ifyo balemupangila! 
Paulo epakwita umo umukalamba wa fita umwanda umo. Amweba ati, “Twala uyu mulumendo ku mukalamba wa fita, alipo na fimo ifyakumweba.” 
Umukalamba wa fita umwanda umo, nao asenda umulumendo amutwala ku mukalamba wa fita. Amweba ati, “Umufungwa Paulo acinjita, elyo anjeba nokuti, ‘Twala uyu mulumendo ku mukalamba wa fita, alipo na fimo ifyakumweba.’ ” 
Umukalamba wa fita aikata umulumendo ku minwe amusenda ukwakuti baba beka. Elyo amwipusha ati, “Finshi ifyo uli nokunjeba?” 
Umulumendo amweba ati, “Abayuda nabomfwana ukuti mailo bakamulomba ukubaletela Paulo ku cilye. Bakacita kwati balefwaya ukushininkisha umulandu wakwa Paulo bwino bwino. 
Mwikabasuminisha, pantu kuli abantu ukucila amakumi yane abakamubelamina. Nabalapa no mulapo abati, ‘Ifwe tatuli nakulya nangu ukunwa nelyo cimo, kanofye twatala twaipaya Paulo.’ Kanshi nabaiteyanya, balelolelafye ukuti ukasuminishe.” 
Umukalamba wa fita aeba umulumendo ati, “Kabiye, nomba tecakwesha ukwebako umuntu ukuti naunshimikilako ifi fintu.”
Elyo umukalamba wa fita aita abakalamba ba fita umwanda umo babili. Alabeba ati, “Pekanyeni ifita imyanda ibili abakuya ku Kesalia. Mupekanishishepo ne fita fya pali bakabalwe amakumi cine lubali, elyo ne fita fisenda amafumo imyanda ibili. Bali nokwima lelo ubushiku pa nshita ya 21:00. 
Bapekanishishe Paulo bakabalwe bamo abakwendelapo. Mukaye mufisha umutende ku mulashi Felikisi.” 
Elyo umukalamba wa fita alemba kalata ati,
“Ine ne Kilaudio Lusia, natuma kalata kuli imwe kanabesa, mwe balashi ba Felikisi. Mwapoleni mukwai. 
Uyu muntu, Abayuda balimwikata, bapene no kumwipaya. Ico naumfwile ukuti mwina Roma, kanshi naileko ne fita fyandi epakuya mupokololako. 
Nalefwaya ukwishiba umulandu ababifishe. Eico namutwalile na ku cilye cabo. 
Naile sanga ukuti uyu muntu takwete mulandu wakuti bamwipailapo nangu ukumuposa mu cifungo. Umulandu walipofye kupusana pa mafunde yabo abene. 
Nomba ico naumfwile ukuti Abayuda balemupangila balefwaya ukumwipaya, eco namutumina kuli imwe. Elyo abo bapeela Paulo umulandu, bena nimbeba ukuleta umulandu kuli imwe.”
Awe ifita fyacita fyonse ngomo mwine bafyebele. Fyasenda Paulo ubushiku, fyaya mufisha ku Antipatili. 
Cilya bwaca, ifita fya pa makasa fyena fyabwelelamo ku cifulo fyafumine. Ifita fya pali bakabalwe fyena fyakonkanyapo ukuya nankwe. 
Cilya fyafika ku Kesalia, ifita fyapeela kalata ku mulashi, fyamutwalila na Paulo. 
Cilya umulashi apwa ukubelenga kalata, aipusha Paulo ati, “Ni ku calo nshi wafuma?” Elyo aumfwa ukuti ni ku Kilikia. 
Aeba Paulo ati, “Abakupeela umulandu nga baisa elyo nkesa umfwa umulandu obe.” Elyo akonkomesha ukuti basunge Paulo mwisano ilyali kale ilyakwa Herodi. Babikeko na bakumulonda.
Cilya papita inshiku shisano, Shimapepo mukalamba Anania aile ku Kesalia na bakalamba, pamo na fundi wa mafunde, ishina lyakwe ni Tetulo. Batwala no mulandu wakwa Paulo ku mulashi Felikisi. 
Elyo baita Paulo. Tetulo atampa no kulondolola umulandu wakwa Paulo ati,
Kabili inshita yonsefye mpanga yonse ifi ifintu filatusansamusha. Kanshi tulemutotela nganshi. 
Nshilefwaya ukumuposela inshita, lelo nabakutike cinono kufyo twalalanda. 
Ifwe natusanga ukuti uyu muntu lisakamika lya muntu. Aleta icimfulunganya konse pano isonde ukuli Abayuda. Kabili e ntungulushi ya mpuka ya bena Nasaleti. 
Kabili alefwaya no kukoweshe Tempele, elyo na ifwe twamwikata. [Twalefwaya ukumupingula ukulinga na mafunde yesu. 
Lelo umukalamba wa fita Lusia aisa mufumyapo ku makafye. 
Elyo Lusia aeba bonse abapeele Paulo umulandu ukuti bakese kuli imwe.] Mumwipushe mwe bene, mulesanga ukuti muli cishinka muli fyonse tulelanda pali uyu muntu.” 
Abayuda nabo basuminisha abati, “Cine cine nifyo fine.”
Elyo umulashi aimya ukuboko alembula Paulo pakuti nao alande. Paulo nao elyo alasosa ati,
Na mwe bene kuti mwaishiba, tekuti cicile pa nshiku ikumi limo na shibili apo nailile kukupepa ku Yerusalemu. 
Abayuda tabansangile ndebikana ifikansa no muntu nelyo umo mwi Tempele, nangu ukusokawila abantu mu masinagoga, nangufye ni mu musumba mwine. 
Elyo tapalifye nangu umo uwingalanda ifyacishinka ifyakuti fyanshinina pali iyo milandu balenjebelela. 
Kwena nasumina ukuti mpepa Lesa wa fikolwe fyesu ukukonka Inshila Yesu alanga, iyo bena baleti, ni mpuka ishili yacine. Lelo ine nalisumina mu Mafunde yakwa Mose na muli fyonse ifyalembwa na bakasesema. 
Pamo pene nga bena, na ine ndetetekela ukuti Lesa akabusha abantu abololoke na babifi ku bafwa. 
Eico kanshi ine lyonse mfwaya ukwenda no mutima uwakaele pa cinso cakwa Lesa na bantu.
“Kwena pa myaka imo imo nalifumine mu Yerusalemu. Nabwelelefye kukuleta ifyabupe ku mushobo wandi ifyakwafwako abalanda, elyo no kulekela Lesa ilambo. 
Ilyo ncili ndecita ifi elyo bansanga mwi Tempele, ninshi elyo napwafye amapepo yakuisangulula. Tamwali ibumba lya bantu, kabili takwali na cimfulunganya. 
Lelo mwali Abayuda bamo ukufuma ku calo ca Asia. Aba ebafwile ukuleta umulandu wandi kuli imwe, kumfwa nga nabakwata umulandu na ine. 
Nangu aba bene bali pano, nabasose umulandu basangile nabifya ilyo naiminine mu cilye cabo. 
Shikanofye ninshi ilyo baiminine pakati kabo naikatishe ishiwi nasosa nati, ‘Ni pa mulandu wa kushukuka kwa bafwa eco ndelubulwila pali imwe lelo.’ ”
Kanshi eico Felikisi uwaishibe bwino ifya pa Nshila Yesu alanga, aisala icilye. Abeba ati, “Umukalamba wa fita Lusia nga aisa, elyo nkesa putula umulandu wenu.” 
Elyo aeba umukalamba wa fita umwanda umo ukuti bali nokulasopa Paulo. Bali nokumona ukuti aleyendela icilingile, elyo na bantu bakwe balemucitila ifyo alekabila.
Cilya papita inshiku shimo shimo, Felikisi aishile no mukashi wakwe Dusila, Umuyuda. Epakweba ukuti bamuletele Paulo. Elyo Felikisi alakutika kufyo Paulo alelanda palwa cisumino muli Kristu Yesu. 
Nomba ilyo Paulo atampa ukulanda palwa kucita ifyo Lesa afwaya, ukuisunga, na pa bushiku bwabupingushi ubuli nokwisa, awe Felikisi umwenso wamwikata. Aeba Paulo ati, “Pa nshita ino bala kabiye, nkakwita nakabili ilyo nkakwata inshita.” 
Kwena pa nshita imo ine Felikisi alesubila ukuti Paulo alamupeelako indalama. Kanshi eico ilingi alemwita no kulalanda nankwe.
Cilya papita imyaka ibili, Pokio Fesito aishile buula amalo ya mulashi Felikisi. Ico Felikisi alefwaya ukuti Abayuda bamutemwe, epakusha Paulo mu cifungo.
Cilyafye papita inshiku shitatu apo afikile mu calo, Fesito aima ku Kesalia, aya na ku Yerusalemu. 
Mu Yerusalemu, bashimapepo bacindami ne ntungulushi sha Bayuda baleta imilandu iyo Paulo abalufyanya. 
Balapapata Fesito ukuti abafweko, abaletele Paulo ku Yerusalemu. Pantu balepekanya ukumubelamina no kumwipaya ilyo alepita mu nshila. 
Fesito abasuka ati, “Paulo asungwa mu cifungo ku Kesalia. Elyo na ine nalaswa mbwelelemo ku Kesalia. 
Kanshi muleke tuye ne ntungulushi shenu shimo ku Kesalia. Elyo kuti baya mupeela umulandu, nga pali ifyo alufyanya.”
Fesito aikelekofye inshiku cine konse konse nangu ikumi limo, elyo aya ku Kesalia. Bwaisaca, aikala na pa cipuna cakuputwilapo imilandu, aeba nokuti balete Paulo. 
Cilya Paulo afika, Abayuda abafumine ku Yerusalemu bamushinguluka. Elyo batampa ukulamubepesha imilandu iyingi, kabili iyikulu, nomba iyabula ukushininkisha. 
Lelo Paulo alaipokololako ati, “Ine nshacitapo nelyo cimo icakonaula amafunde ya Bayuda, nangu umusaalula kwi Tempele, nangu umusaalula kuli kateeka mukalamba Kesalo.” 
Fesito ico alefwaya ukuti Abayuda bamutemwe, aeba Paulo ati, “Bushe ulefwaya ukuya ku Yerusalemu, eko nkaye kulubulwisha pali iyi milandu?” 
Paulo ayasuka ati, “Ine umulandu wandi uli mu cilye cakwa Kesalo, emo bali nokundubulwisha. Nshalufyanya ku Bayuda nelyo cimo, na imwe ico cena namwishibafye bwino. 
Lelo nga nalibifyapo cimo icifwile ukuti banjipailapo, ine nshilekaana kufwa. Lelo imilandu balelanda pali ine nga yabufi, ninshi tapali nangu umo uwingamposa mu minwe yabo. Umulandu wandi uli nokuyafye kuli Kesalo.” 
Fesito epakulanshanya na bashicilye bakwe, elyo aeba Paulo ati, “Ulefwaya ukutwala umulandu obe kuli Kesalo, kanshi uli nokuya kuli Kesalo.”
Pati papite inshiku shimo shimo, imfumu Agilipa na Benike baisa ku Kesalia kukuposha Fesito. 
Cilya baikalako inshiku shimo shimo, Fesito ashimikilako imfumu Agilipa umulandu wakwa Paulo. Amweba ati, “Felikisi asha umuntu umo mu cifungo. 
Ilyo naile ku Yerusalemu, bashimapepo bacindami na bakalamba ba Bayuda baletele imilandu iyingi pali uyu muntu. Balefwaya ukuti mupeele umulandu. 
Lelo ine nabebele nati, ‘Abena Roma tabakwata lutambi lwakulubwila umuntu ku muntu nelyo umo ilyo abalemupeela umulandu tabalamushinina. Elyo uo balepeela umulandu nao ali nokuipokololako mukulandila pa mulandu wakwe.’ 
Kanshi ilyo twaishile nabo kuno, nshapwile ne nshita. Bwaisaca naikala na pa cipuna cakuputwilapo imilandu, naeba nokuti balete Paulo. 
Elyo abamupeele umulandu baiminina, nomba bafilwa ukuleta umulandu nelyo umo uwakuti bamushininapo ngefyo nalesubila. 
Bakwetefye fimo ifyo balebikanapo ifikansa ifya pa mapepo yabo. Elyo na pa muntu umo uwafwile, ishina lyakwe ni Yesu, ico Paulo atila mumi. 
Kanshi nalifililwe ukwishiba icishinka pali uyu mulandu. Eico naipwishe Paulo nga kuti afwaya ukuya ku Yerusalemu pakuti eko bakaye mulubulwisha pali uyu mulandu. 
Lelo Paulo atile, ‘Ine umulandu wandi uli nokuyafye kuli kateeka mukalamba Kesalo, eukandubulwisha.’ Kanshi epakumusunga, nakonkomesha ne fita ifyakumusopa ukufika nelyo nkamutuma kuli Kesalo.” 
Agilipa elyo aeba Fesito ati, “Na ine kuti natemwa ukumumfwa uyu muntu.” Fesito nao ayasuka ati, “Ukamumfwa mailo.”
Bwaisaca Agilipa na Benike baisa nabafwala ifyabufumu na bantu balebawila. Baingila na mu ŋanda yamilandu ninshi bali na bakalamba ba fita na bacindami ba mu musumba. Elyo Fesito aeba ukuti balete Paulo. 
Kabili Fesito alasosa ati, “We mfumu Agilipa na imwe bonse mwe bali muno na ifwe, mwamumona uyu muntu! Abayuda bonse, aba kuno Kesalia na ba ku Yerusalemu baisa kuli ine, balepunda abati, ‘Alingilefye ukufwa!’ 
Lelo ine nshasanga ukuti alicitapo icakuti bamwipailapo. Nomba umwine alanda ukuti umulandu wakwe uli nokuyafye kuli kateeka mukalamba Kesalo. Kanshi na ine eko ndi nokumutuma. 
Lelo ine nshikwetepo cishinka icakuti ningalembela kuli Kesalo pali uyu muntu. Eico namuletela kuli imwe, makamaka kuli imwe mwe mfumu Agilipa. Pakuti na imwe nga mwapituluka bwino bwino mu mulandu wakwe, elyo na ine mone ifyakulemba. 
Pantu ine nimona ukuti tacilungeme ukutuma umuntu wa milandu ukwabula ukulondolola umulandu acita.”
Agilipa elyo aeba Paulo ati, “Kanshi nomba ilandile we mwine.” Paulo elyo aimya ukuboko alalubulula ati, 
“Kanabesa Agilipa! Awe lelo nashuka nganshi pakuti njilandile pa cinso cenu imilandu yonse iyo Abayuda bambepesha. 
Pantu imwe mwalishibafye bwino intambi shonse isha Bayuda ne fikansa babikana. Eico nalomba ukuti muntekele umutima pakumfwa ifyo nalalanda.
“Abayuda bonse balishiba ubumi bwandi ukufuma ku bwaice bwandi. Balishiba na ku kale imyendele yandi mu calo candi na mu Yerusalemu. 
Balinjishiba ukufuma na ku kale. Kabili nga balefwaya kuti banjiminina na bukambone ukuti nali Umufalise, impuka ya bantu abasakamana nganshi ukubaka amafunde ya mipepele yesu ukucila bonse. 
Na nomba ndi mukulubulula pali ico nsubila mu cilayo Lesa alaya ifikolwe fyesu. 
Ni mukutetekela muli ici cilayo ico inko shesu shonse ikumi limo na shibili shipepela Lesa ubwaca no bwaila. Kanshi Kanabesa Mulopwe ni pa cilayo cine ici epo Abayuda bampeelela umulandu. 
Nga kanshi cinshi ico mushingasuminina ukuti Lesa alabusha abafwa?
“Kwena na ine wine kale naletontonkanya ukuti, ndi nokwesha na maka yandi yonse ukulwisha Yesu wa ku Nasaleti. 
Efyo no kucita nalecita mu Yerusalemu. Bashimapepo bacindami ebampeele aya maka. Naleikata abamushilo nalebaposa na mu cifungo. Nelyo balebapingwila ukufwa, na ine wine nalesuminishako. 
Imikufye iyingi nalepitana mu masinagoga ndebakanda, ndebapatikisha no kusuula icisumino cabo. Kabili ico nabakwatile icipyu nganshi, naleya na ku misumba ya Benafyalo kukubacusha.
“Mulandu wa uyu wine mulimo ewalengele ukuti bashimapepo bacindami bampeele ulusa na maka yakuya ku Damasiko. 
Kanshi twali mukuya, ninshi akasuba kafika pakati ka mutwe pa nshita ya 12:00. Elyo Kanabesa Mulopwe, namona ulubuuto ulwabekesha ukucila na kasuba lwafuma ku mulu. Lwasanika ukushinguluka apo ndi pamo nabo twali nabo. 
Bonse twawa panshi. Elyo naumfwa ishiwi lilenjeba mu Cihibulu aliti, ‘Saulo, Saulo cinshi uncushisha? Ala kuti waicena mukupilikita nge ŋombe ili mu minwe yakwa shikulu wakwe.’ 
Na ine naipusha nati, ‘Nga niwe ani we Mfumu?’ Nayo Imfumu yanjasuka aiti, ‘Nine Yesu, neo ucusha. 
Nomba ima, iminina. Namonekela kuli iwe ico nkusalile ukuba umubomfi wandi. Uli nokuba kambone pa fintu wamona lelo na pafyo nkakulanga kuntanshi. 
Nkalakupususha ku bantu ba mushobo obe na ku Benafyalo bene, abo ndekutumako. 
Uli nokuya bashibatula amenso, kubafumya mu mfifi no kubaleta ku lubuuto. Ukabafumya mu minwe yakwa Satana, nokubaleta kuli Lesa. Pakuti nga basumina muli ine, bakabelelwe uluse ku fyabubifi fyabo. Elyo bakashukile no kwikala pamo nabo Lesa aisangulwila.’
“Kanshi we mfumu Agilipa, nalifililwe ukukanabeela ico namwene ukufuma ku mulu. 
Nabalilepo mu Damasiko, elyo mu Yerusalemu na ku ba mu calo conse ica Yudeya, na ku Benafyalo nalebila ukuti bali nokulapila ifyabubifi fyabo no kubwelela kuli Lesa. Bali nokulacita ifintu ifyakulanga ukuti nabalapila no kupilibuka. 
Ni pali uyu mulandu epo Abayuda banjikatile ilyo nali mwi Tempele, bafwaya no kunjipaya. 
Lelo ku maka yakwa Lesa epo ndi na lelo. Njiminine pano kukupeela bukambone bwandi kuli bonse, ku baice na ku bakalamba. Nsosafye ifintu bakasesema na Mose basosele ukuti fili nokucitika. 
‘Nefi fyakutila, Kristu ali nokucula, kabili eukabalilapo ukubuuka ku bafwa, no kuba ulubuuto lwakutungulula Abayuda na Benafyalo.’ ”
Ilyo Paulo acili alelanda aya mashiwi yakuipokololako, Fesito apunda ati, “Paulo, uli shilu! Amasambililo wasambilila yalekupenya!” 
Paulo ayasuka ati, “Awe Mulopwe Fesito nshili shilu. Aya mashiwi nalanda yatuntulu, yacishinka. 
Tekuti ntiine ukulanda ifi fintu ku mfumu Agilipa, pantu yalifishiba. Ninshininkisha ukuti ifi fyonse naifishiba bwino, pantu te mu bumfisolo fyalecitika. 
We mfumu Agilipa, bushe walisumina mu fyalemba bakasesema? Ninjishiba ukuti walisumina!” 
Agilipa aeba Paulo ati, “Bushe ulesubila ukuti mu kashita kacepa ifi, emo winganjalula ukuba umwina Kristu?” 
Paulo amwasuka ati, “Inshita nangu icepe nangu ilepe, ine ndepepa kuli Lesa ukuti imwe bene na bonse abali muno abalekutika kufyo ndelanda lelo, bengaba nga fino ndi, ukufumyakofye iyi minyololo.”
Elyo imfumu Agilipa no mulashi Fesito, na Benike na bantu bonse baima. 
Ilyo bafuma balalanshanya abati, “Uyu muntu tacita mulandu nelyo umo uwakumwipailapo nelyo ukumuposa mu cifungo.” 
Elyo Agilipa aeba Fesito ati, “Uyu muntu akaanalanda ukutwala umulandu wakwe kuli kateeka mukalamba Kesalo nga kuti twamulekamofye.”
Awe basuka bapingula ukuti tuli nokuya no bwato ku Itali. Basontele Yulio umukalamba wa fita umwanda umo ukuti eo aleyangalila Paulo na bambi bamo bafungwa. Uyu Yulio ali wa mu mpuka ya fita iyaleitwa iyakwa Angusto. 
Mu Adilamitimu twaingila mu bwato. Ubu bwato bwali nokushika mu fyabu fya mu misumba ya mu calo ca Asia. Awe twaima twalaya. Twali na Alistako umwina Tesalonika uwa ku calo ca Makedonia. 
Ubushiku ubwakonkapo twafika na ku musumba wa Sidoni. Yulio ico aleumfwila Paulo uluse, amuleka ukuti aye kuli bacibusa bakwe pakuti bamwafwilisheko kufyo alekabila. 
Awe twafuma ku Sidoni twalaya. Nomba ico icimwela calafuma uko tuleya, awe twalakonkafye ululamba lwa cishi ca Saiprasi. 
Elyo twalalanya bemba wabela lubali lwa Kilikia na Pamfulia, twafika na ku cabu ca Mila mu calo ca Likia. 
Umo mwine mu Mila, emo umukalamba wa fita asanga icibwato icafumine ku Alekisandilia, cileya ku Itali. Kanshi emo atuninika.
Pa nshikufye ishingi, twalaya no bwato panono panono. Kabili twayafiwa nganshi mpaka no kufika mupepi ku Nido. Nomba ico umwela wakosa, twafilwa no kulungama intunga twaleyamo, twakonkafye ululamba lwa cishi ca Kiliti uko umwela ushakosele, twapita mupepi na Salumone. 
Twakonka ululamba, lelo twayafiwa nganshi pakufika ku ncende batila, “Ifyabu Fisuma” mupepi no musumba wa Lasea.
Twakokolamo nganshi muli iyi ncende. Ne nshita yakufunga ukulya yapita. Nomba caba cabusanso ukwenda pali bemba. 
Elyo Paulo alabasoka ati, “Mwe bantu, ine namona ukuti twalaibikafye mu busanso kuli ubu bulendo. Ifipe no bwato fikonaika, elyo na ifwe tukafwilamo.” 
Lelo Yulio umukalamba wa fita umwanda umo asuula ku filesosa Paulo, asuminisha amashiwi yakwa kangalila wa bwato na ya mwine wa bwato. 
Lelo kwena icabu cine ca Fyabu Fisuma tacalingile kwikalamo mu nshita yampepo. Eco abengi balefwaila ukufumako no bwato no kwesha ukufika ku Fenikisi pakuti eko baikala mu nshita yampepo. Fenikisi, cabu ca mu cishi ca Kiliti. Ici cabu casalalila lwa ku masamba, ne myela isano ya ku masamba, limo ifuma lwa ku kulyo, limbi ifuma ku kuso.
Awe umwela watampile ukulapuupa panono panono ukufuma ku kapinda ka ku kulyo. Kanshi abantu epakutila natucite ifyo tupekenye ukucita. Awe baimya ne cakulesha ubwato ukulaenda. Elyo twaima twalakonkafye ululamba lwa cishi ca Kiliti. 
Lelo tapalati papite inshita, ku mulundu kwafuma icikuuku icamaka. Cafuma lwa ku kabanga lubali lwa ku kapinda ka ku kuso. 
Icikuuku caisa puma mu bwato, awe twafilwa no kubupindulwila ku mulundu ukulefuma icikuuku. Kanshi twabulekafye bwaya bulesendwa ne cimwela. 
Twasuka twapitila lwa ku kapinda ka kulyo ka ku cishi ca Kauda uko umwela ushakosele. Kwena uku nangu cayafishe, twakoselela twasuka twakakila akabwato pa mulu wa bwato bukalamba. 
Elyo bapisha imyando mwisamba lya bwato no kubukakisha pakuti bwionaika. Nomba, pakulesha ukuti ubwato bwipuma mu filundulundu fya micanga panshi ya menshi, ifyabela lwa ku lulamba lwa calo ca Libia, baisha ifisalu fyakwenseshako ubwato. Baleka ubwato bulesendwafye no mwela. 
Icikuuku naco cakonkanyapofye, bwasuka ubushiku ubwakonkapo batampa ukulaposa ifipe fimo muli bemba. 
Pa bwalenga shitatu abene bene batampa ukuposa muli bemba ifibombelo fimo fimo ifya bwato. 
Pa nshikufye ishingi akasuba ne ntanda te fyakumoneka, lelo icikuuku cena te cakunakako nakalya. Awe ifwe twalufya ne subilo lyonse ilyakupusuka.
Papitafye inshiku ishingi ukwabula ukulya. Paulo epakwiminina alaeba abantu ati, “Mwe bantu, amuŋumfwa nga tatwafumine ku Kiliti. Lyena fyonse ifi nga tapali filubile nangu ukonaika. 
Lelo na nombaline ndemupapata, shipenifye mwinenuka! Pantu tapakafwe nelyo umo, lelo ubwato ebukonaika. 
Pantu lelo ubushiku malaika wakwa Lesa wandi uo mombela, acimonekela. 
Elyo alanjeba ati, ‘Paulo, witiina! Pantu uli nokuya lubulula pa cinso cakwa kateeka mukalamba Kesalo. Kabili Lesa ku luse lwakwe, nabika ubumi bwa bonse abo muli nabo mu bwato mu minwe yobe ukuti peloba nelyo umo.’ 
Kanshi mwe bantu mwe, shipenifye! Pantu ine ninsumina ukuti fyonse fikabafye ngomo malaika anjebele. 
Lelo kwena icimwela ciletusenda no kuya tuposa pa cishi cimo.”
Pa nshiku ikumi limo na shine, icikuuku caletusendafye pali bemba wa Meditelaneani. Elyo ubushiku pakati bacoba wa bwato batampa ukulatontonkanya ukuti capala kwati tuli mupepi na ku mulundu. 
Elyo baponesha mu menshi umwando uo bakakileko icela icafina. Basanga ukuti pashikile imikono amakumi cine lubali na ibili (72). Elyo cilya baendelelako nakabili bapima basanga imikono amakumi yasano na ine (54). 
Kanshi epakutiina abati kuti ubwato bwapuma ku mabwe. Elyo baposa muli bemba ifintu fine ifyakulesha ubwato ukulaenda. Balalomba nokuti buce bwangu. 
Bacoba ba bwato epakwesha ukufyuka mu bwato. Baishisha na kabwato kanono mu menshi. Baba kwati bantu balefwaya ukuya posa pali bemba kuntanshi ya bwato icakulesha ubwato ukulaenda. 
Elyo Paulo alaeba ifita no mukalamba wa fita umwanda umo Yulio ati, “Nga mwaleka bacoba basha ubwato, ninshi teti mupusuke.” 
Kanshi ifita epakuputula imyando na kabwato kaponena mu menshi.
Cilya caba ku macaca, Paulo alapapata bonse ukuti balye icakulya. Alabeba ati, “Inshiku nomba shaba ikumi limo na shine mulakalakafye ukwabula ukulya nelyo cimo. 
Namupapata lyeni icakulya. Muli nokulya nga mukwate umutende. Ala tapakabefye nelyo umo uwakuloba.” 
Cilya asosa ifi, Paulo abuula umukate, atasha Lesa pa cinso cabo. Elyo aumokaula atampa no kulalya. 
Awe bonse epakuikoselesha balya ne cakulya. 
Bonse fwe bali pa bwato, twali imyanda ibili na makumi cine lubali na mutanda (276). 
Cilya bonse twalya twaikuta, elyo balaposa iŋanu muli bemba pakuti ubwato bwangukeko.
Cilya bwaca, bacoba bamona icalo, lelo bafilwa ukucishiba. Elyo bamona apo bemba aya umusonsongela mu mulundu na pa lulamba pali umucanga. Kanshi epakupingushanya ukuti beshe ukushiika pali iyi ncende. 
Epakuputula imyando ya fyakulesha ubwato ukulaenda, fyaponena na muli bemba. Kabili bakakulula ne myando ya nkafi. Elyo babika ne cisalu cakwensesha ubwato kuntanshi, pakuti umwela utunkilishe ubwato kuntanshi. Awe balaya balungama ku lulamba. 
Lelo ubwato bwapuma mu filundulundu fya micanga pesamba lya menshi no bwato bwatika mu micanga. Icipande ca bwato icakuntanshi cafilililwafye ukwenda. Elyo icakunuma naco ku mulandu wa matamba ukupumamo casuka camokaika.
Ifita elyo fyaumfwana ukuti fipaye abafungwa bonse, epali baowa bafika ku mulundu, kabili bafyuka. 
Lelo umukalamba wa fita umwanda umo Yulio, ico alefwaya ukupususha Paulo, abalesha ukucita ifyo. Kabili abeba ati, abo bonse abaishiba ukowa, ebo babalilepo ukuiposa pali bemba, bowe ukuya ku mulundu. 
Abaleshalapo, bamo babukile pa fipampa, bambi pa fipimfya fya bwato. Kanshi ifi efyo bonse twapuswike, twafika na ku mulundu.
Ilyo twapuswike, twafikile ku mulundu, elyo twaishiba ukuti cishi ca Molta. 
Abantu ba pali ici cishi batupokelelafye bwino bwino. Awe imfula yatampa ukuloka, kwaba ne mpepo. Elyo batukosesha umulilo twalaonta. 
Elyo Paulo aya kumbilisha inkuni, akaka ne cifinga. Ashibika na pa mulilo. Cilya insoka yabusungu yaumfwa icikabilila yafuma mu nkuni, yasuma na Paulo ku cisansa. 
Ilyo abantu ba muli ici cishi bamona uko icisoka cilepelela ku cisansa cakwa Paulo, balaebana abati, “Uyu muntu cine cine cipondo. Nangu apusuka ku menshi nomba Lesa talefwaya ukuti ekale umumi.” 
Lelo Paulo akuntila icisoka mu mulilo, ukwabula ukumfwa ubukali. 
Bena balasubila ukuti alafimba nangu ukuti awe panshi afwe no kufwa. Nomba cilya bamona ukuti papita inshita iyikalamba ne cakumucitikila nakalya, lyena bayaluka balatontonkanya no kusosa abati, “Uyu muntu, mulungu!”
Kanshi mupepi napo twali, kwali amabala yakwa Publio, umukalamba uwaleyangalila ici cishi. Awe atupokelelafye bwino. Kabili pa nshiku shitatu atusungafye bwino bwino. 
Wishi wakwa Publio wena ninshi alelefye, ico alwele impepo no kupolomya umulopa. Elyo Paulo aingilamo kukumupempula. Awe amupepelela, amutambalikapo amaboko, amuposha no kumuposha. 
Ilyo Paulo aposha uyu muntu, abantu abalwele muli ici cishi balaisa kuli Paulo, nao alabaposha. 
Abantu nabo batukwatila umucinshi nganshi, nelyo twaleima no bwato, awe batulongelesha fyonse ifyo twalekabila pa bulendo.
Panuma yakupwa imyeshi itatu mu Molta, elyo twaima no bwato ubwaikele mu cabu ca Molta mu nshita yampepo. Ubu bwato bwafumine ku Alekisandilia ubo baleti, “Bampundu.” 
Cilya twafika ku musumba wa Silakusi, awe twalindako inshiku shitatu. 
Ukufuma ku Silakusi twaya fika ku Legimu. Ubushiku ubwakonkapo umwela walapuupa ukufuma ku kapinda ka ku kulyo. Awe mu nshiku shibili twafika na ku Puteoli. 
Mu Puteoli twasangamo ababwananyina, nabo batulomba ukuti twikale nabo umulungu umo. Elyo kabili twaima twaya fika na ku Roma. 
Ababwananyina ba mu Roma cilya baumfwa ukuti tuli mu nshila tuleisa, batukonkela baisa fika na ku cisankano ca Apiya na pa Mayanda ya Beni Yatatu. Paulo cilya abamona, ici camuletela icikoseleshi, alatasha na Lesa.
Ilyo twafikile mu Roma, Paulo bamusuminishe ukuti aleikalila eka umwine, ne cita cimo icakumulonda.
Kabili cilya papita inshiku shitatu, Paulo alonganya intungulushi sha Bayuda. Alabeba ati, “Bamunyinane! Ine nshacitapo nelyo cimo icabipa ku mushobo wesu, nangu ukusuula intambi sha fikolwe fyesu. Lelo mu Yerusalemu balinjikete no kumposa mu minwe ya bena Roma. 
Nabo batile ilyo bandubulwisha, basanga ukuti nshikwete mulandu uwakunjipailapo. Balafwaya no kundekamo. 
Lelo ico Abayuda bakosapo pa mulandu wandi, awe na ine epakutila, kanshi umulandu wandi uli nokuyafye kuli kateeka mukalamba Kesalo. Lelo ine nshakwete mulandu na bantu ba mushobo wandi. 
Eico kanshi nombele ukumonana na imwe no kulanda na imwe. Pantu ndi mu minyololo pa mulandu wa cilayo Lesa alaya abena Israeli.” 
Nabo bamwasuka abati, “Ifwe tatwapokapo kalata ukufuma ku Yudeya pa mulandu obe. Elyo tapaba nelyo umo pali bamunyinefwe uwafuma ku Yudeya no kwisa tushimikila nangu ukulanda icibi nelyo cimo pali iwe. 
Lelo kwena tulefwaya ukumfwa ifyo iwe uletontonkanyapo. Ifwe twalishiba ukuti mpangafye yonse abantu baletila iyi mpuka wabamo tayaba bwino.”
Elyo baumfwana na Paulo ubushiku bwakulongana. Pali ubu bushiku, lyena baisa longana umwaleikala Paulo, bafulilako nganshi. Alabalondolwela pa mulandu wa Bufumu bwakwa Lesa ukufumafye ulucelo mpaka na ku cungulo. Aesha nganshi ukuti beshibe bwino Yesu mu Mafunde yakwa Mose na mu fyalemba bakasesema. 
Bamo bena basuminisha ifyo Paulo alesosa, lelo bambi bena tabasumine iyoo. 
Awe basalangana ukwabula ukusuminishanya, elyo Paulo asosa aya mashiwi ayakutila, “Cine cine Mupashi Wamushilo alilungike ilyo alandile kuli kasesema Esaya ukweba ifikolwe fyesu ati,
 ‘Kabiye kuli aba bantu ubebe auti,
Pantu imitima ya aba bantu yalikutwa,
Paulo alundapo ati, “Kanshi mwishibe nokuti Lesa atumiine Abenafyalo amashiwi yakubapususha. Bena bakayomfwa!”
Empty verse
Pa myaka ibili ituntulu Paulo aleikala mu ŋanda alesonkela. Alesekelelafye bonse abaleisa kukumupempula. 
Alebila pa Bufumu bwakwa Lesa no kufunda pa Mfumu Yesu Kristu ku muntu onse ukwabula umwenso, kabili takwali no wakumulesha.
