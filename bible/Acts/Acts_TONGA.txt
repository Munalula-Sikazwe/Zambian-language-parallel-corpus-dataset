Nomuyandwa ba Teyofilusi,
mane kusikila ciindi naakatolwa kujulu. Pele katanatolwa kujulu, munguzu zya Muuya Uusalala wakalailila batumwa mbaakasala nzibakeelede kucita. 
Naakafwa akubuka wakalitondezya kulimbabo munzila zyaandeene-andeene. Wakalibonya akukanana ambabo zyabwami bwa Leza kwamazuba aali makumi one. 
Alimwi nibakabungene antoomwe, wakabapa mulawo ooyu wakuti, “Mutazwi mu Jelusalemu, pele mulindile cipego eeco Taata ncaakasyomezya, ncindakamwaambila kale. 
Nkaambo Joni wakabbapatizya amaanzi, pele nywebo muyoobbapatizigwa a Muuya Uusalala kwainda mazuba mace buyo.”
Lino batumwa nibakabungene antoomwe a Jesu, bakamubuzya kuti, “O Mwami, sena ciindi ulabweedezya bwami kuli Isilayeli?”
Jesu wakati kulimbabo, “Takuli kwanu kuziba ziindi niziyoocitika, nkaambo zili munguzu zya Taata. 
Pele muyootambula nguzu Muuya Uusalala aakuboola alindinywe, muyooba bakamboni bangu mu Jelusalemu amu Judiya moonse, alimwi amu Samaliya, mane do kumagolelo aanyika.” 
Naakamana kwaamba boobu, wakatolwa kujulu kabalangilide abalo, mpoonya kkumbi lyakamuvumba, taakacili kulibonya pe.
Nkabela kabacilangilide kujulu, mpoonya-mpoonya kwakaima kumbali lyabo baalumi bobilo bakasamide zisani zituba. 
Baalumi aabo bakati kulimbabo, “Nywebo nobamu Galilii mwiimina nzi aawa akulungumana kujulu? Ooyu Jesu watolwa kujulu kuzwa kulindinywe uyooboola alimwi munzila njiyonya eeyi njimwamubona kaya kujulu.”
Lino batumwa bakabweeda ku Jelusalemu kuzwa kucilundu camisamu ya Oliva. Kasinzo kakuzwa ku Jelusalemu kuya kooko kakali kafwiifwi kapati. 
Banjile buyo mu Jelusalemu, bakaya kuŋanda ooko nkobakali kukkala, batumwa aaba bakali ba Pita, Joni, Jemusi, Andulu, Filipo, Tomasi, Baatolomeyo, Mateyo, Jemusi mwana wa Alufayusi, Saimoni munkutwe, a Judasi mwanaa Jemusi umwi. 
Aaba boonse bakalizuunyene mukukomba amoyo omwe, antoomwe a Maliya banyina Jesu, bana bokwabo Jesu, abakaintu bamwi.
Nikwakainda mazuba, kwakaba muswaangano wabasyomi boonse antoomwe bakatisike kumwaanda amakumi obilo. Nkabela Pita wakaima 
wati, “Bakwesu, zyakaleelede kucitika eezyo zyakaamba Malembe kwaamba Judasi. Muuya Uusalala wakaamba kwiindila muli Devedi zyayooyo wakasololela aabo bakajata Jesu. 
Judasi wakali umwi wesu, awalo wakalisalidwe kuti abeleke antoomwe andiswe.” 
(Lino noba Teyofilusi Judasi wakaula muunda amali aayo ngaakajana kuzwa kucibi ncaakacita. Ooko nkwaakawida aansi akufwa waanduka, mane zyoonse zyamwida lyakwe zyakafwasukila aansi. 
Bantu boonse, bakkala mu Jelusalemu bakaamvwa makani aaya, aboobo mumulaka wabo muunda ooyo bakawiita kuti Akelidama, nkokwaamba kuti, “Muunda wabulowa.”)
“Lino cililembedwe mubbuku lya Ntembauzyo kuti,
“Nkaako atusale umwi wakali andiswe ciindi Mwami Jesu naakali aandiswe. 
Kutalikila ciindi Joni naakakambauka makani aalubbapatizyo mane kusikila buzuba Jesu naakatolwa kuzwa kulindiswe akuya kujulu. Ooyo ape bumboni antoomwe andiswe bwakuti Jesu wakabuka kubafu.”
Aboobo bakabanda baalumi bobilo, ba Josefa wali kutegwa Baasabbasi (naa Jusitasi) a Matiyasi. 
Eelyo bakakomba bati, “Mwami, oozi myoyo yabantu boonse, tutondezye naa nguuli wababili aaba ngoosala 
kuti atole mulimo wabutumwa ooyu, mubusena Judasi mbwaakasiya naakaya kubusena bumweelede.” 
Nibakamana kukomba, bakawaala cisolo, eelyo wakasalwa ngu Matiyasi. Lino walo wakayungizigwa kubatumwa bali kkumi aumwi.
Nibwakasika buzuba bwa Pentekosite, boonse basyomi bakalibungene mubusena bomwe. 
Ndilyonya kwakamvwigwa muzunzumina kuzwa kujulu uuli mbuli guwo pati, wakazuzya ŋanda yoonse oomo mobakakkede. 
Mpoonya kwakaboneka kubala mbuli milaka yamulilo, yakakkala ali omwe-omwe wabo. 
Aboobo boonse bakazula Muuya Uusalala, bakatalika kwaambaula mumisyobo iimbi mbubonya mbuli Muuya mbwaakabapa.
Lino kwakali Bajuda bakali mu Jelusalemu, bakomba Leza bakazwa muzisi zyoonse zyandeene-andeene. 
Nkabela niwakamvwigwa muzunzumina ooyu, bantu banji-banji bakabungana. Boonse bakazingwa nkaambo omwe-omwe wabo wakabamvwa basyomi aabo kabaambaula mumusyobo wakwe mwini. 
Bakagambwa akumaninwa maanu bati, “Sena aaba bantu baambaula boobu tabali Bagalilii? 
Ino cacitika ncinzi kuti swebo toonse tubamvwe kabaambaula musyobo wesu-wesu? 
Tobamwi tuzwa kucisi ca Paatiya, bamwi ku Mediya aku Elamu, bamwi bazwa ku Mesopotamiya, ku Judiya, aku Kapadosiya, bamwi bazwa ku Pontusi, ku Asiya, 
bamwi bazwa ku Fuligiya, Pamfiliya, bamwi bazwa ku Ijipiti, muzibaaka zyacisi ca Libya afwiifwi a Sailini, alimwi tobamwi tuli beenzu tuzwa ku Loma. 
Kwakali Bajuda abatobela lukondo lwa Bajuda. Tobamwi tuzwa ku Kiliti aku Alabiya, nikubaboobo toonse twabamvwa kabaamba misyobo yesu, baamba zintu zipati eezyo Leza nzyaakacita!”
Mukugambwa akuzingwa kupati bakali kubuzyanya kuti, “Ino eeci caamba nzi?”
Bamwi bakatalika kuseka kabati, “Taakwe, bantu aaba bakolwa!”
Mpoonya Pita wakaima abamwi batumwanyina bali kkumi aumwi. Eelyo wakatalika kwaamba ajwi pati kunkamu eeyo, wakati, “Nywebo no Bajudama, anywebo nyoonse nomuli mu Jelusalemu, amundiswiilile, mumvwisisye makani aaya ngenjanda kwaamba. 
Aaba bantu tabakoledwe pe mbuli mbomuyeeya, nkaambo cicili cimafumo-fumo. 
Pele eeci ncencico cakaambwa amusinsimi Joweli naakati,
‘Leza wakati, Mumazuba aamamanino,
Iiyi, njootila Muuya wangu ababelesi bangu,
Ndiyoocita zigambya kujulu, azitondezyo ansi aano.
Zuba liyoosiya mbi, awalo mwezi uyoosalala pyu mbuli bulowa,
Lino ooyo uukomba Mwami Leza uyoofutuka!’”
“Nywebo no Baisilayelima, amuswiililisye majwi aaya! Uulya Jesu Munazaleta, wakali mwaalumi ooyo Leza ngwaakatondezya kuti ngonguwe ngwaakasala. Eeci wakacitondezya kwiindila mumilimo mipati, amaleele, zigambya, azitondezyo eezyo Leza nzyaakacita kwiindila mulinguwe. Nywebo lwanu nobeni mulaazi makani aaya, nkaambo akali kucitikila akati kanu. 
Nkabela Leza, mumakanze amuluzibo lwakwe, wakalikoswede kale zyamakani aa Jesu kuti uyooabwa kulindinywe. Aboobo mwakamujaya, nkaambo mwakamupa kuli basizibi kuti bamukankamine aciingano. 
Pele Leza wakamwaangununa kuzwa kumacise aalufu, wakamubusya, nkaambo tiicakali kukonzeka kuti akkalilile kali mwaange mubusena bwabafu. 
Nkaambo mboobu Devedi mbwaakaamba zyanguwe wakati,
Akaambo kaako moyo wangu wabotelwa,
Nkaambo tokooyoondisiya mucikkalilo cabafu.
Wakandizibya nzila zitola kubuumi,
“Nobakwesu, ndiyanda kumukananina kabotu-kabotu zyasikale wesu Devedi. Walo wakafwa akuzikkwa, alimwi cuumbwe cakwe nkocicili asunu. 
Pele mbwaakali musinsimi, wakaziba kuti Leza wakamusyomezya akukonkezya kuti kulunyungu lwakwe kuyoozwa umwi uyooba mwami mbuli nguwe. 
Naakabona ciyooba, wakaamba zyakubuka kwa Munanike wa Leza kuzwa kubafu. Wakati,
Lino Jesu Leza wakamubusya kuzwa kubafu, swebo toonse tuli bakamboni bazeezi. 
Wakalemekwa kulubazu lwalulyo lwa Leza, akutambula Muuya Uusalala kuzwa kuli Leza Wisi, mbubonya mbuli mbwaakamusyomezezye. Eelyo eezi nzyomubwene akumvwa nzipego Jesu nzyaatilila alindiswe. 
Devedi mwini taakwe naakainkide kujulu, nikuba boobo wakati,
Mane nkacite basinkondonyoko kuti babe cilyatilo camaulu aako.’
“Aboobo nywebo no Baisilayeli muzibisye ncobeni kuti nguwenya Jesu uulya ngomwakakankamina aciingano, ngonguwe Leza ngwaakabikkide kuti abe ngo Mwami a Munanike!”
Bamvwe boobu bantu kakabanjila. Bakati kuli Pita akuli bamwi batumwanyina, “Ino tucite buti, nobakwesu?”
Pita wakabaambila kuti, “Amweempe, mubbapatizigwe umwi aumwi wanu muzina lya Jesu Kilisito, kuti zinyonyoono zyanu zilekelelwe, eelyo Leza ulamupa Muuya Uusalala. 
Nkaambo Leza nzyaakasyomezya, wakasyomezya ndinywe abana banu, aboonse bali kulaale, abaabo Mwami Leza mbaita.”
Pita wakakanana majwi aambi manji, wakabacenjezya wati, “Amulivune kucisubulo ceelede bantu babi basunu.”
Bunji bwabo bakazumina makani aakakambauka Pita, nkabela bakabbapatizigwa. Buzuba mbubonya oobo bantu bakayungizigwa kunkamu yabasyomi bakatisike kuzyuulu zyotatwe. 
Ziindi zyoonse aaba bakali kuswaangana kuti bamvwe zyakali kwiisya batumwa. Bakali kukkala mubunyina, bakali kulya akukomba antoomwe.
Bantu boonse bakabona maleele azigambya zinji zyakacita batumwa, bakakankamana. 
Boonse basyomi bakakkalilila antoomwe mubunyina, akwaabana lubono akati kabo. 
Bakali kuuzya lubono lwabo, akwaabanya mali mbubuli mukubula kwaumwi aumwi. 
Buzuba abuzuba bakali kubungana muŋanda ya Leza amoyo omwe, alimwi bakali kutambula Mulalilo mumaanda aabo, akulya zilyo zyabo amyoyo mitete iikondedwe. 
Bakali kulumbaizya Leza akubotezya bantu boonse. Buzuba abuzuba Mwami wakali kuyungizya bamwi bakafutulwa.
Bumwi buzuba Pita a Joni bakaya kuŋanda ya Leza aciindi cakukomba. Zuba lyakaluungide. 
Kumanjililo aaŋanda ya Leza aaitwa kuti “Manjililo Meebesi,” kwakakkede muntu wakali mulema kuzwa kubuzyalwe bwakwe. Mazuba oonse wakali kunyamunwa akuyookkazikwa amanjililo aaya kuti kakumbila cipego kubantu bakali kunjila muŋanda ya Leza. 
Eelyo naakabona Pita a Joni kabayanda kunjila, wakabakumbila kuti bamupe cimwi cintu. 
Nkabela bakamulangisisya, mpoonya Pita wakamwaambila kuti, “Tulange!” 
Aboobo wakabalanga, kayeeya kuti balamupa cimwi cintu. 
Mpawo Pita wakati kulinguwe, “Mali nsijisi, pele ndilakupa eeco ncendijisi. Muzina lya Jesu Kilisito waku Nazaleta ndakwaambila kuti, ‘Enda!’” 
Lino Pita wakamujata kujanza lyalulyo akumwiimika. Mpoonya-mpoonya maulu ango zyamuntu ooyo zyakajana nguzu akupona. 
Wakasotoka akwiima, alimwi wakatalika kweendeenda akunjila aba Pita a Joni muŋanda ya Leza kumwi kaya busotooka akulumbaizya Leza. 
Bantu boonse bakamubona keenda kalumbaizya Leza. 
Nkabela nibakamuziba kuti ngomukumbizi wakali kukkala amanjililo aaŋanda ya Leza, boonse bakakankamana akugambwa kuli zeezyo zyakacitika kulinguwe.
Lino muntu ooyu wakalikakatide kuli ba Pita a Joni. Bantu boonse bakakankamana akuzuzaanina kulimbabo mukkota lyakali kwiitwa kuti ndilya Solomoni. 
Pita naakababona, wakati, “Nywebo no Baisilayelima, ino mugambwa nzi eeci alimwi nkaambo nzi nomutulanga boobu? Sena muyeeya kuti ninguzu zyesu naa mbululami bwesu bwacita kuti mwaalumi ooyu aende? 
Peepe bakwesu, mukucita boobu Leza wamatata ba Abulahamu, Izaka, Jakobo, wapa bulemu kumubelesi wakwe Jesu. Ngonguwe ngumwakaaba kuli basinkondonyina, alimwi mwakamukaka kuli Pilato, nikuba kuti Pilato wakakanzide kuti amwaangunune. 
Jesu wakali muntu mubotu uusalala, pele nywebo mwakamukaka, akwaambila Pilato kuti amwaangunwide mujayi mubusena bwakwe. 
Nkaako mwakajaya Mwini buumi, pele Leza wakamubusya kuzwa kubafu. Lino swebo tuli bakamboni bazeezi. 
Muntu ooyu ngomubwene akuziba wasyoma Jesu, nkaako Jesu wamuponya. Masimpe ndusyomo muli Jesu lwapa kuti muntu ooyu apone ncobeni.
“Lino nobakwesu, ndilizi kuti nywebo abapati banu mwakacita eezi kuli Jesu mukutaziba. 
Pele Leza wakaambilide limwi mubasinsimi boonse kuti Munanike wakwe wakali kweelede kupenga, nkaako wakacitya kuti cibe mbubonya oobo. 
Amweempe lino musandukile kuli Leza, kutegwa zigwisigwe zinyonyoono zyanu. Ndendilyo Leza natikamupe nguzu zipya ciindi aciindi, 
uyoomutumina Munanike uuli ngu Jesu, ngwaakasala nkaambo kanu. 
Walo uleelede kukkala kujulu mane do cikasike ciindi Leza natikacite zintu zyoonse kuba zipya, mbubonya mbwaakaambilizya kaindi mubasinsimi bakwe basalala. 
Mozesi wakaamba kuti, ‘Mwami Leza uyootumina umwi akati kanu kuti abe Musinsimi mbuli ndime. Amukaswiilile kuli zyoonse nzyatikaambe. 
Kufumbwa uutakaswiilili nzyatikaambe musinsimi ooyo, uyoozandulwa kuzwa kubantu ba Leza, nkabela uyoonyonyoonwa.’ 
Kayi basinsimi boonse kutalikila kuli Samuyele, abaabo boonse bakaza musule lyakwe, bakaambilizya zyamakani aamazuba aano. 
Nkaambo zisyomezyo zya Leza nzibakaambilizya basinsimi nzizyanu, nkabela nywebo muli bacizuminano ncaakacita Leza amauso. Mbubuli Leza mbwaakaamba kuli Abulahamu kuti, ‘Kwiindila munyungu yako ndiyoobaleleka bantu boonse bamunyika.’ 
Aboobo Leza wakasala Mubelesi wakwe akumutuma kulindinywe kusaanguna kuti amulekelele akucita kuti umwi aumwi asanduke kuzwa kubusofwaazi bwakwe.”
Ciindi Pita a Joni kabacikanana abantu kwakasika bapaizi, mupati wabalindizi bamuŋanda ya Leza, a Basaduki. 
Aaba bantu bakanyema nkaambo Pita a Joni bakali kwiisya bantu kuti Jesu wakabuka kuzwa kubafu, nkankakaako bafu ncoobayoobuka. 
Lino bakabajata, lino mukuti zuba lyakalibbilide kale bakababikka muntolongo mane kusikila nibwakaca. 
Pele bantu banji bakaswiilila kukambauka kwa Pita a Joni akuzumina. Lino mweelwe wabaalumi basyomi wakatisike kuzyuulu zyosanwe.
Nibwakaca basololi ba Bajuda, bapati bacisi, abamayi ba Mulawo bakabungana mu Jelusalemu. 
Bakabungana bakali ba Anasi mupaizi mupati, Kayafa, Joni, a Alekizandaa, abamwi bakali bamukwasyi wamupaizi mupati. 
Bakaimika batumwa aabo kumbele lyabo, bakatalika kubabuzya kuti, “Ino mwakaucita buti mulimo ooyu? Ninguzu nzi, naa ndizina lyani ndimwakabelesya?”
Eelyo Pita, kazwide Muuya Uusalala, wakabaingula kuti, “Nywebo nobasololi abapati, 
sena mutubuzya amakani aamulimo mubotu wakacitwa kumuntu ooyu mulema ambuli mbwaakaponyezegwa? 
Muleelede kuziba nywebo antoomwe abantu boonse ba Isilayeli kuti, ooyu mwaalumi uliimvwi aano kumbele lyanu kaponede nkaambo kanguzu zyazina lya Jesu Kilisito wa Nazaleta. Ooyo walo uuli ngomwakakankamina aciingano, pele Leza wakamubusya kuzwa kubafu. 
Jesu ngonguwe waambwa mu Malembe kuti,
Lino lufutuko lujanwa mulinguwe alikke, nkaambo taakwe zina limbi munyika Leza ndyaakapa kubantu kuti atufutulile mulindilyo.”
Lino babetesi nibakabona busicamba bwa Pita a Joni bakagambwa, nkaambo bakamvwa kuti bakali bantu buyo tiibakaiide kapati pe. Mpoonya bakaziba kuti bakali basikwiiya ba Jesu. 
Taakwe anibakacili kukonzya kukazya Pita a Joni, nkaambo bakali mubwene muntu ooyo wakaponyezegwa kaimvwi aawo antoomwe ambabo. 
Bakabaambila buyo kuti bazwe munkuta oomo. Mpoonya babetesi aabo bakalivwiya. 
Bakati, “Ino tubacite buti bantu aaba? Nkaambo bantu boonse bakkala mu Jelusalemu balizi kabotu kuti maleele aaya akacitwa ambabo, nkaako tatukonzyi kwaakaka pe. 
Pele kutegwa makani aaya atamwaiki koonse-koonse, atubakonge kuti kabatacaambili muntu naba omwe zyazina lya Jesu.”
Bamane bakabaita akubaambila kuti noliba lili batakaambi nikuba kwiisya limbi zya Jesu. 
Pele ba Pita a Joni bakabaingula kuti, “Nywebo nobeni, amusale naa cintu ciluzi kuli Leza ncicili, kuti swebo tuswiilile ndinywe naa tuswiilile nguwe. 
Swebo tatukonzyi kuleka kwaamba zintu nzitwakamvwa akulibonena tobeni.” 
Eelyo babetesi bakasinizya kwaamba kuti batakaciti oobo alimwi, mpoonya bakabaleka. Tiibakajana kaambo kakubapa cisubulo, mukuti bantu boonse bakali kulumbaizya Leza akaambo kaceeco cakacitika. 
Lino muntu ooyo wakaponyezegwa cakugambya wakalaamyaka iiinda kumakumi one.
Mbubakalekelwa buyo ba Pita a Joni bakabweeda kubeenzinyina, baakubaambila cakabaambila bapaizi basilutwe abapati bacisi. 
Basyomi nibakamvwa makani aayo, bakakomba kuli Leza bati, “O Mwami Leza Ookalenga julu, nyika, lwizi, azyoonse zili mulinzizyo! 
Kwiindila mu Muuya Uusalala wakaamba kuli taata Devedi mubelesi wako, naakati,
Bami baansi aano bakalibambila,
Ncobeni, ba Helodi a Pontiyosi Pilato bakaswaangana mumunzi uuno, antoomwe abamasi alimwi a Baisilayeli, kuti balwane Jesu mubelesi wako uusalala ooyo ngookananika. 
Bakabungana kucita eezyo yebo nzyookakanzide kale kuti uzicite kwiindila munguzu aluyando lwako. 
Lino O Mwami, kobona oobu mbobatukonga, aboobo tuzumizye tobabelesi bako, kwaamba makani aako cabusicamba. 
Kotandabika janza lyako kuti uponye bantu, alimwi upe kuti zigambya amaleele zikacitwe muzina lya Jesu mubelesi wako uusalala.”
Lino nibakamana kukomba, busena aawo mpobakabungene bwakazungaana. Muuya Uusalala wakabanjila boonse, mpoonya bakatalika kwaamba majwi aa Leza cabusicamba.
Nkamu yabasyomi yoonse yakali amoyo omwe amuzeezo omwe. Kwakanyina muntu wakali kwaamba kuti eeci cintu ncicangu endikke, pele umwi aumwi wakali kupa nzyajisi kuti zibe zyankamu yoonse. 
Batumwa bakapa bumboni bwakubuka kwa Mwami Jesu kuzwa kubafu anguzu mpati, alimwi Leza wakali kubaleleka boonse. 
Kwakanyina muntu mulimbabo wakali kubula cimwi cintu pe. Aabo bakajisi myuunda naaba maanda bakali kuzyuuzya akuleta mali aakajanika. 
Mali aayo akali kupegwa kubatumwa, eelyo balo bakali kwaabanya bantu, mbubuli mukubula kwaumwi aumwi.
Lino kwakali muntu umwi, wakali kutegwa Josefa, waciinga ca Levi wakazyalilwa kucisi ca Saipulasi, batumwa ngubakaulika kuti Banabasi, (nkokuti “Sikuyumya-yumya”). 
Awalo mbubonya wakauzya muunda ngwaakajisi, akuleta mali kubatumwa.
Aumwi muntu uutegwa Ananiyasi, amukaintu wakwe Safila, awalo wakauzya lubono lumwi ndwaakajisi. 
Cakupangana amukaintu wakwe, wakasiya mali amwi aalubono akutola amwi kubatumwa. 
Pele naakasika kubatumwa, Pita wakamwaambila kuti, “Ananiyasi, nkaambo nzi ncoozumizya Saatani kuti aendelezye moyo wako boobu, akukucita kuti ubejele Muuya Uusalala nookasisa cipaanzi cimwi camali ngookajana nookauzya lubono lwako? 
Tee kotanaluuzya lubono oolo, lwakali lwako anookaluuzya lwakacili lwako, mali oonse akali aako. Ino kayi wakayeeyela buti mumoyo wako kucita cintu cili boobu? Lino toobejela bantu pe, wabejela Leza!” 
Ananiyasi naakamvwa majwi aaya wakafwa cakwaanzuka. Lino boonse bakamvwa cakacitika, bakayoowa kapati. 
Mpoonya kwakasika bakubusi baputaila mutumba wakwe baakuuzikka.
Nikwakainda ciindi cili mbocibede, mukaintu wa sikwaazwa Ananiyasi wakasika akunjila mwakali oomo batumwa. Ciindi eeci taakazi cakacitide. 
Pita wakati kulinguwe, “Ndaambile baama, sena ooyu ngomweelwe wamali oonse ngomwakajana nimwakauzya lubono lwanu amulumaako?”
Mpoonya Pita wakamwaambila kuti, “Ino nkaambo nzi yebo amulumaako nimwakayeeya kuti musunke Muuya wa Mwami? Bona, bantu bainkide kukuzikka mulumaako mbaaba amulyango, lino balakubweza akukutola ayebo mbubonya!” 
Mpoonya aawo mukaintu ooyo wakawida kumaulu aa Pita akufwa. Eelyo bakubusi aabo bakanjila akujana kuti mukaintu awalo ulifwide. Bakamubweza akuyoomuzikka kumbali amulumaakwe. 
Aboobo mbungano yoonse abamwi bantu buyo bakamvwa makani aaya bakayoowa kapati.
Nzitondezyo zyanguzu azigambya zinji zyakali kucitwa abatumwa akati kabantu. Basyomi boonse bakali kubungana antoomwe mukkota lyakali kwiitwa kuti Solomoni. 
Kunyina uumbi wakasoleka kubasangana watakali musyomi, abalo bantu bamwi bakali kubatembaula.
Nkabela bantu banji-banji baalumi abakaintu abalo bakali kuyungizigwa ku Mwami. 
Akaambo kaako bantu bakali kuleta balwazi banji akubalazika amalo mumbali lyamigwagwa, kutegwa Pita ainda cinziinzimwa cakwe cibagume kuti baponyezegwe. 
Nkabela bantu banji-banji bakasika kuzwa muminzi iizingulukide Jelusalemu. Bakaleta balwazi babo abaabo bakanjidwe myuuya mibi, eelyo boonse bakaponyezegwa.
Lino mupaizi mupati abeenzinyina bakali bankamu ya Basaduki bakaba abbivwe. 
Bakajata batumwa akubabikka muntolongo yabuleya boonse. 
Pele ciindi camasiku kwakasika mungelo wa Leza wakazoojalula milyango yantolongo, wakabagwisya batumwa akubaambila kuti, 
“Kamuya muŋanda ya Leza, mukaambile bantu zintu zyoonse zyabuumi oobu bupya.” 
Batumwa bakaswiilila malailile aaya, kubucedo bakanjila muŋanda ya Leza akutalika kwiisya.
Aabo bakatumwa nibakaakusika bakaakujana kuti batumwa tabamo pe. Bakabweeda kunkuta akuyooamba kuti, 
“Nitwasika kuntolongo twajana kuti milyango yoonse ilijalidwe akukkiigwa kabotu, alimwi twajana abalindizi mbaaba balindila milyango. Pele nitwajalula milyango, twajana mukati taakwe amuntu pe!” 
Lino mupati wabalindizi baŋanda ya Leza antoomwe abapaizi basilutwe nibakamvwa boobo bakagambwa kuti naa ninzi cacitika kubatumwa. 
Mpoonya kwakasika umwi muntu wakabaambila kuti, “Amuswiilile! Baya baalumi mbomwakabikkide muntolongo bali muŋanda ya Leza, baiisya bantu!” 
Nkaako mupati wabalindizi muŋanda ya Leza wakainka abantu bakwe kuyooleta batumwa. Pele tiibakabasungilizya, mukuti bakali kuyoowa kuti bantu balabauma mabwe.
Bakaleta batumwa kunkuta. Eelyo mupaizi mupati wakababuzya wati, 
“Nywebo twakamukasya akumupa mulawo wakuti tamweelede kunooiisya muzina lyamuntu ooyu. Pele amubone ncomwacita! Mwadumya kwiisya kwanu mu Jelusalemu yoonse. Muyanda kuleta lufu lwamuntu ooyu amitwe yesu!” 
Mpawo Pita abatumwa bamwi bakaingula kuti, “Tweelede kuswiilila Leza kwiinda bantu. 
Leza wamatata wakabusya Jesu kuzwa kubafu, ooyo ngomwakajaya nimwakamukankamina aciingano. 
Pele Leza wakamusumpula akumukkazika kululyo lwakwe. Wakamucita kuti abe Musololi a Mufutuli, kuti bantu ba Isilayeli beempe akutambula kulekelelwa kwamilandu yabo. 
Tuli bakamboni bazintu eezi, swebo a Muuya Uusalala uuli ncecipego ncapa Leza kuli baabo bamuswiilila.”
Basinkuta nibakamvwa makani aaya, bakanyema kapati, cakuti bakayanda kubajaya. 
Pele umwi wabo Mufalisi uutegwa Gamaliyeli, mwiiyi wa Mulawo, wakali muntu uulemekwa kapati abantu boonse, wakaima munkuta, walailila kuti batumwa batolwe anze. 
Mpoonya wakaambila basinkutanyina kuti, “No Baisilayelima, amucenjele kuli ceeco ncomuyanda kucita kubantu aaba. 
Mulayeeya kuti kwakali muntu umwi wakali kutegwa Tiyudasi. Ooyu wakali kulikankaizya kuti mmuntu mupati, mane bantu bali myaanda yone bakatalika kumutobela. Pele wakajaigwa, eelyo batobeli bakwe boonse bakamwaika amilimo yakwe yakamana. 
Musule aakooku kwakaza Judasi, Mugalilii. Ooyu wakasika ciindi lyakali kubalwa bantu mucisi. Awalo mbubonya, wakakwela bantu banji kuti bamutobele. Pele awalo wakajaigwa, batobeli bakwe bakamwaika. 
Lino mumakani aaya ngotujisi sunu, ndamwaambila kuti mutabi nimucita cintu kubantu aaba, amubaleke buyo. Nkaambo naa kuti mulimo wabo ooyu wakacitwa abantu, mulabona kuti tuutizwidilile. 
Pele naa kuti kuuzwa kuli Leza, tamukookonzya kubazunda pe, nkaambo mulajana kuti mulwana Leza!”
Eelyo bakabaita batumwa kuti banjile mukati, nkabela bakabakwabbaula akubalailila alimwi kuti tabaceelede kwiisya muzina lya Jesu, mpoonya bakabaleka. 
Batumwa bakazwa munkuta kababoteledwe kapati nkaambo bakalimvwa kuti Leza wakabasala kuti bapenzegwe akaambo kazina lya Jesu. 
Buzuba abuzuba bakali kwiisya akukambauka Mulumbe Mubotu muŋanda ya Leza amumaanda aabantu, kabati Jesu ngo Munanike wa Leza.
Lino mumazuba aayo, basyomi bakali kuya buvula. Kwakali kutamvwana akati ka Bajuda bakali kukanana Cigiliki abaabo bakali kukanana Cijuda. Bacigiliki bakali kutongooka kuti bamukabafu bakuli mbabo tiibakali kulanganyizigwa lyakali kwaabwa zyabupe zya buzuba abuzuba 
Aboobo batumwa bali kkumi ababili bakabunganya nkamu yoonse yabasyomi akuti, “Tacili cibotu kuti swebo tuleke kukambauka Majwi aa Leza tugame kulanga zyabupe. 
Nkaako nobakwesu, amusale baalumi bali ciloba bazizilwe kuti balizwide Muuya Uusalala abusongo, kuti batole mulimo ooyu. 
Pele swebo tulipe kukukomba akukambauka.”
Lino nkamu yoonse yakabotelwa amakani aaya, eelyo bakasala Sitivini, mwaalumi wakazwide lusyomo a Muuya Uusalala, Filipo, Pulokolasi, Nikanoo, Timoni, Palamenasi, a Nikolasi waku Antiyoki, ooyo kaindi wakasandukide akutobela Cijuda katanaba musyomi. 
Lino nkamu yakabaleta baalumi aaba kubatumwa. Batumwa bakabakombela akubabikka maanza.
Lino Majwi aa Leza akamwaika koonse-koonse, awalo mweelwe wabasyomi wakali kuya buvula akukomena mu Jelusalemu. Abalo bapaizi banji bakasyoma.
Lino Sitivini wakali aluse anguzu zya Leza. Wakali kucita maleele azitondezyo zyanguzu akati kabantu. 
Pele bamwi bantu bakamukazya, bakamukatazya bakali bankamu yacikombelo ca Bantu Baangulukide (mbocakali kwiitwa). Bakali Bajuda bazwa kuminzi ya Sailini a Alekizandaliya, alimwi kwakali bamwi bazwa kuzisi zya Silisiya a Asiya. 
Muuya wa Leza wakapa Sitivini busongo bunji cakuti bantu aabo tiibakamuzunda pe. 
Aboobo bakoongelezya bamwi bantu kuti batamikizye Sitivini kuti, “Twakamumvwa kaamba makani aakusampaula Mozesi a Leza!” 
Munzila eeyi bakanyonganya bantu, balupati-pati bacisi, abamayi ba Mulawo. Mpawo bakajata Sitivini akumutola kunkuta. 
Bakaleta bakamboni babeji bakati, “Ooyu muntu lyoonse waamba makani aasampaula ŋanda ya Leza iisalala a Milawo ya Mozesi. 
Nkaambo twakamumvwa kaamba kuti Jesu Munazaleta uyoomwaya ŋanda ya Leza akuyoosandula zilengwa nzyaakatupa Mozesi!” 
Lino boonse aabo bakakkede munkuta bakalangisisya Sitivini akubona kuti busyu bwakwe bwakozyanya abusyu bwamungelo.
Lino mupaizi mupati wakabuzya Sitivini kuti, “Sena eezi nzyamasimpe?”
Sitivini wakaingula kuti, “Nobakwesu anomatata, amuswiilile! Leza wabulemu wakalibonya kuli Taata Abulahamu naakacili kukkala munyika ya Mesopotamiya, katanalongela ku Halani. 
Wakamwaambila kuti, ‘Kosiya mukwasyi wako acisi cako, uye kunyika njetikakutondezye.’ 
Mpoonya Abulahamu wakasiya cisi ca Kalodiya, wainka waakukkala ku Halani. Musule alufu lwawisi, Leza wakalonzya Abulahamu akumuleta mucisi cino ncomukkede sunu. 
Leza taakamupa kanyika nokaceya kuti kabe kakwe kamugeme. Pele wakalimusyomezezye kuti uyoopa nyika eeyi kuli nguwe alunyungu lwakwe, nikuba kuti muciindi eeco taakajisi mwana pe. 
Leza wakati kulinguwe, ‘Balunyungu lwako bayookkala mucisi cimbi ooko nkobayooba bazike akutalelwa kabotu kwamyaka iili myaanda yone.’ 
Alimwi Leza wakati, ‘Pele ndiyoobasubula bantu aabo mbobayoobelekela milimo. Kwaakumana waawo bayoozwa mucisi eeco, bayoondikomba mubusena buno.’ 
Lino Leza wakapa Abulahamu ciyanza cakupalula kuti cibe ncecitondezyo cacizuminano. Aboobo Abulahamu wakapalula Izaka naakaba aamazuba aali lusele, Izaka wakapalula Jakobo, Jakobo wakapalula bana bakwe bali kkumi ababili, bali mbabasikale besu.
“Lino bana ba Jakobo bakafwida Josefa munyina munyono, bakamuuzya kuti akabe muzike mu Ijipiti. Pele Leza wakali aanguwe, 
wakamuvuna kuzwa mumapenzi aakwe oonse. Ciindi Josefa naakalibonya kumbele lya Falo mwami wa Ijipiti, Leza wakamupa busongo akumubotya mumeso aamwami. Aboobo Falo wakacita Josefa kuba mweendelezi wacisi cakwe awaŋanda yakwe. 
Nkabela kwakanjila nzala muzisi zya Ijipiti a Kenani, nzala eeyo yakaleta mapenzi mapati kubantu. Basikale besu tiibakali kukonzya kujana cakulya. 
Jakobo naakamvwa kuti mu Ijipiti muli kulya, wakabatuma ku Ijipiti mulweendo lwabo lutaanzi. 
Lino mulweendo lwabili, Josefa wakalizibya kubana bokwabo, amane wazibya Falo zyambabo. 
Josefa wakatumizya jwi kuli Jakobo wisi kuti aboole ku Ijipiti abana bakwe. Eeco ciindi Jakobo wakajisi bantu basika kumakumi aali ciloba abantu bosanwe. 
Nkabela Jakobo wakaya ku Ijipiti ooko nkwaakaakufwida walo abasikale besu. 
Mitumba yabo yakatolwa ku Syikemu, nkoyakaakuzikkilwa muzyuumbwe nzyaakaula Abulahamu amali kuzwa kuciinga ca Hamoo.
“Lino ciindi nicakaswena aafwiifwi cakubamba cisyomezyo Leza ncaakapa Abulahamu, bantu besu bakavula kapati mu Ijipiti. 
Kunze akooku kwakaba mwami uumbi watakazi Josefa. 
Mwami ooyo wakacenga akubabeda aalunya bantu besu. Wakali kusungilizya bamatumbu batwana tuvwanda kuti kabatusowa kuti tufwe. 
Eeco nceciindi Mozesi ncaakazyalwa. Wakali mwana mubotu kapati, wakakkala akulelwa abanyina myezi yotatwe, 
naakagwisigwa, mwana musimbi wa Falo wakamubweza akumulela mbuli mwanaakwe. 
Aboobo Mozesi wakaiya busongo bwa Baijipiti, nkabela milimo yakwe amajwi akali mapati.
“Ciindi Mozesi naakaba aamyaka iili makumi one, wakayeeya kuyooswaya Baisilayelinyina. 
Nkabela wakabona umwi wabo kapenzegwa a Muijipiti. Aboobo wakaya kukugwasya Muisilayelinyina, wakajaya Muijipiti ooyo. 
Nkaambo wakali kuyeeya kuti munzila eeyi bantu bokwabo balaziba kuti Leza wamubelesya kuti abafutule. Pele taakwe nibakaziba. 
Nibwakaca Mozesi wakabona Baisilayeli bobilo kabalwana mulicabo. Wakatisole kubavuna, wakabaambila kuti, ‘Akaka basa, muli babunyina, ino mulwanina nzi?’ 
Ooyo wakatalikide mweenzinyina wakasika akutonka Mozesi wati, ‘Nguni wakakubikka kuti ube musololi uutubeteka? 
Sena uyanda kundijaya mbubonya mbuli mbookajaya Muijipiti uulya jilo?’ 
Amvwe boobo Mozesi, wakatijila ku Midiyani. Ooko nkwaakaakukkala, wakaakuzyala bana balombe bobilo.
“Nikwakainda myaka iili makumi one, mungelo wakalibonya kuli Mozesi muciteyo ciyaka mulilo munkanda aafwiifwi acilundu ca Sinai. 
Mozesi wakagambwa naakabona ceeci, eelyo wakaswena kuciteyo kuti acilangisisye. Mpoonya wakamvwa jwi lya Mwami liti, 
‘Ndime Leza wabasikale benu, ba Abulahamu, Izaka, a Jakobo.’ Mozesi wakakankama wayoowa, cakuti taakwe anaakasoleka kulanga ooko. 
Mpawo Mwami wakati kulinguwe, ‘Kogwisya ndyasyo, nkaambo aawo mpoimvwi mpaabusena busalala. 
Ncobeni, ndalanga mapenzi aapenga bantu bangu mu Ijipiti. Ndakuswiilila kutongooka kwabo, lino ndaboola kuti mbavune. Fwambaana, ndikutume ku Ijipiti.’
“Ooyu ngo Mozesi ngobakakakide Baisilayeli nibakati, ‘Nguni wakakubikka kuti ube musololi uutubeteka?’ Ngonguwe Leza ngwaakatuma kuti abe musololi amufutuli. Mungelo ngwaakabona kuciteyo ciyaka nguwakamugwasya. 
Mozesi wakabasolweda bantu kuzwa mu Ijipiti. Wakali kucita maleele azitondezyo zigambya mu Ijipiti, mu Lwizi Lusalala, amunkanda mane kusikila myaka iili makumi one. 
Mozesi ngonguwe wakaambila Baisilayeli kuti, ‘Leza uyootumina umwi akati kanu kuti abe Musinsimi mbuli ndime.’ 
Mozesi wakali aabazyali besu Baisilayeli nibakabungene munkanda. Nguwakali aamungelo ooyo wakaamba kulinguwe acilundu ca Sinai. Ngonguwe wakatambula majwi aapa buumi akwaaleta kulindiswe.
“Pele basikale besu tiibakamuswiilila, bakamukaka, alimwi myoyo yabo yakasukeme kubweedela ku Ijipiti. 
Bakati kuli Aloni, ‘Tucitile baleza batitusolwede, nkaambo tatuzi cakacitika kuli Mozesi ooyo wakatugwisya mu Ijipiti.’ 
Nceciindi eeco nibakabumba cikozyanyo camoombe akupa zipaizyo kulincico. Bakacita pobwe lyakulemeka ncobakalibumbila beni ceeco. 
Nkaako Leza wakabafutatila wakabasiya muzibi zyakukomba nyenyezi zyakujulu, mbubonya mbuli mbokulembedwe mubbuku lyabasinsimi kuti,
Mwakali kukomba leza mupange Moloki anyenyezi ya Lefani.
“Basikale besu bakajisi tente lyacizuminano munkanda. Lyakabambwa mbubonya mbuli Leza mbwaakalailila Mozesi. Lyakabambwa mbubonya mbuli cikozyanyo cakabona Mozesi. 
Basikale besu mbibakatambula tente eeli ndibakeenda aalyo nibakainka a Josyuwa kuyootola cisi camisyobo eeyo Leza njaakabatandila. Lyakakkala ambabo mane kusikila ciindi ca mwami Devedi. 
Leza wafwida Devedi luse. Devedi wakakumbila kuti Leza amuzumizye kuti amuyakile ŋanda iitibe ya Leza uuli ngo Leza wa Jakobo. 
Pele ngu Solomoni wakayaka ŋanda eeyo.
“Nikuba kuti walo Leza Sijulu lyamajulu takkali mumaanda aayakwa abantu, mbuli musinsimi mbwaamba kuti,
‘Mwami Leza wakati, Julu ncecuuno cangu cabwami,
Sena nsili ndime ndakalenga zintu eezi zyoonse?’
“Nywebo nobasicinguni! Nomujisi myoyo iitasanduki! Nomutajisi matwi aaswiilila makani aa Leza! Anywebo mulikozyenye abasikale benu, lyoonse mulakazya Muuya Uusalala. 
Sena kuli musinsimi naba omwe basikale benu ngubatakapenzya? Bakabajaya aabo bakaambilizya zyakusika kwa Uululeme wa Leza. Lino amubone anywebo mwakamwaaba akumujaya. 
Nywebo nimwakatambula Milawo ya Leza yakali kuletwa ansi aano abangelo, pele taakwe nimwakiibamba pe!”
Lino basinkuta nibakamvwa majwi aa Sitivini, bakanyema kapati akutalika kumulumina ntwino cabukali. 
Pele Sitivini, wakazula Muuya Uusalala, mpoonya wakalungumana kujulu akubona bulemu bwa Leza a Jesu kaimvwi kululyo lwa Leza. 
Mpawo wakati, “Ncobeni! Ndabona julu lyajaluka, a Mwanaa Muntu kaimvwi kululyo lwa Leza!”
Ndilyonya bantu aabo bakoongolola ajwi pati, akulisinka mumatwi. Mpoonya-mpoonya boonse antoomwe bakakuumukila kulinguwe. 
Bakamuwaalila kunze lyamunzi akumuuma mabwe. Bakamboni bakapa zibaki zyabo kumwaalumi mukubusi uutegwa Saulu, kuti abalangile. 
Nibakali kumuuna mabwe, Sitivini wakali kukomba akuti, “O Mwami Jesu, tambula muuya wangu!” 
Wakavuntama akoongolola ajwi pati wati, “Mwami, utabapi mulandu acibi eeci!” Naakamana kwaamba boobo wakafwa.
Mbubonya buzuba oobo, mbungano ya Bakilisito yamu Jelusalemu yakatalika kupenzegwa kapati. Aboobo basyomi boonse bakamwaikila mumabazu oonse aa Judiya a Samaliya. Kwakasyaala buyo batumwa balikke mu Jelusalemu. 
Bamwi baalumi basyomi bakazikka Sitivini, bakamulila kapati.
Pele Saulu wakasoleka kuti amwaye akumanizya mbungano. Wakali kuunka kuŋanda aŋanda yabasyomi, akujata baalumi abakaintu akubawaala kuntolongo.
Nkabela aabo bakamwaikide, bakainka koonse-koonse kuya bukambauka Mulumbe Mubotu. 
Filipo wakaya kumunzi mupati waku Samaliya, waakukambauka zya Munanike wa Leza kubantu bankuko. 
Bantu banji nibakamvwa majwi aa Filipo akubona maleele ngaakacita bakamuswiilila. 
Wakagwisya myuuya mibi mubantu, kiikwiila ajwi pati, alimwi bantu banji bakayuminide mibili abakapuutide bakaponyezegwa. 
Aboobo bantu bamumunzi oomo bakakondwa kapati.
Lino mumunzi ooyo mwakali kukkala mwaalumi wali kutegwa Saimoni. Wakali musondi, alimwi wakali kukankamanisya bantu bamu Samaliya. Wakali kulidumaizya lwakwe mwini kuti mmuntu mupati. 
Aboobo bantu boonse bamumunzi ooyo, balupati-pati abantu buyo bakali kumulemeka kapati akumuswiilila. Mane bakali kumulumbaizya kuti, “Muntu ooyu ulijisi nguzu zya Leza uutegwa Mupati.” 
Wakali kubakankamanisya bantu azimpangaliko zyakwe kwaciindi cilamfu mane abalo bakatalikide kumuswiilila. 
Ciindi Filipo naakakambauka Mulumbe Mubotu waamba zyabwami bwa Leza azya Jesu Kilisito, bantu banji bakasyoma akubbapatizigwa, baalumi abakaintu. 
Awalo Saimoni lwakwe wakasyoma, naakamana kubbapatizigwa wakali kukkala antoomwe a Filipo. Wakagambwa naakabona maleele azitondezyo zipati zyakali kucitwa a Filipo.
Batumwa bakali mu Jelusalemu bakamvwa kuti abalo bantu bamu Samaliya batambula majwi aa Leza, mpawo bakatuma ba Pita a Joni kuya nkuko. 
Lino nibakaakusika ooko, bakaakukombela basyomi kutegwa batambule Muuya Uusalala. 
Nkaambo Muuya Uusalala taakanasika amuntu naba omwe wabo, nikuba kuti bakabbapatizigwa muzina lya Mwami Jesu. 
Ba Pita a Joni bakabikka maanza aabo alimbabo, mpoonya bakatambula Muuya Uusalala.
Lino Saimoni wakali musondi uulya naakabona kuti Muuya wakapegwa kubantu batumwa nibakabikka maanza alimbabo. Wakayanda kubapa mali ba Pita a Joni. 
Wakabaambila kuti, “Amundipe nguzu eezi ambebo kutegwa kufumbwa muntu ngundabikka maanza atambule Muuya Uusalala.”
Pele Pita wakamwiingula kuti, “Kofwa amali aako! Sena uyeeya kuti inga cipego ca Leza caulwa amali! 
Tokwe lubazu niciba caabilo mumulimo wesu nkaambo kakuti moyo wako tuululeme kuli Leza. 
Uleelede kweempa nkaambo kacibi eeci ncoyeeya. Ukombe ku Mwami kuti ambweni inga wakulekelela. 
Nkaambo ndabona kuti uli muntu uuzwide bbivwe, uli mwaange wacibi.”
Aboobo Saimoni wakaambila ba Pita a Joni kuti, “Akaka, amundikombele ndinywe ku Mwami kuti kutabi niciba comwe camakani aaya ngimwandaambila citicitike kulindime.”
Lino nibakamana kwaambilizya bumboni akwaamba majwi aa Mwami, ba Pita a Joni bakabweeda ku Jelusalemu. Kabaya, bakali kuya bukambauka Makani Mabotu muminzi minji yamucisi ca Samaliya.
Lino mungelo wa Mwami wakaambila Filipo kuti, “Libambile, uye kumugwagwa uuli kumusanza, uuzwida ku Jelusalemu kuya ku Gaza.” Mugwagwa ooyu tuucibelesegwi sunu. 
Aboobo Filipo wakalibambila wakainka. Lino kwakali Muitiyopiya umwi wakali muntu mupati, wabulemu. Muntu ooyu wakapedwe nguzu mpati zyakubamba lubono lwa Kandasi, mwami mukaintu wacisi ca Itiyopiya. Wakali kuzwida ku Jelusalemu kukukomba Leza akubweeda kumunzi wakwe. 
Wakalitantide munkalaki kumwi uya bubala bbuku lyamusinsimi Izaya. 
Mpawo Muuya Uusalala wakaambila Filipo kuti, “Koya aafwiifwi ankalaki iilya.” 
Filipo naakaswena, wakamvwa muntu ooyo kabala bbuku lyamusinsimi Izaya, mpawo wakamubuzya kuti, “Sena mulimvwide ncaamba makani aayo ngomubala?”
Ooyo muntu wakaingula kuti, “Peepe, nsyaamvwide, ccita kwaba muntu uundipandulwida.” Mpoonya wakakumbila Filipo kuti atante akuzookkala anguwe munkalaki. 
Cibalo ca Malembe ncaakali kuya bubala nceeci,
Wakabombezegwa alimwi taakabetekwa bweelede.
Mpoonya muntu mulemu ooyo wakati kuli Filipo, “Amundipandulwide, ino ooyu musinsimi waamba zyani mumakani aaya? Sena ulyaamba lwakwe mwini naa waamba muntu uumbi?” 
Filipo wakatalika amakani aacibalo eeci nciconya, wakamwaambila zya Mulumbe Mubotu wa Jesu. 
Kabaya bweenda mumugwagwa, bakasika kubusena bwakajisi maanzi. Mpoonya muntu ooyo wakati, “Amubone ngaaya maanzi. Ino ncinzi cicindikasya kubbapatizigwa?”
Filipo wakaingula kuti, “Mulakonzya kubbapatizigwa kuti kamusyoma amoyo woonse.”
Muntu wakaimika nkalaki yakwe, lino boonse bobilo, Filipo anguwe, bakanjila mumaanzi, mpoonya Filipo wakamubbapatizya. 
Nibakazwa mumaanzi, Muuya wa Mwami wakatola Filipo. Muntu ooyo taakamubona limbi pe. Muntu ooyo wakaya mulweendo lwakwe kaboteledwe kapati. 
Lino Filipo wakaakulijana kumunzi wa Azotusi. Ooko wakali kuya bukambauka Mulumbe Mubotu muminzi mane waakusika ku Sizaliya.
Kuciindi eeco Saulu wakali kupezya baccilili ba Mwami akukanza kubajaya. Wakainka kumupaizi mupati 
kuyookumbila magwalo aamuzumizya kuti ainke kuzikombelo zya Bajuda zili ku Damasikasi. Wakali kuyanda kuti naa waakujana batobela Nzila ya Mwami Jesu akabajate akubaanga boonse, baalumi abakaintu, abalete ku Jelusalemu.
Lino naakasika aafwiifwi amunzi wa Damasikasi, mumuni uuzwa kujulu wakamumwekela. 
Mpoonya wakawida ansi, aawo wakamvwa jwi lyakati, “Saulu, Saulu! Undipenzezya nzi?”
Saulu wakabuzya kuti, “Ino nduweni Simalelaangu?”
Nyamuka, njila mumunzi, oomo uyooambilwa zyoonse nzyoelede kucita.”
Baalumi bakali kweenda aa Saulu, bakabwelemana buyo, babula acakwaamba. Kwalo jwi bakalimvwa, pele taakwe muntu ngubakabona. 
Saulu wakanyamuka, wakasola kuti alange pele taakali kukonzya kubona abuniini pe. Aboobo beenzinyina bakamujatilila kujanza akumunjizya mumunzi wa Damasikasi. 
Kwakainda mazuba otatwe kataboni pe, alimwi kwaciindi eeco taakali kulya nikuba kunywa.
Mumunzi wa Damasikasi, mwakali kukkala musyomi wakali kutegwa Ananiyasi. Mwaalumi ooyu wakabona cilengaano. Mucilengaano eeco Mwami wakamwiita wati, “Ananiyasi!”
Mpoonya Mwami wakati, “Libambile uunke kumugwagwa wiitwa kuti, ‘Mugwagwa wiimvwi nci.’ Ukainke kuŋanda ya Judasi, ukabuzye muntu uuzwa ku Taasosi uutegwa Saulu. Muntu ooyo ulakomba. 
Eelyo mucilengaano Saulu wakabona mwaalumi uutegwa Ananiyasi kanjila muŋanda akubikka maanza aalinguwe kuti amubonye alimwi.”
Ananiyasi wakati, “Mwami, bantu banji bakandaambila makani aamuntu ooyu, mbuli mbwacita zintu zinji zibi kubantu bako bali mu Jelusalemu. 
Lino ngooyu waza okuno ku Damasikasi anguzu nzyaakapegwa abapaizi basilutwe kuti azoojate baabo boonse batembaula zina lyako.”
Pele Mwami wakati kulinguwe, “Koya buyo, nkaambo ndamusala kuti andimanine milimo, azibye zina lyangu kuli bamasi, kubami, akubantu Baisilayeli. 
Alimwi mebo ndemwini njoomutondezya zintu zyoonse nzyeelede kupenga akaambo kangu.”
Aboobo Ananiyasi wakainka akuyoonjila muŋanda, waakubikka maanza aakwe aali Saulu, akwaamba kuti, “Saulu mukwesu, Mwami wandituma, Jesu lwakwe mwini, ooyo ngookabona munzila nookali kuza kokuno. Wandituma kuti yebo ubone, alimwi kuti uzuzigwe a Muuya Uusalala.” 
Mpoonya aawo kwakazwa zintu zili mbuli makwa aanswi kumeso aa Saulu, eelyo wakakonzya kubona alimwi. Wakaima, wabbapatizigwa. 
Nkabela naakalya, wakaba aanguzu alimwi.
Mpoonya wakanjila muzikombelo zya Bajuda akutalika kukambauka makani aa Jesu. Wakali kwaamba kuti, “Jesu ngo Mwanaa Leza ncobeni.”
Boonse bakamumvwa bakagambwa akubuzya kuti, “Teensi ngomwaalumi wakali kujaya basyomi bamu Jelusalemu ooyu na? Sena taakaboolela kuzoojata basyomi akubatola kubapaizi basilutwe?”
Pele kukambauka kwa Saulu kwakaba kwanguzu mpati, wakagambya Bajuda bakali kukkala mu Damasikasi naakabatondezya bumboni bwakuti, “Jesu ngo Munanike wa Leza.”
Lino nikwakainda mazuba manji, bapati ba Bajuda bakali bunga-bunga kuti babambe makani aakuti bajaye Saulu. 
Saulu wakaambilwa zyamakanze aabo mabi aaya. Bantu aabo bakali kulindilila amilyango yamunzi sikati amasiku kuti bamubona bamujaye. 
Lino bumwi buzuba masiku basikwiiya ba Saulu bakamubikka mucisuwo cipati ncibakainzya acipulo cabwaanda baciselusya ansi anze. 
Ciindi Saulu naakaya ku Jelusalemu, wakasoleka kuti asangane abasyomi bankuko, pele balo taakwe nibakamuzumina kuti musyomi awalo pe. Bakali kumuyoowa. 
Lino mwaalumi umwi uutegwa Banabasi wakatola Saulu kubatumwa. Wakabapandulwida mbuli Saulu mbwaakabona Mwami mumugwagwa, ambuli Mwami mbwaakaambaula kulinguwe. Alimwi wakabapandulwida mbuli Saulu mbwaakakambauka muzina lya Jesu cabusicamba mu Damasikasi. 
Lino Saulu wakakkala ambabo alimwi wakeendeenda mu Jelusalemu moonse kaya bukambauka muzina lya Mwami cabusicamba. 
Wakaamba akukazyanya a Bajuda bakanana Cigiliki, pele balo bakayanda kuti bamujaye. 
Basyominyina nibakamvwa boobo, bakatola Saulu ku Sizaliya akuyoomutumya ku Taasosi.
Ciindi eeco mbungano zyabasyomi mumabazu oonse aa Judiya, Galilii, a Samaliya, zyakali muluumuno. Zyakalikkalikide akuyumizigwa a Muuya Uusalala, nkaako bantu banji balemeka Mwami bakayungizigwa.
Pita naakali kuya bweendeenda mumabazu aandeene-andeene, wakaakusikilizya akubasyomi bakali kukkala mumunzi wa Lida. 
Ooko wakaakujana mwaalumi wakali kutegwa Eneyasi. Muntu ooyu wakayuminide mubili nkaako taakali kukonzya kubuka abulo kwamyaka iili lusele. 
Pita wakati kulinguwe, “Eneyasi, Jesu Kilisito wakuponya. Nyamuka uvunge kasasa kako.” Mpoonya Eneyasi wakanyamuka. 
Lino bantu boonse, bakalikukkala mu Lida amu Syeloni, nibakabona Eneyasi bakasandukila ku Mwami.
Mumunzi wa Jopa mwakali kukkala mukaintu musyomi wakali kutegwa Tabita. (Mu Cigiliki utegwa Dokasi, nkokuti mbaambi.) Mukaintu ooyu wakapa ciindi cakwe coonse mukucitila bantu milimo mibotu akugwasya bacete. 
Pele ciindi eeco wakaciswa akufwa. Mutumba wakwe bakuusanzya akuubikka muŋanda yamujulu. 
Munzi wa Lida wakali munsi-munsi a Jopa. Basyomi bamu Jopa nibakamvwa kuti Pita mwali mu Lida, bakatuma baalumi bobilo amakani aamba kuti, “Twakomba amuboole kulindiswe.” 
Mpoonya Pita wakalibambila akuunka aabo. Naakasika ooko, bakamutola muŋanda yamujulu. Bamukabafu bakali kugwasigwa a Dokasi, bakabungana bazinguluka Pita. Bakali kulila akumutondezya zisani azibaki zyaakalukide Dokasi naakacili muumi. 
Pita wakabakumbila kuti bazwide anze, mpoonya wakavuntama akukomba. Eelyo wakacengulukila kumutumba wati, “Tabita, buka!” Mpoonya Tabita wakalanga, naakabona Pita, wakabuka wakkala. 
Pita wakatambika janza lyakwe, wajata Tabita kujanza akumwiimika. Eelyo wakaita basyomi abamukabafu, wabapa kali muumi. 
Makani aaya akamwaika mu Jopa moonse, nkaako abantu banji bakasyoma mu Mwami. 
Pita wakakkala mazuba manji mu Jopa, wakasikilide kwa Saimoni musuki wamasalu.
Kwakali muntu umwi mucisi ca Sizaliya wakali kutegwa Koneliyasi.
Muntu ooyu amukwasyi wakwe oonse bakali kukomba Leza. Wakali kugwasya kapati Bajuda bacete, akukomba ciindi aaciindi. 
Bumwi buzuba ciindi cakumazuba Koneliyasi wakabona cilengaano. Mucilengaano oomo wakabona mungelo wa Leza kaza kulinguwe akumwaambila kuti, “Koneliyasi!”
Koneliyasi naakalanga mungelo ooyo, wakayoowa akwaamba kuti, “Mbuti, Mwami?”
Lino tuma baalumi ku Jopa kuti bakaite mwaalumi uutegwa Saimoni Pita. 
Ukkede kwa Saimoni musuki wamasalu. Saimoni uuyakide munsi aalwizi.” 
Ciindi mungelo naakainka, Koneliyasi wakaita babelesi bakwe bobilo asilumamba omwe. Silumamba ooyo wakali umwi wabalindizi bakwe, alimwi wakali kuyandisya kukomba Leza. 
Koneliyasi wakabaambila makani oonse aakacitika, eelyo wakabatuma ku Jopa. 
Nibwakaca kabali aafwiifwi kusika ku Jopa, Pita wakatanta atala aaciluli caŋanda kuti akombe. Ciindi eeci lyakali sikati. 
Wakafwide nzala kuciindi eeco kayanda cakulya. Nibakacili kumubambila-bambila cakulya, wakabona cilengaano. 
Wakabona julu lyajaluka, mpawo wakabona cintu ciza buza ansi cili mbuli cisani cipati caangidwe muziswi zyone. 
Mulincico mwakali banyama bamisyobo-misyobo bakalaba abayuni. 
Wakamvwa jwi kaliti, “Buka Pita, jaya ulye!”
Pita wakaingula kuti, “Peepe, O Mwami! Mebo mbwindakabeda muntu, nsinalide cintu citasalali naa cisofweede.”
Jwi alimwi lyakati, “Cintu Leza ncaasalazya utacaambi kuti t acisalali pe.” 
Eeci cakacitika ziindi zyotatwe, mpoonya cintu eeco cakatolwa kujulu alimwi.
Lino Pita wakali kuyeeya akugambwa mumoyo wakwe kuti naa cintu eeco ncaakabona caamba nzi. Ciindi eeco abalo baalumi bakatumidwe a Koneliyasi bakabuzya kwakali ŋanda ya Saimoni, bakasika akwiima amulyango walukwakwa lwayo. 
Baita akubuzya kuti, “Sena kuli mweenzu kuno uutegwa Saimoni Pita?”
Pita naakacili kuyeeyesya zyacilengaano eeco, Muuya wa Leza wakamwaambila kuti, “Swiilila! Kuli bantu botatwe bakulangaula. 
Nyamuka useluke, utamuki-muki kuunka ambabo pe, nkaambo ndime ndabatuma.” 
Aboobo Pita wakainka kubaalumi aabo wati, “Ndime muntu ngomulangaula. Ino mwatumwa nzi?”
Bakati, “Mupati wabasilumamba uutegwa Koneliyasi, nguwatutuma. Muntu mubotu uukomba Leza, alimwi ulalemekwa kapati a Bajuda. Pele wakaambilwa amungelo wa Leza kuti akwiite yebo kuŋanda yakwe kutegwa akamvwe eeco ncotikamwaambile.” 
Pita wakabanjizya muŋanda akubabamba.
Buzuba bwakatobela wakaakusika ku Sizaliya. Ooko Koneliyasi nkwaakali kumulindila, wakali antoomwe abasazinyina abamwi beenzinyina mbaakatambide. 
Pita kayanda kunjila mulukwakwa Koneliyasi wakaya kuyoomucingauzya, wakamuvuntamina. 
Pele Pita wakamukasya, wamwiimika wati, “Ambebo ndi muntu buyo.” 
Lino kaya bwaambaula wakanjila muŋanda wajana bantu banji balibungene. 
Pita wakati kulimbabo, “Nobeni mulizi kuti Mujuda teelede kuswaya naa kuyanzana abamasi. Pele Leza wakandizibya kuti nseelede kwaamba kuti muntu umwi tasalali naa ulisofweede. 
Ncenciceeco ncindaboola kakunyina akusyasyala-syasyala nimwanditumina bantu. Ngaayo aaboole ngakuti nzi?”
Koneliyasi wakaingula kuti, “Sunu mbuzuba bwane kuzwa nindakali kukomba muŋanda yangu ciindi cakumazuba. Mpoonya ndakabona mwaalumi wakasamide zisani zinyengema uliimvwi kumbele lyangu. 
Wakati, ‘Koneliyasi! Leza wakakumvwa kukomba kwako akuyeeya milimo yalubomba njocita. 
Tuma bantu ku Jopa kuti bakaite mwaalumi uutegwa Saimoni Pita, mweenzu wa Saimoni musuki wamasalu uukkala aafwiifwi alwizi.’ 
Mbombubo mbwindakabatuma bantu oobo, lino cabota mboosika omwaalu wangu. Ono toonse tuli aano kubusyu bwa Leza kulindila kuti tumvwe kufumbwa cintu ncaalailila Mwami kuti waambe.”
Pita wakatalika kwaamba kuti, “Lino ndazibisya kuti masimpe ncobeni Leza tasalululi bantu pe. 
Ulatambula kufumbwa muntu uumukomba akumucitila ciluleme, taakwe makani naa ngwamusyobo nzi. 
Mulizi makani aayo Leza ngaakatuma kubantu ba Isilayeli, aakukambauka Mulumbe Mubotu waluumuno luli muli Jesu Kilisito, ooyo uuli ngo Mwami wabantu boonse. 
Alimwi mulizi zyakacitika mu Judiya yoonse, kutalikila mucisi ca Galilii, musule aciindi Joni naakali kukambauka zyalubbapatizyo lwakwe. 
Mulizi zya Jesu waku Nazaleta, mbuli Leza mbwaakamunanika a Muuya Uusalala akumupa nguzu. Nkaambo kakuti Leza wakali aanguwe, wakeendeenda koonse-koonse kaya bucita milimo mibotu akuya buponya aabo bakali kupenzegwa a Saatani. 
Ndiswe bakamboni bazintu zyoonse nzyaakacita mu Jelusalemi amucisi coonse ca Bajuda. Pele bakamujaya kwiindila mukumukankamina aciingano. 
Nikubaboobo Leza wakamubusya kuzwa kubafu mubuzuba bwatatu, Jesu wakaboneka kali muumi. 
Pele taakabonwa abantu boonse pe, wakabonwa buyo andiswe tobakamboni aabo Leza mbaakasalide kale. Swebo nitwakalya anguwe ciindi Leza naakamubusya kuzwa kubafu. 
Alimwi Jesu wakatulailila kuti tukambauke Mulumbe Mubotu kubantu, tubaambile kuti walo ngonguwe ngwaakasala Leza kuti abe ngomubetesi wabantu baumi abafu. 
Basinsimi boonse bakali kwaambilizya zyanguwe, bakati kufumbwa uusyoma mulinguwe uyoolekelelwa zinyonyoono zyakwe kwiindila munguzu zyazina lyakwe.”
Pita naakacili kwaamba, Muuya Uusalala wakasika kuli baabo boonse bakali kuswiilila makani. 
Nkabela Bajuda basyomi bakaza a Pita kuzwa ku Jopa bakagambwa kubona kuti Leza wakapa cipego cakwe ca Muuya Uusalala akuli bamasi. 
Nkaambo bakabamvwa kabaamba misyobo iimbi akulumbaizya kuti Leza mupati. Mpoonya Pita wakati, 
“Aaba bantu batambula Muuya Uusalala mbubonya aswebo mbutwakatambula. Sena kuli muntu umwi uukonzya kubakasya kuti batabbapatizigwi amaanzi?” 
Eelyo wakabalailila kuti babbapatizigwe muzina lya Jesu Kilisito. Nibakamana, bakamukumbila kuti akkale ambabo mazuba mace buyo.
Batumwa abasyomi boonse bamucisi ca Judiya bakamvwa kuti bamasi abalo batambula Majwi aa Leza. 
Pita naakabweeda ku Jelusalemu, bankamu yabupalule bakali kuyanda kuti bamasi kabapalulwa abalo, bakamutongooka. Bati, 
“Yebo wakaakunjila muŋanda yabamasi batapalwidwe, alimwi wakalya ambabo!” 
Pita wakabalungulwida makani oonse mbwaakabede, kuzwa kumatalikilo.
Wakati, “Nindakali kukomba mumunzi wa Jopa, ndakabona cilengaano. Ndakabona cintu cakali kuboneka mbuli ncisani cipati caangidwe muziswi zyone, kaciseluka ansi kuzwa kujulu, mpoonya cakasika mpindakabede. 
Nindakalangisya mulincico, ndakabona kuti cakajisi banyama bavubwa, bamusokwe, bakalaba, abayuni. 
Mpawo ndakamvwa jwi lindaambila kuti, ‘Buka Pita, jaya ulye!’ 
Pele mebo ndakati, ‘Peepe, O Mwami! Nkaambo taakwe cintu cisofweede niciba citasalali ncindakalya kale.’ 
Jwi lyakaamba alimwi kuzwa kujulu lyakati, ‘Cintu ncaakasalazya Leza, yebo utacaambi kuti tacisalali pe.’ 
Eeci cakacitika ziindi zyotatwe, kumamanino cintu eeco cakatolwa kujulu alimwi. 
Lino ciindi eeco nciconya kuŋanda nkondali kukkala kwakasika baalumi botatwe bakatumwa kuzwa ku Sizaliya. 
Awalo Muuya wa Leza wakandaambila kuti ngunke ambabo kaatakwe akumuka-muka. Alimwi bakwesu aaba bali cisambomwe bakainka ambebo ku Sizaliya ooko. Toonse twakaakunjila muŋanda yamwaalumi uutegwa Koneliyasi. 
Wakatwaambila mbuli mbwaakabona mungelo kaimvwi muŋanda yakwe. Mungelo ooyo wakaambila Koneliyasi kuti, ‘Tuma bantu kuya ku Jopa kuti bakaite mwaalumi uutegwa Saimoni Pita. 
Uzookwaambila majwi aatizookufutule yebo amukwasyi wako oonse.’ 
Eelyo mbwindakatalika buyo kwaamba, bakatambula Muuya Uusalala mbubonya mbuli mbutwakautambula aswebo kumatalikilo. 
Aboobo ndakayeeya cakaamba Mwami naakati, ‘Joni wakabbapatizya amaanzi cula, pele nywebo muyoobbapatizigwa a Muuya Uusalala.’ 
Lino kuti Leza kali wabapa abalo cipego nciconya ncaakatupa ciindi nitwakasyoma mu Mwami Jesu Kilisito, ino mebo ndime ni kuti ndikazye Leza?”
Babupalule nibakaamvwisisya makani aaya, bakazulwa. Bakalumbaizya Leza akuti, “Anu Leza wakabapa bamasi ciindi cakweempa akusanduka kuti abalo babe aabuumi.”
Basyomi bakamwaika akaambo kamapenzi aakabasikila ciindi Sitivini naakajaigwa. Bamwi babo bakaya ku Fenisiya, bamwi ku Saipulasi aku Antiyoki, kabaya bukambauka ku Bajuda balo. 
Pele bamwi baalumi basyomi bakazwa ku Saipulasi aku Sailini, bakaya ku Antiyoki kuya bwaamba makani ku Bagiliki, kubakambaukila Mulumbe Mubotu wa Mwami Jesu. 
Nguzu zya Mwami zyakali aambabo, bantu banji bakazumina akusandukila ku Mwami.
Aaya makani akamvwigwa ambungano yakali mu Jelusalemu, yalo yakatuma mwaalumi uutegwa Banabasi kuya ku Antiyoki. 
Naakaakusika akubona mbuli Leza mbwaakabaleleka bantu aabo, wakabotelwa akubayumya-yumya kuti bajatisye mu Mwami cakukakatila amyoyo yabo yoonse. 
Banabasi wakalilomene, wakazwide Muuya Uusalala alusyomo. Ku Antiyoki ooko bantu banji bakaletwa ku Mwami.
Kuzwa waawo Banabasi wakaya kumunzi wa Taasosi kuyoolangaula Saulu. 
Naakakumujana, wakaakumuleta ku Antiyoki. Aaba bobilo kwamwaka oonse bakali kubungana abantu bambungano, alimwi bakali kwiisya bantu banji-banji. Ku Antiyoki basyomi nkubakasaanguna kwiitwa kuti Bakilisito. 
Ciindi eeco basinsimi bamwi bakazwa ku Jelusalemu bakaya ku Antiyoki. 
Umwi wabo wakali kwiitwa kuti Agabasi, wakaima akusinsima kwiindila munguzu zya Muuya Uusalala kuti kuyooba nzala mpati munyika yoonse. Eeci cakacitika ciindi Kilaudiyasi naakali Muleli Mupati waku Loma. 
Lino basyomi bakayeeya kuti batumine lugwasyo kubasyominyina bakucisi ca Judiya, umwi aumwi wabo ape mbuli mbwaakali kukonzya. 
Eelyo nibakamana kubunganya zipego zyabo, bakazipa kuli Banabasi a Saulu kuti bazitole kubapati bambungano yaku Jelusalemu.
Ciindi eeci mwami Helodi wakajata bamwi bambungano kuti abapenzye. 
Wakajaya Jemusi, mwanookwabo Joni apanga. 
Naakabona kuti eeci cakababotezya Bajuda, wakaakujata akwaanga Pita. (Eeci cakacitika ciindi capobwe lya Cinkwa Citakwe Mimena.) 
Pita naakajatwa, wakabikkwa muntolongo. Oomo wakali kulindilwa ankamu zyabasilumamba zyone zyakajisi bantu bone-bone. Helodi wakali kuyanda kuya kubeteka Pita antangalala lyamana Pobwe lya Kwiindilila. 
Aboobo Pita wakali muntolongo, pele bambungano bakali kumukombela canguzu kuli Leza.
Lino masiku ngoonya Helodi ngaakali kuyeeya kuti bwaca azoolete Pita kubuleya, Pita wakalede akati kabasilumamba bamulindilila bobilo. Wakaangidwe nketani zyobilo, alimwi kwakali abamwi balindizi kumulyango wantolongo. 
Mpoonya-mpoonya kwakasika mungelo wa Mwami, eelyo mumuni wakamweka muntolongo. Mungelo wakatikimuna Pita akumubusya wati, “Fwamba! Buka!” Mpoonya aawo nketani zyakaloka kuzwa kumaboko aakwe. 
Mungelo wakati, “Anga lutambo lwako, usame ndyasyo zyako.” Pita wakacita oobo. Alimwi mungelo wakati, “Liyabike jansi, undiccilile!” 
Pita wakamutobela kuzwa muntolongo. Pele taakwe naakazi kuti naa eeco ncaakali kucita mungelo cakali kucitika ncobeni. Wakali kuyeeya kuti ncilengaano. 
Eelyo bakainda balindizi bataanzi, alimwi ababili, mane baakusika kumulyango walubulo wamanjililo aamumunzi. Mulyango walubulo ooyo wakajaluka wini, mpoonya bakazwa. Bakeenda kumagolelo amugwagwa, mpawo mungelo wakasiya Pita.
Aawo Pita wakaziba cakacitika kulinguwe, eelyo wakati, “Lino ndaziba ncobeni kuti Mwami nguwatuma mungelo, wandivuna kuzwa munguzu zya Helodi akuzintu eezyo Bajuda nzibali kuyeeya kuti zilacitika kulindime.”
Naakazibisya, wakainka kuŋanda ya Maliya banyina Joni Maako. Ooko kwakali bantu banji bakabungene akukomba. 
Pita wakakonkomona acitendele caanze, umwi musimbi mubelesi wakali kwiitwa kuti Loda wakamvwa akuza kumulyango. 
Naakaliziba jwi lya Pita, wakabotelwa kapati. Katana akujalula, wakazuzaanina mukati kuyooambilizya kuti “Pita nkwali anze!” Balo bakaingula kuti, 
“Ulisondokede yebo.” Pele musimbi ooyo wakasinizya kuti cili kasimpe. Bakati, “Nkokuti mungelo wakwe buyo.” 
Pita ciindi eeco wakacili kukonkomona. Kumamanino bakajalula citendele, nibakamubona bakagambwa. 
Pita wakatambika janza lyakwe kuti baumune, wakabalungulwida makani aambuli Mwami mbwaaakamugwisya muntolongo. Alimwi wakati, “Mumwaambile Jemusi abakwesu bamwi makani aaya.” Nkabela wakazwa akuunka kumbi.
Nibwakaca balindizi bantolongo bakanyongana kapati. Bakati, “Ino Pita waya kuli?” 
Naakamvwa, mwami Helodi wakalailila kuti ayandaulwe. Pele taakwe nibakamujana pe. Helodi naakamana kubuzisisya balindizi wakalailila kuti bajaigwe.
Lino Helodi wakanyemenede bantu baminzi ya Taya a Sidoni kapati. Bantu baminzi eeyi bakatuma nkamu kuti bakabonane anguwe. Nkaambo cisi cabo cakali kujana cakulya kuzwa kucisi camwami Helodi. Bakanjilila kuli Bilasitusi wakali mupati waŋanda yamwami Helodi. Nibakasika kuli Helodi bakamukumbila kuti kube luumuno akati kabo.
Mubuzuba bwakasalidwe, Helodi wakasama zyabwami akukkala acuuno cabwami, eelyo wakakanana kubantu aabo. 
Bantu bakapozomoka akuti, “Aaya mmajwi aa Leza kutali aamuntu pe!” 
Mpoonya-mpoonya aawo mungelo wa Leza, wakajaya Helodi, nkaambo taakwe naakapa bulemu kuli Leza. Wakaligwa mvunyu akufwa.
Lino majwi aa Leza akacili kuzwida anembo mukumwaika koonse-koonse.
Banabasi a Saulu bakamanizya mulimo ngubakatumidwe, aboobo bakazwa ku Jelusalemu, batolelela a Joni Maako.
Mumbungano yaku Antiyoki kwakali bakambausi abamayi aaba, Banabasi a Simiyoni (uutegwa Muntu Uusiya), Lusiyasi (uuzwa kumunzi wa Sailini), Manayeni (wakakomenena muŋanda yamweendelezi Helodi), a Saulu. 
Cimwi ciindi bacikombelo kabaliimide kulya bakali kabakomba, Muuya Uusalala wakabaambila kuti, “Amundizandwide Banabasi a Saulu bakandicitile mulimo ngundakabaitila.” 
Nibakamana kukomba, bakababikka maanza akubatumizya.
Banabasi a Saulu nibakatumwa a Muuya Uusalala, bakaya kumunzi wa Selusiya. Kuzwa ooko bakainka abbwato pati kunsumbu ya Saipulasi. 
Nibakasika mumunzi wa Salamisi bakakambauka makani aa Leza muzikombelo zya Bajuda. Bakatolelezya Joni Maako kuti akabagwasye.
Bakaandulula nsumbu yoonse mane bakaakusika kumunzi wa Pafosi. Ooko bakajana simabibo uutegwa Baajesu, Mujuda ooyu wakali kulyaamba kuti mmusinsimi wa Leza, pele wakali kubeja. 
Wakali mulongwe wamuleli wansumbu, Seejaiyasi Paulusi, mwaalumi musongo. Lino mweendelezi wakaita Banabasi a Saulu, nkaambo wakali kuyanda kumvwa majwi aa Leza. 
Pele Elimasi simabibo uulya (nkaambo mbolyaamba izina lyakwe oobo), wakatisole kukasya mweendelezi kuti atasyomi majwi aakali kwaamba ba Saulu. 
Lino Saulu, ooyo wakali kutegwa Paulu, wakazula Muuya Uusalala, eelyo wakalangisisya simabibo ooyo 
wati, “Yebo omwanaaa Saatani uuzonda ziluleme zyoonse, ulaamaanu aabumpelenge aalucengo, lyoonse usola kunyonganya zyakasimpe zya Mwami! 
Lino kuboko kwa Mwami kulakuuma. Ndilyonya buyo ono uloofwaala kotaboni kwaciindi cili mbocili.”
Lino mweendelezi naakabona cakacitika wakasyoma. Wakagambwa kapati naakamvwa kwiisya kwamajwi aa Mwami.
Lino Paulu ambaakali aabo bakazwa ku Pafosi akuya kumunzi wa Pelega uuli mucisi ca Pamfiliya. Kabali kooko Joni Maako wakabaloboka, wapiluka ku Jelusalemu. 
Nibakazwa ku Pelega, bakaya ku Antiyoki uuli mucisi ca Pisidiya. Mu Buzuba bwa kulyookezya butegwa Sabata bakaakunjila mucikombelo ca Bajuda akukkala. 
Nkabela naakamana kubalwa mabbuku aa Mulawo wa Mozesi aabasinsimi, bapati bacikombelo bakati kulimbabo, “Bakwesu, kuti naa mujisi makani aakuyumya bantu amwaambe.” 
Paulu wakanyamuka akutambika janza wakati,
Leza wa Baisilayeli wakasala basikale besu, alimwi wakabayumya nibakali mucisi ca Ijipiti. Bweende-bweende Leza wakabagwisya anguzu mpati kuzwa mu Ijipiti, 
wakababamba kwamyaka iili makumi one. 
Leza wakanyonyoona misyobo yakali ciloba yamucisi ca Kenani akucita bantu bakwe kuti batole nyika eeyo. 
Eezi zyakatola myaka yakatisike ku myaanda yone amakumi osanwe.
Bantu nibakakumbila mwami, Leza wakabapa Saulu, mwanaa Kisyi, uuzwa kumusyobo wa Benjamini. Wakabalela kwamyaka iili makumi one. 
Naakamugwisya mubwami, wakabapa Devedi kuti abe ngomwami wabo. Mboobu Leza mbwaamba akaambo ka Devedi,
Kuzwa mulunyungu lwa Devedi, Leza wakatuma Jesu kuti abe Mufutuli wa Baisilayeli mbubonya mbuli mbwaakasyomezya kaindi. 
Lino Jesu katanatalika mulimo wakwe, Joni wakakambaukila Baisilayeli boonse kuti baleelede kweempa akubbapatizigwa. 
Joni kali aafwiifwi kumanizya mulimo ooyu, wakabuzya bantu kuti, ‘Ino muyeeya kuti mebo ndime ni? Nsili yooyo ngomulindila pe, pele walo ulaza musule lyangu. Ooyo ngweteelede kusamununa ndyasyo.’
“Nywebo nobakwesu, nobalunyungu lwa Abulahamu, anyoonse nomukomba Leza, ndiswe twakatuminwa mulumbe walufutuko ooyu! 
Bantu bakkala mu Jelusalemu antoomwe abeendelezi babo taakwe nibakaziba kuti Jesu ngo Mufutuli. Taakwe nibakaamvwisisya majwi aabasinsimi aabalwa Sabata a Sabata. Pele nibakapa Jesu mulandu walufu bakacita mbubonya mbuli basinsimi mbubakaamba. 
Alimwi nikuba kuti taakwe nibakamujanina kaambo keelede lufu, bakakumbila Pilato kuti amujaye. 
Nibakamana kucita zyoonse malembe nzyaamba a Jesu, baccilili bakwe bakamwaangula kuzwa aciingano baakumuzikka mucuumbwe. 
Lino Leza wakamubusya kuzwa kubafu, 
Mazuba manji wakabonwa abantu mbaakali kweenda aabo kuzwa ku Galilii kuya ku Jelusalemu. Aaba sunu mbabakamboni bakwe kubantu ba Isilayeli. 
Aboobo swebo twaboola kuno kumuletela mulumbe mubotu wakuti, eeco Leza ncaakasyomezya kuli basikale besu, 
watucitila swebo tolunyungu lwabo kwiindila mukubusya Jesu. Mbubonya mbokulembedwe mu Ntembauzyo yabili kuti,
Lino kwaamba zyamakani aakumubusya kuzwa kubafu akuti taakwe natikabole, Leza ulati,
Mbubonya mbokulembedwe mucibalo cimwi kuti,
Devedi mumazuba aabuumi bwakwe wakabelekela bantu bakwe mukucita ziyanda Leza, amane wakafwa akuzikkwa antoomwe abamawisi, mubili wakwe wakabola. 
Pele walo ooyo Leza ngwaakabusya kuzwa kubafu, taakwe naakabola pe. 
Lino nywebo nyoonse nobakwesu muleelede kuziba kapati kuti tumukambaukila kuti, nkaambo ka Jesu, Leza wamulekelela zinyonyoono zyanu. 
Aboobo muleelede kuziba kuti kufumbwa uusyoma Jesu ulaangununwa kuzwa kuzinyonyoono zyoonse oomo Mulawo wa Mozesi muwatali kukonzya kumugwisya. 
Nkaako, amucenjele kuti eeco ncobakaamba basinsimi citakacitiki kulindinywe,
‘Masimpe, nywebo nobasikasampu-sampu!
Lino Paulu a Banabasi nibakazwa mucikombelo, bantu bakabatamba kuti bakaboole alimwi mubuzuba bwa Sabata buza kuti kabacizoobaambila makani aaya. 
Bantu nibakamwaika, Bajuda banji abamasi bakali kutobela lukondo lwa Bajuda bakaccilila Paula a Banabasi. Nkabela bakabaambila makani aakubayumya-yumya kuti bakkalilile muluse lwa Leza.
Mubuzuba bwa Sabata bwakatobela bantu boonse bamumunzi bakatimaninine kuunka kucikombelo kuyooswiilila majwi aa Mwami. 
Pele Bajuda bamwi nibakabona bunji bwabantu, bakaba amunyono akutalika kukazya zyakali kwaamba Paulu, akumutukila. 
Nikubaboobo ba Paulu a Banabasi bakaambisya cakutayoowa bakati, “Kweelede kuti majwi aa Leza akambaukwe kulindinywe kusaanguna. Pele nkaambo kakuti mwaakaka, nobeni mwalitondezya kuti tamweelede buumi butamani, lino tulamusiya tuye kuli bamasi. 
Nkaambo ngamalailile Mwami ngaakapa naakati,
Bamasi nibakaamvwa eezi, bakakondwa kapati akulumbaizya majwi aa Mwami. Lino aabo Leza mbaakasalide kuti babe abuumi butamani bakasyoma.
Majwi aa Mwami akamwaika koonse-koonse mucisi eeco. 
Pele Bajuda bakakopanya balupati-pati bamunzi abakaintu bamasi bakazibidwe bakali bakombi ba Leza. Bakatalika kupenzya Paulu a Banabasi, bakabatanda kuzwa mucisi cabo. 
Aboobo batumwa bakakunkumuna lusuko kumatende aabo, kutegwa cibe cicenjezyo kubantu baya, bamane bakaya kumunzi wa Ikoniyumu. 
Pele basyomi bamu Antiyoki bakazula Muuya Uusalala akukondwa.
Lino mbuli cilengwa Paulu a Banabasi bakaya kucikombelo ca Bajuda mu Ikoniyumu. Oomo bakaiisya canguzu cakuti Bajuda abamasi banji bakasyoma. 
Pele Bajuda baabo atakasyoma bakakopanya bamasi akubacitya kuti basulaike basyomi. 
Batumwa bakakkala ooko ciindi cilamfu, bakakambauka makani aa Mwami cabusicamba. Mwami wakatondezya kuti makani aaamba zyaluse lwakwe alikasimpe kwiindila mukubapa nguzu zyakucita maleele azigambya. 
Bantu bamumunzi bakaandaana, bamwi bakali kubbazu lya Bajuda, bamwi lyabatumwa.
Mpoonya aawo bamasi basinkondonyina, Bajuda, abasololi babo bakapangana kuti bapenzye batumwa akubauma mabwe. 
Batumwa nibakaaziba makani aaya, bakatijila kuminzi ya Lisitula a Deebe, minzi iili mucisi ca Likawoniya, amuzisi zimwi zizingulukide. 
Ooko bakaakukambauka Makani Mabotu.
Mumunzi wa Lisitula mwakali kukkala mwaalumi wakalemene maulu kateendi kuzwa kukuzyalwa kwakwe. 
Wakaliswiilide Paulu naakali kukambauka. Paulu wakabona kuti mwaalumi ooyo uulaalusyomo lwakuti aponyezegwe, eelyo wakamulangisisya. 
Wakamwaambila ajwi pati wati, “Imikila amaulu aako!” Mpoonya mwaalumi ooyo wakaima akutalika kweendeenda. 
Nkamu yabantu niyakabona cakacita Paulu, yakatalika kuyowela mumusyobo wabo wa Cilikawoni kuti, “Baleza balisandula kuba bantu akuza kulindiswe!” 
Banabasi bakati ngu Zusi, Paulu bakati ngu Heemezi, nkaambo nguwakatalika kwaamba. 
Mupaizi wa Zusi, wakali aacikombelo anze aamunzi wakaleta basune amaluba-luba kumulyango wamunzi. Nkaambo walo antoomwe abantu bakali kuyanda kupa cipaizyo kubatumwa.
Pele ba Banabasi a Paulu nibakamvwa ncibakali kuyanda kucita bantu aabo, bakayaula zisani zyabo akuzuzila mukati kabantu kabaya bwaamba kuti, 
“Nkaambo nzi nomucita eeci, nobantu? Aswebo tuli bantu, bantu buyo mbubonya mbuli ndinywe! Twakaza kuno kuzooambilizya Mulumbe Mubotu, kuti tumusandule kuzwa kukukomba zintu eezi zyabuyo zitakwe amulimo pe, musandukile kuli Leza uupona. Ooyo wakalenga julu anyika, lwizi azyoonse zili mulinzizyo. 
Kaindi Leza wakalekelela bantu kukomba mbobakali kuyanda beni. 
Pele lyoonse wakali kulitondezya kwiindila muzintu zibotu nzyaakali kucita. Ulamupa mvula kuzwa kujulu azilyo zilabizwa muciindi ceelede. Ulamupa zyakulya, nkaako mulakondwa mumyoyo yanu.” 
Nikuba kuti batumwa bakaamba majwi aaya, cakali ciyumu kulesya bantu kuti batapi zipaizyo kulimbabo.
Lino kwakasika Bajuda bamwi bakazwa ku Antiyoki waku Pisidiya aku Ikoniyumu. Bakoongelezya bantu banji kuti baye kulubazu lwabo, bakamuwaala mabwe Paulu akumukwelela anze aamunzi, kabayeeya kuti wafwa. 
Pele basyomi nibakamubunganina akumuzinguluka, Paulu wakabuka akubweeda mukati kamunzi. Nibwakaca Paulu a Banabasi bakaya ku Deebe.
Paulu a Banabasi bakakambauka Makani Mabotu mu Deebe, akusandula bantu banji kuti basyome. Mpoonya bakabweeda ku Lisitula aku Ikoniyumu, mane baakusika ku Antiyoki waku Pisidiya. 
Bakayumya-yumya basyomi akubasimya kuti batasiyi lusyomo. Bakali kubaiisya kuti, “Tweelede kwiinda mumasunko manji-manji kuti tukanjile mubwami bwa Leza.” 
Bakasala baalumi kuti beendelezye mbungano yomwe-yomwe, nibakamana kukomba akuliimya kulya, bakababikka mumaanza aa Mwami Jesu ngobakasyoma boonse.
Lino nibakainda cisi ca Pisidiya bakaakusika ku Pamfiliya. 
Nibakamana kukambauka majwi aa Leza mu Pelega, bakainka ku Ataliya. 
Nibakazwa ooko, bakainka abwato kababweeda ku Antiyoki. Oobu mbobusena bantu nkubakapeda ba Banabasi a Saulu mumaanza aa Leza kuti abaleleke mumulimo ngobakamanizizye.
Nibakasika ku Antiyoki, bakabunganya bambungano akubalungulwida makani oonse aayo Leza ngaakabeleka ambabo, ambuli Leza mbwaakajalula nzila kuti bamasi basyome. 
Ku Antiyoki ooko bakakkala ciindi cilamfu abasyomi.
Lino baalumi bakazwide kucisi ca Judiya bakasika kumunzi wa Antiyoki akutalika kwiisya basyomi kuti, “Naa mwatapalulwa mbubuli bwaamba Milawo ya Mozesi, tamukwe kufutulwa pe.” 
Paulu a Banabasi bakakazyanya ambabo munkani eeyi. Limwi bakazuminana kuti Paulu a Banabasi, abamwi bamu Antiyoki bainke ku Jelusalemu kutola kaambo aaka kubatumwa akubapati bambungano.
Bantu aaba bakatumwa ambungano. Bakainda ku Fenisiya aku Samaliya, baya bwaambilizya kubasyomi makani aakuti abalo bamasi bakasandukila ku Mwami. Aaya makani akabotezya basyomi boonse kapati. 
Nibakasika mu Jelusalemu, bambungano, batumwa abapati bakabatambula. Bakatumidwe aaba bakalungulula zintu zyoonse Leza nzyaakacita kwiindila mulimbabo. 
Pele bamwi babasyomi kaindi bakali balukondo lwa Bafalisi, nkaako bakaima akwaamba kuti, “Bantu aabo beelede kuti bakapalulwe akulaililwa kuti kababamba Milawo ya Mozesi.”
Lino batumwa abapati bakabungana antoomwe kuti balange nkani eeyi. 
Nibakakanana kwaciindi cilamfu, Pita wakanyamuka akwaamba kuti, “Nobakwesu, mulizi kuti Leza wakandisala kaindi kuti ndikambauke Makani Mabotu kuli bamasi kuti abalo baamvwe akusyoma. 
Nkabela Leza uuzi myoyo yabantu, wakacitondezya kuti bamasi abalo ulabatambula kwiindila mukubapa Muuya Uusalala mbubonya mbwaakapa kulindiswe. 
Taakwe lwaandaano luliwo akati kesu ambabo, wakasalazya myoyo yabo nkaambo bakasyoma. 
Ino kayi nkaambo nzi nomusunka Leza mukubikka amakuko aabo mikuli eeyo basikale besu notuba ndiswe njotutakonzyi kubweza? 
Peepe basa, tee tusyoma kuti tulafutulwa swebo akaambo kaluse lwa Mwami Jesu, mbubonya buyo ambabo.”
Nkamu yabantu yoonse yakaluumwide kaiswiilila Banabasi a Paulu kabalungulula zitondezyo zyanguzu amaleele nzyaakacita Leza akati kabamasi kwiindila mulimbabo.
Nibakamana kwaamba, Jemusi wakaima wati, “Amundiswiilile nobakwesu! 
Saimoni wazwaakwaamba mbuli Leza mbwaakatondezya kuti bamasi abalo ulabaleleka kwiindila mukusala bamwi mukati kabo akubacita bantu bakwe mwini. 
Aalo majwi aabasinsimi alazuminana aceeci, mbubonya Mwami Leza mbwaakaamba mu Malembe kuti,
‘Musule akooku njooboola alimwi,
Aboobo bantu bamwi bayoolangaula Mwami,
Oobo mbwaamba Mwami Leza wakaazibya
Alimwi Jemusi wakacili kwaamba akuti, “Mebo muyeeyo wangu ngwakuti, tatweelede kupenzya bamasi aabo basandukila kuli Leza. 
Pele tweelede kubalembela lugwalo lwakuti tabeelede kulya zilyo zitasalali mukuti zyakapaizigwa kumizimo, akuti kabataciti bumambe, akutalya banyama basinwa, alimwi akutalya bulowa. 
Nkaambo kwaciindi cilamfu kapati Milawo ya Mozesi ilabalwa muzikombelo, alimwi majwi aakwe alakambaukwa munzi amunzi Sabata a Sabata.”
Eelyo batumwa abapati, antoomwe ambungano ya Leza yoonse, bakayeeya kusala baalumi bamwi kuzwa mukabunga kabo, kuti babatume ku Antiyoki antoomwe a Paulu a Banabasi. Bakasala Sailasi a Judasi uutegwa Baasabasi. Baalumi aaba bobilo bakali kulemekwa kapati abasyominyina. 
Bakabatumizya alugwalo lwaamba boobu,
Twakamvwa kuti bamwi bakabunga kesu bakaza ooko kuzoomupenzya akumunyonganya amakani ngobakaamba. Pele taakwe nibakapegwa milawo andiswe kuti bazooambe makani aali boobo pe. 
Nkaako twabungana antoomwe akuzuminana kuti tusale bamwi bantu akubatuma kulindinywe. Balaboola abayandwi besu beenzuma ba Banabasi a Paulu. 
Aaba mbantu bakaaba buumi bwabo mumulimo wa Mwami wesu Jesu Kilisito. 
Alimwi twamutumina Judasi a Sailasi kuti bazoomwaambile amulomo mpande makani aaya ngonya ngotwalemba mulugwalo oolu. 
Nkaambo Muuya Uusalala nguwakatusolweda kuti tuzuminane kuti kutabikkwi mikuli iimbi alindinywe pele buyo eeyi milawo yeelede. 
Mutanoolyi nyama iipaizigwa kumizimo, mutanoolyi bulowa pe, mutanoolyi banyama basinwa, alimwi mutanoociti bumambe. Kuti kamuzibamba eezi mulacita kabotu. Amusyaale kabotu.”
Mpoonya aabo bakatumwa bakainka ku Antiyoki. Ooko bakaakubunganya nkamu yoonse yabasyomi akubapa lugwalo. 
Lino bantu nibakabala, bakabotelwa kapati nibakamvwa makani aakubayumya. 
Nkabela Judasi a Sailasi aabo bakali mbakambausi bakayumya basyomi amajwi manji aakkazika myoyo. 
Eelyo nibakakkala ooko kwaciindi cili mbocibede, bakalayana abasyomi kuti babweede muluumuno kuli baabo bakabatumide. [ 
Pele Sailasi wakayanda kuti akkalilile ooko.]
Paulu a Banabasi bakasyaala mu Antiyoki, kabaiisya akukambauka majwi aa Mwami, antoomwe abamwi banji.
Lino cimwi ciindi kazimanide eezi, Paulu wakaambila Banabasi kuti, “Atubweede alimwi tukaswaye basyomi bali muminzi yoonse motwakakambauka majwi aa Mwami kuti tukababone.” 
Banabasi wakayanda kuti batolelele a Joni Maako. 
Lino Paulu taakayeeya kuti cililuleme kumutola nkaambo kakuti lweendo lwabo lutaanzi taakwe naakalumana ambabo, wakaloboka akubasiya nibakali mu Pamfiliya. 
Bakakazyanya kapati mulicabo bobilo, limwi bakaandaana buyo. Banabasi wakatola Maako, mpoonya bakeenda abwato kuya kucisi ca Saipulasi. 
Paulu wakasala Sailasi, lino basyomi nibakamana kubakombela kuti Mwami abaleleke, bakanyamuka. 
Eelyo bakainda mucisi ca Silisiya kabaya buyumya-yumya mbungano.
Paulu wakaakusika ku Deebe aku Lisitula. Ooko kwakali kukkala musyomi umwi uutegwa Timoti. Banyina bakali Bajuda alimwi basyomi. Pele wisi wakali Mugiliki. 
Boonse basyomi bakali kukkala muminzi ya Lisitula awa Ikoniyumu bakali kwaamba kuti Timoti mmuntu mubotu. 
Nkabela Paulu wakayanda kutolelezya Timoti. Aboobo wakamupalula nkaambo boonse Bajuda bakakkede mumasena aayo bakalizi kuti wisi Timoti wakali Mugiliki. 
Nibakali kuya bwiinda muminzi bakali kuya bwaambila basyomi milawo eeyo yakapegwa akuzuminanwa abatumwa antoomwe abapati mu Jelusalemu, akubalailila kuti baibambe. 
Aboobo bambungano eezyo bakayuma mulusyomo, alimwi bakali buya buvula buzuba abuzuba.
Lino bakainda mucisi ca Fuligiya aca Galatiya, nkaambo Muuya Uusalala taakwe naakabazumizya kukambauka Mulumbe mucisi ca Asiya. 
Nibakasika kumunyinza wa Misiya, bakasoleka kuti baye mucisi ca Bitiniya, pele Muuya wa Jesu wakabakasya. 
Aboobo bakainda cisi ca Misiya akuyoosika kumunzi wa Tilowasi. 
Masiku aayo Paulu wakabona mucilengaano, mwaalumi waku Masedoniya wakaima kuli nguwe akumukombelezya kuti, “Amuboole ku Masedoniya muzootugwasye!” 
Paulu mbwaakabonena buyo cilengaano eeci, twakalibambila kuya ku Masedoniya. Twakaziba kuti ngu Leza wakatwiita kuti tukakambauke Makani Mabotu akwalo ooko. 
Nitwakazwa ku Tilowasi, twakainka abwato kululama kunsumbu ya Samotulasi, nkabela nibwakaca twakaya kumunzi wa Niyapolisi. 
Nitwakazwa ooko twakaya ku Filipi, uuli ngomunzi mupati mucisi ca Masedoniya, cisi cakali kulelwa a Baloma. Twakakkala mazuba manji mumunzi ooyo. 
Nkabela mubuzuba bwa Sabata twakazwa mumunzi akuya kunselelo lyalwizi nkotwakali kuyeeya kuti ambweni ooko kuli-kuli busena nkobakombela Bajuda. Twakaakukkala akwaambaula kubakaintu mbotwakaakujana. 
Umwi wabaabo bakatumvwa wakali Lidiya, uuzwa ku Tiyatila. Wakali muuzyi wamasani aacisombo aadula kapati, alimwi wakali mukaintu uukomba Leza. Lino Mwami wakajalula moyo wakwe kuti amvwisye zyakali kwaamba Paulu. 
Eelyo Lidiya abamukwasyi wakwe bakabbapatizigwa. Amane wakatutamba wati, “Amuboole kuŋanda yangu anooli mwabona kuti ndimusyomi ncobeni mu Mwami.” Nkabela wakatukombelezya kuunka kwakwe.
Bumwi buzuba nitwakali kuya kubusena bwakukombela, twakaswaanwa amusimbi muzike, wakanjidwe muuya mubi. Wakali kukonzya kusinsima. Munzila eeyi wakali kubajanina mali manji basimalelaakwe. 
Musimbi wakatobela Paulu aswebo, uya bukwiila kati, “Aaba baalumi mbabelesi ba Leza Sijulu lyamajulu! Baya bwaambilizya makani kulindinywe, kumutondezya mbuli mbomukonzya kufutuka!” 
Wakali kucita boobu kwamazuba manji mane limwi cakasika ciindi nicakamucima Paulu. Wakaceba musule akwaambila muuya mubi kuti, “Muzina lya Jesu Kilisito, ndakulailila kuti uzwe mumusimbi ooyu!” Mpoonya muuya mubi wakazwa mumusimbi ooyo ciindi eeco nciconya. 
Basimalelaakwe nibakabona kuti nzila yakujana mali yabamanina, bakajata Paulu a Sailasi akubakwelela kubaleli bankuta yabuleya. 
Bakabaleta kubabetesi akwaamba kuti, “Baalumi aaba Mbajuda, nkabela batuletela mapenzi mumunzi. 
Baiisya ziyanza ziteendelani amilawo yesu. Swebo to Baloma tatukonzyi kutobela ziyanza eezyo pe!” 
Nkamu yabantu niyakamvwa boobo yakalwana batumwa, eelyo babetesi bakati zisani zya Paulu a Sailasi zizapaulwe, bamane bakati bakwabbaulwe. 
Nibakamana kubakwabbaula, bakababikka muntolongo, akulailila mulindizi wantolongo kuti abajatisye kapati. 
Lino mulindizi naakamana kulaililwa boobu, wakanjizya Paulu a Sailasi mukati mwini mwantolongo. Wakaangilila maulu aabo kuzisamu zyobilo zilemu kapati.
Lino akati kamasiku Paulu a Sailasi bakali kukomba akwiimba nyimbo kuli Leza, basintolongonyina bakaliswiilide. 
Mpoonya aawo nyika yakazungaana kapati, nkabela ntolongo yoonse yakateketa mane kusikila kuntalisyo yayo. Nkaako milyango yantolongo yakajaluka, azyalo nsimbi zyakatebunuka akuloka kuzwa kubaange boonse. 
Lino mulindizi wantolongo naakasinsimuka akubona kuti milyango yantolongo yoonse ilijalukide, wakayeeya kuti basintolongo boonse bazwa akutija. Aboobo wakabweza panga lyakwe kuti alijaye. 
Mpawo Paulu wakoongolola ajwi pati wakati, “Peepe! Utalijayi omwini. Toonse mpotuli!”
Mulindizi ooyo wakati, “Kuletwe munzenge!” Eelyo wakanjila kufwambaana, waakuliwaala kumaulu aa Paulu a Sailasi, kumwi ulazyangama. 
Amane wakabatola anze akubabuzya kuti, “Nobasimalelaangu, ino ndeelede kucita buti kuti ndifutulwe?”
Bakamwiingula kuti, “Usyome mu Mwami Jesu, eelyo ulafutulwa, yebo abaŋanda yako boonse.” 
Nkabela bakakambauka majwi aa Mwami kulinguwe abamukwasyi bamwi boonse. 
Masiku aayo ngoonya, mulindizi wantolongo, wakabatola waakubasanzya akukanda zilonda zyabo. Nkabela walo abamukwasyi wakwe boonse bakabbapatizigwa mpoonya aawo. 
Eelyo wakatola Paulu a Sailasi kuŋanda yakwe waakubapa cakulya. Nkabela walo antoomwe abamukwasyi wakwe bakabotelwa kapati nkaambo lino bakasyoma muli Leza.
Nibwakaca, babetesi bakatuma bantu kuti baambe kuti, “Amubaleke baalumi aabo abainke.”
Mulindizi wakaambila Paulu makani aayo wati, “Babetesi batumya majwi aakuti nywebo a Sailasi mwaangununwe. Aboobo mulakonzya kuzwa lino kuunka muluumuno.”
Pele Paulu wakati, “Tiitwakajaninwa mulandu pe. Kumane bakatukwabbaula antangalala, nikuba kuti tuli Baloma! Kuzwa aawo bakatubikka muntolongo, pele lino bayanda kuti batugwisye kumbali! Peepe, takubi! Baleelede kuti baboole lwabo beni babetesi, bazootugwisye mbabo!”
Bantu bakatola makani aaya kubabetesi. Nkabela nibakamvwa kuti Paulu a Sailasi bakali Baloma, bakayoowa kapati. 
Eelyo bakainka akuyoolilekelela kulimbabo, nkabela bakabagwisya muntolongo akubakumbila kuti bazwe mumunzi. 
Aboobo Paulu a Sailasi bakazwa muntolongo akuya kuŋanda ya Lidiya. Ooko bakaakuswaangana abasyomi, eelyo nibakamana kubayumya-yumya bakainka.
Lino bakeenda akwiinda mumunzi wa Amfipolisi amu Apoloniya mane baakusika ku Tesalonika. Ooko kwakali cikombelo ca Bajuda, 
eelyo mbuli cilengwa cakwe, Paulu wakanjila mucikombelo. Nkabela ooko wakali kwaambila bantu zya Malembe kwa Masabata otatwe. 
Wakali kubapandulwida Malembe akutondezya kuzwa mulingawo kuti Munanike wa Leza wakali kweelede kupenga akubusigwa kuzwa kubafu. Paulu wakali kuti, “Jesu ooyu ngwemwaambila, ngonguwe Munanike wa Leza.” 
Bamwi bakalamwa akuzumina, aboobo bakatobela Paulu a Sailasi, ankamu imwi mpati ya Bagiliki bakali kukomba Leza yakabatobela, antoomwe abakaintu banji bakazizilwe kapati.
Pele Bajuda bamwi bakaba aamunyono, nkabela bakabunganya nkamu yazidakwa nzibakali kujana mumigwagwa. Aboobo bakanyonganya munzi oonse akuyoofumpa ŋanda ya Jasoni, baya bulangaula Paulu a Sailasi kuti babatole kubantu. 
Nibakabona kuti tabako, bakajata Jasoni abamwi basyomi, babakwelaanya kubapati bamunzi akupozomoka kuti, “Bantu baya, baya bucita manyongwe koonse-koonse. Lino baza kumunzi wesu! 
Jasoni ooyu nguubabamba muŋanda yakwe. Batyola milawo ya Muleli Mupati waku Loma. Baamba kuti kuli aumbi mwami, wiitwa kuti Jesu.” 
Lino majwi aaya akapyopyonganya bantu boonse antoomwe abapati bamunzi. 
Bapati aabo bakalunzya Jasoni abeenzinyina mweelwe wamali uuyandika kuti baangununwe, mpoonya bakabaleka.
Lino mbukwakasiila buyo, basyomi bakatumina Paulu a Sailasi kumunzi wa Beleya. Nibakaakusika, bakaya kucikombelo ca Bajuda. 
Bantu baku Beleya bakali aamyoyo yakumvwisya kwiinda baku Tesalonika. Bakayandisya kuswiililisya makani amyoyo iimaninide, alimwi bakali kubalulula akwiiya Malembe buzuba abuzuba kuti babonesye naa eezyo nzyaakali kwaamba Paulu zyakali zyakasimpe ncobeni. 
Nkabela Bajuda banji bakasyoma, alimwi a Bagiliki banji, baalumi abakaintu bazizilwe bakasyoma. 
Pele Bajuda baku Tesalonika nibakamvwa kuti Paulu wakakambauka majwi aa Leza aku Beleya bakasika kuzoonyonganya akukopanya bantu. 
Cakufwambaana basyomi bakatumina Paulu kuya kulwizi, pele Sailasi a Timoti bakacaala mu Beleya. 
Lino baalumi bakasindikila Paulu bakaakumusisya mane ku Atenesi. Bamane bakabweeda ku Beleya, kabajisi malailile ngaakabapa Paulu aakuti Sailasi a Timoti bafwambaane kuboola kulinguwe.
Paulu naakacili kulindila Sailasi a Timoti mu Atenesi, wakabijilwa kapati kubona munzi oonse mbuwakazwide baleza bapange mbobakali kukomba bantu. 
Aboobo mucikombelo wakali kwaambilana a Bajuda alimwi abamasi bakali kukomba Leza, amwalo muzisambalilo wakali kwaambaula buzuba abuzuba abantu bakali kuboola mumo. 
Bamwi bantu basongo baitwa kuti Baipikuleya abamwi bamayi baitwa kuti Basitoyiki bakakazyanya anguwe. Bamwi bakati, “Ino ooyu uutaiide usola kwaamba nzi?”
Nkabela bakatola Paulu kunkanzo iitwa kuti Aleopagasi, baakuti kulinguwe, “Tuyanda kuziba lwiiyo lupya oolu ndoiisya. 
Zimwi zintu yebo nzyoiisya tatuna kuzimvwide mbotwakabeda pe, nzyeenzu kulindiswe. Aboobo tuyanda kuziba naa zyaamba nzi.” 
(Nkaambo baku Atenesi abeenzu bakalongelede mumunzi ooyu lyoonse bakali kuyandisya kuswiilila akukanana makani mapya.)
Lino Paulu wakaima kumbele lyabantu kunkanzo akuti, “Nywebo nobaalumi bamu Atenesi ndabona kuti muli basungu kukomba. 
Nkaambo nindakali kweendeenda mumunzi wanu, nindakali kulanga mumasena oomo momukombela, ndakajana cipaililo cilembedwe kuti, ‘Kuli Leza Uutazizilwe.’ Aboobo ooyo ngomukomba buyo kamutamuzi ngonguwe ngwenjanda kumwaambila lino. 
Leza ooyu, nguwakalenga nyika azintu zyoonse zili mulinjiyo. Ngo Mwami wajula anyika, nkokuti takkali mumaanda aayakwa amaanza aabantu pe. 
Alimwi bantu tabakonzyi kumubelekela amaanza mbuli kuti ubulide cintu. Nkaambo walo mwini nguutupa buumi amuuya ngotuyoya, azimwi zyoonse. 
Alimwi kuzwa kumuntu omwe ngwaakalenga, nkukwakazwa misyobo yabantu, akubacita kuti bakkale munyika yoonse. Walo lwakwe mwini nguwakabamba ziindi zyabuumi bwabo ankobayookkala. 
Wakacita oobo kutegwa kuti bakakonzye kumulangaula, kuti ambweni inga balamuziba. Kwalo Leza tali kule kuzwa kuluumwi aumwi wesu pe. 
Tee kayi bakati,
Lino mbuli mbotuli bana ba Leza, tatweelede kuyeeya kuti Leza ulakozyanyisigwa abaleza bapange bangolida, naa nsiliva, niliba bbwe lyakabezwa cabuuya alimwi akucitwa mumaanu aabantu. 
Leza wakalekelela bantu ciindi nibatakamuzi, pele sunu ulabalailila boonse mumasena oonse kuti beempe. 
Nkaambo Leza ulibambide kale buzuba mbwatizoobeteke nyika yoonse mubululami kwiindila mumuntu ooyo ngwaakasala. Leza wakatondezya kubantu boonse kuti ooyo muntu ngonguwe ngwaakasala nkaambo wakamubusya kuzwa kubafu!”
Aawo nibakamvwa kuti Paulu waamba makani aakubuka kuzwa kubafu, bamwi babo bakamuseka, pele bamwi bakati, “Tuciyanda kuzookumvwa alimwi kumakani aaya.” 
Paulu wakazwa ooko wainka. 
Bamwi bakaba bakwe, basyoma. Akati kabantu aabo kwakali umwi uutegwa Dayonisiyosi. Ooyu wakali wankamu ya Aleyopagasi. Alimwi kwakali umwi mukaintu uutegwa Damalisi, alimwi abamwi bakasyoma.
Musule akooku, Paulu wakazwa ku Atenesi, wakaya ku Kolinti. 
Okuya wakaakujana Mujuda uutegwa Akwila, wakazyalilwa kumunzi wa Pontusi. Ooyu muntu amukaintu wakwe Pulisila bakacisikide lino-lino kuzwa kucisi ca Itali, nkaambo Muleli Mupati Kilaudiyasi wakalailila Bajuda boonse kuti bazwe mumunzi wa Loma. Paulu wakainka kuyoobabona, 
wakaakukkala akubeleka ambabo, nkaambo wakali muluki wa matente mbubonya abalo. 
Paulu wakali kukanana abantu mucikombelo, Sabata a Sabata, kasoleka kuti Bajuda a Bagiliki bazumine Makani Mabotu.
Ciindi Sailasi a Timoti nibakasika kuzwa ku Masedoniya, Paulu wakapa ciindi cakwe coonse kukukambauka, kalungulwida Bajuda kuti Jesu ngo Munanike wa Leza. 
Nkabela nibakamukazya akutalika kwaamba zintu zitaluleme kulinguwe, walo wakatondezya kutazuminana ambabo kwiindila mukukunkumuna lusuko kuzisani zyakwe akubaambila kuti, “Mwalijaya nobeni! Nyina mulandu pe. Kuzwa sunu ndikukambaukila bamasi.” 
Mpoonya wakabasiya, walongela kuŋanda yamwaalumi umwi wamasi uutegwa Titiyasi Jusitusi, wakali muntu uukomba Leza. Ŋanda yakwe yakalibambene acikombelo. 
Eelyo mwaalumi uutegwa Kilisiposi, mweendelezi wacikombelo wakasyoma mu Mwami antoomwe amukwasyi wakwe oonse. Alimwi Bakolinti banji bakamvwa mulumbe akuusyoma, eelyo bakabbapatizigwa.
Masiku amwi Paulu wakabona cilengaano. Mwami Jesu wakati, “Utayoowi, pele kokambauka buyo, utaleki pe, 
nkaambo mebo ndili aayebo. Taakwe muntu naba omwe uutikucise. Mumunzi ooyu ndijisi bantu banji kapati.” 
Nkabela Paulu wakakkala ooko mwaka acisela kaiisya bantu majwi aa Leza.
Lino Galiyo naakabikkwa bweendelezi bwacisi ca Akeya, Bajuda bakabungana, bajata Paulu akumutola kunkuta. 
Bakati, “Ooyu muntu usoleka kusungilizya bantu kukomba Leza munzila iiteendelani amulawo wesu!”
Paulu naakatitalike kwaamba, Galiyo wakaambila Bajuda kuti, “Nikwali kuti muntu ooyu watyola mulawo naa wabisizya mweenzinyina nindakaswiilila kaambo kanu no Bajuda. 
Pele nkaambo makani aaamba zyamajwi, amazina buyo aazintu zyamilawo yanu, nywebo amulibonene nobeni. Mebo nsikonzyi kuba mubetesi wazintu zili boobo pe!” 
Eelyo wakabatanda munkuta. 
Mpoonya boonse bakajata mwaalumi uutegwa Sositinesi, wakali ngomweedelezi wacikombelo, bakamuuma kumbele lyankuta nkukonya. Pele eeco acalo taakwe anicakapenzya Galiyo abuniini.
Paulu wakacilikkede abasyomi mu Kolinti mazuba amwi manji. Kuzwa aawo wakabasiya, wakanjila mubwato buya kucisi ca Siliya antoomwe a Akwila a Pulisila. Pele ku Senkileye katanainka abwato, wakanyoola mutwe nkaambo wakalikonkezezye kuli Leza. 
Nkabela bakasika kumunzi wa Efesusi, eelyo Paulu wakasiya Akwila a Pulisila, walo wakanjila mucikombelo, waakutalika kwaambaula a Bajuda. 
Nibakamukumbila kuti kacikkede ambabo kwaciindi cilamfu, wakakaka. 
Pele naakabalaya wakabaambila buyo kuti, “Naa Leza kayanda ndiyooboola alimwi kuno kulindinywe.” Mpoonya wakazwa mu Efesusi, wakainka abwato.
Nkabela naakaakusika kumunzi uutegwa Sizaliya, wakaya ku Jelusalemu kuyoojuzyanya abambungano ya Mwami, amane wakaya ku Antiyoki. 
Naakakkala-kkala ooko, wakazwa akuya kucisi ca Galatiya aca Fuligiya kuya buyumya-yumya basyomi boonse.
Umwi Mujuda uutegwa Apolosi, wakazyalilwa mumunzi wa Elekizandaliya, wakasika ku Efesusi. Wakali kunongosola kwaamba, alimwi wakalaazi kapati Malembe. 
Wakaliiisidwe kabotu munzila ya Mwami, alimwi mukusungwaala kupati wakali kwiisya zya Munanike wa Leza buluzi. Nikubaboobo wakazi buyo zyalubbapatizyo lwa Joni. 
Nkabela wakali kwaamba cabusicamba mucikombelo. Lino Akwila a Pulisila nibakamumvwa, bakamutola kuŋanda yabo akuyoomupandulwida kabotu zya Nzila ya Leza. 
Apolosi naakayeeya kuya kucisi ca Akeya, basyomi bamu Efesusi bakamulembela lugwalo lwakutolelezya kubasyomi bakali mu Akeya, kubaambila kuti bamutambule kabotu. Naakaakusika ooko, wakaakugwasya kapati aabo bakali basyomi kwiindila muluse lwa Leza. 
Awalo wakakazya Bajuda antangalala, katondezya kuzwa mu Malembe kuti Jesu ngo Munanike wa Leza.
Kuciindi eeco Apolosi naakali mu Kolinti, Paulu wakaandulula cisi mane wakaakusika ku Efesusi. Ooko wakaakujana basyomi bamwi 
mbaakabuzya kuti, “Sena mwakatambula Muuya Uusalala nimwakasyoma?”
Mpoonya Paulu wakababuzya kuti, “Ino kayi mwakabbapatizigwa alubbapatizyo luli buti?”
Eelyo Paulu wakati, “Joni wakabbapatizya aabo beempa akubaambila kuti baleelede kusyoma muli ooyo wakali kuyooza musule lyakwe, nkokuti muli Jesu.”
Aboobo nibakamvwa oobo, bakabbapatizigwa muzina lya Mwami Jesu. 
Mpoonya Paulu wakababikka maanza aakwe, eelyo Muuya Uusalala wakabasikila, bakatalika kwaamba misyobo iimbi akukambauka Majwi aa Leza. 
Bakali baalumi bakatisike kukkumi abantu bobilo antoomwe.
Kuzwa aawo Paulu wakanjila mucikombelo ca Bajuda. Myezi yotatwe wakali kwaambaula kubantu cabusicamba, mukuti abakwelele kuti basyome zyabwami bwa Leza. 
Pele bamwi babo bakali basicinguni, bakakaka kusyoma. Nkabela bakatalika kusampaula Nzila ya Leza antangalala. Nkaambo kaako Paulu wakabasiya, wakatolelezya abasyomi baya. Alimwi buzuba abuzuba wakali kwaambilana abantu mucikolo ca Tilenasi. 
Eeci cakacitika kwamyaka yobilo, aboobo bantu boonse bakali kukkala mucisi ca Asiya, Bajuda abamasi, bakaamvwa Majwi aa Mwami.
Lino kwiindila muli Paulu, Leza wakali kucita maleele aagambya. 
Bantu bakali kunga naa batola ntambala nituba tusani tumwi twakali kubelesya Paulu, akututola kubalwazi, malwazi aabo akali kupona, ayalo myuuya mibi yakali kugwisigwa mubantu. 
Abalo Bajuda bamwi bakali kweendeenda akuya bugwisya myuuya mibi, bakasola kubelesya zina lya Mwami Jesu mukucita mulimo ooyu. Bakaambila myuuya mibi kuti, “Ndamulailila muzina lya Jesu ooyo ngwakambauka Paulu kuti muzwe!” 
Bakali kucita oobo, bakali bana bali ciloba bamwaalumi wakali mupaizi mupati umwi wa Bajuda, uutegwa Sikeva.
Muuya mubi wakati kulimbabo, “Jesu ndimuzi awalo Paulu ndizi zyakwe, pele nywebo, ino ndinywe bani?”
Mpoonya muntu wakanjidwe muuya mubi wakatalika kubalwana wabasotokela anguzu mpati cakuti wakabazunda. Eelyo bakatija kuzwa muŋanda yakwe acinswe kabalaa zicisa. 
Boonse Bajuda abamasi bakali kukkala mu Efesusi bakaamvwa makani aaya, eelyo bakayoowa kapati. Nkaako bantu bakalumbaizya zina lya Mwami Jesu kwiindilila. 
Nkabela basyomi banji bakali kusika akwaamba antangalala zibi nzibakacita. 
Abalo basimabibo bakaleta mabbuku aabo akwaatenta mumulilo bantu boonse kabalangilila. Nibakasanganya mweelwe wamabbuku aakatentwa, wakasika kuzyuulu zili makumi osanwe zyamali aansiliva. 
Munzila eeyi Majwi aa Mwami akali kuya bumwaika akubeleka canguzu.
Lino zintu eezi nizyakamana kucitika, Paulu wakayeeya kuunka ku Jelusalemu, kwiinda mu Masedoniya amu Akeya. Wakati, “Ndaakuzwa ooko, ndileelede kuunka ku Loma akwalo.” 
Eelyo wakatuma Timoti a Elasitosi, baalumi bobilo bakali bagwasyi bakwe, ku Masedoniya, walo naakacikkede mucisi ca Asiya.
Ciindi nciconya eeci kwakabuka mapenzi mapati mu Efesusi akaambo ka Nzila ya Mwami. 
Umwi mufuzi wansiliva uutegwa Demetiliyosi, wakali kubumba tufwanikiso twansiliva twacikombelo caleza mupange mukaintu Aatemisi. Nkabela mulimo ooyu wakucita tufwanikiso ootu wakali kubaletela mpindu mpati babelesi bakwe. 
Aboobo Demetiliyosi wakaita babelesi boonse antoomwe, alimwi abamwi bakajisi mulimo mbuli wakwe, eelyo wakati kulimbabo, “Nobaalumi, mulizi kuti kuvuba kwesu kuzwa kumulimo ooyu ngotujisi. 
Nkabela mulibwene akumvwa nobeni zintu nzyacita muntu ooyu Paulu. Waamba kuti baleza babumbwa amaanza aabantu tabali baleza pe. Aboobo wakwela bantu muno mu Efesusi acisi coonse ca Asiya mbocizulwa. 
Nkaako makani ngaaya. Caboneka kuti mulimo wesu ulasampaulwa abantu. Aboobo aaya taali ngangawo alikke pe, pele penzi limwi ndyakuti eeyi Ŋanda ya Leza wesu Aatemisi taicinooambi cintu pe kubantu. Abwalo bulemu bwaleza ooyu bulamana, kayi ngo leza uukombwa amuntu oonse uukkala mu Asiya mane amunyika yoonse!”
Eelyo bantu nibakamvwa makani aaya, bakanyema kapati akutalika kupozomoka kuti, “Aatemisi wamu Efesusi ngomupati!” 
Lupyopyongano lwakamwaika mumunzi oonse. Nkabela mpumba yabantu yakajata ba Gayosi a Alisitakosi, baalumi bobilo baku Masedoniya, bakali kweenda a Paulu. Cakufwambaana, bakabatola kubbuwa lyazisobano. 
Paulu wakatilitole kunkamu yabantu eeyo, pele basyomi bakamukasya. 
Abalo bapati bacisi ca Asiya aabo bakali beenzinyina, bakamutumina majwi aakumukumbila kuti atakalibonyi kubbuwa eelyo. 
Mpumba yoonse yabantu yakaliilingene. Bamwi boongolola cimwi abamwi cimwi. Bamwi tiibakazi ancibakeetelwa pe. 
Bamwi bantu bakati Alekizandaa nguubwene makani aaya, nkaambo Bajuda ngubakatonkela kuyooima kumbele lyamuswaangano. Mpoonya Alekizandaa wakatambika maanza mujulu kuti bantu baumune, alivune kabotu. 
Eelyo nibakamuziba kuti wakali Mujuda, boonse bakoongololesya, kabaamba majwi ngoonya kwaciindi cili mbocibede. Bakali kuti, “Aatemisi waku Efesusi ngomupati!”
Kumamanino mwaalumi umwi wakali ngomulembi wamumunzi wakabaumuzya bantu. Wakati kulimbabo, “Nobaalumi bamunzi wa Efesusi, cilizizilwe kubantu boonse kuti swebo tobantu bamunzi uuno tuli bantu balemeka cikombelo caleza Aatemisi, akuti tulalemeka bbwe lyamalembe aakwe lyakawa kuzwa kujulu. 
Taakwe muntu uukonzya kuzikaka zintu eezi, aboobo muleelede kuumuna, mutaciti cintu cakufwambaana. 
Mwaleta bantu aaba kuno nikuba kuti taakwe umwi wabo wakabba zintu zyamuŋanda yaleza wesu pe, nikuba kumusampaula walo. 
Kuti naa Demetiliyosi abasimilimonyina bajisi kaambo amuntu umwi, balakonzya kutolana kunkuta mumazuba babetesi nobabeteka. 
Pele naa kucili cimwi cintu ncomuciyanda, ceelede kubambwa ambungano yabasicisi. 
Nkaambo inga tulakonzya kupegwa mulandu wakuleta manyongwe akaambo kaceeci cacitika sunu. Tatukonzyi kulitamizya, alimwi taakwe kaambo kabotu nkotunga twapa.” 
Mbwaakamana buyo kwaamba boobu, wakaambila bantu kuti baunke.
Lino naakamana manyongwe, Paulu wakabunganya basyomi akubaambila majwi aakubayumya-yumya. Mpawo wakabalaya wakainka ku Masedoniya. 
Wakaandulula muzisi eezyo kuya buyumya-yumya basyomi amajwi manji. Waakusika ku Akeya, 
akukkala ooko myezi yotatwe. Wakali kulibambila kuya kucisi ca Siliya, pele naakaziba kuti Bajuda bakali kumukanza, wakayeeya buyo kubweeda kwiinda mu Masedoniya. 
Sopatee, mwanaa Pilusi, uuzwa ka Beleya, wakainka aawe, aba Alisitakosi a Sekundusi bazwa ku Tesalonika, a Gayosi uuzwa ku Deebe, Timoti, aba Tikikasi a Tulofimosi bazwa kucisi ca Asiya. 
Aaba bakatusaangunina akuyootulindilila kumunzi wa Tilowasi. 
Mbulyakamanina buyo pobwe lya Cinkwa Citakwe Mimena, aswebo twakeenda abwato kuzwa kumunzi wa Filipi. Lino naakamana mazuba osanwe, twakaakubajana ku Tilowasi, nkabela twakaakukkala mvwiki yomwe ooko.
Mubuzuba butaanzi bwamvwiki twakabungana antoomwe kulya mulalilo wa Mwami. Nitwakamana Paulu wakatalika kwaambaula makani abantu. Nkaambo kakuti wakali kuyanda kuunka mubuzuba butobela wakaambaula mane kusika akati kamasiku. 
Kwakali malambe manji muŋanda yamujulu motwakabungene. 
Alimwi mwakali mulombe uutegwa Yutikosi wakakkede ampulungwido yaŋanda. Nkaambo kakuti Paulu wakatola ciindi cilamfu kaambaula, Yutikosi wakatalika kufukula mane limwi wakoona. Eelyo naakali koona wakatesuka akuwida ansi kuzwida ampulungwido yaŋanda yatatu mujulu. Nibakaakumujana, wakalifwide. 
Paulu wakaselukila ansi, waakuliwaala amubili wamulombe akumufukatila. Mpoonya wakaambila bantu kuti, “Mutapengi pe, ulapona!” 
Lino Paulu wakatanta akubweeda alimwi muŋanda yamujulu. Wakakomona cinkwa walya. Wakaambaula ambabo kwaciindi cilamfu, limwi bwaca, amane wakalaya. 
Eelyo bantu bakamutola kuŋanda yokwabo mulombe ooyo kali muumi, alimwi kabakondedwe kapati.
Lino twakasaanguna kuunka abwato kuya ku Asosi, ooko nkutwakaakutansikila Paulu mubwato. Wakatwaambilide kucita oobo nkaambo walo wakeenda amaulu kuya nkuko. 
Eelyo naakaswaangana andiswe ku Asosi, twakamutansika mubwato akuya kumunzi wa Mitiline. 
Bucica buyo twakeenda abwato kuzwa ooko, twakaakusika ku munzi wa Kiyosi. Mubuzuba bwakatobela twakaakusika kumunzi wa Samosi, eelyo bukace alimwi twakaakusika ku Miletusi. 
Pele Paulu wakayeeya kuti akainde munsi amunzi wa Efesusi mukuti atasowi ciindi mucisi ca Asiya. Nkaambo wakali kuyanda kufwambaana kusika ku Jelusalemu, kuti naa kacikonzeka kanooli nkuko bwaakusika buzuba bwa Pentekosite.
Lino kali ku Miletusi Paulu wakatumya mulumbe ku Efesusi, akukumbila bapati bambungano kuti bazooswaangane anguwe. 
Nibakasika, Paulu wakati kulimbabo, “Mulizi mbwindakakkala andinywe kuzwa mubuzuba butaanzi mbondakasika mucisi ca Asiya. 
Ndakabelekela Mwami cakulitesya akati kamapenzi amause nkaambo kazyakandicita Bajuda. 
Mulizi kuti taakwe acomwe cintu ncindakamusisila cakali kunoomugwasya nywebo, pele ndakali kumukambaukila akumwiisya antangalala alimwi amumaanda aanu. 
Nkabela ku Bajuda abamasi mbubonya buyo, ndakali kubakumbila kuti beelede kusandukila kuli Leza, akusyoma mu Mwami wesu Jesu.
“Lino amubone ndiya ku Jelusalemu, nkaambo Muuya Uusalala mbwaandilailila. Nsizi citikacitike kulindime ooko. 
Pele ncendizi buyo ncakuti Muuya Uusalala wakandicenjezya muminzi mipati yoonse kuti ntolongo amapenzi zilandilindila. 
Pele nsiyeeyeli kuti buumi bwangu mbuyandisi kulindime, pele cipati nkuti ndimanizye mulimo wangu, abutumwa bwakandipa Mwami Jesu, bwakwaambilizya Makani Mabotu aaluse lwa Leza.
“Lino ndizi kuti nywebo nyoonse mbindakeendela akukambaukila zyabwami bwa Leza tamukandiboni limbi pe. 
Aboobo ndaamba cakusinizya sunu obuno buzuba, kuti naa bamwi banu basweeke, ndulwabo beni, mebo nyina mulandu pe. 
Nkaambo taakwe ncindakamusisa, pele ndakamukambaukila zyoonse Leza nzyayanda. 
Nkaako kamulibamba lwanu nobeni, alimwi kamububamba butanga boonse oobo Muuya Uusalala mbwamupede kuti mubulange. Amweembele bambungano ya Leza eeyo njaakanununa alufu lwa Mwanaakwe mwini. 
Ndizi kuti ndazwa, baumpe babutambo, bayoosika akati kanu, nkabela tabakooyomuleka pe. 
Nikuba akati kanu nobeni, kuyooboola bamwi bayoooamba zyakubeja mukuti ambweni inga balakwela basyomi kulimbabo. 
Aboobo muleelede kulangisisya. Amuyeeye kuti kwamyaka yotatwe ndakaiisya umwi aumwi wanu sikati amasiku amisozi minji.
“Lino ndamusiya mumaanza aa Leza amumakani aaluse lwakwe. Alo alakonzya kumuyaka akumupa zileleko eezyo nzyabambila bantu bakwe boonse. 
Taakwe nindakalikumbuzya mali niciba cisani camuntu umwi pe. 
Nywebo nobeni mulizi kuti ndakali kubeleka amaanza aangu aaya kulijanina zyoonse nzindakalikubula anzibakali kubula beenzuma mbotwakali limwi. 
Ndakamutondezya muzintu zyoonse kuti mukubeleka anguzu tweelede kugwasya aabo batakwe nguzu. Nitucita boobu katuyeeya majwi ngaakaamba Mwami Jesu lwakwe mwini naakati, ‘Kupa kuletela cileleko cipati kwiinda kutambula.’”
Eelyo Paulu naakamana kwaamba, wakavuntama ambabo boonse akukomba. 
Boonse bakali kulila aawo nibakali kumufumbata akumumyonta kukumulaya. 
Cakabausisya kapati mmajwi ngaakaamba kuti tabaciyoomuboni limbi pe. Nkabela bakamusindikila kuya kubwato.
Nkabela twakabalaya akweenda. Nitwakeenda abwato kuzubuka lwizi, twakasika ku Kosi, eelyo mubuzuba bwakatobela twakasika ku Lodisi. Nitwakazwa ooko twakainka ku Patala. 
Ooko twakajana bwato bwakali kuya ku Fenesiya, mpoonya twakanjila mulimbubo akuunka. 
Lino twakaakusika kubusena nkotwakali kukonzya kubona nsumbu ya Saipulasi, aboobo bwato bwakainda nkoili kulumwensi nsumbu eeyo, mane limwi twaakusika kucisi ca Siliya. Twakaakuzubukila kucito ca Taya, ooko bwato nkobwakaakulongolwedwa zintu. 
Ooko twakajana basyomi mbotwakakkala aabo mvwiki yomwe. Nkabela Muuya Uusalala wakabayubunwida cakali kuyoocitika, eelyo balo bakaambila Paulu kuti atainki ku Jelusalemu. 
Pele ciindi cesu nicakamana, twakalaya akuunka mulweendo lwesu. Nkabela boonse, baalumi, bakaintu abana, bakatusindikila kuzwa mumunzi, nitwakasika kunkomwe yalwizi, twakavuntama akukomba. 
Mpoonya twakalayana akunjila mubwato, nkabela balo bakabweeda kumunzi. 
Alimwi twakatalika lweendo lwesu, twakeenda abwato kuzwa ku Taya kuyoosika ku Pitolemaisi nkutwakaakujuzya bakwesu, akukkala ambabo buzuba bomwe. 
Mubuzuba bwakatobela twakanyamuka akuyoosika kumunzi wa Sizaliya. Lino ooko twakaakuunka kuŋanda yamukambausi uutegwa Filipo, twakaakukkala awe. Wakali umwi wabaalumi bakali ciloba bakasalidwe mu Jelusalemu. 
Wakajisi bana basimbi bone batakanakwatwa, bakali basinsimi. 
Nikwakainda mazuba-azuba kwakasika musinsimi uutegwa Agabusi kuzwa kucisi ca Judiya. 
Nkabela wakaza kulindiswe, wakabweza lutambo lwa Paulu, walyaanga kumaanza akumaulu, eelyo wakaamba kuti, “Mboobu mbwaamba Muuya Uusalala, ‘Mukamwini lutambo oolu uyooangwa munzila iili boobu a Bajuda mu Jelusalemu, bayoomupa mumaanza aabamasi.’”
Nitwakamvwa makani aaya, swebo antoomwe abantu bakooko, twakakombelezya Paulu kuti atainki ku Jelusalemu. 
Pele walo wakatwiingula kuti, “Ino ninzi ncomucita nimulilauka boobu, akutyompya moyo wangu? Ime ndililibambilide kale, kutali buyo kwaangwa mu Jelusalemu, pele akufwa akaambo ka Mwami Jesu.”
Twakakacilwa kumukombelezya kuti atainki. Aboobo twakaleka buyo twakati, “Luyando lwa Mwami alucitwe.”
Nitwakakkala mazuba amwi ooko twakaangaanga twesu akuya ku Jelusalemu. 
Basyomi bamwi bazwa mu Sizaliya bakainka aswebo, baakututola kuŋanda yamuntu, nkutwakeelede kusikila, uutegwa Munasoni uuzwa ku Saipulasi. Wakali musyomi kuzwa kaindi.
Nitwakasika mu Jelusalemu basyomi bakatutambula amaanza obilo. 
Nkabela mubuzuba bwakatobela Paulu antoomwe aswebo twakainka kukubona Jemusi, twakaakujana kuti abalo bapati bambungano boonse bakaliwo. 
Eelyo Paulu wakabajuzya alimwi wakaambilizya zintu zyoonse buzwide Leza nzyaakacita akati kabamasi mulinguwe. 
Nibakamana kumuswiilila, boonse bakalumbaizya Leza. Mpoonya bakaambila Paulu kuti, “Ulakonzya kubona, mukwesu, kuti kuli zyuulu-zyuulu zya Bajuda basyoma, aabo balipede cakumaninina mukutobela Milawo. 
Bantu aaba bakaambilwa zyamakani aako kuti wakali kwiisya Bajuda boonse bakkala mumasi abamasi antoomwe, kuti baleke kutobela Milawo ya Mozesi. Alimwi wakali kubaambila kuti batanoopaluli bana babo nikuba kutobela ziyanza zyesu. 
Lino bantu aaba balamvwa kuti wakasika, ino tucite buti? 
Uleelede kucita ncotutikwaambile. Kuli baalumi bone okuno bakakonkezya kuli Leza. 
Koya ayebo ukalisalazye aabo. Wamana ubabbadelele zyakupa kuŋanda ya Leza, eelyo nobati kalinyoole. Munzila eeyi bantu boonse bayooziba kuti nzibakali kukwaamba tazili zyakasimpe akuti ulabamba ncobeni Milawo ya Mozesi. 
Lino kumakani aabamasi aabo basyoma, twakabatumina lugwalo lwakubaambila kuti twakaciyeeya kuti tabeelede kulya cilyo cakapaizigwa kumizimo, nikuba kulya bulowa, naa banyama basinwa, alimwi akuti balintantamune kubumambe.”
Mpoonya buzuba bwakatobela Paulu wakatola baalumi aabo bone, waakulisalazya antoomwe ambabo. Kuzwa aawo wakanjila muŋanda ya Leza akuzibya bantu zya buzuba bwamamanino mumazuba aakulisalazya, ciindi omwe-omwe wabaalumi aabo nayoopa cipaizyo cakwe.
Lino mazuba aali ciloba naakali afwiifwi kumana, bamwi Bajuda bazwa kucisi ca Asiya bakabona Paulu muŋanda ya Leza. Bakakopanya bantu banji akujata Paulu. 
Bakapozomoka akuti, “No Baisilayeli, amutugwasye! Ooyu ngomuntu uuya buya koonse-koonse kwiisya bantu kuti basampule bantu ba Isilayeli, a Milawo ya Mozesi, alimwi aŋanda ya Leza eeyi. Lino ngooyu waleta bamasi muŋanda ya Leza akusofwaazya busena busalala!” 
Bakaamba makani aaya nkaambo bakabona umwi mwaalumi uutegwa Tulofimosi uuzwa ku Efesusi, wakali a Paulu mumunzi, bakayeeya kuti Paulu wamutolede muŋanda ya Leza.
Nkabela kunyongana kwakamwaika mumunzi oonse, bantu bakazuzaana boonse, bavumpa Paulu akumukwelela aanze lyaŋanda ya Leza. Mpoonya aawo bakajala milyango yayo. 
Bantu aabo bakayanda kujaya Paulu, kwakatuminwa kwaambilizya kumweendelezi wabasilumamba wa Baloma kwaamba kuti muli manyongwe mapati mumunzi oonse. 
Mpoonya-mpoonya mweendelezi wabasilumamba wakatola basilumamba alimwi abapati babo, wafwambaanina kuunka kubantu baya. Lino bantu nibakamubona uleza abasilumamba, bakaleka kuuma Paulu. 
Mpoonya mweendelezi walumamba wakaya kuli Paulu, wamujata, eelyo wakalailila kuti aangwe anketani zyobilo. Mpoonya wakabuzya kuti, “Ino nguni ooyu muntu, alimwi ninzi ncaacita?” 
Bamwi bakaamba eeci bamwi eeci. Nkaambo kamanyongwe aayo mweendelezi taakaziba cini-cini cakacitika. Aboobo wakalailila basilumamba bakwe kuti batole Paulu kulimbabo. 
Bakeenda aawe mane kusika azitantilo zyamulyango waŋanda, aawo basilumamba bakanyamuna Paulu nkaambo bantu bakaubingana kapati. 
Boonse bantu bakali kuya bumutobela akupozomoka kuti, “Jaya!”
Lino kabayanda kumunjizya mukati, Paulu wakaambila mweendelezi walumamba kuti, “Ndikumbila kuti ndikwaambile cimwi cintu yebo.”
Nkokuti toli Muijipiti uulya wakabusizye lupyopyongano mazuba aainda, akusololela zyuulu zyone zyabazangi munkanda?”
Paulu wakaingula kuti, “Peepe, mebo ndili Mujuda, ndakazyalilwa mumunzi wa Taasosi, mucisi ca Silisiya. Ndili muzyale wamunzi mupati wabulemu. Akaka ndikumbila kukanana kubantu.”
Mpoonya mweendelezi wakamuzumizya kwaamba. Eelyo Paulu wakaima amatantilo akutambika janza lyakwe kubantu. Nkabela nibakaumuna, Paulu wakaamba kulimbabo mu Cihibulu,
“Nobaalumi, bakwesu anomatata, amundiswiilile nkaambo ndiyanda kulyaambilila kulindinywe!” 
Nkabela nibakamvwa kuti waamba mu Cihibulu, bakaumuna, Paulu wakaya anembo akuti,
“Mebo ndili Mujuda wini-wini, ndakazyalilwa ku Taasosi wamu Silisiya, pele ndakakomenena momuno mu Jelusalemu. Ndakali sicikolo wa Gameliyeli. Ndakatambula lwiiyo luzwide mu Milawo yabasikale besu, alimwi ndakali munkutwe kuli Leza mbubonya mbomubede anywebo nyoonse sunu aano. 
Ndakali kupenzya bantu batobela Nzila mpya eeyi, nikuba kubajaya. Ndakaanga baalumi abakaintu akubawaala muntolongo. 
Mupaizi Mupati abankuta balakonzya kuzumina kumakani aaya kuti ngakasimpe. Nkaambo mbambabo bakandipa magwalo aakutobela bakwesu Bajuda bakali ku Damasikasi. Eelyo ndakainka ooko kuti ndikaange banzila eeyi mukuti nkabalete ku Jelusalemu kabaangidwe kuti bazoosubulwe.
“Lino nindakali kuya bweenda munzila iiya ku Damasikasi, ciindi casikati, kwakandimwekela mumuni mupati uuzwa kujulu, wakamwekela busena boonse mpondakabede. 
Mpoonya ndakawida ansi, nkabela ndakamvwa jwi liti, ‘Saulu, Saulu, ino undipenzezya nzi?’ 
Mpawo ndakabuzya kuti, ‘Ino nduweni Simalelaangu?’ Walo wakati kulindime, ‘Ndime Jesu waku Nazaleta ngopenzya.’ 
Aabo baalumi bakali aandime bakaubona mumuni, pele taakwe nibakalimvwa jwi lyayooyo wakali kwaambaula kulindime. 
Ndakabuzya kuti, ‘Ino ndicite buti, Mwami?’ Mwami wakati kulindime, ‘Nyamuka, uye mu Damasikasi, oomo uyooambilwa zyoonse nzyoelede kucita.’ 
Ndakoofwaala akaambo kamumuni uumwekesya, eelyo aabo basilweendoma bakandisololela kukuboko akunjila mumunzi ooyo.
“Ooko kwakali mwaalumi uutegwa Ananiyasi, wakali muntu wa Leza uutobela Milawo, alimwi wakali kulemekwa kapati a Bajuda boonse bakali kukkala mu Damasikasi. 
Wakaza kulindime akwiima munsi lyangu. Wakati, ‘Saulu, mukwesu, bona alimwi!’ Ciindi eeco nciconya ndakakonzya kubona alimwi, ndamulanga. 
Nkabela wakati, ‘Leza wabasikale besu wakusala kuti uzibe zyaluyando lwakwe, kuti ubone Mululami wakwe, akuti umumvwe kaamba ajwi lyakwe. 
Nkaambo uyooba kamboni wakwe wakwaambila bantu boonse zintu nzyoobona akumvwa. 
Ino ucilindila nzi? Nyamuka ulumbaizye zina lya Kilisito. Ubbapatizigwe, usanzigwe kuti zinyonyoono zyako zilekelelwe.’
“Lino ndakabweeda ku Jelusalemu. Lino nindakali kukomba muŋanda ya Leza ndakabona cilengaano. 
Ndakamubona Mwami kaamba kulindime kuti, ‘Kofwambaana uzwe mu Jelusalemu, nkaambo bantu kuno tabakooswiilila bumboni bwako bwamakani aangu pe.’ 
Ndakati, ‘Iiyi, Mwami, balizi kabotu kuti ndakali kuunka muzikombelo kuyooanga akuuma aabo bakali kusyoma mulinduwe. 
Alimwi akamboni wako Sitivini naakajaigwa, mebo lwangu ndakaliwo akuzuminana abaabo bakamujaya, alimwi ndime ndakali kulindila zisani zyabaabo bakamujaya.’
“Lino Mwami wakati kulindime, ‘Koya buyo nkaambo ndiyookutuma kule kuli bamasi.’”
Bantu bakaliswiilide Paulu kusikila naakaamba majwi aaya, eelyo bakayoba akupozomoka kuti, “Azwe, jaya! Teelede akupona!” 
Bakali kupozomoka kabawaala zisani zyabo mujulu akutataula vu. 
Mpoonya mweendelezi wabasilumamba ba Baloma wakalailila bantu kuti bamunjizye muŋanda Paulu, wakabalailila akuti bamukwabbaule kutegwa bajane naa nkaambo nzi Bajuda ncibakali kumuvoolozyela boobu. 
Pele nibakamwaangilide kuti aumwe, Paulu wakaambila umwi mupati walumamba wakaimvwi aafwiifwi anguwe kuti, “Sena cileendelana amulawo kuti nywebo muume muntu Muloma uutanabetekwa akujaninwa mulandu?”
Silumamba ooyo naakamvwa, wakaya kumweendelezi akuyoomubuzya kuti, “Ino ninzi ncomuyanda kucita? Uulya mwaalumi Muloma!”
Aboobo mweendelezi wakaya kuli Paulu akuyoomubuzya kuti, “Kondaambila, sena uli Muloma?”
Nkabela mweendelezi wakati, “Buloma ndakabuula buya amali manji-manji.”
Mpoonya bantu aabo bakali kuyanda kumubuzya mibuzyo bakasosoloka, awalo mweendelezi wakayoowa naakaziba kuti Paulu wakali Muloma, akuti wakaangidwe nketani.
Lino mweendelezi walumamba wakali kuyanda kuzibisya naa mulandu nzi Bajuda ngobakali kuyanda kupa Paulu. Aboobo mubuzuba bwakatobela wakamwaangununa, alimwi wakalailila bapaizi basilutwe abasinkuta kuti babungane. Eelyo wakaleta Paulu, wamwiimika kumbele lyabo.
Nkabela Paulu wakalangisisya basinkuta akwaamba kuti, “Nobakwesu, nsidonaiki mumoyo wangu abuumi mbwiindakkala kuli Leza kusikila sunu.” 
Amvwe boobo mupaizi mupati Ananiyasi wakalailila aabo bakaimvwi aafwiifwi a Paulu kuti bamuume kumulomo. 
Paulu wakati, “Ncobeni ayebo Leza ulakuuma, yebo obwaanda bulambidwe mulambo uutuba! Ulayanda kundibeteka ku Mulawo, pele watyola Mulawo kwiindilila mukulailila kuti ngumwe!”
Lino bantu bakaimvwi kufwiifwi a Paulu bakati kulingwe, “Yebo, utukila mupaizi mupati wa Leza!”
Paulu wakaingula kuti, “Nsiindazi, nobakwesu, kuti ngomupaizi mupati. Nkaambo Malembe alati, ‘Toelede kwaamba zyabubi bwamuleli wabantu bako.’”
Lino Paulu naakabona kuti bantu bamwi oomo bakali Basaduki abamwi bakali Bafalisi, wakaamba canguzu wati, “Nobakwesu, mebo ndili Mufalisi, mwanaa Mufalisi. Ndabetekwa aano nkaambo ndijisi lulangilo lwakuti bafu bayoobusigwa kubuumi!”
Mbwaakaambila buyo oobo, Bafalisi a Basaduki bakatalika kukwankwana mulicabo, nkaako nkamu yakaandaana. 
(Nkaambo balo Basaduki baamba kuti bantu tabakooyoobusigwa kuzwa kubafu, alimwi akuti taakwe bangelo pe, niiba myuuya, pele Bafalisi balazizumina eezi zyoonse zintu zyotatwe eezi kuti mpozili.) 
Aboobo kuyobeka kwakaindilila. Mpoonya bamwi bamayi ba Mulawo, aabo bakali bankamu ya Bafalisi, bakaima akukazya canguzu bakati, “Taakwe acomwe cintu cibi ncitwajana mumuntu ooyu! Antela muuya umwi naba mungelo nguwakaamba ncobeni kulinguwe!”
Bakakazyanya kapati cakuti mweendelezi wabasilumamba wakayoowa kuti bantu balakwamauna Paulu, aboobo wakalailila basilumamba bakwe kuti banjile mukati kankamu yabantu bakagwisye Paulu kuzwa mukati kabo, akuti bamutole muŋanda yabo.
Masiku aayo ngoonya Mwami wakazooima munsi lya Paulu akuti kulinguwe, “Koba aacamba! Wandaambilizya muno mu Jelusalemu amwalo mu Loma ukacite mbubonya.”
Nibwakaca, Bajuda bamwi bakabungana antoomwe akubamba nzila yambuli mbobeelede kucita Paulu. Bakakonkezya kuti tabakoolya akunywa cintu nociceya mane do bajaye Paulu. 
Bakali bantu baindilila kumakumi one bakabamba makanze aaya antoomwe. 
Mpoonya bakaya kubapaizi basilutwe akubapati akuti kulimbabo, “Twakonkezya kuti tatukooyoolya cintu mane tujaye Paulu. 
Nkaako lino nywebo, antoomwe abasinkuta boonse, amutumine kumweendelezi wabasilumamba kuti alete Paulu kulindinywe, mumucenge kuti muyanda kutola makani aabwini kuzwa kuli Paulu. Swebo tunoolibambide kale kumujaya katana akusika ooko.”
Pele mujwaa Paulu, mulombe wakaamvwa makanze aabo, aboobo wakainka waakunjila muŋanda mwakali Paulu, waakumwaambila makanze aayo. 
Mpoonya Paulu wakaita umwi wabasilumamba, wamwaambila kuti, “Atole mulumbe ooyo kumweendelezi wabasilumamba. Ujisi makani aakumwaambila.” 
Silumamba wakabweza mulombe akumutola kumweendelezi wabasilumamba. Akasike wati kulinguwe, “Mwaange Paulu walindiitide akundikumbila kuti ndilete mulombe ooyu kulindinywe nkaambo ulaakakwaamba kulindinywe.”
Mweendelezi wakajata mulombe kukuboko akumutola kumbali, mpoonya wakamubuzya kuti, “Ngaayo ngakuti nzi?”
Mulombe wakati, “Bajuda bamwi bazuminana kuti baze kulindinywe juunza akuzoomwaambila kuti mukamutolelele Paulu kuli basinkuta. Bazoomucenga nywebo kuti baciyanda kumvwisya kapati zyakaambo kakwe. 
Pele mutazoobazuminini, nkaambo kuli baalumi bainda kumakumi one bayooyubilila munzila kulindila Paulu. Boonse bakonkezya kuti tabakoolya nikuba kunywa mane bajaye Paulu. Lino buya balilibambilide kale kucita oobo, balindila buyo mbomuzookosola nywebo.”
Eelyo mweendelezi wabasilumamba wakati kumulombe, “Utaambili muntu uumbi kuti wandizibya makani aaya.” Mpoonya wakamuleka mulombe, wabweeda.
Lino mweendelezi wabasilumamba wakaita balupati-pati bobilo akuti kulimbabo, “Amubambe basilumamba bali myaanda yobilo baye ku Sizaliya, antoomwe abasimabbiza bali makumi aali ciloba, alimwi abasimasumo bali myaanda yobilo, balibambe kweenda sunu masiku ciindi ncobamana kulalila bantu. 
Mumubambile mabbiza awalo Paulu, mukamusiye kabotu kumweendelezi wacisi Filikisi.” 
Mpoonya mweendelezi wabasilumamba wakalemba lugwalo luti:
“Ndime Kilaudiyasi Lisiyasi ndilembela ndinywe nomulemekwa ba Filikisi. Ndamujuzya. 
Bajuda bakajata mwaalumi alimwi bali kuyanda kumujaya. Nindakaziba kuti wakali Muloma, ndakainka abasilumamba bangu kuyoomuvuna. 
Ndakali kuyanda kuziba kaambo nkibakamupede, aboobo ndakamutola kunkuta yabo. 
Ndakajana kuti taakwe cintu ncaakacitide ceelede kuti ajaigwe nikuba kuti abikkwe muntolongo, mulandu ngobakali kumupa wakali wamibuzyo yazyamilawo yabo. 
Nkabela nindakaambilwa kuti Bajuda bakanza kumujaya, ndakayeeya kuti ndimutumine kulindinywe. Ndakaambila aabo basikumupa kaambo kuti bazooambe mulandu wakwe kulindinywe.”
Basilumamba bakacita mbuli mbobakalaililwa. Bakatola Paulu akuyoomusisya kumunzi wa Antipatilisi masiku aayo ngoonya. 
Buzuba bwakatobela basilumamba baansi bakapilukila nkobakkala akusiya basimabbiza kuti kabaciya a Paulu. 
Balo bakaakumusisya ku Sizaliya akuyoopa lugwalo kumweendelezi wacisi, bakasiya Paulu mumaanza aakwe. 
Mweendelezi wakabala lugwalo, amane wabuzya Paulu kuti naa wakali kuzwa kulubazu nzi lwacisi. Naakajana kuti uzwa ku Silisiya 
wakati, “Ndizookumvwa basika basimulandunyoko.” Mpoonya wakalailila kuti Paulu akwabililwe abasilumamba akubikkwa mumaanda aakasiya mwami Helodi.
Nikwakamana mazuba osanwe, mupaizi mupati Ananiyasi wakainka ku Sizaliya, wakaya abapati alimwi asimulawo umwi uutegwa Teetulasi. Bakaakulibonya kumweendelezi Filikisi, akulungulula makani aamulandu ngobakali kupa Paulu. 
Paulu naakaitwa, Teetulasi wakapa kaambo kakwe munzila eeyi,
Eezi zintu zili boobu zilatambulika kulindiswe koonse-koonse muziindi zyoonse. Aboobo tulilumbide kapati kulindinywe. 
Pele kwalo nsiyandi kumumanina ciindi canu pe, ndamukumbila kuti mundiswiilile ndipe matongoosi eesu mafwiifwi. 
Twajana kuti muntu ooyu ngusiŋunzuunzu. Utalika lupyopyongano akati ka Bajuda munyika yoonse, alimwi mmusololi wankamu iitegwa Banazaleti. 
Naakasola kusofwaazya ŋanda ya Leza, twakumujata. [Twakakanzide kumubeteka kwiindila mumulawo wesu, 
pele mweendelezi Lisiyasi wakasika akumutola canguzu. 
Amane wakalailila kuti aabo basikumupa twaambo baboole kumbele lyanu.] Kuti naa mwamubuzya ooyu, inga ndinywena lwanu mwalimvwida kuzwa kulinguwe ootu twaambo toonse ntotumwaambila.” 
Abalo Bajuda bakazumina akwaamba kuti toonse twaambo ootu tuli kasimpe.
Lino mweendelezi wakoobola Paulu kuti awalo aambe. Eelyo Paulu wakati,
Mulakonzya kuziba nobeni kuti, kwainda buyo mazuba aali kkumi aabili kuzwa nindakasika ku Jelusalemu kuzookomba. 
Bajuda taakwe nibakandijana kandikazyanya amuntu muŋanda ya Leza, nikuba kundijana kandipyopyonganya bantu pe, nimuba muzikombelo zyabo nikuba kubusena bumwi buyo mumunzi. 
Tabakonzyi kutondezya kuti zintu eezi nzyobanditamikizya mpozili. 
Ncendizumina buyo kulindinywe nceeci, ndikomba Leza wabasikale besu kwiindila mukutobela Nzila eeyo njobati njabuzangi. Alimwi ndilazisyoma zintu zyoonse zilembedwe mu Milawo ya Mozesi amumabbuku aabasinsimi. 
Ndijisi lulangilo lomwe muli Leza mbuli oolo ndobajisi aaba bali waawa lwabo beni lulangilo oolo ndwakuti boonse bantu, baluleme abataluleme, bayoobusigwa kuzwa kubafu. 
Aboobo lyoonse ndasoleka mbuli mbwendikonzya, kuti kandilaamoyo uusalala kumbele lya Leza abantu.
“Lino mukuti ndakali kumbi kwamyaka minji ndakainka ku Jelusalemu kutola mali kubantu bokwesu bacete alimwi akuti ndikape zipaizyo. 
Nindakali kucita mulimo ooyu, bakandijana muŋanda ya Leza, kandili ndalisalazya kale. Kwakanyina nkamu yabantu njindakali aayo pe, alimwi kwakanyina lupyopyongano. 
Pele kwakali bamwi Bajuda bazwa kucisi ca Asiya, abalo lwabo beni baleelede kuboola akuzoopa kaambo kabo kulindinywe, kuti ambweni inga bajisi mulandu umwi ngobandipede. 
Nibaba baaba bamwaambile naa bakandijanina mulandu nzi nindakali kubetekwa ankuta yabo. 
Kuli buyo cintu comwe ncindakaamba nindakaimvwi kumbele lyabo. Ndakati, ‘Ndabetekwa andinywe sunu akaambo kakusyoma mukubuka kwabafu!’”
Lino Filikisi, mbwaakazi kabotu makani aa Nzila ya Mwami, wakajala amajwi aakuti, “Ndizooukosola mulandu wanu asika mweendelezi Lisiyasi.” 
Nkabela wakalailila silumamba wakali kulanga Paulu kuti kamubamba, pele amupe lwaangunuko lwakulikkalila kabotu akuzumizya beenzinyina kuti kabamugwasya kumupa zintu nzyabula.
Lino naakainda mazuba mace, Filikisi wakaboola amukaintu wakwe Dulusila, Mujuda. Filikisi wakatumina kuti Paulu aletwe kulinguwe, eelyo wakazoomuswiilila kaamba zyalusyomo lwamuli Kilisito Jesu. 
Pele Paulu kacaamba makani aabululami, aakulijata mubuumi, alimwi aabuzuba bwalubeta buboola, Filikisi wakayoowa. Eelyo wakaambila Paulu kuti, “Pe mbubo, koya calino buyo, ndakwiita alimwi ndajana ciindi cibotu.” 
Namupilusya boobo wakali kulangila kuti antela Paulu inga ulamupa mali, ncaakali kumwiita-ita boobo akwaambaula anguwe.
Lino niyakamana myaka yobilo, Poosiyosi Fesitosi wakasika akutola busena bwa Filikisi bwabweendelezi bwacisi. Lino Filikisi mbwaakali kuyanda kubotezya Bajuda, wakasiya Paulu kacili muntolongo.
Lino nikwakamana mazuba otatwe kuzwa kukusika kwakwe mucisi, Fesitosi wakainka ku Jelusalemu kuzwida ku Sizaliya. 
Ndilyonya bapaizi basilutwe abasololi ba Bajuda bakeeta matongoosi aabo aakupa Paulu mulandu. Bakamukumbila Fesitosi 
kuti ababede aalubomba, aboozye Paulu ku Jelusalemu. Bakaamba boobo nkaambo bakakanzide kuti bamuyubilile munzila akumujaya. 
Fesitosi wakabaingula kuti, “Paulu mmwaange mu Sizaliya, alimwi mebo ndaafwi kubweeda nkuko. 
Aboobo atukainke abasololi banu ku Sizaliya kuti bakamupe kaambo mwaalumi ooyo naa kuli cibi ncaakacita.”
Fesitosi wakacilikkede ambabo ooko kwamazuba aali lusele naa kkumi, eelyo wakabweeda ku Sizaliya. Buzuba bwakatobela wakanjila munkuta akulailila kuti Paulu aletwe. 
Paulu naakasika, Bajuda bakazwa ku Jelusalemu, bakaima kumuzinguluka, akutalika kumutamikizya twaambo tunji twakumupa mulandu, pele tiibakali kukonzya kutondezya kuti ntwamasimpe. 
Paulu wakalikazizya mwini wakati, “Nsiindakabisizya Milawo ya Bajuda, niiba ŋanda ya Leza, naba Muleli Mupati waku Loma.”
Fesitosi wakali kuyanda kubotezya Bajuda, aboobo wakabuzya Paulu kuti, “Sena ulayanda kutolwa ku Jelusalemu kuti nkakubetekele nkuko?”
Paulu wakaingula kuti, “Ndiimvwi munkuta ya Muleli Mupati mwini, oomo mweelede kubetekelwa. Taakwe cibi ncindakacita ku Bajuda, mbubonya mbomuzi anywebo. 
Kuti naa ndakatyola mulawo akucita cimwi cintu ceelede lufu, nsikaki kufwa pe. Pele kuti twaambo ntobandipa katutali twabwini, kunyina muntu weelede kundipa mumaanza aabo. Ndalisisya ku Muleli Mupati.”
Fesitosi naakamana kwaambilana abalailili bakwe, wakati kuli Paulu, “Mbuli mboolisisya ku Muleli Mupati ulatolwa nkukonya kulinguwe.”
Lino nikwakainda mazuba amwi, mwami Agilipa a mukaintu wakwe Beenisi bakasika ku Sizaliya kuzooswaya akujuzya Fesitosi. 
Nibakakkala ooko mazuba manji, Fesitosi wakaambila mwami makani aa Paulu mbwaabede. Wakati, “Kuli muntu kuno mwaange wakasiya Filikisi. 
Nindakali ku Jelusalemu, bapaizi basilutwe ba Bajuda alimwi abapati babo, bakaleta makani kulindime akundikumbila kuti muntu ooyu ndimupe mulandu. 
Ndakabaambila kuti tacili ciyanza ca Baloma kupa mulandu muntu nabani katawo simulandunyina. Kuleelede kuti boonse basikumupa mulandu babikkwe aamwi munkuta kutegwa ooyu uupegwa mulandu akonzye kulikazizya. 
Nibakasika kuno boonse, taakwe nindakasowa ciindi, ndakanjila munkuta akulailila kuti Paulu aletwe. 
Lino basikumupa mulandu bakaimikila munkuta, pele taakwe mulandu omwe wamilandu eeyo njendakali kuyeeya kuti njobamupede ngubakaamba. 
Nzyobajisi buyo makani aakukazyanya anguwe muzintu zyakukomba kwabo azyamuntu umwi wakafwa uutegwa Jesu, ooyo Paulu ngwaamba kuti mmuumi. 
Ndakabula ambwekonzya kujana twaambo twini twamakani aaya mbwaabede, aboobo ndakabuzya Paulu kuti naa wakali kuyanda kuya ku Jelusalemu akuyoobetekelwa nkuko. 
Pele walo wakalisisya ku Muleli Mupati, wakayanda kuti alangwe abasilumamba mane kaambo kakwe kakasike ku Muleli Mupati lwakwe. Aboobo ndakalailila kuti kacibambidwe mane kusikila ndaakumutumya ku Muleli Mupati.”
Agilipa wakati, “Ambebo lwangu ndali kuyanda kumuswiilila muntu ooyo.”
Nibwakaca Agilipa a Beenisi bakasika mubulemu bupati alimwi akucitilwa ziyanza zyacisi zyakutondezya kusekelela akulemya muntu mupati. Bakanjila muŋanda yakubunganina kabasindikidwe abasololi babasilumamba abapati bamunzi. Eelyo Fesitosi wakalailila kuti Paulu aletwe. 
Nkabela Festitosi wakaamba kuti, “O Mwami Agilipa, anywebo nyoonse nomuli aandiswe aano. Mwamubona muntu ooyu ngobatayandi Bajuda boonse bakkala kuno aku Jelusalemu. Bakaleta matongoosi kulindime akaambo kakwe. Balapozomoka akwaamba kuti teelede kuti kapona. 
Pele mebo taakwe nindakajana kuti wakacita cintu cakuti inga ulapegwa mulandu walufu. Alimwi walo mwini mbwaakalisisya kumwami mupati, ndakaciyeeya kuti ndimutumizye nkuko. 
Pele nsijisi kaambo keni-keni nkenga ndalemba kumuleli. Aboobo ndamuleta aano kulindinywe kwaambisya, O Mwami Agilipa! Kuti twamana kumubuzisisya kaambo kakwe mbokabede, ndijane cintu ncendeelede kulemba. 
Nkaambo tacili cabusongo kulindime kuti nditumine mwaange kaatakwe akutondezya kabotu mulandu wakwe mwini mbuubede.”
Lino Agilipa wakati kuli Paulu, “Wazumizigwa kuti ulyaambilile omwini.” Lino Paulu wakatandabika janza lyakwe akulyaambilila mwini wakati, 
“Ba Mwami Agilipa! Ndaliyeeya kuti ndili muntu uulaacoolwe kuti sunu ndilikazizye ndemwini kulindinywe kuzintu zyoonse eezyo Bajuda nzyobandipa mulandu. 
Kapati eeci cili kasimpe akaambo kakuti nywebo mulizi kabotu makani aaziyanza zyoonse zya Bajuda. Aboobo ndamukumbila kuti mundiswiilile kabotu.
“Bajuda boonse balizi zyabuumi bwangu mbundakapona kuzwa kubwana bwangu. Balizi kuti kuzwida kumatalikilo ndakalikkede mucisi cangu alimwi amu Jelusalemu mulikke. 
Kuti kabayanda kulungulula, inga balakonzya kuzuminana andime kuti kuzwida kumatalikilo ndakali wankamu ya Bafalisi yalo iili njiilangisisya lukondo lwesu. 
Lino ndiimvwi aano akubetekwa akaambo kalulangilo ndwejisi kucisyomezyo eeco Leza ncaakapa basikale besu. 
Ncencico cisyomezyo ncobalangila kutambula bantu bamisyobo yesu iili kkumi aibili, aabo bakomba Leza sikati amasiku. Nobami balemenede, lino nkaambo kakuba alulangilo oolu, ncindapedwa mulandu a Bajuda! 
Nkaambo nzi nywebo nomuli waano ncomutazumini kuti Leza nguubusya bafu?
“Mebo lwangu ndakayeeya kuti ndicite koonse nkwindakali kukonzya kulesya makani aa Jesu waku Nazaleta. 
Ncencico eeco ncindakacita mu Jelusalemu. Ndakapegwa nguzu abapaizi basilutwe, nkabela ndakabikka bantu ba Leza banji muntolongo, alimwi nibakali kubetekwa kuti bajaigwe, ambebo ndakali kuzumina. 
Ziindi zinji ndakali kubasubula muzikombelo, akusola kubacita kuti batame lusyomo lwabo. Ndakali mukali kapati mumakani aaya, mane ndakali kuunka akuminzi iimbi mumasi aandeene-andeene kuya bubapenzya.
“Nkakaambo aaka kakanditola kumunzi wa Damasikasi kandipedwe nguzu amalailile kuzwa kubapaizi basilutwe. 
Nomulemekwa, twakali kweenda mumugwagwa ciindi casikati nindakabona mumuni uuzwa kujulu, uumwekesya kwiinda zuba, akutuzinguluka, mebo abaalumi mbindakali kweenda aabo. 
Toonse twakawida aansi. Nkabela ndakamvwa jwi lyakaamba mu Cihibulu kuti, ‘Saulu, Saulu! Nkaambo nzi ncondipenzya? Ulalicisa buyo omwini kuti kosansa cidyunsyo.’ 
Nkabela ndakabuzya kuti, ‘Ino nduweni Simalelaangu?’ Eelyo Mwami wakati, ‘Ndime Jesu ngopenzya. 
Pele nyamuka! Ndalitondezya kulinduwe kuti ndikusale kuba mubelesi wangu, ukabaambile bamwi zintu eezyo nzyoobona kulindime sunu, azeezyo nzenjookutondezya kumbele. 
Ndiyookuvuna kuzwa ku Baisilayeli akuli bamasi, nkaambo nkonkuko nkwindakutuma. 
Ukabazibye akubajokolola kuzwa kumudima kubanjizya mumumuni. Ukabagwisye munguzu zya Saatani akubanjizya munguzu zya Leza kutegwa kwiindila mulusyomo lwabo mulindime bakalekelelwe zinyonyoono zyabo akujana busena akati kabantu ba Leza basalidwe.’
“Bamwami Agilipa, taakwe nindakakaka kuswiilila eeco cilengaano ncendakabona kuzwa kujulu. 
Kusaanguna mu Damasikasi akuya mu Jelusalemu, nkabela amucisi coonse ca Judiya akati kabamasi, ndakakambauka kuti baleelede kusanduka kuzwa kuzibi zyabo akutambula Leza. Bacite milimo iitondezya kuti bakasanduka ncobeni. 
Aaka nkakaambo nkobakandijatila Bajuda nindakali muŋanda ya Leza akusola kundijaya. 
Pele kusikila buzuba buno ngu Leza uundigwasizye, aboobo ncendiimvwi aano akupa bumboni bwangu kuli boonse, nibaba bapati nibaba bantu buyo. Eeci ncendaamba ncencico ncobakali kwaamba basinsimi a Mozesi kuti ciyoocitika, 
cakuti Munanike wa Leza uleelede kupenga akuba mutaanzi kubuka kuzwa kubafu, kuti kukakambaukwe makani aalufutuko ku Bajuda akuli bamasi mukuti makani aayo akabe mumuni kulimbabo.”
Lino Paulu kacikanana munzila eeyi, Fesitosi wakapozomoka wakati, “Paulu ulisondokede! Kwiiya kwako kwakusondosya!”
Pele Paulu wakaingula kuti, “Nomulemekwa, peepe, nsisondokede. Makani ngeamba ngabwini, alimwi ambebo ndili sitikide mumoyo. 
Bamwami Agilipa balizi zyoonse eezyi. Ncencico eeco ncekonzya kwaamba amoyo uusitikide. Ndili masimpe kuti baatobelezya kabotu makani oonse, nkaambo cintu eeci tiicakacitika kumbali pe. 
Bamwami Agilipa, sena mulasyoma majwi aabasinsimi? Ndilizi kuti mulaasyoma!”
Lino mwami Agilipa wakati kuli Paulu, “Muciindi cisyoonto eeci sena inga wandisandula kuti mbe mu Kilisito?”
Eelyo Paulu wakati, “Nociba ciindi cisyoonto naa cilamfu, kukomba kwangu kuli Leza nkwakuti nywebo, omwami, abamwi bandiswiilide aano sunu, babe mbulindime, kuleka buyo kwaangwa nketani eezi nzendilaazyo!” 
Lino mwami Agilipa, Beenisi mukaintu wakwe, a Fesitosi mweendelezi, abaabo bakalaabo bakanyamuka. 
Nibakeenda, bakalyaambauzya lwabo beni kuti, “Ooyu muntu taakwe cintu cibi ncaakacita ceelede kuti ajaigwe nikuba kubikkwa muntolongo.” 
Agilipa wakati kuli Fesitosi, “Kuti naatakalisisya ku Muleli Mupati, naangununwa buyo.”
Lino nicakayeeyegwa kuti tweelede kweenda abwato kuya kucisi ca Itali, Paulu antoomwe abasintolongo bamwi bakapegwa mumaanza aamuntu uutegwa Juliyasi. Ooyu wakali mupati wankamu yalumamba lwa Baloma iitegwa “Basilumamba bamuleli mupati.” 
Twakanjila mubwato bwakazwida ku Adilamitiyamu oobo bwakali bambilide kale kuti bweende akuyooinda muzito zyacisi ca Asiya. Awalo Alisitakosi uuzwa kumunzi wa Tesalonika uuli mucisi ca Masedoniya, wakainka andiswe. 
Nkabela buzuba bwakatobela twakasika ku Sidoni. Lino Juliyasi wakali muntu uulaaluzyalo kuli Paulu, wakamulekela kuti anjile mumunzi kubona balongwe bakwe kuti bamugwasye zimwi zintu nzyaakabulide. 
Kuzwa kooko twakaindila kunyika lyansumbu ya Saipulasi nkaambo kaguwo lyakali kubbubbwida kuli ndiswe. 
Twakazubuka lwizi lubambene azisi zya Silisiya a Pamfiliya, twakasika ku Mayila, mucisi ca Lisiya. 
Ooko mupati walumamba wakajana bwato bwakali kuzwida kumunzi wa Alekizandaliya kuya ku Itali, nkabela wakatunjizya mulimbubo.
Akaambo kaguwo lyakali kubbubbwida kuli ndiswe, twakali kukonzya buyo kweenda buniini-niini mane kumamanino twakaakusika kufwiifwi amunzi wa Sinidusi. Lino nkaambo kaguwo lyakaindilila, twakainda kulubazu nkoyakali kukonzya kutusutilila nsumbu ya Kiliti, twaakwiinda kumbali a Salimone. 
Twakabembeleka nkomwe yalwizi, nikuba kuti twakajana mapenzi mukweenda, eelyo twakasika kubusena butegwa Zito Zibotu, munsi amunzi wa Laseya. 
Twakakkala ciindi cilamfu ooko mane ciindi cakuliimya kulya cakainda. Ciindi eeco cakalibonya kuti cilatuletela ntenda kweenda abwato. Aboobo Paulu wakabacenjezya bantu kuti, 
“Nobaalumi, ndabona kuti lweendo lwesu kuzwa aano kuya kumbele lulaba lwantenda. Lubono lunji lulanyonyooka alimwi abwato, cimwi ciindi inga abantu balafwa.” 
Pele mupati walumamba wakazumina zyakaamba mupati wabwato amukamwini kwiinda nzyakamwaambila Paulu. 
Cito eeco tiicakali cibotu kukkala ciindi camupeyo, aboobo bantu banji bakali mulweendo oolo bakacili kuyanda kuti kabaciya kumbele mulwizi kutegwa naa kwakonzeka bakasike kucito ca Finikisi. Eeco ncito cili munsumbu ya Kiliti cilangide kumusanza-lwaambo akunyika-lwaambo, nkabela bakali kuyanda kuyookkalila nkuko muciindi camupeyo.
Lino kwakaunga luuwo lwakazwida kumusanza, lwakali kuunga buniini buyo, aboobo baalumi bakayeeya kuti bacite buyo mbuli mbobakali kuyanda. Eelyo bakabwaangununa bwato kuti butalike kweenda, lino bakabembeleka nkomwe ya Kiliti. 
Pele mpoonya-mpoonya buyo kwakatalika kubbubbula guwo pati lyakali kutegwa “Lyakunyika-lwaajwe” lyakali kubbubbula kuzwida kunsumbu. 
Mayuwe aaguwo akauma bwato. Mbuli mbocatakali kukonzeka kuti bwato bweende kabugama kuzwida guwo, twakalekela bwato kuti buunke buyo ooko nkolyakali kugama guwo. 
Twakaakusitililwa akasumba kaniini kategwa kilauda notwakaindila nkokali kumusanza. Lino ooko, mukati kamapenzi, twakakonzya kukaanga kato kaangililwa kubwato nkobuli musule. 
Nkabela bakakakwelela mukati, eelyo bakazambaila bwato amatambo. Bakaliyoowede kuti inga balapatila muntimba yakumbali kunkomwe yacisi ca Libya. Bakavunga masani aaenzya bwato akulekela bwato kutolwa aguwo. 
Pele guwo taakwe nilyakaleka kubbubbula pe, eelyo nibwakaca bakatalika kugwisya lubono ndubakayumwide akulusowela mumaanzi. 
Buzuba bwakatobela bakagwisya zibelesyo zyamubwato bazisowela mumaanzi. 
Mazuba manji tiitwakali kukonzya kubona zuba niziba nyenyezi guwo lyakacili kubbubbulisya kapati. Kumamanino, alulangilo lwakuti tulafutuka, lwakamana. 
Nikwakainda ciindi cilamfu, bantu kabatalyi cakulya, Paulu wakaima akati kabo akubasinsa kuti, “Nobaalumi, mwakali kweelede kundiswiilila akutazwa kusiya Kiliti, lino zyoonse eezi zyakunyonyookelwa akusweekelwa nizyataliwo pe. 
Pele lino ndamukumbila kuti, mukkazike myoyo nkaambo taakwe naba omwe muntu uutifwe, bwato buyo bulikke mbobutinyonyooke. 
Nkaambo masiku aainda aaya mungelo uuzwa kuli Leza wangu ooyo ngwenkomba walisikide. 
Wandaambila kuti, ‘Paulu, utayoowi! Nkaambo uleelede kuyooima kumbele lya Muleli Mupati waku Loma. Leza mububotu bwakwe, wakupa buumi bwabaabo boonse mbomuli aabo mulweendo oolu.’ 
Nkaako nobaalumi, amukkalwe myoyo! Nkaambo ndisyoma Leza kuti zyoonse nzyaandaambila ziyoocitika. 
Tuyoosowelwa ankomwe yansumbu imwi.”
Oobu bwakali mbobusiku bwakumana mazuba aali kkumi aane, twakacili kuya butontaikwa aguwo mulwizi lwa Adiliya. Lino akati kabusiku, basikweenzya bwato bakayeeya kuti twakali kuya buswena kufwiifwi anyika. 
Aboobo bakalosya ntambo mumaanzi yakaangilidwe cintu cilemu kumpela, kuti beeleke bulamfu bwamaanzi. Bakajana kuti akali kulampa tukokola tuli mwaanda amakumi obilo. Nkabela bakeenda buniini, eelyo bakeeleka alimwi, bakajana bulamfu bwatukokola tuli makumi aali fuka. 
Lino bakayoowa kuti bwato inga bwainka mumabwe, nkabela bakalosya zijatyo zyabwato zyone kusule lyabwato, batalika akukomba kuti cibota bwaca. 
Basikweenzya bwato bakasoleka kuti bazwe mubwato, bakalosya kato mumaanzi, bakacita mbuli kuti baya kukulosya zijatyo zyabwato zyakumbele. 
Pele Paulu wakaambila mupati wabasilumamba alimwi abasilumamba beni kuti, “Kuti aaba basikweenzya bwato bazwe muno tamukoofutuka pe.” 
Aboobo basilumamba bakakosola ntambo zyakajisi kato akukalekela kuti kainke. 
Nkabela nibwakayanda kuca, Paulu wakabakumbila boonse kuti balye zyakulya. Wakati, “Mwalindila mazuba aali kkumi aane, ciindi coonse eeci taakwe kantu komwakalya pe. 
Nkaako ndamukumbila lino kuti amulye, muleelede kulya kutegwa mujane nguzu. Taakwe akomwe kasusu kalaamitwe yanu kati kasweeke pe.” 
Mbwaakamanina kwaamba oobo, Paulu wakabweza cinkwa, wakalumba kuli Leza, eelyo wakacikomona, wakalya kabalanga boonse. 
Aboobo bakaba aacamba, nkabela umwi aumwi wabo wakalya cakulya. 
Antoomwe toonse twakali myaanda yobilo amakumi aali ciloba acisambomwe mubwato. 
Boonse nibakamana kulya akukkuta, bakasowela mumaanzi maila, kutegwa bwato buube.
Nibwakaca, basikweenzya bwato taakwe nibakaiziba nyika eeyo pe, pele bakabona busena aawo lwizi mpolubaanga luzwida aanze, alimwi mpolujisi maanzi mafwiifwi, aboobo bakayeeya kuti bakabikkile nkuko bwato. 
Eelyo bakakosola zijatyo zyabwato, bazisiya mumaanzi, alimwi bakaangununa ntambo zyakaangidwe mubalo wakunyona bwato. Mpoonya bakavungununa sani lyakumbele aabwato kutegwa guwo likonzye kubutonkela kumbele, eelyo bakeenda kululama kunkomwe. 
Pele bwato bwakaakusimpa mumusenga, bwapatila. Cipaanzi cakumbele cakapatila akutakonzya kweenda, nkabela cipaanzi cakusule cakakwamauka muzibeela-beela nkaambo mayuwe aakali aanguzu mpati.
Lino Basilumamba bakabamba muyeeyo wakujaya baange boonse kuti kubule aumwi wabo uuti yambe akuzubuka kuti akatije. 
Pele mupati wabasilumamba wakali kuyanda kufutula Paulu, eelyo wakabakasya kucita oobo. Mpoonya wakalailila baange boonse bakali kukonzya kuyamba kuti baliwaale mumaanzi bayambe kuya kunkomwe. 
Musule batobele abalo bamwi, kabaya bujisilizi kuzipulanga zyabwato nikuba kuzibeela zimwi zyabwato zyakakwamukide. Mbombuboobu mbutwakazubuka toonse akufutuka.
Lino nitwakafutuka akuzubuka, twakaziba kuti nsumbu mpotwakabede yakali kutegwa Molita. 
Basicisi bakooko bakalaalubomba kapati kulindiswe. Mvula yakali kuwa, alimwi kwakali kutontola, nkaako bakatukutwida mulilo akututambula kabotu toonse. 
Lino Paulu wakabwezelela nkuni, eelyo naakali kusikka, kwakazwa nzoka yakali kutija kkasaalizi lyamulilo, yakamuluma akuboko. 
Bantu bacisi nibakaibona nzoka akuboko kwa Paulu, bakatalika kulyaambauzya beni bakati, “Ncobeni muntu ooyu weelede kuti mujayi, nkaambo nikuba kuti wafutuka mulwizi, pele bululami bwa Leza tabuyandi kuti apone.” 
Paulu wakansansa nzoka mumulilo, kakunyina ambwabede pe. 
Bakali kulangilila kubona kuti ulazimba kuboko nikuba kuwida ansi akufwa. Pele nibakalindila kwaciindi cilamfu kabataboni cintu cibi kacicitika kulinguwe, bakasandula miyeeyo yabo baamba kuti, “Peepe! Ooyu nguleza!”
Afwiifwi buyo kuzwa waawo mpotwakabede kwakali myuunda yamuntu uutegwa Pubuliyasi, wakali ngomupati wansumbu eeyo. Awalo wakatutambula amaanza obilo, nkabela twakakkala anguwe mazuba otatwe. 
Lino wisi Pubuliyasi wakali kuciswa mubili kuupya kapati alimwi akusoomona kalowa. Paulu wakanjila muŋanda mwaakabede, waakukomba, amane wakabikka maanza aakwe alinguwe akumuponya. 
Eeci nicakacitika, balwazi boonse bamunsumbu eeyo bakasika, nkabela bakaponyezegwa. 
Bakatupa zipego zinji, alimwi nitwakanjila mubwato kuti tweende bakatubikkila azimwi zintu zinji mubwato eezyo nzitwakabulide mulweendo lwesu.
Lino nikwakamana myezi yotatwe, twakaya abwato bwakazwida ku Alekizandaliya bwakali kutegwa “baleza bamayanga” bwakakkede muciindi camupeyo coonse munsumbu eeyo. 
Eelyo twakaakusika kumunzi wa Sailakusi akukkala mulinguwo mazuba otatwe. 
Alimwi kuzwa ooko twakeenda akuyoosika kumunzi wa Legiyumu. Nkabela buzuba bwakatobela kwakatalika kuunga luuwo luzwida kumusanza, eelyo nikwakamana buyo mazuba obilo twakaakusika kumunzi uutegwa Puteyoli. 
Ooko twakajana bamwi basyomima bakatukumbila kuti tukkale ambabo mvwiki yomwe. Kuzwa ooko twakaakusika ku Loma. 
Basyomima bakali kukkala ku Loma nibakamvwa, bakeenda mane kuyoosika kubusena bwiitwa kuti Isambalilo lya Apiyusi bamwi kubusena butegwa Maanda Aakulida Otatwe, kututandila kuti bakatucinge. Lino Paulu naakababona, wakalumba Leza, alimwi wakakkalwa moyo.
Nitwakasika ku Loma, Paulu wakazumizigwa akubikkwa alikke, umwi wabasilumaba wakali kumulindila.
Nkabela nikwakamana mazuba otatwe, Paulu wakaita basololi ba Bajuda bamumunzi ooyo kuti aswaangane akukanana ambabo. Nibakabungana wakati kulimbabo, “Nobakwesu! Nikuba kuti taakwe ncendakabisya kubantu besu, nikuba kuziyanza zyabasikale besu, ndakaangwa mu Jelusalemu akupegwa mumaanza aa Baloma. 
Balo bakandibuzya mibuzyo, nibakamana bakali kuyanda kundaangununa nkaambo bakajana kuti taakwe mulandu ngundakacita wakeelede kuti ndijaigwe. 
Pele Bajuda bakakaka kuti ndaangununwe, aaka nkakaambo kakandicitya kuti ndilisisye ku Muleli Mupati wakokuno. Nikubaboobo kulisisya kwangu takuli kwakuti ndibape mulandu bantu bokwesu pe. 
Aaya ngamakani ngendamwiitila kuti ndaangidwe boobu nkaambo kayooyo ngobalangila bantu ba Isilayeli.”
Lino balo bakaingula kuti, “Tatuna kutambula magwalo aazwa ku Judiya aamba makani aako. Alimwi taakwe umwi wabakwesu wakazwida nkuko wakatwaambila makani aaya, naa kwaamba cimwi cintu cibi anduwe pe 
pele tulayanda kumvwa miyeeyo yako mbwiibede, nkaambo ncobeni tulizi kuti koonse-koonse bantu baamba zyakukazya nkamu yabuzangi njonjilide.”
Lino bakabamba buzuba bwakuzoobungana antoomwe a Paulu alimwi, mubuzuba oobo kwakasika nkamu yabantu mpati ya Bajuda kubusena kwakabede Paulu. Kuzwida cifumo-fumo kusikila masiku Paulu wakali kubapandulwida makani aaamba zyabwami bwa Leza. Wakasola kubacita kuti bamuzumine Jesu kwiindila mukubaambila mbuli mbwalembedwe mu Milawo ya Mozesi alimwi amumalembe aabasinsimi. 
Bamwi babo bakazumina majwi aa Paulu, pele bamwi taakwe nibakazumina pe. 
Aboobo bantu aaba bakamwaika kabaandeene mukuzumina kwabo, ciindi Paulu naakamana kwaamba nkani eeyi yomwe yakuti, “Ncobeni Muuya Uusalala wakaamba kabotu aawo naakakanana kwiindila mumusinsimi Izaya kuli basikale besu
kuti,
Kayi maanu aabantu aaba mafwiifwi,
Alimwi Paulu wakayungizya kukukanana wakati, “Muleelede kuziba kuti makani aa Leza aalufutuko atumwa kuli bamasi. Balo bayooaswiilila!” [ 
Paulo naakamana kwaamba makani aaya, Bajuda bakainka kabaya bukazyanya mulicabo.]
Lino kwamyaka yobilo Paulu wakakkede muŋanda njaakali kulibbadelela mwini, alimwi wakali kubatambula kabotu boonse bakali kuboola kumuswaya. 
Wakali kukambauka zyabwami bwa Leza akwiisya makani aa Mwami Jesu Kilisito. Wakali kwaamba cakutayoowa alimwi kaangulukide.
