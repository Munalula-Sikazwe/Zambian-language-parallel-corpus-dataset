Ami Pawulu nduŋu yambala yaYesu Kristu, antambikili niikali kapostolu, aŋambwili nakunkunjika kunsaŋu yayiwahi yaNzambi,
yakaniniyi dehi Nzambi nawatuprofwetu twindi munyikanda yajila;
yakumulumbulula Mwanindi, wavwalikili kumutaŋa waDavidi chakumujimba;
átenenuwu nawu diyi Mwana kaNzambi naŋovu, mwaya Spiritu wakujila nakusaŋuka kwindi mudi afu, yowu Mwanta wetu Yesu Kristu.
Twatambwili luwi niwupostolu kudi yena, kulonda kuleta kwovwahila kwakukuhwelela mukachi kanyunza yawantu ejima, hansaŋu yejina dindi;
mumwekala ninenu nawa, enu atambikawu dehi mwikali ambala aYesu Kristu.
Nidi nakuyisonekela mukanda, enu ejima mudi muRoma ákeŋawu kudi Nzambi, átambikawu kwikala akwakujila. Luwi lwikali nanenu nikuwunda kwakufuma kudi Nzambi, Tata yetu, nikudi Mwanta Yesu Kristu.
Nukusambila kuyileja chinayisakililaŋa wejima wenu kudi Nzambi yami mudi Yesu Kristu, nanochu chikunatiyakani kukuhwelela kwenu mumatuŋa ampata yamunu mwishina ejima.
Nzambi, inakalakelaŋa naspiritu yami munyidimu yansaŋu yayiwahi yaMwanindi, hichinsahu chami chinabulaŋa kukaŋanya kuyitena mukulombela kwami kwejima.
Hinukulomba nami, neyi Nzambi neteji akaŋendeshi chachiwahi nakashiki kudenu mafuku anu.
Muloŋa nakeŋaŋa nankashi kuyimona, kulonda nakayinki chamukunkulu chakudi Spiritu kulonda kuyikolesha.
Kulonda twakakwashaŋani nakukuhwelela kwetu, nikwenwenu nikwamami.
Nochu enu anakwetu, nakeŋi nami mwiluki chinakeŋeli kakavulu kwinza kudenu, kulonda nakamoni nyikabu kudenu, neyi chinamonaŋa mudi aJentili amakwawu acheŋi, ilaŋa anamfuntishumu nihanu.
Ami nidi namukudi wakuyishimwina aGriki, niantu ampata jacheŋi, niakwamaana, niabula maana.
Dichi ami nakeŋi nankashi, mwashikila ŋovu jami jejima, kuyishimwinenu mwashakama muRoma nsaŋu yayiwahi nawa.
Muloŋa hinatiyaŋa nsonyi yansaŋu yayiwahuku; diyi ŋovu yaNzambi yakwamwina nachu antu ejima akukuhwelela, kusambila aYudeya, niaGriki nawa.
Muloŋa dimu munamwekeni kuloŋa kwaNzambi nakukuhwelela kwakutwala kukukuhwelela; mwomwanasonekuwu nawu,
Muloŋa kuzuwa kwaNzambi kunamwekani kwiwulu, kwakuzuwila kadiwu kakudiwula Nzambi kejima, nikuheŋa kwawantu awa akaŋeshaŋa walala nakuheŋa kwawu.
Muloŋa yuma yaNzambi yinatwesheki kwilukewa, yamwekana dehi mukachi kawu, muloŋa yomweni Nzambi nayimwekeshi kudi wena.
Kufumisha haleŋeluwu mpata yamunu mwishina, yuma yindi yakadi kumonewa, yinamonewi chalala, yinalumbuluki nayuma yaleŋeliyi, joju ŋovu jindi jahayanyaka niwuNzambi windi; kulonda abuli mwakuleyela.
Muloŋa chamwilukiluwu Nzambi, hiyamulemesheli nawu diyi Nzambuku, hela kumusakilila hiyamusakilililuku, ilaŋa abalumukili kwikala antu akuhemesha muyitoŋojoka yawu; munyichima yawu mwadiŋi mwakadi maana himukwikala mwidima.
Hiyakudishimuna nawu tukweti maana, komana anabalumuki dehi ayisupi.
Lubanji lwakulema kwaNzambi wakátokaŋa hiyakulubalumuna nakulumbisha nkishi yafwana neyi muntu watokaŋa, hela atuda, hela anyama, hela yuma yakayilaŋa.
Dichi Nzambi wayilekeli kwindi, akoŋaŋa mwafwilaŋa nyichima yawu yazonda, nakusawula nyijimba yawu awenawu wumu namukwawu.
Muloŋa ahimpili walala waNzambi nakutwamba, hiyakudifukula kuyuma yaleŋeluwu kudi Nzambi nakuyikalakela, hiyakuleka Nleŋi wakiswilewa hayanyaka. Amena.
Dihu hafumini kuyileka kudi Nzambi akoŋaŋa mwafwilaŋawu mwatama; muloŋa ambanda amukachikawu, hiyakushiya mwayileŋeleluwu nakwila yuma yabulili kuyileŋelawu.
 Amayala nawa hiyakushiya mwamuleŋeleluwu mumbanda, hiyakusweja lwisu lwakuditamisha nawakwawu amayala, hiyakutambwilamu wulooku watelela kuluwa kwawu.
Chalekeluwu kwikala namaana akwiluka Nzambi, Nzambi hakuyileka ekali kwawu nayitoŋojoka yatama, akoŋaŋa yuma yakadi kutela.
Hiyakusweja kukoŋa yuma yaheŋa yejima, nikutama, nilwisu, ninkunyi. Hiyakusweja ichima, niwubanji, nikuzuŋa, nimakasu, nimuchima wakuhela akwawu.
Hiyakwakushawula, akwakutuŋula akwawu; ahelewa kudi Nzambi. Hiyakwakasawuntu, akwakudinka wanta, akwakuha mukanwa, akwakubusa yaaku yayiha yatama yeŋi nayeŋi, akwakubula kwovwahila anvwali jawu.
Abula kashinshi, hiyakakelaŋa muyatiyaŋanaŋawu nawakwawuku, hiyakeŋaŋanaŋa mwasemwakenawuku, akadi luwi.
Wenawa hela eluka dehi nawu Nzambi nahoshi nindi antu ejima akoŋaŋa yumiyi anateli kufwa, hiyakuminaŋa dakuyila hohuku, atiyaŋa kuwaha nanawa ayikoŋaŋa nawa.
Dichi eyi muntu wasompeshaŋa akwenu, hiwukweti mwakuleyelaku; muloŋa muwasompeshaŋa mukwenu dimu muwaditanyishaŋa eyi aweni, muloŋa eyi wasompeshaŋa welaŋa mwomumu.
Etu tuneluki chasompeshaŋayi Nzambi mwaya walala, wahishaŋa antu elaŋa yuma yidi neyiyi.
Indi eyi muntu wasompeshaŋa wena akoŋaŋa yumiyi, iku eyi aweni welaŋa mwomumu, wunatoŋojoki neyi wakapuluka kukuhisha kwamba kahishayi Nzambi, tahindi?
Eyi wunadiwuli maheta akuwaha kwindi, nichabulaŋayi kuzuwa swayi, nanichi chetejaŋayi kuduŋumika nansaŋu jeyi, tahindi? Eyi hiwuneluki neyi kuwaha kwaNzambi kudi nakukukoka nindi wubalumuki mumuchimaku, tahindi?
Ilaŋa chiwachinchikaŋa mumuchima nakubula kubalumuka, eyi wukudilumbikila kuzuwa kuwamba kamona hefuku damba kamwekeshayi Nzambi kuzuwa kwindi nikusompesha kwindi kwaloŋa.
 Wamba kayinka antu ejima mwesekela nyidimu yawu.
Átatakenaŋa munyidimu yayiwahi, ákabilaŋa lubanji lwakulema nimpuhu nikubula kutoka, wenawa wakayinka wumi wahayanyaka.
Ilaŋa akwantadi abulaŋa kwovwahila walala, ovwahilaŋa yaheŋa hohu, wena akamona nindombu nikuzuwa.
Kudi antu ejima elaŋa yatama kwakekala lukadi nimakabi, kusambila aYudeya, niaGriki nawa,
hakwila kudi antu ejima elaŋa yayiwahi, kwakekala lubanji lwakulema nimpuhu nikuwunda, kusambila aYudeya, niaGriki nawa.
Muloŋa kudi Nzambi hikwekala kwakama antu kumesuku.
 Antu ejima anaputoli chakadi nshimbi, akanoŋa chakadi nshimbi; antu ejima anaputoli chakwiluka nshimbi, akayisompesha nanshimbi.
Muloŋa akwakutiya nshimbi chakutiya hohu, hidiwu aloŋa kumesu aNzambuku, chiŋa akwakukoŋa nshimbi diwu akayiŋishawu nakuyitena aloŋa.
Hela aJentili abula nshimbi, chakwilawu yuma yekala kunshimbi mwaya chisemwa chawu, wenawa ábula nshimbi anadilili dehi nshimbi awenawu;
amwekeshaŋa nachu nyidimu yanshimbi jakusoneka dehi munyichima yawu, chinleji chawu chamuchima hichikwikala chinsahu, niyitoŋojoka yawu hiyikuya ninimu ninimu, hekwawu kuyitanyisha, hekwawu kuyiyiŋisha;
hefuku damba kasompeshayi Nzambi naYesu Kristu yuma yawantu yakujinda, mwaya nsaŋu yayiwahi yinashimunaŋami.
Eyi wekala nejina dakaYudeya, wakuhwelelaŋa nshimbi, wadisamaŋa naNzambi yeyi,
weluka mwakeŋayi, wetejaŋa yuma yasweja kuwaha, akutaŋishaŋa yuma yekala munshimbi.
Eyi wadikuhwelelaŋa neyi walombolaŋa mputamesu, neyi wuchejeji chawena ekala mumwidima.
Eyi neyi wuntaŋishi yawákadi maana, wunkuluŋaŋa yawanyikeki. Kunshimbi wamonaŋa mwekalila maana, niwalala.
Eyi wataŋishaŋa mukwenu, hiwaditaŋishaŋa eyi awenuku, tahindi? Eyi washimunaŋa neyi wukombi watama, eyi aweni weyaŋa, tahindi?
Eyi wahoshaŋa neyi kwila wuvumbi chinjila, eyi welaŋa wuvumbi, tahindi? Eyi wahelaŋa ankishi, wabuwaŋa mumatembeli awu, tahindi?
Eyi wadisamaŋa nanshimbi, eyi aweni chiwamotokaŋa nshimbi wasawulaŋa Nzambi.
Muloŋa
Chalala kwalama kwakwashaŋa neyi welaŋa nshimbi; hakwila neyi wamotokaŋa nshimbi, kwalama kweyi kuneli dehi kubula kwalama.
Dichi neyi chidima wukwila mwaya nshimbi, chabulayi kwalama hichikwikala neyi amwadika dehuku?
Indi neyi chidima wachisemwa wukwila mwaya nshimbi chalala, abuli kukusompesha eyi wukweti nyikanda yakusoneka dehi nikwalama, nanochu chiwamotokaŋa nshimbi, tahindi?
Muloŋa kaYudeya hikaYudeya wakuditena tuhuku, nikwalama kwakumujimba hidiku kwalama kwalalaku.
KaYudeya walala chiŋa wamumuchima, nikwalama kwalala hichuma chakumuchima, chamuSpiritu, hichanshimbi yakusonekaku, wahamekewa kudi Nzambi, bayi kudi antuku.
Indi kaYudeya wabadikila hanka? Mukwalama mudi kumwenamu chumanyi?
 Kwabadika muyuma yayivulu. Chuma chakusambila chochayishililuwu kuhemba mazu aNzambi.
Indi neyi amu abulili kukuhwelela, chanabuluwu kukuhwelela chikujaha kashinshi kaNzambi, tahindi?
Chinjila! Chalala, Nzambi ekali walala, antu ejima ekali antwambi; chochasonekawu dehi nawu,
Neyi kuluwa kwetu kukumwekesha kuloŋa kwaNzambi, tukwila netudi? Chazuwaŋayi Nzambi haloŋaku, komana? Nahoshi mwahoshaŋawu antu.
Chinjila! Neyi ochu, Nzambi wakasompesha ŋahi antu amunu mwishina?
Neyi kutwamba kwami kunasweji kulemesha walala waNzambi, indi ami akunsompesheladi nawu nimukwanshidi?
Neyi tukuhosha netu, Twilenuŋa chatama kulonda kwinzi kuwaha, kuhosha mwenimu chinawahi tahindi? Muloŋa atutwambilaŋa nawu dimu twahoshaŋa. Antu ahoshaŋa mwenimu, anateli kuyitanyisha.
Dichi dinu, etu aYudeya twayibadika wena, tahindi? Nehi, hela hanti! Muloŋa twasambila dehi kutanyisha niakwetu aYudeya, niaGriki nawa, netu wejima wawu adi muchiyuulu chanshidi.
Mwomwanasonekuwu nawu,
Kwosi washinshikaku;
Wejima wawu anasenuki dehi hambadi;
 Nyidiwu yawu hiijamu dachashi;
 Mutunwa twawu mwenzala kushiŋana nindulu.
 Nyendu yawu yanyakashanaŋa kuya nakupwekesha mashi;
Munjila jawu mwekala kwakukisaŋana hohu nikujilumuna.
Hiyaneluki njila yakumona kuwundaku.
 Kumesu awu woma waNzambi kwosi.
Dichi dinu, etu tweluka netu nsaŋu yahoshaŋa nshimbi yejima, yahoshaŋa nawena ekala muchiyuulu chanshimbi; kulonda kujika tunwa twawantu ejima, niantu ampata yamunu mwishina ejima akahi namuloŋa kumesu aNzambi.
Muloŋa hikudi muntu akuyiŋishawu nakumutena waloŋa kumesu indi nanyidimu yanshimbuku; muloŋa kunshimbi diku kwelukilaŋawu antu chiyekala nshidi.
Ilaŋa hanu, kuloŋa kwaNzambi kwakadi nshimbi kunamwekani dehi, anakúshimuni nikunshimbi nikudi atuprofwetu;
kwokuloŋa kwaNzambi kwenzaŋa kudi akwakukuhwelela ejima mukukuhwelela Yesu Kristu, muloŋa hikwekala kwambula antuku.
Muloŋa antu ejima anaputoli, anakaŋanyi kushika mwashikila lubanji lwakulema kwaNzambi,
akuyiyiŋisha nakuyitena aloŋa naluwi lwindi chamukunkulu, nakukuula kwekala mudi Kristu Yesu.
Nzambi wamutoŋweli yena kwikala itanda daluwi namashi indi hakukuhwelela, kulonda kumwekesha kuloŋa kwindi, chadiwiliyi Nzambi nshidi jakoŋeluwu dehi chachikulu, nawushona windi;
amwekeshi kuloŋa kwindi hamafuku anu; kulonda yomweni ekali waloŋa, ekali nawa mukwakuyiŋisha nakumutena waloŋa, muntu wukukuhwelela Yesu.
Indi tukudisama nanka? Anafumishi dehi kudisama. Anachifumishi nanshimbinyi, yanyidimu tahindi? Nehi, nanshimbi yakukuhwelela hohu.
Dichi dinu, tunafuukuli netu muntu anamuyiŋishi nakumutena waloŋa nakukuhwelela chakadi kwila nyidimu yanshimbi.
Nzambi hiNzambi wawaYudeya hohu, tahindi? HiNzambi yawaJentili nawaku? Nehi, hiNzambi yawaJentili nawa.
Tunamoni netu hiNzambi yowumu wukuyiŋisha nakutena aloŋa, niakwakwalama nakukuhwelela, niayidima nawa nakukuhwelela.
Komana dinu, nshimbi tukuyilisha kwikala yamukunkulwayi nakukuhwelela, tahindi? Chinjila! Chalala tukukolesha nshimbi.
Ichi dinu, tukwila netu nkakulula yetu wakuchisemwa Abarahama wamwenidi?
Muloŋa neyi Abarahama amuyiŋishili nakumutena waloŋa nanyidimu yindi, mutenowu wamweni hakudisamina, bayi dinu kumesu aNzambuku
Muloŋa mumukanda wajila nawudi? Nawu,
Muntu wakoŋaŋa mudimu, wulooku windi hiyawufuukulaŋa nawu waluwuku, wamudimu windi.
Hakwila muntu wabulaŋa kukoŋa mudimu, ilaŋa wakuminaŋa dakukuhwelela mukwakuyiŋisha nakutena kuloŋa ádiwulaŋa Nzambi; kukuhwelela kwayenowu muntu akachifuukula nawu hikuloŋa.
Mwomwatenenaŋayi Davidi kukooleka kwamuntu afuukwilaŋayi Nzambi kuloŋa kwakadi nyidimu;
nindi,
Nakooleki, muntu akubula kufuukwilawu nshidi kudi MWANTA.
Kukoolekiku anakúteneni akwakwalama hohu, tahindi niayidima nawa? Muloŋa netu kukuhwelela kwaAbarahama amufuukwililichu nawu hikuloŋa.
Akúfuukwili ŋahi? Chadiŋiyi mukwalama, tahindi mukubula kwalama? Himukwalamaku, chiŋa mukubula kwalama.
Chinjikijilu chakwalama chatambwiliyi, hiwunsahu wakuloŋa kwatambwiliyi nakukuhwelela kwakuhweleleliyi hadiŋiyi chidima; kulonda akekali nkakulula yawakwakukuhwelela ejima, hela ayidima, kulonda akayifuukwili kuloŋa.
Akekali nkakulula yawakwakwalama; hiyakwakwalama hohuku, ninawa endaŋa mwaya kukuhwelela kwankakulula yetu Abarahama nawa, kwadiŋiyi naku hadiŋiyi chidima.
Muloŋa ichi chikaninu chamukaninuwu Abarahama nianyanindi, nawu akaswani mpata yamunu mwishina, hiyachikanini chakunshimbuku, ilaŋa chakukuloŋa kwakukuhwelela.
Neyi akwanshimbi aneli answana, komana kukuhwelela kuneli dehi kwamukunkulwayi, nichikaninu chineli dehi chamukunkulwayi.
Muloŋa nshimbi yaletaŋa kuzuwa, ilaŋa kwabula nshimbi hikwekala kuputolaku.
Dichi chineli chakukuhwelela, kulonda chili chaluwi, kulonda chikaninu chakakoli nawanyanindi ejima; bayi nawanyana akunshimbi hohuku, ninawa akweti kukuhwelela kwaAbarahama, diyi nkakulula yetu wejima wetu;
kumesu aNzambi akuhweleleliyi, wahandishaŋa afu, watenaŋa yuma yabulaŋa kwikala kwoku nindi yidi kwoku. Mwomwanasonekuwu nawu,
Wakuminini dakuchiŋeja chakadi hakuchiŋejela, kulonda akekali nkakulula yanyunza yayivulu; mwomwahosheluwu dehi nawu,
Hela watoŋojokeli mujimba windi nindi wafwa dehi, muloŋa nyaka yindi yashikili kafwampi neyi nkulakaji (100), hela welukili nindi Sara wachinyika dehi, hazeyeli mukukuhwelela kwinduku.
Eŋaŋi, wadiŋi nakutalila mwakaniniyi Nzambi; halabili nantaduku, ilaŋa watambwili ŋovu nakukuhwelela hadiŋiyi nakumulemesha Nzambi.
Welukili chikupu nindi Nzambi wukutwesha kukoŋa mwakaniniyi.
Dichi
Chamufuukwililuwu ochu hiyachisonekeli hansaŋu yayena hohuku,
 nihansaŋu yetwetu nawa, etu akukeŋa kufuukwilawu, etu tunakuhweleli Nzambi wasaŋwili Yesu, Mwanta wetu, mudi afu;
yena amulubwili akooli nyiloŋa yetu, amusaŋwili kulonda atuyiŋishi nakututena aloŋa.
Dichi chanatuyiŋishuwu dehi nakututena aloŋa nakukuhwelela, tukweti kuwunda naNzambi mudi Mwanta wetu Yesu Kristu.
Kudi yena nawa diku tunamweni kwiŋila muluwi ilu mutwekala nakukuhwelela. Twazaŋalalaŋa chitwachiŋejaŋa lubanji lwakulema kwaNzambi.
 Hidimu hohu bweŋuku, twazaŋalalaŋa nankashi nawa nimulukadi lwetu; muloŋa tuneluki netu lukadi lwaletaŋa kutatakena;
kutatakena kwaletaŋa kwilukamu; kwilukamu kwaletaŋa kuchiŋeja;
 kuchiŋeja hikwatiyishaŋa nsonyuku, muloŋa anechili dehi kukeŋa kwaNzambi munyichima yetu, kudi Spiritu Wajila anatwinkuwu.
 Hitwachidiŋi twabula ŋovu, hashikili mwaka watelela, Kristu wafwilili adiwula Nzambi.
Kufwila muntu waloŋa chakala, ilaŋa muntu wamuwahi, kwiji kukumwekana wumu wukubula woma wakumufwila.
Ilaŋa Nzambi wamwekeshaŋa kukeŋa kwindi yomweni kudetu, hohitwachidiŋi akwanshidi Kristu watufwilili.
Dichi dinu, chanatuyiŋishuwu dehi nakututena aloŋa namashi indi, twakabadika kupuluka kukuzuwa kwaNzambi hamujimba wayena.
 Chatukundamishiluwu kudi Nzambi hakufwa kwaMwanindi, hitwadiŋi ayilumbu, ichi chanatukundamishuwu dehi, tukusweja nankashi kuhanda nawumi windi.
Hidimu hohu bweŋuku, twazaŋalalaŋa mudi Nzambi mudi Mwanta wetu Yesu Kristu, kutunatambuli kukundamisha.
Dichi kudi muntu wumu nshidi yeŋilili mumpata yamunu mwishina, ninshidi yaleteli kufwa, chochenochu nawa nikufwa kwashikeneni antu ejima, muloŋa wejima wawu aputoleli.
Nshidi yadiŋi mumpata yamunu mwishina henohu nshimbi yichidi kanda yinzi; neyi nshimbi kwosi hiyadi kwinka muntu muloŋaku.
Ilaŋa dinu, kufumisha kudi Adama ndo-o nikudi Mosi, kufwa kwelili mwanta wawantu ejima hela abulili kuputola neyi chaputoleliyi Adama, chifwikija chanowu eliluwu nawu wakenza.
Ilaŋa chamukunkulu chaluwi hichinesekani namuloŋaku. Chafwiluwu antu amavulu nakuputola kwamuntu wumu, komana luwi lwaNzambi nichamukunkulu chenjili naluwi lwamuntu wumu, yowu Yesu Kristu, chikuyiswejela nankashi antu amavulu.
Chamukunkulu hichenjili nayena waputoleluku. Kusompesha kwenjili hansaŋu yaputoleliyi muntu wumu kulonda kuhisha, ilaŋa chamukunkulu chaluwi chenjili hansaŋu yanyiloŋa yayivulu, kulonda kuyiyiŋisha nayikutena aloŋa.
Chaputoleliyi muntu wumu, kufwa hikukwila mwanta hansaŋu yamuntu wumu, dichi antu akutambula luwi olu lwasweja kuvula, nichamukunkulu chakuloŋa, akubadika nankashi kwikala anyanta muwumi hansaŋu yawumu, yowu Yesu Kristu.
Dichi dinu, neyi muloŋa wumu waleteli kuhisha kudi antu ejima, mwomumu nawa, mudimu wumu wakuloŋa hiwukuleta kuloŋa kwawumi kudi antu ejima.
Chelili amavulu hiyakwikala akwanshidi nakujikwa kwamuntu wumu, dichi nawa antu amavulu akayiyiŋisha kwikala aloŋa hakwovwahila kwawumu.
Nshimbi hiyikwinza nakutohesha muloŋa; komana kwáswejeli nshidi, hikukubadika nankashi luwi, lúsweja nikusweja.
Kulonda chelili nshidi mwanta mukufwa, chochenochu nawa luwi hilukwikala mwanta nakuloŋa, lwaya kuwumi wahayanyaka, mudi Mwanta wetu Yesu Kristu.
Tukwakula netudi? Tukakelenu munshidi kulonda luwi lusweji kuvula, tahindi?
Chinjila! Etu twafwili nakwambuka kuwanta wanshidi, tukutwesha kuhandilaku cheŋi ŋahi?
Enu munayambi, tahindi? Etu ejima ajimikiluwu mudi Kristu Yesu, atujimikili twiŋili mukufwa kwindi.
Dichi kuchijimikilu atujiikili chimu nindi twiŋili mukufwa, kulonda chasaŋwiluwu Kristu mudi afu nalubanji lwakulema kwaTata, dichi ninetu nawa twadi kwenda muwumi wawiha.
Muloŋa chitunadibombi dehi nindi nachifwikija chakufwa kwindi, dichi chitukwikala nachifwikija chakusaŋuka kwindi nawa.
Chituneluki netu muntu wetu wamukulu amupopeleli dehi hamu naYesu hakulusu, kulonda mujimbiwu wanshidi wikali wasubuka, kulonda kufumisha henohu tubuli kwikala nawa cheŋi muwuduŋu wanshidi.
Muloŋa muntu nafwi nasubuki dehi kuchiyuulu chanshidi.
Ilaŋa neyi twafwili hamu naKristu, tunakuhweleli netu tukuhandila nawa hamu nindi.
Tuneluki netu chamusaŋwiluwu Kristu mudi afu hakufwa nawa cheŋuku; kufwa hikwamba kekala cheŋi mwanta winduku.
Chafwiliyi yena, wafwili nakwambuka kuwanta wanshidi kamu hohu bweŋi, hakwila ichi chahandayi, wamuhandilaŋa Nzambi.
Chochenochu nawa ninenu aweni difuukulenu nenu muyafu mwambuka kuwanta wanshidi, hakwinza mudi Kristu Yesu munekali amomi nakumuhandila Nzambi.
Dichi dinu, bayi mwiteja nshidi kwikala mwanta munyijimba yenu yakufwaku, mwaka mwovwahili kufwila kwayu.
Hela yidi yenu yamujimba, bayi muyilubula kunshidi yiikali yakukoŋa nachu nyidimu yaheŋaku. Chiŋa mudilubuli kudi Nzambi, nenu muyantu anasaŋuki dehi mukufwa; mulubuli yidi yenu yiikali yakumukalakelaŋa Nzambi nyidimu yaloŋa.
Muloŋa nshidi hiyikwikala mwanta wenuku; muloŋa mudi muchiyuulu chaluwi, himudi muchiyuulu chanshimbuku.
Ichi dinu tukwakula netudi? Tuputolenu nanichi chitudi muchiyuulu chaluwi, hitudi muchiyuulu chanshimbuku, tahindi? Chinjila!
 Mweluka dehi, neyi mukudilubula kudi muntu mwikali anduŋu jindi akumwovwahila, munekali dehi anduŋu janowu mwovwahilaŋa; hela janshidi nakutwala kukufwa, hela jakwovwahila nakutwala kukuloŋa.
Ichi dinu, tumusakililenu Nzambi, netu hela mwadiŋi anduŋu janshidi, munekali dehi akwakwovwahila munyichima yenu kuntaŋishilu yayitaŋishiluwu.
Chayifumishiluwu muwuduŋu wanshidi; mwabalumukili kwikala anduŋu jakuloŋa.
 Nahoshi neyi mwahoshaŋa antu nansaŋu yakuzeya kwachisemwa chenu chaheseki; muloŋa chimwalubwili yidi yenu yiikali anduŋu jawuzondu nijakuluwa kwakulunjika hakuluwa, dichi dinu, lubulenu yidi yenu yiikali anduŋu jakuloŋa kulonda mwikali ajila.
 Chimwadiŋi anduŋu janshidi, mwabulili wuduŋu wakuloŋa.
Ochu yumoyu yimunatiyili nsonyi katataka, hamwaka mwamwenenumu chumanyi? Muloŋa kwakumina yumoyu kudi kufwa.
Ichi dinu, katataka munafumi muwuduŋu wanshidi, munabalumuki kwikala anduŋu jaNzambi, mukusoŋelamu nyikabu yaya kukujila, kukukuminina hiwumi wahayanyaka.
Muloŋa wulooku wanshidi hikufwa, ilaŋa chamukunkulu chaNzambi hiwumi wahayanyaka, mudi Kristu Yesu, Mwanta wetu.
Hinukuhosha nawantu eluka nshimbi. Enu anakwetu, munayambi chiyineli nshimbi yikweti chiyuulu hadi muntu neyi wuchidi wamumi?
 Mumbanda wasumbuka neyala, amubombela hamu neyala nanshimbi, hachidiyi iyala wamumi; ilaŋa neyi iyala wukufwa, yena mumbanda nafumi dehi kunshimbi yamfumwindi.
Dichi dinu, neyi yena mumbanda wukusumbuka neyala wacheŋi, mfumwindi wuchidi wamumi, akumutena nawu chivumbi. Ilaŋa neyi mfumwindi wukufwa, yena mumbanda nafumi dehi kunshimbi oyu; hela wukusumbuka neyala wacheŋi hakwikala chivumbuku.
Enu anakwami, enu nawa mwela dehi muyafu nakwambuka kuchiyuulu chanshimbi namujimba waKristu wafwili hakulusu, kulonda mwakekali nawacheŋi, yenowu asaŋwiluwu mudi afu, kulonda tumusoŋeli Nzambi nyikabu yindi.
Muloŋa chitwadiŋi muchisemwa chaheseki, kufwila kwanshidi kwenjilaŋa kunshimbi, hikukukoŋa muyidi yetu yamujimba, nakusoŋa nyikabu yakutwala kukufwa.
Ichi dinu, atufumishili kunshimbi; kuyumoyu yatukakeleli tuyafu, kulonda twakakalakali munjila yayiha, yoyaSpiritu, bayi munjila yayikulu yansonaku.
Ichi dinu tukwakula netudi? Nshimbi hinshidi, tahindi? Chinjila! Ilaŋa dinu, hinadi kwiluka nshidi chakadi nshimbuku. Muloŋa neyi nshimbi yabulili kwila nawu,
Ilaŋa nshidi yinakwatili ŋovu kunshimbi, hiyikukoŋela mudami lwisu lwejima lweŋi nalweŋi; muloŋa kwabula nshimbi nshidi yafwa.
Chinabulili nshimbi nadiŋi mumi, ilaŋa chenjili nshimbi, nshidi hiyikuhizumuka, ami nawa hinukufwa.
Nshimbi yadiŋi yakuleta wumi hinukuyimona yaleta kufwa.
Muloŋa nshidi yinakwatili ŋovu kunshimbi, hiyikundimba, hiyikunjaha.
Nochu dinu, nshimbi yajila, nikuleja kwajila, kwaloŋa, kwawaha.
Indi chuma chachiwahi chimbalumukili kufwa, tahindi? Chinjila! Alondeli nshidi yimwekani nawu hinshidi, chiyakoŋeli kufwa mudami nachuma chachiwahi, kulonda nshidi yiikali yasweja nankashi kutama nanshimbi.
Tweluka netu nshimbi yineli yawuspiritu, ilaŋa ami nidi wachisemwa chaheseki, anlandisha dehi kuchiyuulu chanshidi.
Munelaŋa hineluka mwoku. Munakeŋaŋa kwila hinelaŋa mwoku, munahelaŋa dimu nelaŋa.
Neyi nelaŋa munabulaŋa kukeŋa, netejaŋa nshimbi nami yayiwahi.
Dichi dinu, hiyami nawa nelaŋamuku, nshidi yekala mudami diyi yelaŋa.
Muloŋa neluki nami mudami, nateni chisemwa chami chaheseki, nami himwekala chuma chachiwahi hela nichimuku. Muloŋa muchima wakukeŋa kwila chachiwahi nidi nawu, ilaŋa kwilamu kutwesha nehi.
Kuwaha kunakeŋaŋa kwila hinakwilaŋaku, ilaŋa kutama kunabula kukeŋa kwila, diku nelaŋa.
Neyi nelaŋa chuma chinabula kukeŋa kwila, komana hiyami nachilaŋaku, achilaŋa kudi nshidi yashakama mudami.
Namoni komana kudi chinjililu chakwila neyi nakeŋi kwila chachiwahi, komana kutama kudi kwoku.
Muloŋa muntu wami wamukachi watiyaŋa kuwaha nanshimbi yaNzambi;
ilaŋa namoni chinjililu chacheŋi muyidi yami chalwishaŋa nachinjililu chayitoŋojoka yami, chinakeŋi kuŋiŋija muwuduŋu wachinjililu chanshidi chekala muyidi yami.
Ami nshona! O kukala kunamonaŋa! Wukuŋamwina kumujimbiwu wakufwa, hinyi?
 Nasakilili Nzambi nami Yesu Kristu Mwanta wetu diyi natweshi. Dichi dinu ami aweni, nayitoŋojoka nakalakelaŋa nshimbi yaNzambi, hakwinza nachisemwa chaheseki nakalakelaŋa chinjililu chanshidi.
Dichi dinu, antu ekala mudi Kristu Yesu hikwekala kuyihisha namuloŋaku.
Muloŋa chinjililu chaSpiritu chawumi wekala mudi Kristu Yesu, chinaŋamwini dehi kuchinjililu chanshidi nakufwa.
Muloŋa nshimbi chiyakaŋenyi nanochu chiyazeyeli hansaŋu yachisemwa chaheseki, Nzambi hakutemesha Mwanindi yomweni akadifwani namuntu wachisemwa chanshidi, akekali mulambu wahanshidi, akatanyishi nachu nshidi muchisemwa chaheseki.
Kulonda mwaloŋela nshimbi mulumbuluki mudetu twabulaŋa kwenda mwaya chisemwa chaheseki, chiŋa mwaya Spiritu.
Muloŋa antu endaŋa mwaya chisemwa chaheseki atoŋojokaŋa yuma yachisemwa chaheseki. Antu endaŋa mwaya Spiritu atoŋojokaŋa yuma yaSpiritu.
Yitoŋojoka yachisemwa chaheseki hikufwa, ilaŋa yitoŋojoka yaSpiritu hiwumi nikuwunda.
Muloŋa yitoŋojoka yachisemwa chaheseki yekala nawulumbu naNzambi; hiyovwahilaŋa nshimbi yaNzambuku, hela kutweshamu nehi.
Antu achisemwa chaheseki hiyakutwesha kumutiyisha Nzambi kuwahaku.
Neyi Spiritu waNzambi washakama mudenu, komana mudi áSpiritu himudi áchisemwa chahesekuku. Neyi muntu wabula Spiritu waKristu, himuntu winduku.
Neyi Kristu wekala mudenu, mujimba wafwa dehi hansaŋu yanshidi; hakwila spiritu nahandi hansaŋu yakuloŋa.
Neyi Spiritu wayenowu wasaŋwili Yesu mudi afu washakama mudenu, yena wasaŋwili Kristu Yesu mudi afu wukuhandisha nawa ninyijimba yenu yakufwa, naSpiritu windi washakama mudenu.
Nochu dinu, enu anakwetu, hitukweti mukudi nachisemwa chaheseki mwaka twendi mwaya chisemwa chahesekuku.
Muloŋa neyi mukwenda mwaya chisemwa chaheseki, mukufwa; ilaŋa neyi mukufwisha nyidimu yachisemwa chaheseki naSpiritu, mukuhanda.
Muloŋa antu ejima alombolaŋawu kudi Spiritu waNzambi, diwu anyana kaNzambi ashinshika.
Muloŋa himwatambwili spiritu yawuduŋu mwaka mutiyi cheŋi womaku; mwatambwili Spiritu wakwikala anyana, yowu twatambikaŋa nachu netu, Tata Yami!
Yomweni Spiritu washimunaŋa wunsahu hamu naspiritu yetu, nindi muyanyana kaNzambi.
Neyi tuyanyana komana tudi answana; answana aNzambi akuswana chimu naKristu, neyi tukumona nindi makabi, kulonda akatulemeshi chimu nindi nawa.
Nafuukuli nami makabi akatataka hiyanateli kweseka nalubanji lwakulema lwamba kamwekana kudetuku.
Kuleŋa kwejima kwachiŋililaŋa nakwakama nichamba kamwekanawu anyana kaNzambi.
Muloŋa kuleŋa kwejima akwilishili kwakudikabisha tuhu, hichakudikeŋelaku, chiŋa mwomwaya muchima wanowu wakwilili chochochu ilaŋa washilumu hakuchiŋejela.
Kulonda kuleŋa kwakweni kufumi muwuduŋu wakutoka kwiŋili mukusubuka kwasweja kwalubanji lwakulema kwawanyana kaNzambi.
Tuneluki netu kuleŋa kwejima kwabaŋa nakufunyisha hamu, nikulelu.
Hidimu hohu bweŋuku, ninetu aweni, túkweti nyikabu yatachi yaSpiritu, twaabaŋa munyichima yetu nawa, nakuchiŋilila chitwakela anyana chikupu, kwokukuula kwamba kakuulawu nyijimba yetu.
Tunahandili kuchiŋeja; ilaŋa kuchiŋeja chuma chakumona dehi hikuchiŋejaku. Hinyi wachiŋejaŋa chuma chamonayi dehi?
Ilaŋa neyi twachiŋejaŋa chuma chakubula kumona, henohu dinu tukutatakena nakuchiŋilila.
Mwomumu nawa niSpiritu watukwashaŋa hitwazeyazeyaŋa; muloŋa hituneluki mutwadi kulombelaku, ilaŋa Spiritu yomweni watulembelelaŋa nakwaba kwakweni kwakukaŋanya kushimuna.
Niyena wáshinshikaŋa munyichima yawantu, neluki mwatoŋojokaŋayi Spiritu, muloŋa walembelelaŋa akwakujila mwaya muchima waNzambi.
Tuneluki netu, kudi antu akeŋa Nzambi, yena wakalakelaŋa muyuma yejima nakuyiletela kuwaha, wowu atambikiliyi mwafuukwiliyi dehi.
Muloŋa antu asambililaŋayi dehi kwiluka, wayikunjikilaŋahu dehi nawa, nindi abalumuki kwikala neyi chekalayi Mwanindi; kulonda yena akekali wedi mukachi kawanakwindi amavulu.
Awa asambililaŋayi dehi kukunjika, wayitambikili nawa; awa atambikiliyi, wayiyiŋishili nakuyitena aloŋa nawa; awa ayiŋishiluwu nakuyitena aloŋa, wayilemesheli nawa.
Ichi dinu, yumiyi tukwakula netudi? Neyi Nzambi nekali wetwetu, wukwikala chilumbu chetu hinyi?
Yena wabulili kwanakena Mwanindi omweni, hakumulubula hadetu ejima wetu, abuli kutulunjikila hadi yena yuma yejima makasa ayedi?
Antu atondayi Nzambi, akuyiholokela kudinyi? Yomweni Nzambi diyi wayiyiŋishaŋa nakuyitena aloŋa.
Akuyihisha kudinyi? Yomweni Kristu Yesu diyi wafwili, eŋa chalala, diyi asaŋwiluwu mudi afu, diyi wekala kuchikasa chaNzambi chachidiilu, diyi watulembelelaŋa nawa.
Wukutwambula kukukeŋa kwaKristu hinyi? Yihuŋu tahindi? Kumona kukala tahindi? Makabisha tahindi? Nzala tahindi? Wuvu tahindi? Yuma yafwana tahindi? Mpoku yakabali tahindi?
Chochanasonekuwu nawu,
Kwakulehi! Muyuma yejimiyi tunekali akwakwimika mushindu nikubadikamu, naŋovu jayena watukeŋeli.
Muloŋa neluki chikupu nami hela kufwa, hela wumi, hela aŋelu, hela mawanta, hela yuma yakatataka, hela yuma yamba kenza, hela yuma yikweti ŋovu,
hela kuleha kwakwiwulu, hela kukunama, hela chuma chacheŋi chaleŋeluwu chimu, hiyikutwesha kutwambula kukukeŋa kwaNzambi kwekala mudi Kristu Yesu, Mwanta wetuku.
Nahoshi mwalala mudi Kristu, hinatwambuku; chinleji chami chamuchima hichinsahu hamu naSpiritu Wajila,
nami, kudi chuma chimu channeŋeshaŋa nankashi, hikukata kwabulaŋa kumwena mumuchima wami.
Nadi kukeŋa nami nikumini dakushiŋewa nakukinjikewa nifumi kudi Kristu, kukoola anakwami, antaŋa jami nasemuka nawu.
Wowu aIsarela, enkeluwu kwikala anyana kambala, nilubanji lwakulema, niyitiyaŋenu, ninshimbi, nikukalakela Nzambi, niyikaninu.
Diwu akweti ankakulula, nikudi wena diku kwenjili Kristu mwaya mujimba, hiNzambi wabadika ejima, wakiswilewa hayanyaka. Amena.
Ilaŋa hichidi neyi izu daNzambi dinabuli ŋovuku; muloŋa antu ejima avwalika kumutaŋa waIsarela hidiwu aIsarela wejima wawuku.
Hela chanekaluwu mbutu yaAbarahama, wejima wawu hiyanyanaku; ilaŋa nawu,
Chaya mukwila nawu, anyana avwalika kumujimba hidiwu anyana kaNzambuku, ilaŋa anyana achikaninu diwu afuukulawu nawu hiyanyana.
Muloŋa izu dachikaninu dodenidi, nawu,
Hidimu hohu bweŋuku, ilaŋa nichabaabiliyi Rebeka ivumu natata yetu Isaka, hadiŋuwu anyana achidi kanda avwaliki, hela kwila chachiwahi hela chatama kanda,
amwilili mumbanda nawu,
Kulonda mwatoŋweliyi Nzambi mukoli, mwayitondeliyi hichakunyidimuku, chiŋa kudi yena watambikaŋa.
Mwomwasonekeluwu nawu,
Ichi dinu tukwakula netudi? Nzambi wukweti habulilayi kuloŋa, tahindi? Chinjila!
Muloŋa wamwilili Mosi nindi,
Dichi hichidi kudi wákeŋaŋa, hela kudi wádikwatishaŋaku, chiŋa kudi Nzambi wukweti luwi hohu.
Muloŋa mumukanda wajila amwilili Fwaro nawu,
Nochu yowu anakeŋi kutiyilayi luwi, wukumutiyila luwi; yowu anakeŋiyi kuchinchikisha, wukumuchinchikisha.
Eyi wukuŋila neyi, muloŋanyi nihanu saŋa enkelayi antu nyiloŋa? Wukudikaŋa namuchima wambala hinyi?
Aka! Eyi wumuntu tuhu, wumwakuli Nzambi nawinyi? Indi chuma chatuŋawu dehi chimwili mukwawukalawenu, nindi, Wunantuŋilidi mwenimu?
Kaŋemi watweshaŋa kuwumba mwanakeŋiyi. Kuchikanka chimu abuli kuwumbaku chuma chimu chamudimu walema, nichuma chikwawu chamudimu wabula kulema?
Nzambi chakeŋeliyi kumwekesha kuzuwa kwindi, nakutiyakesha ŋovu jindi, wetejeli kuduŋumika nansaŋu yayuma yatela kuzuwila, yaloŋeshelawu dehi kujilumuka;
kulonda akatiyakeshi maheta alubanji lwakulema kwindi nayuma yatoŋweliyi dehi, yaloŋeshelaŋayi dehi yiikali nalubanji lwakulema.
Yetu atambikiluwu mukachi kawaJentili, himukachi kawaYudeya hohuku.
Chochanahoshuwu kumukanda waHoseya nawa nawu,
 Chakekala neyi kwayitenenuwu nawu, Himuyantu amuku;
Isaya hakubidika nakutena aIsarela nindi,
Muloŋa MWANTA wakakoŋa mwaya izu dindi heseki,
Chocheliliyi dehi Isaya nindi,
Ichi dinu, tukwakula netudi? AJentili, ábulili kulondela mwaya kuloŋa, anatambuli dehi kuloŋa, kuloŋa kwokukukuhwelela.
Kwinza aIsarela, alondelaŋa nshimbi yakuloŋa, anabuli kushika kunshimbi yakuloŋa.
Muloŋanyi? Muloŋa chabuliluwu kuyikeŋakeŋa nakukuhwelela, chiŋa nanyidimu hohu. Wena ahukeni kwilolodu dakuhukana.
Mwomwanasonekuwu nawu,
Enu anakwetu, kukeŋa kwamuchima wami nikulembelela kudi Nzambi yowu nami, aIsarela amwinewi.
Ami nichinsahu chawu nami asweja iyena hansaŋu yaNzambi, ilaŋa chakuyambashana.
Muloŋa wena chayambaŋawu kuloŋa kwaNzambi, hiyakukeŋa nawu akoleshi kuloŋa kwawu aweni, kwovwahila kuloŋa kwaNzambi nehi.
Muloŋa Kristu diyi kukuma kwanshimbi nakuleta kuloŋa kudi antu ejima akumukuhwelela.
Mosi nasoneki nindi,
Hakwila kuloŋa kwafuma kukukuhwelela kwelaŋa nawu,
Hela kwila neyi,
Ilaŋa nawudi? Nawu,
Muloŋa neyi wukwiteja nakanwa keyi neyi Yesu diyi Mwanta, nakukuhwelela mumuchima weyi neyi Nzambi wamusaŋwili mudi afu, eyi wukwamwinewa.
Muloŋa namuchima muntu wakuhwelelaŋa nakutambula kuloŋa; nakanwa wetejaŋa nakutambula wamwinu.
Mukanda wajila nawu,
Muloŋa nikaYudeya nikaGriki hiyanaambukuku; Mwanta yowumu diyi Mwanta wawu ejima wawu; mahetindi ejima ambala awantu ejima akumutambika.
Muloŋa
Akumutambika ŋahi chakadi kumukuhwelela? Akumukuhwelela ŋahi chakadi kutiya mpuhu yindi? Akutiya ŋahi chakadi mukwakushimuna?
Akushimuna ŋahi chakadi kuyitemesha? Mwomwanasonekuwu nawu,
Hekala amakwawu abulili kutiyilila kunsaŋu yayiwahi. Muloŋa Isaya nindi,
Dichi kukuhwelela kwafumaŋa hakutiya, nikutiya kwenzaŋa nezu daNzambi.
Ilaŋa ami nami abulili kutiya, tahindi? Nehi mwani. Nawu,
Ilaŋa ami nami aIsarela abulili kwiluka, tahindi? Hakusambila Mosi nindi,
NiIsaya nasweji kuumika nindi,
Ilaŋa hakuhosha nawaIsarela nindi,
Ami nami, Nzambi nayileki antu indi chikupu, tahindi? Chinjila! Ninami nikaIsarela nawa, nimwana kaAbarahama wakumuchidi waBenjamini.
Nzambi wélukilaŋahu dehi antu indi, hanayilekuku. Indi iwu mukanda wajila wunateni Elija chalembeleliyi Nzambi nakutena aIsarela, enu kwenu kwilukamu nehi?
Nindi,
Ilaŋa Nzambi hakumwakula nindidi? Nindi,
Hela katataka nawa hadi chibalu chawantu antesha mwaya kutonda kwaNzambi kwaluwi.
Ilaŋa neyi chineli chaluwi, komana hichanyidimu nawaku, mukunkulwayi luwi hilukwikala nawa luwuku.
Dichi dinu! Chakeŋeluwu aIsarela, hiyachitambwiluku; hakwinza átondeluwu achitambwili, ilaŋa asheluhu ayichinchikishili.
Mwomwanasonekuwu nawu,
NiDavidi nindi,
Mesu awu eyili bwi-i abuli kumona;
Dichi nukwila nami, adimbukili kulonda ajimbali chikupu, tahindi? Chinjila! Chanadimbukuwu wena, aJentili anamoni kwamwinewa, kulonda kuyivuloka atiyi mukáwu.
Neyi dinu chanadimbukuwu wena, antu amunu mwishina anaheteluku, nikuhalwa kwawu kunaheteshi aJentili, indi chamba kawaninawu chikupu hichakaswejaku?
Ami nahoshi nanenu aJentili; nanichi chinidi kapostolu kawaJentili, nenda nilemesha mudimu wami;
hamwaha nukuvulokahu akwetu nasemuka nawu, kulonda atiyi mukáwu, nitweshi kwamwina amakwawu.
Muloŋa neyi chanayikinjikuwu chinakundamishi antu amunu mwishina, indi chakayitambulawu cheŋi chakela ŋahi? Hikusaŋuka mudi afuku?
Neyi wuŋa wajila, ninshima nawa yikwikala yajila; neyi muji wajila ninyitayi nawa yikwikala yajila.
Ilaŋa neyi nyitayi yikwawu ayikunkwiluku, nineyi mutondu wamuolive wamumpata akunuŋili mukachi kayu, hiwukudiila hamu nayu nikumuji nikumanji amuolive,
bayi wudisama chakudiwula nyitayuku; neyi wukudisama hiyeyi wakoleshaŋa mujuku, muji diwu wakukoleshaŋa eyi.
Eyi keŋa wili neyi, Nyitayi ayikunkwiluku kulonda anuŋilumu ami.
Eŋa chalala. Wena ayikunkwili chabuliluwu kukuhwelela, ilaŋa eyi wakwatila ŋovu kukukuhwelela kweyi. Bayi wudinka wantaku, chiŋa wutiya woma.
Chabuliliyi Nzambi kwanakena nyitayi yikweti mutondu, nineyi hakakwanakenaku.
Talenu kuwaha nikuzuwa kwaNzambi; wena adimbukili amweni kuzuwa, ilaŋa eyi wukumona kuwaha kwaNzambi, neyi wukukakela mukuwaha kwindi; mukunkulwayi nineyi nawa akakukunkulaku.
Niwena nawa, neyi akabula kukakela muntadi jawu, akayinuŋilamu; muloŋa Nzambi natweshi kuyinuŋilamu cheŋi.
Indi neyi eyi akukunkwili kumutondu wamuolive wameneni mumpata, akunuŋili mumutondu wamuolive wakudima, wabula kwikala chisemwa cheyi, indi nyitayi yambala yamuolive wakudima akabuli kuyinuŋa cheŋi mumutondu wayu, tahindi?
Enu anakwetu, hinakeŋenu kuyamba chijindilu ichuku, mwakenda kadisama nenu tukweti maana. Nami kuchinchika kunawani aIsarela amakwawu, ninichi chamba kawanina aJentili.
Chochina aIsarela ejima amba kamwinewa; mwomwanasonekuwu nawu,
Nindi, Dichi chitiyaŋenu chami chinakatiyaŋana nawena
Kunsaŋu yayiwahi aneli ayilumbu, kulonda kuyikwashaku enu; ilaŋa hakutoŋola kwaNzambi achidi kuyikeŋa, hansaŋu jawankakulula jawu.
Muloŋa yamukunkulu nikutambika kwaNzambi hikwabalumukaŋaku.
Chimwelili enu hanyaka yamunyima kwovwahila Nzambi nehi, hakwila katataka munamoni dehi luwi hansaŋu yakujikwa kwawu;
dichi niwena nawa anekali ajikwa akamona luwi lumunamonenu.
Muloŋa chanenzeleliyi Nzambi antu ejima mukujikwa, nalondi kwanakena antu ejima.
 Maheta amaana nayuma yelukayi Nzambi, O chiyakunama!
 Mwatoŋojokayi MWANTA welukamu hinyi?
Muntwinyi wasambilahu dehi
Muloŋa yuma yejima yafumaŋa kudi yena, ayilaŋa mudi yena, amwililaŋa yena. Kudi yena kwikali lubanji lwakulema hayanyaka. Amena.
Dichi enu anakwetu, nayilembeleli hansaŋu yaluwi lwaNzambi, nami, lambulenu nyijimba yenu yili mulambu wamumi, wajila, wakutiyisha nachu Nzambi kuwaha; diwu mudimu wenu wawupristu wamaana.
Bayi mulondeja mwelaŋawu antu amakonuku; ilaŋa yitoŋojoka yenu yibalumuki kwikala yayiha; kulonda mushinshiki mwaya muchima waNzambi, diwu wawuwahi, watiyishaŋa kuwaha, walala chikupu.
Naleji antu ejima adi mukachi kenu, naluwi lwananyinkuwu, nami muntu bayi aditoŋojoka kulema kwakubadika mwatelela kutoŋojokaku; ilaŋa atoŋojoki namuchima wawunda, mwayesekelayi dehi Nzambi antu kukuhwelela wejima wawu.
Ilaŋa chitukweti yidi yayivulu mumujimba wumu, niyidi yejima hiyikweti mudimu wowumuku,
chochenochu nawa etu tudi amavulu tudi mujimba wumu mudi Kristu, muntu himuntu hichidi chamujimbowu.
Etu chitukweti yamukunkulu yaambuka mwaya luwi lwatwinkeluwu, hela wuprofwetu, tuprofweti mwatwesekelawu kukuhwelela kwetu;
hela kukalakela akwetu, tushi muchima kukuyikalakela. Muntu wataŋishaŋa, ashi muchima kukutaŋisha kwindi.
Muntu mukwakukonkomwena, ashi muchima kukukonkomwena kwindi. Muntu wenkaŋa, enki namakasa ayedi. Muntu wayuulaŋa, ayuuli nakashinshi. Muntu welaŋa nyidimu yaluwi, eli namuzaŋalu
Kukeŋa kwenu kubuli wufwikiji. Tiyenu kutama nayuma yatama, kakelenu yuma yayiwahi.
 Keŋaŋanenu nawanakwenu nawushona; itejenu mwinenu abadiki kulema.
Hansaŋu yatela kudikwatisha, bayi mulabaku; ikalenu neyena muspiritu, nakumukalakela Mwanta.
 Zaŋalalenu mukuchiŋeja; tatakenenu hakumona yihuŋu; kakelenu mukulombela chakadi kuzeya.
 Kwashenu akwakujila nayuma yabulawu; shenu muchima kukutambula enyi.
 Kiswilenu áyikabishaŋa nkisu; kumina dakukiswila nkisu, bayi kushiŋanaku.
Zaŋalalenu nawakwakuzaŋalala, dilenu nawakwakudila.
Ikalenu nayitoŋojoka yoyimu muntu namukwawu, bayi mudinka wantaku; dikundenu nawantu abula kulema. Bayi muditoŋojoka nenu, yetu tweluka hohuku.
Bayi mwila mwinenu chatama nakatama kanayiliyuku. Keŋenu kwila yuma yalumbwa kumesu awantu ejima.
Neyi chikutwesheka, shakamenu chachiwahi nawantu ejima, mwejima mumukutweshela enu aweni.
Enu akwetu twakeŋa, bayi muditendaku; mushili Nzambi iluŋa dakuzuwa, muloŋa anasoneki nawu,
 Neyi chilumbu cheyi natiyi nzala, mwinki yakudya adyi;
Kutama bayi kuyimika mushinduku; fwomonenu yatama nayayiwahi.
Antu ejima ovwahili anyanta; muloŋa kwosi wanta wabula kufuma kudi Nzambuku; mawanta ekalamu anayishumu kudi Nzambi.
Dichi muntu wadikaŋaŋa namwanta, wadikaŋaŋa nanshimbi yaNzambi, niwena akudikaŋa akamona muloŋa.
Muloŋa akwakuyuula hiyatiyishaŋa antu woma nanyidimu yayiwahuku, chiŋa nayatama. Wunakeŋi neyi wubuli kutiya mwanta woma, tahindi? Ilaku chachiwahi, nineyi akakuhameka kudi yena.
Muloŋa niyena hiŋamba yaNzambi kulonda akukwashi. Ilaŋa neyi welaŋa chatama, tiyaku woma, muloŋa hanavwali mpoku yakabali tuhuku; yena hiŋamba yaNzambi, hintendi wakuzuwila wákoŋaŋa chatama.
Dichi kuminenu dakwovwahila, bayi nakwakama kuzuwa hohuku, chiŋa nimwalejaŋa chinleji chamuchima.
Hansaŋu iyi dihu hafumaŋa kusonka nyisonku nawa, muloŋa wena hiyaŋamba akalakalaŋa mudimu waNzambi, atalaŋa yumiyi mafuku ejima.
Inkenu antu ejima yatela kuyinka; akwanyisonku yinkenu nyisonku yawu; akwanyombu yinkenu nyombu yawu; muntu wuteji kutiya woma mutiyenu woma; muntu wuteji kulemesha mulemeshenu.
Bayi mwikala namukudi namuntuku, chiŋa yowu kukeŋaŋana. Muloŋa muntu wakeŋaŋa mukwawu nawanishi nshimbi.
Nshimbi jakwila nawu,
Kukeŋa hikwakoŋaŋa mukwawu chatamaku; dichi kukeŋa kwawanishaŋa nshimbi.
Muneluki dehi mpinji yakuhinduka mutulu hiyikuya nakupandakana; muloŋa katataka wamwinu wetu wunaswili dehi kwakwihi, kufuma henahana hitwakuhweleleli.
Wufuku wamana dehi hanalehi, mwaana keŋa wuchi; dichi tulekenu nyidimu yamwidima, tuvwalenu yitwa yamwaana.
Twendenu chalumbuluka neyi chahamwaana; bayi nayisela nakushetaku, bayi nawuzondu nakubajamaku, bayi nandombu nechimaku.
Ilaŋa divwikenu Mwanta Yesu Kristu, bayi mukeŋa yakukwasha nachu chisemwa chaheseki, kulonda muwanishi kufwila kwachuku.
Tambulenu muntu wabula ŋovu mukukuhwelela, ilaŋa bayi chakutadika ninduku.
Muntu wumu wekala nakukuhwelela kwakudya yuma yejima, mukwawu wabula ŋovu wadyaŋa kwamafu hohu.
Muntu wadyaŋa yejima, bayi asawula mukwawu walekaŋa kudya yikwawuku; muntu walekaŋa kudya yikwawu, bayi asompesha mukwawu wadyaŋa yejimaku, muloŋa Nzambi namutambuli.
Eyi wukusompesha ŋamba yambala, yeyinyi? Hela nemani hela nadimbuki, hinsaŋu yaMwanta windi yomweni. Chalala akamwimika, muloŋa Mwanta natweshi kumwimika.
Muntu wumu walemeshaŋa ifuku dimu nindi dabadika dikwawu; mukwawu nindi mafuku ejima wowamu hohu. Chachiwahi antu ejima eluki chalala awenawu, iwu mwanatoŋojokiyi, iwu mwanatoŋojokiyi.
Muntu wajilikaŋa ifuku, wadijilikilaŋa Mwanta; muntu wadyaŋa, wadiilaŋa Mwanta, muloŋa wamusakililaŋa Nzambi; muntu walekaŋa kudya walekelaŋa hansaŋu yaMwanta, niyena nawa wamusakililaŋa Nzambi.
Kwosi mwinetu wadihandilaŋa yomwenuku; kwosi wadifwilaŋa yomwenuku.
Muloŋa hela tukuhanda, tukumuhandila Mwanta; hela tukufwa, tukumufwila Mwanta. Dichi hela tukuhanda hela tukufwa, tudi ambala aMwanta.
Dihu hafwililiyi Kristu hakuhanda cheŋi, kulonda akekali Mwanta wawafu niamomi.
Eyi mukwetu, wasompeshelaŋadi manakweyi? Cheŋi nawa, eyi mukwetu mukwawu, wasawilaŋadi manakweyi? Muloŋa wejima wetu twamba kemana kwitanda daNzambi dakusompela.
Muloŋa anasoneki nawu,
Dichi dinu, wejima wetu twamba kalumbulula kudi Nzambi mutwelaŋa hamuntu hamuntu.
Bayi tusompeshaŋa akwetu nawa cheŋuku. Chakala tubabalenu tubuli kumushila manakwetu chuma chakudimbukila hela chakuhukena munjila yindi.
Neluki chikupu mudi Mwanta Yesu, nami hikwekala chuma chaditaminaŋa chachenuku; ilaŋa muntu watoŋojokaŋa nindi chatama, chikwikala chuma chatama kudi yenowu.
Neyi waneŋeshaŋa manakweyi nakudya kweyi, wunaleki dehi kwenda mukukeŋa. Bayi wukisaŋana mukwenu afwililiyi Kristu, nakudya kweyuku.
 Chimwelaŋa chachiwahi bayi achitenaŋa nawu chatamaku.
Muloŋa wanta waNzambi hiwalemena mukudya nakunwaku, walemena mukuloŋa, nimukuwunda, nimumuzaŋalu wamudi Spiritu Wajila.
Muntu wakalakelaŋa Kristu mwenimu, wamutiyishaŋa Nzambi kuwaha, amuhamekaŋa nikudi antu nawa.
Dichi tushenu muchima hakwila yuma yaletaŋa kuwunda, niyuma yakudikolesha nachu wumu namukwawu.
Bayi mujaha mudimu waNzambi nansaŋu yayakudyaku. Chalala yuma yejima yayiwahi; ilaŋa chatama muntu kudimbwisha mukwawu nachuma chadyaŋayi.
 Chachiwahi kuleka kudya mbiji, hela kunwa vinyu, hela kwila chuma chimu chakudimbwisha nachu manakweyi.
Kukuhwelela kweyi kuwekala naku, ikalaku naku eyi aweni kumesu aNzambi. Muntu wabulaŋa kudibayisha nachuma chetejaŋayi, nakooleki.
Hakwila muntu wukudya nantadi nabayi, muloŋa nadyi chakadi kukuhwelela; muloŋa yuma yejima yabula kuya mukukuhwelela hinshidi.
Ichi dinu, etu twakola twadi kusenda kuzeyazeya kwawantu abula ŋovu, bayi kuditiyisha etu aweni kuwahaku.
Tutiyishenu akwetu kuwaha wejima wetu hamuntu hamuntu; tulondenu yuma yayiwahi yakukwasha akwetu.
Muloŋa Kristu haditiyishili yomweni kuwahaku; chochanasonekuwu nawu,
Muloŋa yuma yejima yasonekeluwu hashankulu, ayisonekeli kulonda kututaŋisha nachu maana, kulonda nakutatakena, nikukukundeja kwanyikanda yajila, tumwenuku kuchiŋeja.
Dichi Nzambi wakutatakena niwakukundeja, ayiiteji kwikala nayitoŋojoka yoyimu muntu namukwawu, mwatoŋojokaŋayi Kristu Yesu;
kulonda mulemeshi Nzambi yaMwanta wetu Yesu Kristu, yowu Tata yindi, namuchima wumu nikanwa kamu.
Dichi ditambulenu muntu namukwawu neyi chayitambwiliyi Kristu, kulonda kulemesha Nzambi.
Muloŋa ami nami Kristu welili mukwakukalakela akwakwalama, kulonda kushimuna walala waNzambi, akoleshi nachu yikaninu yakaninuwu dehi ankakulula;
kulonda aJentili akalemeshi Nzambi nanochu chadiyi naluwi, mwomwanasonekuwu nawu,
Neli cheŋi nawa nindi,
Neli cheŋi nawa nindi,
Cheŋi nawa Isaya nindi,
Nzambi wakuchiŋeja ayinki muzaŋalu nikuwunda kwejima mukukuhwelela kwenu, kulonda kuchiŋeja kwenu kusweji naŋovu yaSpiritu Wajila.
Enu anakwami, hansaŋu yenu neluki chikupu nami mwasweja kuwaha munyichima, mwasweja nimaana ejima, munatweshi kudikolesha muntu namukwawu.
Ilaŋa ami nidi nakuyisonekela mazu antesha chakadi woma, niyanukishi cheŋi; muloŋa ananyinki luwi kudi Nzambi,
nikali mukwamudimu waKristu Yesu wakukalakela aJentili; nili mudimu wajila wakushimuna nsaŋu yayiwahi yaNzambi, kulonda aJentili ekali mulambu wakutiyisha Nzambi kuwaha, wakujilika kudi Spiritu Wajila.
Dichi nikweti nsaŋu yakudisama nachu mudi Kristu Yesu, namudimu wami wakukalakela Nzambi.
Muloŋa ami kutwesha kutena yuma yakoŋeluwu antu acheŋi nehi, chiŋa kutena yuma yakoŋeliyi Kristu nanami, yakushimuna izu dindi, nikukoŋa nyidimu yindi nawa, kulonda kwovwahisha nachu aJentili,
muŋovu yayinjikijilu nayihayamisha, nimuŋovu yaSpiritu Wajila. Dichi chinashimuni chalala nsaŋu yayiwahi yaKristu, kufumisha kuYerusalema nakunyeŋumuka ndo-o nikuIlirikumi.
Eŋaŋi, nashaŋa muchima hakushimuna nsaŋu yayiwahi kwabula kutenawu ijina daKristu, nakenda katuŋila hachikuku chamuntu wacheŋi;
mwomwanasonekuwu nawu,
Dihu hanafumi kumfuntishamu kakavulu, mwaka nikaŋanyi kushika kudenu.
Ichi dinu, katataka hinikweti cheŋi nsaŋu yakukalakala kumutamba wunuku, ninyaka yinafwilaŋa kwinza kudenu yineli dehi yayivulu.
Chinamba kaya kwituŋa daSpeni nakahitila kudenu. Nakuhweleli nami nakayimwena munjila yami, ninenu mwakantwaluku munjila yami, hinakela nasambila dehi kutiya kuwaha nakuhanjika nenu mafuku antesha.
Ilaŋa katataka nidi nanjila yakuya kuYerusalema nayuma yakukwashaku akwakujila.
Muloŋa akwaMasidoniya niakwaAkaya atiyili kuwaha kupompesha yuma yakukwasha nachu atuzweŋi ahadi akwakujila ekala kuYerusalema.
Eŋaŋi, anatiyi kuwaha, muloŋa wena anekali akwanyikudi yawu. Muloŋa chanatambuluwu aJentili yuma yawu yawuspiritu, niwena akweti mukudi wakuyikwasha nayuma yawu yakumujimba.
Dichi neyi neli dehi mwenimu, neyi nayishikijili dehi wena yumiyi, nakahitila kudenu nakuya kuSpeni.
Neluki nami, chinakenza kudenu nakenza nenzala dehi nankisu yaKristu to-o.
Dichi dinu, enu anakwami, hinukuyilembelela hamujimba waMwanta wetu Yesu Kristu, nihakukeŋa kwaSpiritu, nami kabakanenu chimu nanami mukulombela kwenu kumwanlombelelaŋa kudi Nzambi;
kulonda akampulwishi kudi antu amuYudeya abula kukuhwelela; kulonda mudimu wami wakuYerusalema akawutambuli chachiwahi kudi akwakujila;
kulonda nakenzi kudenu namuzaŋalu, neyi akaŋiteja kudi Nzambi, nakatulishi muchima chimu nanenu.
Nzambi wakuwunda ekali nanenu ejima. Amena.
Nakunjiki muheletu Fwibi kudenu, mukwakukalakela chipompelu chekala kuKenikiri;
mwakamutambuli mudi Mwanta mwatelela akwakujila; mwakamukwashuku namudimu windi, mwejima mwakakeŋelayi. Yena nakwashi nankashi antu amavulu, ninami aweni nawa.
 Imushenu aPrisila niAkwila, hiyakwakukalakala hamu nanami mudi Kristu Yesu.
Wena akeŋeli kufwa kukoola wumi wami; hiyami nayisakililaŋa kankawami hohuku, niyipompelu yawaJentili yejima nawa.
Imushenu nichipompelu chekala mwitala dawu. Imushenu Epenetu nákeŋa, diyi wasambilili kukuhwelela Kristu muAsiya.
Imushenu Mariya, wayikabakeneni nyidimu yayivulu.
Imushenu antaŋa jami Andironiku naYuniya, twadiŋi nawu mukaleya; atiyakana mukachi kawapostolu, asambilili kukuhwelela Kristu, ami kanda.
Imushenu Ampiliyasu, nákeŋa mudi Mwanta.
Imushenu Uribani, mukwakukalakala hamu nanami mudi Kristu, niStakisi nákeŋa.
Imushenu Apelesi, esekawu dehi mudi Kristu. Imushenu niakwetala daArisitobolu.
Imushenu ntaŋa yami Herodiyoni. Imushenu akwetala daNarakisu, adi mudi Mwanta.
Imushenu aTirifwena naTirifwosa, akabakanaŋa namudimu mudi Mwanta. Imushenu niPerisa wákeŋewa, wakabakeni nyidimu yayivulu mudi Mwanta.
Imushenu niRufusa watondewa mudi Mwanta, nimama yindi, nimama yami nawa.
Imushenu niAsinkiritu, niFwelegona, niHeremesi, niPatiroba, niHerema, nianakwetu ejima adi chimu nawu.
Imushenu Fwilologu naYuliya, niNereyusi namuhelindi, niOlimpasa, niakwakujila ejima adi chimu nawu.
Dimushenu wejima wenu nachikasa chajila. Yipompelu yaKristu yejima yinayimushi.
Enu anakwetu nayilembeleli, babelenu antu aletaŋa kwambuka ninsaŋu yakudimbwisha akwawu, hiyayaŋa mwaya ntaŋishilu yimwadiziluku. Yitondolwelenu,
muloŋa antu adi ochu hiyamukalakelaŋa Mwanta wetu Kristuku, akalakelaŋa mavumu awu awenawu; enda adimbeka nyichima yawantu akadi maana namazu awu amwovu akulambisha.
Kwovwahila kwenu kunatiyakani dehi kudi antu ejima; dichi nazaŋalali hansaŋu yenu. Nakeŋi nami mwikali akwamaana nayuma yayiwahi, mubuli maana nayuma yatama.
Nzambi wakuwunda keŋa achiki Satana mwishina danyendu yenu. Luwi lwaMwanta wetu Yesu Kristu lwikali nanenu.
 Timotewu, mukwakukalakala nanami, nayimushi. Antaŋa jami aLusiyu naYasoni niSosipata anayimushi.
Ami Teretiyu, násoneki mukandiwu, nayimushi mudi Mwanta.
 Gayusi, mukwakudiisha ninami nichipompelu chejima, nayimushi. Erasitusi, mukwakuhemba mali aŋanda, nayimushi, nimanakwetu Kwotusi.
Luwi lwaMwanta wetu Yesu Kristu lwikali nanenu wejima wenu. Amena.
Kisu kisu yena natweshi kuyikolesha mwaya nsaŋu yayiwahi yinashimunaŋami yakushimuna Yesu Kristu, mwaya kumwekesha kwanamwekeshuwu chijindilu chajindiluwu munyaka yamunyima yejima,
hakwinza katataka anachimwekeshi dehi, anachitiyakeshi dehi nanyikanda yajila yawatuprofwetu, mwahita nyunza yejima, mwaya kuleja kwaNzambi wahayanyaka, kulonda kuleta kwovwahila kukuhwelela.
Kudi yena Nzambi, mwinimaana kankawindi, kwikali lubanji lwakulema mudi Yesu Kristu hayanyaka. Amena.
