Ine Paulo umusha wakwa Kristu Yesu namulembela uyu kalata. Ni Lesa ewanjita ukuba umusole. Ewansala pakuti ndebila Imbila Nsuma.
Lesa kale na kale alaile Imbila Nsuma mukutuma bakasesema bakwe, ngomo calembelwa mu Malembo Yamushilo. 
Imbila Nsuma itweba pali Mwane Yesu Kristu Imfumu yesu. Palwa bumuntu bwakwe, Yesu afyelwe mu lupwa lwakwa Davidi. 
Lelo ku Mupashi uwamushilo, Yesu alilangwa na makafye ukuti ni Mwana Lesa pakubuuka ku bafwa. 
Lesa ku cikuuku atukwatila muli Kristu, atulenga ukuba abasole, pakuti Kristu acindikwe. Epakuti, ntungulule imishobo yonse iya Benafyalo kukumusumina no kumunakila. 
Kanshi na imwe bene, Lesa alimwita ukuti mube abantu bakwa Yesu Kristu.
Kanshi namulembela imwe bonse mu Roma, mwe babile bakwa Lesa, mwebo aita ukuba abamushilo. Icikuuku no mutende wakwa Lesa Shifwe ne Mfumu Yesu Kristu fileba na imwe.
Icapakubala, ndatasha Lesa wandi pali Yesu Kristu, pa mulandu wa imwe bonse. Ala pantu abantu isonde lyonse balelanda palwa cisumino cenu. 
Lesa wine uo mombela no mutima wandi onse mukubila Imbila Nsuma yakwa Mwane, e kambone wandi. Ala lyonsefye nshimulaba mu mapepo yandi. 
Lyonse ilyo mpepa, ndalomba Lesa ukuti nga alefwaya kuti aleka nomba naisa mupempula. 
Pantu ndefwaisha nganshi ukumumona, kusuka mwamona kuli ine ukulakoselela ku cafwilisho ca bupe bwakwa Mupashi. 
Kanshi nalosha mukutila, tukalekoseleshanya bonse ku cisumino cesu twakwata umo umo.
 Bamunyinane, ndefwaya mwishibe ukuti, ala imikufye iyingi napanga ukwisa mupempula, lelo ukufika na ndakai kulaba fimo ifyakundesha. Ndefwaya na kuli imwe mwe bena Roma nkamwenepo na bambi abakunakila Kristu, nga filya nacita ku Benafyalo bambi. 
Pantu ine ndi nokubombela abantu bonse, umuntungwa no ushili muntungwa, uwasambilila no ushasambilila. 
Kanshi ndefwaisha nganshi ukwisa bila Imbila Nsuma na kuli imwe, mwe bena Roma.
 Ine nshumfwa nsoni pa Mbila Nsuma! Imbila Nsuma e maka yakwa Lesa ayapususha bonse abasumina, pakubala Abayuda, elyo na Benafyalo bene. 
Pantu Imbila Nsuma isokolola ifyo Lesa atucita ukuba abakaele pa cinso cakwe, elyo neci caba mukuba ne cisumino epela. Efyo calembwa ukuti, “Umololoke ena akulaba umumi pa mulandu wa citetekelo.”
Ubukali bwakwa Lesa nabusokoloka ukufuma ku mulu. Bwishile pa bantu bonse abashicita ifyo Lesa afwaya na pa fibi fyonse ifyo abantu bacita. Pantu ni ku misango yabo ibi, balesha icishinka ukwishibikwa. 
Kabili ifintu abantu bengeshiba pali Lesa, balifishibafye bwino. Lesa umwine ifi fintu alibeshibisha. 
Pantu ukufumafye apo Lesa abumbile isonde, amaka yakwe aya pe na pe na Bulesa bwakwe, nangu fyonse fishimoneka, lelo balifishibafye bwino bwino. Abantu balafimona mu fintu Lesa acita. Kanshi eico aba bantu tabakwata na kabepesho nakalya! 
Pantu nangu baishiba Lesa, nomba tabamucindika nga Lesa, nangu ukumutasha. Batontonkanyafye ifyaciwelewele na mano yabo yalikutwa. 
Baitunga ukuba abamano, kanshi fiwelewele. 
Bafuma na kukupepa Lesa umucindami uushifwa, balapepa utulubi utwapala umuntu uufwa, nangu utwapala ifyuni, nangu inama nangu ifikulaika panshi.
Kanshi eico Lesa alibaleka bakonkelele ulunkumbwa lubi lwa mitima yabo. Bacita ifyabupulumushi ifyamusebanya nganshi. 
Balisuula icishinka cakwa Lesa, basalapo ubufi. Bapepa no kubombela ifibumbwa fyakwa Lesa, elyo basuula Kabumba wine wafiko, uo abantu bafwile ukulalumbanya lyonse! Ameni.
Mulandu wakucita ifi fintu eco Lesa abalekela balekonkelela ulunkumbwa lubi ulwamusebanya. Abanakashi balecita ubupulumushi na banakashi banabo, ici tefyo cifwile ukuba. 
Abaume nabo balileka ukulala na banakashi, nomba baikatwa no lunkumbwa lubi ulwa baume banabo. Kanshi abaume balecita ubupulumushi na baume banabo. Ici cintu camusebanya nganshi. Kanshi abene ebailetelela ukukandwa pa kulungana kwabo.
Apo aba bantu bakaana ukusakamana ifyacishinka pali Lesa, Lesa nao aleka amano yabo yawile ku fyabuwelewele. Nomba bacita ifintu bashifwile kucita. 
Balyobelelwa no bubi bwa misango yonse, ulunkumbwa lwafyuma, no lunkumbwa lwabupulumushi. Balyobelelwa ku mufimbila, kukwipayana, kukuumana, kukufinshanya, ku mufulo na ku lwambo. 
Balabepeshanya, bapata Lesa, bacipongwe, bacilumba, kabili bamataki. Ni ncenjeshi mukubifya, elyo tabomfwila bafyashi babo. 
Ni mpelwamano, tabasunga ifyo basosa, kabili tabakwata luse ne cikuuku ku banabo. 
Balishiba ukuti Lesa alipingula ukuti abacita ifi, balingilefye ukufwa. Nomba bena babikapofye ukulaficita. Kabili balakoselesha na bambi abaficita.
 We muntu we upingula umunobe, tekuti umone akabepesho nangu wingaba shani. Pantu ilyo ulepingula bambi, elyo kabili na iwe we kapingula ulecita fimo fine, ninshi uleipingulafye we mwine. 
Twalishiba ukuti Lesa alalungika ilyo apingula abantu abacita ifya uyo musango. 
Nga kanshi we muntu we upingula bambi, elyo ulecita ifyo bacita, bushe kuti watila ukapusuka ku bupingushi bwakwa Lesa? 
Bushe ninshi kukanasakamanafye ubukankala bwa cilela cakwa Lesa, umutekatima no kushipikisha kwakwe? Bushe ninshi kukanaishibafye ukuti Lesa alikukwatila icilela ico afwaya ukuti ulapile no kupilibuka? 
Nomba iwe walyumalala umutima, ukaana no kulapila. Eico ulelenga ubukali bwakwa Lesa bukacilileko pali bulya Bushiku ilyo ubukali bwakwe no bupingushi bwakwe ubwamulinganya bukasokoloka. 
Elyo Lesa “akapingula cila muntu ukulingana ne micitile yakwe.” 
Abantu ababa no mute wakuwamya, abafwaya ukuti Lesa abalumbanye, abapeele no mucinshi, no mweo uushili wakonaika, ebo Lesa akapeela umweo wape. 
Lelo bonse bakaitemwe, abakaana ukunakila icishinka, abakonkelela ukucita ifyabipa, ebo Lesa akakanda icibi no bukali bwakwe. 
Amacushi no bulanda fikafikila abantu abacita ifibi. Pakubalilapo ku Bayuda, elyo na ku Benafyalo bene. 
Lelo abantu bonse abawamya, bena Lesa akabalumbanya, akabacindamika, akabapeela no mutende. Pakubala ku Bayuda, elyo na ku Benafyalo bene. 
Pantu Lesa taba na mucishacinani.
Abenafyalo tabakwata Amafunde yakwa Mose. Lelo nga babifya, bakaloba, nomba teico bashikonka Amafunde yakwa Mose. Abayuda bena balikwata Amafunde yakwa Mose. Nga babifya, bena, Lesa akabapingula ukukonka na Mafunde yakwa Mose. 
Pantu temukumfwafye Amafunde yakwa Mose, emo abantu babela abakaele pa cinso cakwa Lesa, lelo ni mukukonka ifyo Amafunde yakwa Mose yalanda. 
Abenafyalo tabakwata Mafunde yakwa Mose. Nomba nga ku mano yabuntunse bacita ififwaya Amafunde yakwa Mose, ninshi lyena baba na mafunde, nangu bashakwata Mafunde yakwa Mose. 
Imisango yabo ilangafye ukuti Amafunde yakwa Mose yalilembwa mu mitima yabo. Kampingu wa mu mitima yabo nao ni kambone, pantu limo alasuminisha imitontonkanishishe yabo limbi akaana ati tacilolelemo. 
Kanshi ngefyo Imbila Nsuma mfunda yalanda, Lesa pa bushiku bwabupingushi, asonta Yesu Kristu ukupingula abantu pa milandu yafisama mu mitima yabo.
Nga iwe ni shani? Iwe uiita auti, “Ndi Muyuda.” Iwe wauminina ku Mafunde yakwa Mose. Ulaitakisha nokuti, “Ifwe fwe Bayuda nifwe babile bakwa Lesa.” 
Iwe walishiba ifyo Lesa afwaya ukuti ulecita. Amafunde yakwa Mose yalakutungulula ukwishiba ifilingile ukusala. 
Walishininkisha ukuti niwe uli nokutungulula impofu, niwe cisaniko icakusanikila abenda mu mfifi. 
Walishininkisha ukuti niwe uli nokufunda impelwamano nokufunda na bashilacenjela. Iwe walishininkisha ukuti Amafunde yakwa Mose yalikupanda amano, yaleka wishibe ne fyacishinka. 
Iwe ufunda bambi, bushe cinshi tekuti uifunde we mwine? Ubila kuli bambi ukukanaiba. Bushe iwe tawiba? 
Weba auti, “Mwilabembuka.” Bushe iwe taubembuka? Wapata utulubi. Kabili wapita waiba ifya mu matempele. 
Ulaitakisha ukuti walikwata Amafunde yakwa Mose. Nomba, bushe tamuletelafye Lesa umusebanya pakupula mu mafunde yakwe? 
Efyo calembwa ukuti, “Nimwe mwe Bayuda mwalenga ukuti Abenafyalo balesaalula ishina lyakwa Lesa.”
Nga ulesunga Amafunde yakwa Mose, ninshi ukusembululwa kuti kwakuwamina. Lelo nga ulepula mu Mafunde yakwa Mose, awe ninshi ukusembululwa kobe kwafyefye. 
Umwinafyalo uushasembululwa, nga alasunga Amafunde yakwa Mose, bushe Lesa tekuti alemumona ngo muntu uwasembululwa? 
Umwinafyalo uushasembululwa ku mubili, lelo alesunga Amafunde yakwa Mose, wena eukakupingula we Muyuda. Iwe walisembululwa, walikwata na mafunde ayalembwa, lelo tauyasunga. 
Ukuba Umuyuda wine wine, teicofye ulemoneka ukuba ngo Muyuda. Elyo no kusembululwa kwacine tekwa ku mubilifye epela, iyoo. 
Kanshi ukuba Umuyuda wine wine, kuba Umuyuda mu mutima. Elyo no kusembululwa, kusembululwa kwa mu mutima. Uyu wena mulimo wakwa Mupashi Wamushilo te mulimo wa mafunde ayalembwa iyoo. Uyu muntu nangu abantu bashilemutasha, Lesa wena alamutasha.
Bushe kanshi finshi Abayuda bacilapo pa Benafyalo? Bushe kanshi finshi Abayuda bamwenamo mukusembululwa? 
Awe fyena fingifye, ifyalekana lekana! Icapakubalilapofye, Abayuda ebo Lesa apeela ukulabakilila amashiwi yakwe. 
Nomba nangu nga cakuti bamo tabali na cisumino, bushe ukukanaba ne cisumino, ekwingalenga Lesa ukubalukila? 
Awe cakaana! Lesa wacishinka nangu abantu bonse babufi. Efyo calembwa ukuti,
Nga kanshi kuti twatilapo shani, apo ifyo tulufyanya filanga ukuti Lesa alalungika? Bushe kuti twatila, Lesa atufyenga nga atukalipila? (Pano ndelanda na mano yabuntunse.) 
Awe iyoo! Lesa, nga talungika, bushe kuti apingula shani abantu bonse aba pano isonde?
Umo kuti atila, “Ndi wabufi, lelo ubufi bwandi bulalumbanya Lesa pantu buleka ukuti bucishinka bwakwa Lesa bumonekeshe. Nga kanshi cinshi Lesa acili alempeela umulandu nga ne mubifi?” 
Ico cena e cimo nokutilafye, “Natulebifya pakuti ubusuma bulemoneka.” Efyo abantu bamo batubepesha ukuti efyo tufunda! Aba bantu cabalingafye ukukandwa.
Nga kanshi ni shani? Bushe ifwe fwe Bayuda twalicilapo pa Benafyalo? Awe cakaana! Ninanda kale ukuti, Abayuda pamo na Benafyalo bene, bonse twateekwa ubusha no bubifi. 
Efyo calembwa ukuti,
Takwaba muntu nelyo umo uwiluka pafyo Lesa afwaya.
Abantu bonse balifutatila Lesa.
 Imikolomino yabo ni nindi ishacenama.
 Mu tunwa twabo mwabafye ukulapisha no bukali.
 Aba bantu basampuka nganshi kukwipaya.
Konse uko bapita,
Tabaishiba ifyakwikala mu cibote.
 Umwenso wakutiina Lesa tawaba pa finso cabo.”
Nomba ifwe twalishiba ukuti fyonse ifyaba mu Mafunde yakwa Mose, fyaba nokukonkwa na bantu abo fyapeelwako. Fyapeelwa pakuti abantu bemona akabepesho. Elyo beshibe nokuti abantu bonse aba pano isonde bali nokulubulula kuli Lesa. 
Pantu takwaba muntu nelyo umo uwingaba uwakaele pa cinso cakwa Lesa mukusunga Amafunde yakwa Mose. Amafunde yakwa Mose yena yakulangililafye umuntu ukwishiba ukuti abifya.
Nomba Lesa nasokolola ifyo afwaya ukuti alule umuntu abe uwakaele pa cinso cakwe. Kanshi temukusunga Amafunde yakwa Mose. Kwena Amafunde yakwa Mose na Bakasesema e bakambone pali uyu mulandu. 
Ni mu cisumino muli Yesu Kristu emo Lesa alenga ukuti abantu babe abakaele pa cinso cakwe. Efyo Lesa acita ku muntu onse uwasumina muli Kristu. Pantu Lesa taba na kapatulula. 
Abantu bonse balibifya kuli Lesa, kabili balafilwa no kufika ku bucindami Lesa abapekanishisha. 
Nomba muli Yesu Kristu uwatulubula, emo Lesa ku cikuukufye cakwe atucita ukuba abakaele pa cinso cakwe. 
Kabili ni mu mulopa wakwa Kristu uo Lesa alekele ukuba ilambo lyakufumisha abantu ifyabubifi, pali ico bamusumina. Kanshi mukucita ifi, Lesa atulanga ifyo aba umololoke. Ku mulandu wa mutekatima wakwe, na kale line alesuula ku fyabubifi fya bantu. 
Lelo muli shino nshiku mukukanasuulakofye ku fyabubifi, Lesa alanga ukuti mololoke. Kanshi efyo alanga nokuti umwine wine wakaele, kabili alenga no muntu onse uwasumina muli Yesu ukuba uwakaele.
Nga kanshi finshi twingaitakishishapo? Awe nangu fimo! Nga mulandu nshi? Bushe nico tusunga Amafunde yakwa Mose? Awe iyoo, lelo nico twaba ne cisumino. 
Ifwe twashininkisha ukuti umuntu aba uwakaele pa cinso cakwa Lesa, teico asunga Amafunde yakwa Mose, lelo nico aba ne cisumino. 
Bushe Lesa ni Lesa wa Bayuda beka? Bushe tali Lesa wa Benafyalo nabo bene? Ee, cine cine na Benafyalo bene nabo ni Lesa wabo. 
Kwabafye Lesa umo, eulenga Abayuda babe abakaele pa cinso cakwe ico basumina. Kabili eulenga na Benafyalo nabo babe abakaele pa cinso cakwe ico basumina. 
Bushe calola mukutila tuleonaula Amafunde yakwa Mose ku cisumino ici? Awe cakaana, tulekosha na Mafunde yakwa Mose.
Nga kanshi kuti twatila shani pali Abrahamu icikolwe cesu? 
Nga cakuti kufyo alebomba fyalengele ukuti aba uwakaele pa cinso cakwa Lesa, lyena Abrahamu kuti amona icakuitakishishapo. Nomba tekuti aitakishe pa cinso cakwa Lesa. 
Pantu Amalembo Yamushilo yatila, “Abrahamu asumine Lesa, na pa mulandu wa cisumino cakwe, Lesa amumwene ukuba uwakaele pa cinso cakwe.” 
Umuntu uubomba alamwenamo amalipilo. Elyo tekuti batile amalipilo apoka bupe, awe iyoo, malipilo pali ico abomba. 
Lelo umuntu uushibomba asuminafye muli Lesa uulenga ababi ukuba abakaele, uyu muntu wena icisumino cakwe calenga ukuti Lesa amumona ukuba uwakaele pa cinso cakwe. 
Eifyo fine na Davidi alanda pa kushuka kwa muntu uo Lesa aeba ukuti wakaele pa cinso cakwe, nelyo tabombapo nelyo cimo. Atila ati,
 “Balishuka abantu abo Lesa abelela uluse pafyo balufyanya,
Alishuka umuntu uo ifyabubifi fyakwe Imfumu tayakatale aifibukishako.”
Bushe ili shuko Davidi aleeba, lya bantufye abasembululwa? Awe iyoo, lishuko lya bantu na bashasembululwa bene. Pantu natusosa ukuti, “Abrahamu asumine Lesa, na pa mulandu wa cisumino cakwe Lesa amumwene ukuba uwakaele pa cinso cakwe.” 
Bushe ici cacitike lilali? Bushe lintu Abrahamu asembulwilwe nangu lintu ali talasembululwa? Ala cacitike ilyo ali talasembululwa, te panuma yakusembululwa. 
Kanshi ukusembululwa kwakwe cali cishibilo cakushininkisha ukuti icisumino cakwa Abrahamu muli Lesa, ilyo ali talasembululwa, ecalengele ukuti Lesa amumone ukuti wakaele. Kanshi efyo Abrahamu aba icikolwe ca bantu bonse abasumina Lesa nelyo bashasembululwa. Elyo Lesa nao abamona ukuti bakaele pa cinso cakwe nangu bashasembululwa. 
Kanshi nomba efyo Abrahamu aba icikolwe ca bantu abasembululwa. Teicofye basembululwa, lelo nico benda ne cisumino ico icikolwe cesu Abrahamu akwete ilyo ali talasembululwa.
Lesa alaile ukupeela Abrahamu na ba mu lupwa lwakwe isonde lyonse. Lesa talaile Abrahamu ici cilayo ico alesunga Amafunde yakwa Mose, lelo ni pa cisumino cakwe muli Lesa ecalengele wena abe uwakaele pa cinso cakwa Lesa. 
Lesa nga alaile ukupeela icalo kuli abo abasunga Amafunde yakwa Mose, ninshi icisumino nga cafyefye, elyo ne cilayo cine naco nga cafyefye. 
Lesa alafulwa nga twapula mu mafunde. Nomba nga tapali mafunde, ninshi teti pabe kupula mu mafunde.
Lesa alaile icilayo kuli Abrahamu, ico Abrahamu asumine muli Lesa. Epakuti bashininkishe ukuti icilayo bupefye bwakwa Lesa ku ba mu lupwa lonse ulwakwa Abrahamu. Kanshi temukutila ni ku bantufye abasunga Amafunde yakwa Mose beka, lelo na kuli bonse abasumina nga Abrahamu. Pantu Abrahamu e cikolwe cesu bonse mu cisumino. 
Efyo calembwa ukuti “Nakucita icikolwe ca mishobo iyingi.” Kanshi pa cinso cakwa Lesa, uo Abrahamu asuminemo, Abrahamu cikolwe cesu. Uyu wine Lesa eulenga abafwa ukuba abomi, eweba ifishaliko ukuti fibeko. 
Abrahamu ena, nangu tapali cakuti atetekelemo, abikilepofye ukusumina no kutetekela muli Lesa, kanshi epakuba icikolwe ca mishobo iyingi. Efyo calembwa ukuti, “Ifi fine efikaba na bana bobe.” 
Abrahamu ali ne myaka yakufyalwa cikanga umwanda umo. Nomba nangu mu mitontonkanishishe yakwe amwene ukuti umubili wakwe naunakuka, elyo Sara nao tekuti afyale umwana pantu nakota, awe nalyo line tanenwike mu cisumino. 
Talufishe cisumino cakwe, nangu ukutwishika pa cilayo Lesa amulaile. Icisumino cakwe calemukoselesha alelumbanya na Lesa. 
Alishininkishe nganshi ukuti Lesa aliba na maka yakucita conse ico alaya. 
Cisumino cakwe calengele ukuti Lesa amone Abrahamu ukuti wakaele pa cinso cakwe. 
Aya mashiwi yakuti, “Lesa amumwene ukuba uwakaele pa cinso cakwe,” tayalembelwa Abrahamu eka iyoo. 
Yalembelwa na kuli ifwe fwe bali nokuba abakaele pa cinso cakwa Lesa, ico twasumina muli uyu wabushishe Yesu Imfumu yesu ku bafwa. 
Lesa alekele ukuti Yesu afwe pa mulandu wa fyabubifi fyesu, elyo aisa mubusha ku bafwa, pakuti tube abakaele pa cinso cakwa Lesa.
Apo pa mulandu wa cisumino twaba abakaele pa cinso cakwa Lesa, kanshi Imfumu yesu Yesu Kristu alileta umutende pakati ka ifwe na Lesa. 
Cisumino muli Yesu Kristu emo twashukila icikuuku cakwa Lesa, ico tulimo. Eico tulasansamuka pakusubila ukuti na ifwe tukakuma ku bucindami bwakwa Lesa. 
Teici ceka iyoo, tulasansamuka na mu macushi mwine. Pantu twalishiba ukuti amacushi yalenga ukushipikisha. 
Ukushipikisha nako kulenga tukwate imibeele yacishinka, ne mibeele yacishinka nayo ilenga ukuti tukwate ukusubila. 
Kabili ifyo tusubila, tukafimona, pantu Lesa alipongolwela icitemwiko cakwe mu mitima yesu pakutupeela Mupashi Wamushilo.
Pa nshita Lesa apimine, ilyo twali imbulwamaka, elyo Kristu aishile fwila abashapetamina Lesa. 
Calyafya umuntu ukufwila pa muntu uwakaele. Nalimo kwena umuntu kuti asumina ukufwila pa muntu umusuma. 
Lelo kwena Lesa alilanga ifyo atutemwa pakuleka ukuti Kristu atufwile ilyo tucili ababifi! 
Apo umulopa wakwa Kristu walitwalula ukuba abakaele pa cinso cakwa Lesa, bushe kanshi kuti afilwa shani ukutupususha ku bukali bwakwe? 
Ilyo twali abalwani bakwa Lesa, Lesa umwine atuwikishenye nankwe mu mfwa yakwa Mwane. Apo nomba twawikishanya nankwe, bushe kanshi kuti umweo wakwa Mwane wakaana shani ukutupususha? 
Kabili teici ceka iyoo, lelo tulasansamuka na pali ico Lesa atuwikishanya nankwe mu Mfumu yesu Yesu Kristu.
 Umuntu umo ewalenga ububifi ukwisa muno calo, elyo ububifi nabo bwaleta imfwa. Kanshi nomba imfwa yalisalangana ku bantu bonse, pantu bonse balibifya. 
Ububifi bwali muno calo, ninshi na Lesa talati apeele Amafunde yakwa Mose. Ukushili mafunde, tekuti kube ububifi bwakupula mu mafunde. 
Lelo ukufuma pa nshita yakwa Adamu ukufika na ku nshita yakwa Mose, abantu bonse bateekelwe ne mfwa. Lelo kwena bena tababifishe mukupula mu cebo cakwa Lesa nga Adamu.
Lelo ubupe bwakwa Lesa tekuti tubupashanye ku bubifi bwakwa Adamu. Cine cine ububifi bwa muntu umo bwalenga abantu abengi ukufwa. Nomba icikuuku cakwa Lesa cena calicilapo nganshi. Pantu ku cikuuku ca muntufye umo Yesu Kristu, Lesa apeela ubupe bwakwe ku bantu abengi. 
Kabili ifyo ubupe bwakwa Lesa bubomba fyalipusana nefyo ububifi bwakwa Adamu bwabomba. Ububifi bwakwa Adamu bwalengele ukupingwilwa ukukandwa. Lelo ubupe bwakwa Lesa bwena, nangu abantu babifishe imiku iyingi, bwabalenga ukuba abakaele pa cinso cakwa Lesa. 
Cine cine ububifi bwa muntu umo bwalenga imfwa ileteeka, ico umuntu umo abifishe. Lelo ifyabomba umuntu umofye Yesu Kristu fyalicilapo nganshi! Kristu alitupeela icikuuku cakwa Lesa no kuba abakaele pa cinso cakwe, pakuti tuleteeka pakuba abomi.
Kanshi nga filya fine ububifi bwa muntu umo bwalenga abantu bonse ukupingwilwa ukukandwa, efyo no mulimo umo usuma uo muntu umo abomba, wakulenga abantu bonse ukuba abakaele pa cinso cakwa Lesa no kukwata umweo. 
Kanshi nga filya fine abantu bonse basanguka ababi ico umuntu umo akeene ukunakila Lesa, efyo fine ico umuntu umo anakila Lesa, calenga ukuti abantu abengi babe abakaele pa cinso cakwa Lesa.
Amafunde yakwa Mose, yaishile fusha ifyakulufyanya. Lelo kwena nangu ifyabubifi fyafulileko, icikuuku cakwa Lesa cena calicilapo nganshi. 
Kanshi nga filya ububifi bwaleteeka abantu ico bafwa, efyo ne cikuuku cakwa Lesa citeeka abantu ico abalenga ukuti babe abakaele pa cinso cakwe. Elyo neci cilenga ukutwala abantu ku mweo wape, ku maka yakwa Yesu Kristu Imfumu yesu.
Bushe kanshi tutile shani? Bushe tutwalilile ukwikala mu bubifi, pakuti icikuuku cakwa Lesa cicilileko? 
Awe iyoo! Ifwe twalifuma ku bubifi calipwa, nga kuti twaikala mu bubifi shani? 
Bushe tamwaishiba ukuti fwe babatishiwa mu lubatisho lwakwa Kristu Yesu, twalifwa nankwe pamo mu lubatisho? 
Mu lubatisho mwena, twalifwa no kushiikwa nankwe pamo. Epakuti, nga filya Kristu abuuka ku bafwa ku maka yakwa Wishi ayakupapa, efyo na ifwe tuleenda no mweo upya.
Apo twalyampana na Kristu mukufwa pamo nankwe, kanshi tukampana nankwe mukushukuka nga filya fine ashukwike. 
Twalishiba ukuti bumuntu bwesu bwakale bwalitanikwa na Yesu pa musalaba. Epakuti bumuntu bwesu ubwateekwa no bubifi bonaike. Twiba basha babubifi nakabili. 
Pantu umuntu nga afwa, ninshi alubuka ku busha bwa bubifi. 
Apo twafwa pamo na Kristu, twalisumina ukuti kanshi na ifwe tukaba abomi pamo na Kristu. 
Twalishiba ukuti Kristu alibuuka ku bafwa, takatale afwa nakabili. Imfwa tayakwata maka pali ena. 
Ilyo afwile, afwilile pa bubifi, afwa umuku umo calipwa. Nomba aba umumi, ni Lesa eo abelapo umumi. 
Mu nshila imo ine efyo na imwe muleimona ukuti mwalifwa ku lubali lwa bubifi, lelo mwakulaikala abomi kuli Lesa mukuba pamo na Kristu Yesu.
Kanshi mwilaleka ububifi buleteeka imibili yenu iyinakufwa. Kabili mwilakonkelela ulunkumbwa lubi lwa mibili yenu. 
Mwilaleka icilundwa nelyo cimo ica mubili wenu ukuya kukubifya, ukucicita icibombelo ca fibi. Lelo muleituula kuli Lesa. Muleimona nga bantu Lesa abusha ku bafwa no kubapeela umweo. Kanshi muletuula ifilundwa fyonse ifya mibili yenu fibe ifibombelo fyakucitilako fyonse ifyo Lesa afwaya. 
Kanshi imwe tamuli nakuteekwa no bubifi. Imwe tamuteekwa na Mafunde yakwa Mose iyoo, lelo cikuuku cakwa Lesa ecimuteeka.
Bushe kanshi tutile shani? Bushe ico tushiteekwa na Mafunde yakwa Mose, tuteekwa ne cikuuku cakwa Lesa, bushe eco twingalabifisha? Awe cakaana. 
Mwalishiba ukuti ilyo mwaipeela kukubombela umuntu umo nga basha, ninshi muli basha ba uyo muntu mulenakila. Atemwa kuti mwalanakila ububifi ubukamutwala ku mfwa, nangu mwalanakila Lesa icikalenga ukuti mucite ifyo Lesa afwaya. 
Lelo ndatasha Lesa! Pantu mwali abasha babubifi, lelo nomba mulenakila ne mitima yenu yonse kuli fyonse ifyo twamufunda. 
Kanshi nomba mwalilubuka ku bubifi, nomba muli basha bakucita ifyo Lesa afwaya. 
Kanshi nomba nalalanda amashiwi yabuntunse, pantu muli bumuntu bwenu mucili abanakuka. Kale mwaipeele onse kukucita ifyabupulumushi ne fibi ifyaleya filefulilakofye. Kanshi eifyo fine nomba ipeeleni onse nga basha bakucita ifyo Lesa afwaya, pakuti mube abamushilo.
Ilyo mwali abasha babubifi, tamwalesakamikwa kukucita ifyo Lesa afwaya. 
Nga finshi mwalemwenamo mukucita ifyo fintu fyonse ifimuletela nomba insoni? Ifyo fintu fitwalafye ku mfwa! 
Nomba mwalilubuka ku bubifi, muli basha bakwa Lesa. Nomba mwalishukila ukuituula onse kuli Lesa no kushukila umweo wape. 
Pantu amalipilo ya bubifi ni mfwa. Lelo ubupe bwakwa Lesa, bwena mweo wa pe ubo tushukila muli Yesu Kristu Imfumu yesu.
Bamunyinane, cine cine mwalailuka pafyo nalamweba, pantu imwe bonse mwalishiba ifyo amafunde yaba. Ni pa nshita umuntu acili umumi elyo akonka amafunde. 
Kuti twamona ku mafunde pa mwanakashi uwaupwa. Umwanakashi uwaupwa tekuti aye upwa ku mwaume umbi ilyo wiba acili umumi. Nomba nga afwa, lyena ninshi ifunde lyakuba umukashi wakwe lyapwa. 
Kanshi umwanakashi nga aya upwa ku mwaume umbi ilyo wiba acili umumi, ninshi uyu mwanakashi balamwita umucende. Nomba nga wiba afwa, lyena ninshi ifunde lyakuba umukashi wakwe lyapwa. Nga cakuti aupwa ku mwaume umbi, tekuti balemwita umucende. 
Kanshi nifyo fine kuli imwe bamunyinane. Imwe nomba muli filundwa fya mubili wakwa Kristu. Kanshi calipwa, mwalifuma ku Mafunde yakwa Mose. Imwe nomba muli bantu bakwa uyu Lesa abushishe ku bafwa, pakuti na ifwe tulebombela Lesa icisuma. 
Ilyo twalakonkelela imikalile yabuntunse, Amafunde yakwa Mose yalengele ulunkumbwa lubi lwa mu mibili yesu ukuti tulebombafye ifyakutuletela imfwa. 
Kanshi apo capwilililafye twalisha icatuteekele ubusha, nomba twalilubuka ku Mafunde yakwa Mose. Kanshi nomba tatubombela Lesa mukukonka amafunde yalembelwe kale, lelo tukonka umusango upya wakwa Mupashi Wamushilo.
 Nga kanshi tutile shani? Bushe Amafunde yakwa Mose e bubifi bwine? Awe iyoo! Lelo kwena ukwabula ukwishiba Amafunde yakwa Mose, nga tekuti njishibe ifyo ububifi bwaba. Pantu amafunde ayakaana kunjeba ukuti, “Wilakumbwa,” awe ine no lunkumbwa nga nshalwishiba. 
Lelo ni muli ici cebo emo ububifi bwabelama no kundetela ulunkumbwa lwa misango ne misango. Pantu ukwabula Amafunde yakwa Mose ninshi ububifi takuli. 
Na ine wine nali uwamweo ilyo nshilaishiba Mafunde yakwa Mose. Nomba ilyo naishiba icebo, no bubifi bwaisa mu bumi bwandi no kufwa nafwa. 
Kanshi icebo ico cine icali nokumpeela umweo, ine nasanga ukuti ecandetela imfwa. 
Pantu ububifi bwabomfeshe icebo no kumbepaika. Kanshi ububifi bwaingila mu cebo no kunjipaya.
Kwena Amafunde yakwa Mose yamushilo, ne cebo cine camushilo, cisuma, citutungulula na kukucita ifyo Lesa afwaya. 
Bushe calola mukutila icintu cisuma ecandetela imfwa? Awe iyoo! Bubifi ebwanjipaya. Ububifi bwabomfya icintu icisuma eco bwanjipailako, pakuti icine cine cishibikwe ifyo bwaba. Kanshi icebo citulanga ifyo ububifi bwabipisha.
Bonse twalishiba ukuti Amafunde yakwa Mose, mafunde yakwa Lesa. Lelo ine ndi muntufye, nateekwa ubusha no bubifi. 
Ifyo ncita, nshishiba neco mficitila. Kabili ifyo ndefwaya ukucita, nshicita. Elyo nasanga ndecita ifyo napata ukucita. 
Ilyo ncita ifyo nshifwaya kucita, ninshi nasuminisha ukuti Amafunde yakwa Mose yasuma. 
Kanshi ilyo ncita ifintu ncita, teine ncita, lelo bubifi ubwaba muli ine. 
Nalishiba ukuti mu buntunse bwandi, tekuti ncite icisuma nelyo cimo. Pantu ine nangu ningafwaya ukucita ifisuma, awe ndafilwa ukuficita. 
Pantu ifisuma mfwaya ukucita, nshicita. Lelo ifibi ifyo nshifwaya kucita, efyo ncita. 
Kanshi ilyo ncita ifintu nshilefwaya kucita, ninshi teine ncita ifyo, lelo bubifi ubwaba muli ine ebucita ifyo.
Kanshi lyonse ifyo ciba nifi, lyonse ilyo mfwaya ukucita icintu icisuma, nsanga ndecita icibi. 
Mu mutima wandi mwena nalitemwa nganshi amafunde yakwa Lesa. 
Lelo umubili wandi ukonkelelafye fimbi ifyapusana nefyo umutima ufwaya. Ici ecalenga ukuti ububifi bwaba muli ine bunteeke ubusha. 
Yangu ne mulanda wine wine! Nani akampokololako kuli ici cimubili icilentwala ku mfwa? 
Lesa nakutotela, pa mulandu wakwa Yesu Kristu Imfumu yesu.
Abantu ababa muli Kristu Yesu, bena tabakabapeele umulandu. 
Pantu maka yakwa Mupashi uupeela umweo, eyatupususha ku maka ya bubifi ne mfwa, ico twaba muli Kristu Yesu. 
Lesa alibomba ifyo Amafunde yakwa Mose yafililwe ukubomba, ku mulandu wa bunasha bwabuntunse. Ni pa mulandu wa bubifi Lesa atumine Mwane uwaishile aluka umuntu nga ifwe, fwe babubifi, pakuti onaule ububifi. 
Ico Lesa acitila ifyo, ni pakuti ifintu ifyalungama ifyo Amafunde yakwa Mose yafwaya fifikilishiwe muli ifwe, ico tuletungululwa na Mupashi Wamushilo, tatuletungululwa no buntunse bwesu iyoo. 
Pantu abantu abaikalilafye ukukonka ifyabuntunse, bena amano yabo yabafye pafyo ubuntunse bufwaya. Lelo abantu abaikalila ukukonka ifyo Mupashi Wamushilo abeba, bena amano yabo yabafye pafyo Mupashi afwaya. 
Umuntu uo amano yakwe yabafye pa fyabuntunse, ninshi ni mfwa afwaya. Lelo umuntu uo amano yakwe yaba pali Mupashi, wena ashukila umweo no mutende! 
Umuntu uufwayafye ifyabuntunse, aluka umulwani wakwa Lesa. Pantu akaana ukukonka amafunde yakwa Lesa. Na mu cine tekuti ayakonke. 
Abantu abateekwa ne fyabuntunse, tekuti basansamushe Lesa.
Lelo imwe tamwaikalila mukukonkelela ifyabuntunse. Mwaikalila mukukonka ifyo Mupashi amweba, nga Mupashi wakwa Lesa ekala muli imwe. Umuntu uushaba na Mupashi wakwa Kristu, ninshi uyo muntu te muntu wakwa Kristu iyoo. 
Lelo nga Kristu ekala muli imwe, kanshi nangu imibili yenu ingafwa pa mulandu wa bubifi, lelo imipashi yenu yaba no mweo ico muli bakaele pa cinso cakwa Lesa. 
Lelo nga Mupashi wakwa Lesa uwabushishe Yesu ku bafwa ekala muli imwe, ninshi Lesa uwabushishe Yesu ku bafwa akapeela umweo ku mibili yenu iyifwa. Pantu Mupashi wakwe ekala muli imwe.
Kanshi mwe bamunyinane, kuli ifwe calileshiwa ukwikala mukukonkelela ifyabuntunse. 
Pantu nga mwalakonkelela ifyabuntunse mukafwa. Lelo ku maka yakwa Mupashi nga mwaleka lufwe ulunkumbwa lubi, awe lyena mukaba abomi. 
Abantu bonse abatungululwa na Mupashi wakwa Lesa, e bana bakwa Lesa. 
Pantu Mupashi uo mwapokelela tewakumuteeka mu busha, icakuti kabili muleba no mwenso. Imwe Mupashi amucita abana bakwa Lesa. Ni Mupashi eulenga ukuti tuleita Lesa atuti, “Abba, Tata, Tata, ee!” 
Mupashi wine pamo ne mipashi yesu ebalenga tusose ukuti, “Tuli bana bakwa Lesa.” 
Apo tuli bana bakwa Lesa, ninshi na ifwe tukashukila ifisuma ifyo Lesa abikila abana bakwe. Kanshi pamo na Kristu, na ifwe, Lesa akatupeelako ifyo abikila Kristu. Pantu nga tulecula pamo na Kristu, ninshi na ifwe tukashukilako ubucindami bwakwe.
Ine mona ukuti amacushi tulecula nomba, teti yalingane no bucindami Lesa akatupeela kuntanshi. 
Ala ifibumbwa fyonse filalolela nganshi ilyo Lesa akasokolola abana bakwe. 
Pantu ifibumbwa fiyakashafye ukucita ifyo filefwaya. Temukutila efyo fifwaya, awe, nico efyo Lesa afwaya. Lelo kwena fyalikwata ili subilo. 
Filasubila ukuti ubushiku bumo fikapusuka ku busha bwakuya kukubola. Nafyo fikashukileko ubucindami bwa buntungwa bwa bana bakwa Lesa. 
Twalishiba ukuti ukufika na pali nomba ifibumbwa fyonse filacululuka no kumfwa ubukali kwati mwanakashi uukomenwe ne fumo. 
Kwena te fibumbwa fyeka ficululuka, lelo na ifwe bene tulacula mu mitima yesu. Pantu tulelolela ukuti na ifwe fwebo Lesa abalilapo ukupeela ubupe bwakwa Mupashi, Lesa akatucite abana bakwe umupwilapo pakulubula imibili yesu. 
Pantu ni mukusubila emo twapusukila. Lelo nga wamona ico ulesubila, ninshi tapali kusubila. Bushe kwaliba uusubila ico amwene? 
Nomba ifwe nga tusubila ico tushimwene, ninshi kulapembelafye natuteka no mutima.
Kanshi efyo fine Mupashi nao alatwafwako mu bunasha bwesu. Pantu tatwaishiba nefyo tuli nokupepa. Mupashi wine eutupepelako kuli Lesa mu musango uo tushingalondolola mu mashiwi. 
Na Lesa uumona fyonse ifya mu mitima ya bantu, alishiba ifyo Mupashi afwaya. Pantu Mupashi alapapatilako abantu kuli Lesa ukulingana nefyo Lesa afwaya.
Twalishiba ukuti ku bantu abatemwa Lesa, Lesa acita fyonse ukuti fibawamine. Ni abo bantu ebo Lesa umwine aita ku mulimo wakwe. 
Abantu Lesa aisalile libela, ebo asobwela libela ukuti babe nga Mwane, epakuti Mwane abe e beli lya bamunyina abengi. 
Kanshi abo bene Lesa asobwela libela, ebo aita. Elyo abo bene aita, ebo alenga ukuba abakaele pa cinso cakwe. Kabili abo Lesa alenga ukuba abakaele pa cinso cakwe, ebo alaya ukuti babe nankwe mu bucindami bwakwe.
Nga kanshi pali ifi fyonse twaumfwa, kuti twatilapo shani? Nga Lesa ali na ifwe, nga nani engatulwisha? 
Lesa tatiina na kutulekela Mwane, lelo alimulubwila kuli ifwe bonse! Apo Lesa atupeela Mwane, kanshi kuti akaana shani ukutupeelafye fyonse? 
Nga nani wingapeela abantu umulandu abo Lesa asala? Lesa umwine atila tababa na mulandu! 
Nani kanshi engabapeela umulandu? Bushe ni Kristu Yesu? Awe iyoo! Pantu Kristu uwafwile, kabili alishukuka, nomba ekala lubali lwa ku kulyo kwakwa Lesa, ena eutupapatilako kuli Lesa. 
Bushe nani engatufumya ku citemwiko Kristu atukwatila? Bushe macushi, nangu ubwafya, nangu ukucushiwa na bantu, nangu icipowe, nangu ukusapula, nangu ubusanso, nangu ukwipaiwa? 
Efyo calembwa ukuti,
Nomba ifi fyonse twalificimfya nganshi ku maka yakwa Kristu uwatutemwa! 
Pantu nalishininkisha ukuti nangu imfwa, nangu ubumi, nangu bamalaika, nangufye fyonse ifyamaka nangu ifiteeka mu mulu, pali nomba nangu kuntanshi, 
nangu ifyaba mu mulu, nangu ifyaba pesamba lya calo, nangufye ifibumbwa fyonse, tekuti fitufumye ku citemwiko Lesa atukwatila muli Kristu Yesu Imfumu yesu.
Ifyo ndelanda fyacine cine. Nshilebepa iyoo, ndelanda ifi pa menso yakwa Kristu. Elyo na kampingu wa mutima wandi uutungululwa na Mupashi Wamushilo, nao nashininkisha ukuti nshilebepa iyoo. 
Ala ndomfwa ubulanda nganshi, kabili umutima wandi ukalipafye lyonse pa mulandu wa bantu bandi aba mu mutundu wandi. 
Kuti nafwaya nokuti Lesa andapisha, amfumye na kuli Kristu pa mulandu wa bena Israeli! 
Aba bantu abo Lesa umwine aisalile, abacita na bana bakwe. Bashukila no bucindami bwakwe. Apangene nabo ifipangano, abapeele na Mafunde yakwa Mose. Bena alibalangile ne fyakupepa Lesa mu cishinka, abalaile ne filayo. 
Bena ba mu lupwa lwa fikolwe fyalumbuka ifya mikowa yesu. Na Kristu wine muli bumuntu bwakwe, wa mu mushobo wabo. Ni Lesa uuteeka fyonse, abantu bengalamulumba pe na pe! Ameni.
Kanshi nshileeba nati Lesa tafikilisha ico alaile, awe iyoo. Pantu abo Lesa asala ukuba abantu bakwe, te bonse abantu ba mu Israeli. 
Kabili te bonse aba mu lupwa lwakwa Abrahamu baba abana bene bene bakwa Lesa. Lesa aebele Abrahamu ati, “Ni kuli Isaki eko ukakwatila abantu ba mu lupwa lobe.” 
Kanshi ici calola mukuti, tekufyalwafye mu musango wabuntunse ekulenga ukuba abana bakwa Lesa. Lelo bana abafyalwa ukulingana ne cilayo Lesa alaile, abo e ba lupwa lwakwa Abrahamu abene bene. 
Pantu amashiwi Lesa alailemo Abrahamu icilayo ni aya ayakuti, “Nkabwela pa nshita iyalinga, na Sara akaba no mwana umwaume.” 
Kabili teici ceka, Rebeka afyele abana babili bampundu kuli shibo umo wine Isaki icikolwe cesu. 
Ilyo aba bana bashilati bafyalwe, nangu ukucita icisuma nangu icibi, Lesa aebele Rebeka ati, “Umukalamba eukalatumika umwaice.” 
Kanshi Lesa aletulanga ukuti umwine eusala. Tasala ico umuntu abombapo cimo. Lesa asalafye uo umwine atemenwe ukwita. 
Kabili calembwa ukuti, “Natemenwe Yakobo, napatile Esau.”
Nga kanshi tuleti shani? Bushe Lesa aba no muncishanya? Awe iyoo. 
Pantu Lesa aebele Mose ati, “Nkabelela uluse uo ndefwaya ukubelela uluse. Nkalangulukila uo ndefwaya ukulangulukila.” 
Kanshi tacaba kufyo umuntu alefwaya nangu kufyo engacita, lelo cabafye ku luse lwakwa Lesa. 
Kabili mu Malembo Yamushilo, calembwa ukuti Lesa aebele Falao ati, “Nakubika pa bufumu pakuti nange amaka yandi mukukubomfya na pakuti ishina lyandi lishibikwe isonde lyonse.” 
Kanshi Lesa abelela uluse umuntu uo alefwaya ukubelela uluse. Elyo alomalalika umutima wa muntu uo alefwaya ukuti umutima wakwe umalale.
Umo pali imwe, kuti anjipusha ati, “Nga efyo caba, nga kanshi umuntu kuti alufyanya shani kuli Lesa? Nga nani engakaanya Lesa?” 
We muntu we, bushe niwe ani uwakuti mulepaashanya na Lesa? Bushe inongo kuti yalailishanya ku waibumba aiti, “Cinshi ico wamumbila ifi?” 
Bushe umuntu uubumba inongo, takwata nsambu shakubomfya ibumba mu musango onse uo alefwaya? Kwibumba limo line kuti abumbako inongo iyakubomfya ku milimo iyikankala, elyo na imbi iyakubomfya lyonse.
Kanshi ni shani nga cakuti Lesa nao afwaya ukulanga ubukali bwakwe nokuti abantu beshibe amaka yakwe? Lelo Lesa alabatekela umutima abantu abamukalifya umutima, nangufye balingile ukukandwa. 
Lesa acita ifyo pakulanga ubukankala bwa bucindami bwakwe ubo atukwatila mukutubelela uluse. Ifwe nifwe apekanishisha ukuti tukabe nankwe mu bucindami bwakwe. 
Nangu tube Abayuda nangu Abenafyalo, lelo nifwe bene Lesa aita. 
Kabili efyo Lesa asosa mu citabo cakwa kasesema Hosea ati,
 “Mu ncende ine umo Lesa alebeba ati,
 Esaya nao asosa pa bena Israeli ati,
Pantu Imfumu ikaputula bwangu bwangu
 Kabili efyo Esaya asobele kale ati,
Nga kanshi tutile shani? Ee, kwena Abenafyalo tabalefwaya ukuba abakaele pa cinso cakwa Lesa, lelo ku mulandu wa cisumino cabo, balishukila ukuba abakaele pa cinso cakwa Lesa. 
Elyo abena Israeli bena abalefwaya ukuba abakaele pa cinso cakwa Lesa mukusunga Amafunde yakwa Mose, awe bena balifilililwafye. 
Cinshi bafililwa? Nico balefwaya ukuba abakaele pa cinso cakwa Lesa ku milimo balebomba te ku cisumino iyoo. Kanshi abena Israeli epakuwa ico baipununa ku libwe abantu baipununako. 
Efyo calembwa ukuti,
Mwe bamunyinane, ine ndafwaisha nganshi no mutima wandi onse no kupepelako abena Israeli ukuti bakapusuke. 
Ine ndi kambone wabo ukuti balicincila nganshi mukubombela Lesa. Nomba babombafye ukwabula ukwishiba ico balecita. 
Pantu tabaishiba inshila Lesa alwilamo abantu ukuba abakaele pa cinso cakwe. Bena abene baifwaila inshila shabo. Kanshi eico bakaanina ukubomfya inshila Lesa alwilamo abantu ukuti babe abakaele pa cinso cakwe. 
Pantu Amafunde yakwa Mose yapelelafye pali Kristu, epakuti abamusumina, Lesa abalule ukuba abakaele pa cinso cakwe.
 Mose alemba pakucita ifyo Lesa afwaya ukulingana na Mafunde yakwe ayatila, “Uyo onse uusunga aya mafunde, ni ku mafunde akekalila umumi.” 
Nomba ifyalandwa pakucita ifyo Lesa afwaya ukulingana ne cisumino fitila, “Wilasosa mu mutima obe auti, ‘Nani enganina mu mulu?’” (Ici ekweba ukuti Kristu ekile panshi.) 
“Nangu ukusosa ukuti, ‘Nani engekila ku calo ca bafwa?’” (Ici ekweba ukuti Kristu abuuke ku bafwa.) 
Lelo Amalembo Yamushilo yatila, “Ishiwi lilifye mupepi na iwe. Lili mu kanwa kobe na mu mutima obe.” Ili line e shiwi lya citetekelo tubila. 
Kanshi nga walumbula pa lwalala auti, “Yesu ni Mfumu,” kabili na mu mutima obe nausumina ukuti Lesa alimubusha ku bafwa, awe ninshi wapusuka. 
Pantu ni mukusumina mu mutima emo tumwena ukuba abakaele pa cinso cakwa Lesa. Elyo mukulumbula pa lwalala, lyena ninshi twapusuka. 
Kabili Amalembo Yamushilo yatila, “Uyo onse uwacetekela Lesa takekatwe ne nsoni.” 
Lesa ni Mfumu ya bantu bonse. Taba na kapatulula pakati ka Bayuda na Benafyalo. Kabili eupeela ne fintu ifingi kuli bonse abamulomba. 
Efyo calembwa ukuti, “Abantu bonse abakalilila peshina lya Mfumu ebakapusuka.”
Nomba bushe kuti bakuuta shani Imfumu iyo bashasumina? Nga kuti basumina shani Imfumu, iyo bashatala abomfwapo? Nga kuti baumfwapo shani nga takuli uwakubabilila? 
Nga kuti babila shani nga tababatumine? Efyo calembwa ukuti, “Ala yaliyemba amakasa ya baleta Imbila Nsuma!” 
Nomba te bonse bapokelela Imbila Nsuma. Esaya wena asosa ati, “We Mfumu, ngo wingasumina ifi fintu tuleshimika, nani?” 
Kanshi icisumino cifuma ku mashiwi bomfwa. Elyo na aya mashiwi, yantu bafundwa pali Kristu.
 Nomba ine ndeipusha, bushe cine cine tabaumfwa? Awe ukumfwa balyumfwa! Kabili calembwa ukuti,
 Nakabili ndeipusha, bushe abena Israeli tabaishiba umo calola? Mose umwine ayasuka kale ati,
 Esaya wena alisosekeshapo nganshi ati,
 Lelo pa bena Israeli pena alandapo ati,
 Kanshi ndeipusha, bushe Lesa alisuulako ku bantu bakwe? Awe iyoo! Ine wine ndi mwina Israeli, uwa mu lupwa lwakwa Abrahamu, mu luko lwakwa Benjamini. 
Awe Lesa tasuulako ku bantu bakwe abo aisalile umwine ukufumafye na ku kale. Mwalishiba ifyalembwa mu Malembo Yamushilo pali Eliya ilyo aleilishanya kuli Lesa pa mulandu wa bena Israeli. 
Atila ati, “We Mfumu balipaya bakasesema bobe, balitobaula ne fibumbili fya malambo fyobe. Elyo nomba nshelepofye neka, kabili na ine wine balefwaya ukunjipaya.” 
Bushe Lesa amwaswike shani? Lesa atile, “Ne mwine naliisungila abantu amakana cine lubali abo amakufi yabo tayatala ayafukamina Baali.” 
Eifyo fine cili na pali ino nshita. Epo bali impuka ya bantu abashala abo Lesa aisalila ku mulandu wa cikuuku cakwe. 
Kanshi ni ku mulandu wa cikuuku cakwe eco abasalila, te pa mulandu wa fintu babomba. Nga cakuti ni pafyo babomba, ninshi icikuuku cakwa Lesa cafyefye.
Kanshi caba shani? Abena Israeli tabasangile ico balefwaya. Abasangile ico balefwaya bantufye banono abo Lesa asalile. Bambi bena, Lesa alekele ukuti bomalale imitima. 
Efyo calembwa ukuti,
 Elyo Davidi nao atila ati,
Leka pa menso yabo pafiite fititi pakuti belamona,
Kanshi ndeipusha nati, ilyo abena Israeli bawa, bushe baliwililafye calipwa? Awe ico cakaana! Pantu ukubifya kwabo kwalenga ukuti Abenafyalo balepusuka, elyo abena Israeli nabo babe no mufimbila ku Benafyalo. 
Ububifi bwa bena Israeli bwalenga ukuti abantu ba pano isonde bapaalwe. Elyo no kuluba kwabo kuli Lesa kwalenga ukuti Abenafyalo bapaalwe. Kanshi ilyo abena Israeli bonse bakabwelela kuli Lesa, lyena ninshi ipaalo likacililako.
Nomba nimwe nalalandako mwe Benafyalo. Ala ndomfwa icilumba pali uyu mulimo wakuba umusole wa Benafyalo, 
pantu limbi kuti nalenga abantu ba mushobo wandi balaumfwa ubufuba, nasuka napusushako bamo. 
Pantu ico Lesa abasuulako, nomba abantu ba pano isonde balishukila ukuwikishanya na Lesa. Nga kanshi cikaba shani ilyo kabili akalula abena Israeli ukuba abantu bakwe? Tacakabefye kwati kubusha abafwa!
Icipande ca mufuba nga bacituula kuli Lesa, ninshi no mufuba onse nautuulwa kuli Lesa. Imishila ya muti nga yatuulwa kuli Lesa, ninshi ne misambo ine nayo naituulwa kuli Lesa. 
Nga baputula imisambo imo iya muolifa uo abantu balimba, kuti bakambatikako imisambo ya miolifa iya mu mpanga. Mwe Benafyalo imwe mwaba nge misambo ya miolifa iya mu mpanga. Nomba na imwe mulepoka icakulya cakumupeela amaka ukufuma ku mishila ya muolifa uwalimbwa. 
Iwe, we musambo wa mpanga, wilasuula imisambo inobe iyo baputula ku muolifa uwalimbwa. Nga kuti waisuula shani? Na iwe ulifye musambo. Teiwe uulisha imishila, lelo imishila eikulisha.
Nalimo iwe kuti watila, “Ico bafumisheko iyo misambo, ni pakuti ine bankambatikeko.” 
Ee cacishinka. Iyo misambo baliifumisheko ico ishali na cisumino. Kanshi iwe kosapofye, wilaba na cilumba, lelo uleba na katiina. 
Kanshi apo Lesa taleka imisambo ya miolifa ine ine ukulakula, bushe iwe niwe akaleka ukashale ulekula? 
Kanshi wamona ukuti Lesa wacilela, kabili mukali. Mukali ku bantu abalufyanya. Nomba kuli iwe aba ne cilela, kulila na iwe ulebikapo ukwikala mu cilela cakwe. Lelo nga teifyo ninshi na iwe wine akakufumyako. 
Na bena Israeli nga banakila Lesa, basumina, ninshi Lesa akabakambatika ku muolifa nakabili. Pantu Lesa tekuti afilwe ukubakambatikako nakabili. 
Imwe mwe Benafyalo mwaba ngo musambo wa muolifa uwa mu mpanga uo abantu baputula. Elyo nangu tefyo cifwile ukuba, lelo baukambatika ku muolifa uo abantu balimba. Abena Israeli bena baba nge misambo ya muolifa uo abantu balimba. Kanshi kuti cayanguka nganshi kuli Lesa ukukambatika imisambo yaputuka, kwishinte uko yafumine.
Mwe bamunyinane, nshilefwaya ukuti mube ne cilumba cakuti muli bamano. Ndefwaya ukuti mwishibe bwino inkaama yakwa Lesa. Abena Israeli bamo bantu baumalala imitima. Kabili bakashala ifyo fine mpaka impendwa ya Benafyalo abakanakila Lesa ikakumane. 
Elyo panuma abena Israeli bonse nabo bakapusuka. Efyo calembwa ukuti,
 Nkapangana nabo icipangano,
Abena Israeli basanguka abalwani bakwa Lesa, ico basuula Imbila Nsuma. Ici calenga na imwe mwe Benafyalo mushukilemo. Lelo apo Lesa abasala, alibatemwa pa mulandu wa fikolwe fyabo. 
Pantu Lesa tafutuka. Tapoka ubupe apeela umuntu, kabili uo aita, ninshi alala amwita. 
Imwe mwe Benafyalo kale tamwalenakila Lesa. Lelo nomba mwalishukila uluse lwakwa Lesa, ico Abena Israeli bashinakila Lesa. 
Kanshi eifyo, imwe mwalishukila uluse lwakwa Lesa, nomba abena Israeli bena tabanakila Lesa, epakuti nabo nomba bashukile uluse lwakwa Lesa. 
Pantu Lesa aleka abantu bonse bobelwe no kukanamunakila, epakuti alelanga uluse ku bantu bonse.
 Yangu we bukankala bwakwa Lesa nobe ulakula!
 Nani waishiba ifitontonkanya Imfumu?
 “Nani watala abangilisha Lesa ubupe,
 Ifintu fyonse fyafuma kuli Lesa. Ni Lesa walenga ukuti fibepo, kabili eo fili nokubombela. Lesa eufwile ukulalumbwa pe na pe! Ameni.
Mwe bamunyinane, Lesa alitukwatila uluse ulukalamba. Kanshi eico ndemupapata ukuti mu bumi bwenu muleituula kuli Lesa nge lambo ilyamweo, ilyamushilo kabili ilimusansamusha. Ili e pepo line line muli nokutuula. 
Mwilapashanya myendele yenu ku myendele ya bantu ba pano calo. Mutole amano yapya pakuti mwalule imyendele yenu. Lyena ninshi mukeshiba ifyo Lesa afwaya, ifyawama, ifimusansamusha, kabili ifyapwililika.
Pa mulandu wa cikuuku Lesa ankwatila, ndemweba bonse ukuti mwilaitunga ukucila pafyo mwaba. Lelo mube abaicefya mu mitontonkanishishe yenu. Cila umo aleipimafye ku cisumino Lesa amupeela. 
Umubili wesu waba ne filundwa ifingi. Elyo cila cilundwa caba no mulimo waciko. 
Eifyo fine mukuba muli Kristu. Nangu twaba abengi, lelo tupangafye umubili umo muli Kristu. Kanshi nangu twaba ifilundwa ifyalekana lekana, twalisuntinkana no kupangafye umubili umo. 
Eico kanshi tuli nokubomfya ubupe bwesu ubwalekana lekana ukulingana nomo Lesa atupeelela ku cikuuku cakwe. Ngo bupe bwakusesema, ninshi ali nokububomfya ukulingana ne cisumino cakwe. 
Nga bupe bwakutumika, ninshi aletumika. Nga bupe bwakufunda, ninshi alefunda. 
Nga bupe bwakukoselesha bambi, ninshi alekoselesha bambi. Uyo uukumbusuka bambi, ali nokucita ifyo ukwabula akaso. Uuleteeka bambi, ali nokuteeka na mano. Uulebomba imilimo yaluse, ali nokubomba ne nsansa.
Icitemwiko cenu cibe icacishinka. Mulepata ifyabipa, muleikatisha ifisuma. 
Muletemwana ne citemwiko cabwananyina. Kabili mulesakamana ukulacindikana. 
Mulekalabana, mwilaba na bunaŋani. Mulebombela Imfumu ne mitima yenu yonse. 
Mube abasekelela mwi subilo lyenu, muleshipikisha mu macushi, muleba no mute mukupepa. 
Mulekumbusukako abamushilo abalanda. Kabili mulesekelela abeni kumyenu.
 Mulepaala abantu abalemucusha. Ee, mulebapaala, mwilabatipwila iyoo. 
Mulesansamuka pamo na balesansamuka. Muleloosha na baleloosha. 
Muleba ne cikuuku kuli bonse. Mwiba na cilumba, lelo muletemwa no kwikala na balanda bene. Mwilaitunga ukuba abamano.
Umuntu nga amubifya, mwilailandula. Lelo mulecita ifintu ifyakuti bonse bamona ukuti fisuma. 
Kanshi muli fyonse ifyo mulecita, imwe mulemona ukuti muleikala mu mutende na bantu bonse. 
Mwilailandula mwe babile bandi, lekeni Lesa eo alelandula. Pantu calembwa ukuti,
 Kabili calembwa nokuti,
Mwileka bubi ebo bulemucimfya, awe cimfyeni ububi mukucita ifisuma.
Umuntu onse ali nokunakila ubuteko. Pantu ubuteko bonse bwafuma kuli Lesa. Ubuteko bonse ubwabapo ni Lesa walenga ukuti bubepo. 
Kanshi onse uwakaana ukumfwila ubuteko, ninshi akaana no mulimo uwashimpwa na Lesa. Elyo na onse uwacita ifyo, ninshi akailetela ukupingulwa. 
Abantu abacita ifisuma, bena tabatiina bakateeka, lelo abalufyanya bena balabatiina. Bushe ulefwaya ukukanatiina umuntu uuleteeka? Ninshi ulecita ifisuma, lyena na kateeka akakutasha. 
Pantu kateeka mubomfi wakwa Lesa, uufwile ukukubombela ifintu ifisuma. Nomba nga walufyanya, lyena uli nokumutiina, pantu aba nokubomfya amaka yakukanda akwata. Kateeka, mubomfi wakwa Lesa. Kanshi alakanda abalufyanya pakulanga ubukali bwakwa Lesa. 
Kanshi muli nokulaumfwila abateeka, te pa mulandu wakuti baba na maka yakumukanda, lelo nico kampingu wa mitima yenu amona ukuti nacilungama.
 E mulandu wine musonkela ne misonko, pantu bakateeka babomfi bakwa Lesa, ilyo babomba imilimo bafwile ukubomba. 
Mulepeela bonse ifyo muli nokubapeela. Mulebapeela imisonko yonse iyo mwaba nokubapeela. Kabili mulebacindika no kubakwatila akatiina.
Mwilaba ne nkongole ku muntu nelyo umo, kanofye ninshi inkongole yakutemwana. Uyo onse uwatemwa umuntu mubiye ninshi nafikilisha Amafunde yakwa Mose. 
Ifyebo fitila, “Wilabembuka, wilaipaya, wilaiba, wilakumbwa fya bene,” ifi fyebo fyonse na fimbi fine fyonse, fyashintafye pali ici cebo cimo icakuti, “Uletemwa umubiyo ngefyo waitemwa we mwine.” 
Umuntu uwatemwa umubiye, tekuti amucitile icintu icibi iyoo. Eico kanshi ukutemwana ekufikilisha Amafunde yonse ayakwa Mose.
Namwishiba inshita tulimo, kanshi mulecita ifi nalanda. Inshita naifika iyakubuuka mu tulo. Pantu inshita yakupusuka naipalama ukucila lilya twatampile ukusumina. 
Tulifye nomba ku macaca, bwalaswa buce! Kanshi natuleke ukucita ificitwa fya mfifi, nomba natufwale ifyabulwi ifyakulwilako mu kasuba. 
Kanshi natubuule imyendele isuma, imyendele iyo abantu benda nayo mu kasuba. Natutaluke ku malila yabi nangu kuli bucakolwa, ku bulalelale nangu ku misango yonse iyibi, kukuumana nangu ku mufimbila. 
Lekeni Imfumu Yesu Kristu ibe e canso cenu icakulwilako. Lekeni ukusakamana ukukonkelela ulunkumbwa lubi lwa mibili yenu.
 Mulesekelela umuntu nangu tali na cisumino icakosa. Mwilabikana nankwe ifikansa pafyo umwine aletontonkanya. 
Umuntu umo icisumino cakwe kuti camweba ukulalya fyonse. Elyo umbi uo icisumino cakwe tacakosa wena alalyafye imisalu. 
Umuntu uulya fyonse tali nakusuula uushilya fyonse. Elyo no muntu uulyafye imisalu tali nakweba uulya fyonse ukuti alelufyanya. Awe iyoo, pantu Lesa alimusekelela. 
Bushe mulimo obe ukupingula umubomfi wa muntu umbi? Ni shikulu wakwe eumona ukuti umubomfi wakwe alebomba bwino nangu alefilwa ukubomba bwino. Lelo kwena akabomba bwino, pantu Imfumu ikalenga ukuti akalebomba bwino.
Abantu bamo kuti batontonkanya ukuti inshiku shimo shalicindama ukucila ishibiye, bambi bena baleti inshiku shonse shabafye cimo cine. Cila muntu ali nokushininkisha ukuti ico aletontonkanya e cishinka. 
Umuntu onse uucindikishapo ubushiku bumo ukucila shimbi, ali nokucita ifyo mukucindika Imfumu. Umuntu onse uulya fyonse, alacindika Imfumu mukulya fyonse, kabili alatasha Lesa. Elyo no muntu nao uushilya fyonse, alacindika Imfumu mukukanalya fyonse, kabili alatasha Lesa. 
Tapali nangu umo pali ifwe uuyendela umumi umwine, kabili tapali nangu umo pali ifwe uufwa, aifwilafye umwine. 
Ilyo twenda abomi, ni Mfumu twendela abomi. Kabili ilyo twafwa, ni Mfumu eyo tufwila. Kanshi nangu tuli abomi nangu twafwa, tuli bantu ba Mfumu. 
Pantu ico Kristu afwilile kabili aisa buuka umumi ni pakuti abe Mfumu ya bomi na bafwa. 
Nomba iwe, bushe cinshi ico upingwila munonko? Na iwe, nga cinshi usuulila munonko? Ala bonse tukeminina pa cinso cakwa Lesa, elyo akatupingule. 
Pantu calembwa ukuti,
Mwamona kanshi, bonse umo umo tuli nokuya ilubulwila kuli Lesa.
Kanshi natuleke ukulapingula abanensu. Kabili mupange mu mitima yenu ukukanacitila munonko icakumupunwisha nangu ukumulenga ukuwila mukubifya. 
Ine ku cisumino candi mu Mfumu Yesu nalishininkisha ukuti takwaba cakulya icikowesha. Lelo umuntu wena nga asumina ukuti ici cakulya cilakowesha, ee wena kuti camukowesha. 
Nomba icakulya ulelya nga calalenga munonko ukucula, ninshi ifyo ulecita tamuli citemwiko. Wileka icakulya ulelya cilenge munonko ukuloba uo Kristu afwilile. 
Kanshi mwilaleka ifintu ifyo imwe mutila fisuma, abantu balefimona ukuti fibi. 
Pantu Ubufumu bwakwa Lesa tabwaba pafyo abantu balya nangu ukunwa. Lelo Ubufumu bwakwa Lesa bwaba mukuba abakaele pa cinso cakwa Lesa, mukuba no mutende, elyo ne nsansa Mupashi Wamushilo apeela. 
Lyena nga mwalabombela Kristu muli uyu musango, ninshi mukalasansamusha Lesa, na bantu nabo bakamutasha. 
Kanshi lyonse natulecita ifintu ifyakutuletela umutende, ifyakutwafwako ukwikala bwino na banensu. 
Wilaleka imilimo yakwa Lesa yonaike pa mulandufye wa fyakulya. Tapaba cakulya icikowesha. Lelo kwena cilubo ukulya icakulya conse, nga cakuti kuti calenga umuntu umbi ukuwila mukubifya. 
Kanshi kuti cawamapo ukukanalya inama nangu ukunwa umwangashi nangu ukucita conse cimbi icingalenga munonko ukuwila mukubifya. 
Ifyo wasumina pali uyu mulandu, fisungefye we mwine na Lesa. Alishuka umuntu uucita ifyo aletontonkanya ukuti nafilungama, kabili asanga nokuti tamuli cilubo mufyo apingwile ukucita. 
Lelo umuntu uwakuti alya icakulya uku aletwishika, wena ninshi ali no mulandu, pantu takonkele cisumino cakwe. Elyo icintu conse ico wacita ukwabula ukukonka icisumino, ninshi bubifi.
Ifwe fwe ba cisumino cakosa tuli nokwafwako abo icisumino cishilakosa mu bwafya balesanga. Twilacita ifyakutuwaminafye. 
Bonse umo umo tufwile ukucitila bamunyinefwe ifyakubawamina, pakuti nabo bakose mu cisumino. 
Pantu nangu ni Kristu wine talecita ifyakumuwaminafye. Lelo calembwa ukuti, “Umusaalula abantu bakusaalula waba pali ine.” 
Fyonse ifyalembwa mu Malembo Yamushilo fyalembelwa pakutufunda. Pantu Amalembo Yamushilo yapeela umutekatima ne cikoseleshi epakuti tube ne subilo. 
Kanshi Lesa uupeela umutekatima ne cikoseleshi, engalenga nokuti imwe bonse mubefye umutima umo ngefyo Kristu Yesu atulanga. 
Epakuti bonse capamo ne shiwi limo mulelumbanya Lesa, Wishi wa Mfumu yesu Yesu Kristu. 
Eico mulesekelelana nga filya fine Kristu amusekelela, pakuti Lesa acindikwe.
Kanshi ndemweba ukuti Kristu alebombela Abayuda, pakufikilisha ifyo Lesa alaile ifikolwe ifyalumbuka, kabili alanga nefyo Lesa aba uwacishinka. 
Kabili alenga nokuti Abenafyalo nabo balelumbanya Lesa pa mulandu wa luse lwakwe. Efyo calembwa ukuti,
 Na pambi calembwa ukuti,
 Pambi napo calembwa ukuti,
 Kabili Esaya nao alanda ati,
Cawama Lesa uulenga ukuti mube ne subilo, engalenga nokuti imitima yenu isulemo insansa, mube no mutende pali ico mwamusumina. Epakuti ku maka yakwa Mupashi Wamushilo mulecililakofye ukulasubila.
Mwe bamunyinane ine nalishininkisha ukuti muli basuma icine cine. Kabili mwalishiba fyonse ifyo muli nokucita. Kanshi kuti mulefundana. 
Kwena muli uyu kalata naba uwapama nganshi mukulanda pa milandu imo imo iyo namwibukishako. Nalanda ifi, pa mulandu wa cikuuku Lesa ankwatila. 
Ni Lesa wanenga ukuba umubomfi wakwa Kristu uwakubombela Abenafyalo. Pakuti, mukulabomba umulimo wa bushimapepo uwakubila Imbila Nsuma yakwa Lesa, Abenafyalo nabo babe ngo mutuulo wakusansamusha Lesa, abasangululwa na Mupashi Wamushilo. 
Kanshi ine kwena kuti naumfwa icilumba cakuba umubomfi wakwa Lesa ku maka Kristu ampeela. 
Teti ntendeke ukulanda pa fintu fimbi kanofye ifyo Kristu afikilisha ukubomba muli ine ifyakulenga ukuti abenafyalo nabo banakile Lesa ukupitila mufyo nalelanda no kucita. 
Kabili nefyo Kristu alenga ukuti ncite ifishibilo ne finjelengwe ku maka yakwa Mupashi Wamushilo. Kanshi nalibila Imbila Nsuma yakwa Kristu mpangafye yonse ukufuma ku Yerusalemu ukufika na ku Ililikamu. 
Eico mfwaishafye kubila Imbila Nsuma mu ncende umo bashilaishiba Kristu. Pantu mukucita ifi, ninshi lyena nshilekuula apo bambi baimba umufula. 
Efyo calembwa ukuti,
Imiku iyingi nalefwaya ukwisa kumwenu, lelo uyu mulandu ewandesha. 
Ku ncende ya kuno kwena imilimo naipwa. Kabili pa myaka iyingi iyapita nalefwaisha nganshi ukwisa mumona. 
Nomba ndesubila ukwisa mumona ili nkalaya ku Speni. Ndesubila mukesa ngafwilishako pali ulu lwendo, lelo kwena nkasansamuka ukwikala na imwe akashita kanono. 
Pali nomba ndi nokuya ku Yerusalemu kukutwalako ifyakwafwilisha. 
Abena Makedonia na bena Akaia abenefye balipingushanya ukusangula ifyakwafwako abalanda mu bamushilo mu Yerusalemu. 
Abene bekafye ebapingushanya ukucita ifyo. Lelo kwena baba nokwafwilisha abalanda. Apo Abenafyalo nabo bashukilako ipaalo lyakwa Lesa ilyo Abayuda bakwata, kanshi Abenafyalo nabo bali nokwafwilishako Abayuda ku fyuma Lesa abapeela. 
Kanshi nkatila nga napwisha uyu mulimo, nabapeela na fyonse ifyo basangula ifyakubafwako, lyena ninshi nkema ubulendo bwa ku Speni. Lelo ilyo nkalaya, nkesa mupempula. 
Ilyo nkesa uko, ninjishiba ukuti nkamwishila ne paalo lyonse ilyakwa Kristu.
Mwe bamunyinane, ku cisumino mwakwata mu Mfumu yesu Yesu Kristu na ku citemwiko Mupashi Wamushilo amukwatila, ndemupapata mulengafwilishako mu bulwi mukumpepelako kuli Lesa. 
Mulempepelako pakuti nkapusuke ku bantu ba mu Yudeya abashinakila Lesa. Mulempepelako na pakuti mu Yerusalemu bakapokelele ifyakubafwako ifyo ndebatwalila. 
Lesa nga alefwaya, lyena nkashukila insansa shakwisa kumwenu nkese tuushako, tukasansamuke pamo na imwe. 
Lesa wamutende, engalaba na imwe bonse. Ameni.
Ndefwaya ukumweba ukuti Febi nkashi yesu uyo, muntu umusuma, umubomfi mu lukuta lwa mu Kenkrea. 
Mumusekelele ngo mubomfi wa Mfumu, filya abamushilo bengasekelela umunabo. Mulemwafwako mu bwafwilisho bonse alekabila, pantu alyafwako abantu abengi na ine wine alingafwako.
Ndeposhapo Prisila na Akwila ababomfi banandi mu mulimo wakwa Kristu Yesu. 
Aba bantu pa mulandu wakumpususha, tabatiinine no kufwa kwine. Kabili teine neka mbatasha, lelo ne nkuta shonse sha Benafyalo nasho shilabatasha. 
Ndeposhapo no lukuta ululongana mu ŋanda yabo.
Ndeposhapo Maria, uwamubombela nganshi apakalamba. 
Ndeposhapo Anduloniko na Yunia, Abayuda banandi abo twali nabo mu cifungo. Aba bantu bena bali abalumbuka nganshi pakati ka basole, kabili bena balyampene na Kristu, ine ninshi nshilati. 
Ndeposha na Ampuliato cibusa wandi mu Mfumu. 
Ndeposha Urbano, umubomfi munandi muli Kristu, elyo na cibusa wandi Sitakusi. 
Ndeposha Apele umubomfi wacine cine muli Kristu. Ndeposhapo na bonse aba mu ŋanda yakwa Alisitobulo. 
Ndeposha Herodioni, Umuyuda munandi. Ndeposha abanandi aba mu ŋanda yakwa Nakiso abanakila Imfumu.
Ndeposha ababomfi ba Mfumu abapambana, Trufena na Trufosa. Ndeposha na cibusa wandi Pesisi nao uwabombela Imfumu nganshi. 
Ndeposha Rufusi, umubomfi wine wine wa Mfumu, ndeposhapo na banyina, bena lyonse balensunga kwatifye ndi mwana wabo. 
Ndeposha Asunkriti, Filegoni, Hemesi, Patuloba, Hema, na bonse bamunyinefwe abo bali nabo. 
Ndeposha Filologo na Yulia, Nele na nkashi yakwe, Olimpa na bamushilo bonse abo balongana nabo.
Muleposhanya mu kutomona kwamushilo. Inkuta shonse ishakwa Kristu shilemuposha.
Bamunyinane ndemusokako. Mulecenjela ku bantu baleleta akapatulula, abalemufulunganya mu cisumino, abalefunda ne fyapusana nefyo mwafundwa. Muletaluka kuli aba bantu. 
Pantu abantu ba uyu musango tabasakamana kubombela Kristu Imfumu yesu, lelo basakamanafye ifyakuisansamusha. Bafulunganya amano ya bantu abakaele mukubomfya amashiwi ayasuma, ayakubasembeleka. 
Imwe abantu bonse balishiba bwino ifyo mwapetamina Kristu, neci cilalenga ukuti ndesansamuka. Ine mfwaya mube na mano yakucita ifisuma, muletaluka ku fyabipa. 
Na Lesa wamutende akalenga mukacimfye Satana. Icikuuku ca Mfumu yesu Yesu Kristu cileba na imwe.
Timote umubomfi munandi nao alemuposha. Elyo na Bayuda banandi Lukio, Yasoni, na Sosipata nabo balemuposha.
Na ine wine ne Tesio ne walemba uyu kalata, na ine ndemuposha.
Gayo uo nafikililako, kabili ni mumwakwe emo ulukuta lulongana, nao amuposha. Elasto, kasunga wa cipao ca musumba pamo na munyinefwe Kwato, nabo bamuposha.
Icikuuku ca Mfumu yesu Yesu Kristu cileba na imwe bonse. Ameni.
Natulumbanye Lesa! Lesa eulenga ukuti mube ne cisumino icamaka ico mwakwata mu Mbila Nsuma mfunda pali Yesu Kristu. Pa myaka iyingi iyapita, inkaama Imbila Nsuma yasokolola, yali iyafisama. 
Lelo nomba iyi nkaama yalisokoloka mu fyalemba bakasesema. Ni Lesa wa pe ewakonkomeshe bakasesema ukulemba pali iyi nkaama pakuti ishibikwe ku mishobo yonse. Lyena epakuti bonse bamusumine no kumunakila.
Natulelumbanya Lesa pe na pe, ekafye uwamano yonse pa mulandu wakwa Yesu Kristu! Ameni.
