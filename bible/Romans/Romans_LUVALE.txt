Ami Paulu, ngundungo yaYesu Kulixitu, ngukaposetolo wakusanyika, vanguhandunwina kumujimbu wamwaza waKalunga,
ou avangilile kuxika muli vapolofweto jenyi haMazu-vasoneka ajila,
ou wakuvuluka Mwanenyi, Ikiye asemukile kutanga yaNdavici mwaya cisemwa cahamavu,
kaha vamutengulwile ngwavo, Ikiye MwanaKalunga mwaya xipilitu yenyi wajila, hangolo, hakusanguka kuvafu, Ikiye vene Yesu Kulixitu Mwata wetu.
Muli Ikiye mukiko vene twatambwilile likoji nauposetolo, cakutwala vatu kukwononoka cahakufwelela, muli vaka-mafuci osena, halijina lyenyi.
Muli vakivo mumuli nayenu nawa, muvakusanyika vaYesu Kulixitu.
Kuli enu muvosena muli kuLoma, enu vazanga kuli Kalunga, muvakakujila vasanyika. Kuli enu kupwenga likoji nakuunda vyakuli Setu Kalunga naMwata Yesu Kulixitu.
Cakulivanga, ngweji kumusakwililanga Kalunga kami muli Yesu Kulixitu hali enu muvosena, mwomwo kufwelela cenu veji kucambululanga mumafuci osena.
Mwomwo Kalunga, Ou ngweji kuzacilanga naxipilitu yami mumujimbu wamwaza waMwanenyi, Ikiye napu Cinjiho cami omu ngweji kumivulukanga makumbi osena kukulomba cami cakuzeneka kulitwamina,
nakulembelela ngwami, kaci hamwe hamakumbi ano nangumona kanawa nge mwaya mucima waKalunga numbanyi ngwizenga kuli enu.
Mwomwo ngunafwila kumimona, mangana ngwami, ngukamihane wana wakuli Xipilitu, mangana mukazame mbe.
Ngwami, mangana vakatuvendejeke nayenu muli enu, mutu himutu mukufwelela camukwavo, naceci cayenu naceci cayami.
Kaha, enu vandumbwami, kangwasakile ngwami, muhone kutacikizako, mwomwo ngwajinyine kakavulu kwiza kuli enu (kaha vanguhungika palanga nakulelo). Ngwajinyine kwiza mangana ngwami, ngukapwenga namihako yimwe namuli enu nawa, nganomu ngunawane lyehi namuli vakwenu vakamafuci eka nawa.
 Ngumuka-mukuli, nakuli vaHelase nakuli vaka-malimi eka nawa, nakuli vaka-mangana nakuli vakakuhona mangana.
Ngoco, mwexomwo ngunatalikisami, ngwalizanga lyehi kwambulula mujimbu wamwaza nakuli enu nawa muli kuLoma.
Mwomwo mujimbu wamwaza kangwawivwila sonyiko, mwomwo ukiko unapu ngolo jaKalunga jakuneha ulwilo kuli wexowo mwafwelela, kulivanga kuli vaYuleya, kaha nakuli vaHelase nawa.
Mwomwo mukiko vene tnunasolokela kwoloka cakuli Kalunga, cahakufwelela nakutwala kukafwelela, nge muze vasoneka ngwavo,
Mwomwo ndombo yaKalunga yinasoloka kufuma mwilu, hakazamuzamu veji kuzamukilanga Kalunga kosena, nahakuhengesa cavatu vaze veji kutangikanga mucano nakuhengesa cavo.
Mwomwo oco caKalunga vatacikiza lyehi cinasoloka muli vakivo, mwomwo Kalunga avasolwelaco, xikaho.
Mwomwo vyuma vyenyi, evi vahona kumona, ngolo jenyi jahaya myaka yosena naukalunga wenyi, kufumisa hakutanga mavu vavimona kanawa, vavitacikijila havyumevi atengele, mangana kucina navakamona mwakulihakwila.
Mwomwo omu vamwijivile Kalunga, kavamutohwesele nge hiKalungako, cipwe kumusakwilila. Oloze kuvixinganyeka vyavo valumukile kupwa vaka-kuxinganyeka vyaufwefwelekete kaha, kaha micima yavo yakuhona kumona mwalumbunukila mangana yengilile mumilima.
 Hakulivuluka ngwavo, Tuvakamangana, oloze valumukile kupwa vileya,
kaha upahu waKalunga wakuhona kupola vatambasanyine navyuma vyakufwanyisa vatu vakuya nakupola navyevi vyatujila natunyama vamahinji awana awana navaka-kuhalala hamavu.
Xikaho Kalunga avasuvilile mumajilo muvyuma vafwilile mumicima yavo, mangana mijimba yavo vayifwefululenga muli vakivo.
Vaze vatambasanyine mucano waKalunga nakwonga, kaha vavumbikile cikuma vyuma atangile nakuvizacila, kavamuvumbikile cikuma Samatangako, Ikiye venyOu vakisula nahaya myaka yosena. Amene.
Hakiko vene Kalunga avasuvilile kujipeha jakusauka. Mwomwo mapwevo javo valumwine mwaya cisemwa cavo nakutwala mweka, kexi mwaya cisemwa cavoko.
Ngoco nawa namalunga nawa, hakuseza mwaya cisemwa camapwevo, vasavile nakulikahukila navakwavo, malunga nakulinga mwakwivwisa sonyi namalunga, nakutambula fweto kana yakweseka nakuhungumuka cavo mumijimba yavo.
Kaha nganomu vakanyine kumulamanga Kalunga mukumutacikiza kanawa, xikaho Kalunga avasuvilile kuvixinganyeka vize akana, mangana valingengevi vyazeneka kutamo.
Vazalililile nakuhenga cosena, nakuhuka, nalukamakama, nakupihisa, nakuzala naluxiuxiu, nakujiha vatu, navikokojola, namakuli, najikunyi, vaka-saki,
vaka-kutungula vakwavo, vaka-kumuhunga Kalunga, vaka-tusautu, vaka-kutangalala, vaka-kulitukwojola, vaka-kutaka vyuma vyavipi vyavihya, vaka-kulikanga kuli visemi vyavo,
vaka-kuhona kumona mwalumbunukila mangana, vaka-kuzombwojoka vyakulixika, vaka-ukenya, kavexi kutetela vakwavoko.
Vakivo, cipwe vanatacikiza kanawa ciyulo caKalunga, ngwenyi, vaka-kulinga vyuma nganevi vatela kufwa, cipwe ngoco kavakumina hakuvilinga kahako, oloze veji kulikundwizanga nawa navaka-kuvilinganga.
Xikaho, ove mutu, ove weji kuhananga vakwenu milonga, kawexi nomu mwakulihakwilako, mwomwoho weji kuhanyinanga mukwenu milonga weji kulipayisangaho ove lyavene, mwomwove weji kuhananga mukwenu milonga weji kulinganga mwomwo mumwe.
Kaha tunatacikiza ngwetu, kupayisa caKalunga caya mwaya mucano, hakuvapayisa vaze veji kulinganga vyuma vyangoco.
Kaha, ove mutu muka-kuvahanangava navalinga vyuma vyangoco milonga, kahove nawa weji kuvilinganga nawa, unaxinganyeka tahi, ngwove, ove naukahasa kucina kukupayisa kuli Kalunga?
Nyi luheto lwakukokweza cenyi nomu axipwokela kutenuka nomu eji kukutalililanga cikoki weji kuvilumbilisanga tahi? hakuzeneka kutacikizomu cili nakukukokela kukokweza caKalunga kukwalumuka cakupihilila.
Oloze nge mwaya kukaluhwa cove namucima wove wakukana kupihilila nakwalumuka, uli nakulilunjikilove lyavene ndombo halikumbi lyandombo, hakusolola kupayisa caKalunga cakwoloka.
Ikiye mwakaxixixilamo mutu himutu nge kutesa navilinga vyenyi.
Vaze veji kukakacilanga nakulinga mwamwenemwene nakusaka upahu naulemu nakuhona kupola, mwakavahana kuyoya cahaya myaka yosena.
Oloze kuli vaka-kutakilika, vaze vakana kwononoka kumucano, vaze veji kwononokanga kukuhenga, nakukapwanga ndombo
namatoto naluyando navihuli, kuli mutu himutu eji kulinganga mwamupi, kulivanga kuli vaYuleya, kaha nakuli vaHelase nawa.
Oloze kuli mutu himutu eji kulinganga mwamwenemwene, nakukapwanga upahu naulemu nakuunda, kulivanga kuli vaYuleya, kaha nakuli vaHelase nawa.
Mwomwo Kalunga kamona vatu mweka namwekako, xikaho.
Mwomwo vexovo vanavulumuna cakuzeneka Jiximbi navakanonga nawa cakuzeneka Jiximbi. Kaha vexovo vanavulumwina mujiximbi navakavapayixila mujiximbi.
Mwomwo kexi nge vaka-kwivwilila Jiximbi vakivo vanapu vakakwoloka kumeso aKalungako, xina vaka-kulinga mwaya Jiximbi, vakivo vene navakavavuluka ngwavo, vakakwoloka,
(Mwomwo vaka-mafuci eka, vaze vahona Jiximbi, omu veji kulinganga nge mwaya Jiximbi kucisemwa cavo, vakivo cipwe Jiximbi kavexi najoko, oloze vavene vanapu Jiximbi kuli vavene.
Vakivo milimo yaJiximbi veji kuyisololanga yakusoneka lyehi mumicima yavo, kaha vivezu vyavo veji kuvulukilanga unjiho hohamwe, kaha vixinganyeka vyavo navivasopesa nakuvahanahana milonga, mokomoko nakuvahakwila),
 halikumbi lize mwakapayisa Kalunga evi vyavatu vyakusweka, nganomu waya mujimbu wami wamwaza, muli Kulixitu Yesu.
Oloze nge ove vanakuvuluka ngwavo, ukaYuleya, nge weji kukundaminanga haJiximbi, nge weji kulisaxila muli Kalunga,
nge unatacikiza mwaya mucima wenyi, nge weji kukundwizanga vyuma vinahambakana kuwaha, mwomwo hakukunangula kujiximbi,
nge unalifwelelove lyavene ngwove, utwamina yatupuputa, ngwove, umumunyi wakumunyikila vaze vali mumilima,
ngwove, umuka-kulongesa vaze vahulama, ngwove, umuka-kunangula vakemba, mwomwo ngwove, mujiximbi mukiko vene weji kumwenangomu vyafwana cinyingi namucano,
xikaho, ove muka-kunangula vakwenu, ove lyavene kawalinangulako? Ove weji kwambululanga ngwove, Mutu kanda akevako, kawexi kwivako tahi?
Ove weji kwambululanga ngwove, Mutu kanda akalinga ujilako, kawexi kulinga ujilako tahi? Ove weji kwivwilanga makombelo unyengwe, kawexi kupupa mujitembele javoko tahi?
Ove weji kulisaxilanga mujiximbi, kawexi kumufwefulula Kalunga hakuzombwojoka cove Jiximbiko tahi?
 Mwomwo lijina lyaKalunga veji kulisaulanga muli vaka-mafuci eka hali enu, nge muze vasoneka.
Mwomwo kaci nge umukakulinga mwaya Jiximbi, kaha ungalami naukuwahisa vene. Oloze kaci nge umuka-kuzombwojoka Jiximbi, kaha ungalami wove unalumuka lyehi kupwa ulima.
Xikaho kaci nge cilima eji kulamanga mazu akuyula akuJiximbi, kaha ulima wenyi navauvuluka ngwavo, ungalami nyi?
Kahava vanapu vilima kucisemwa, ava veji kutesangamo mwaya Jiximbi, navakupayisove, ove ukweci muze vasonekele naungalami, ove weji kuzombwojokanga Jiximbi.
Mwomwo kaYuleya kexi ou apwa ngoco kumeso avatuko, kaha ungalami kawexi ou wakumeso avatu mumujimbako.
Oloze apwa kaYuleya ou napu ngoco mumucima, kaha ungalami unapu ou wakumucima, muxipilitu, kawexi wamuze vasonekele kahako, ukiko kavexi kuwalisa kuli vatuko, kuvanga kuli Kalunga kaha.
Xikaho, aha nahambakanyina kaYuleya halihize? Mokomoko ungalami naumuwahisa ngacilihize?
Unawahisa cikuma mwosena. Cakulivanga, mwomwo vavafwelelele vakivo nakuvasela vihande vyaKalunga.
Mwomwo kaci vamwe vakanyine kufwelela, kaci ngacilihi? Kukana cavo kufwelela nacijimomu atela Kalunga kumufwelela numba?
Cijiloco! Kalunga vamumonenga ngwavo, Ikiye Muka-mucano, kaha vatu vosena vavamonenga ngwavo, vakivo vaka-kwonga, nge muze vasoneka ngwavo,
Oloze kaci nge kuhengesa cetu nacijimbula kwoloka caKalunga, kaha natwamba ngwetu ika? Ngwetu, Kalunga, Ou eji kulovolanga ndombo, napu wakuhenga numba? (Ngunahanjika nganomu vatwala vatu.)
Cijiloco! Kaci ngoco, kaci Kalunga mwakavapayisa vaka-mavu ngacilihi?
Oloze kaci nge hakwonga cami mucano waKalunga wavulilileho mangana vamutohwese, kaha mwacingupayisa ngacilihi nayami nawa mwamuka-xili?
Nyi kaci natukanyina ika kwamba ngwetu, Tulingenunga vyavipi mangana kukasoloke vyamwenemwene? (Mwomwo vene muveji kutuvangilanga, kaha vamwe veji kutwambanga ngwavo, mukiko vene mutweji kwambilanga). Kupayisa vatu kana cinapu cakwoloka.
Kaha ngacilihi? Etu tu navahambakana kuwaha tahi? Nduma, nalumwe pimbi. Mwomwo tunavahane lyehi mulonga vosena, navaYuleya navaHelase, ngwetu, vosena vali mungolo jaxili.
Nge muze vasoneka ngwavo,
Kakwexi nou anangakanako,
Vosena vanapyapumuka, vosena vanalumukila hamwe kupwa vamokomoko kaha,
 Miliu yavo yinapu vimbumbe vyawaxi,
 Mutunwa twavo munazale mbe nakwangula nakusasa.
 Mahinji avo eji kulyanguhwisa­ nga vamwange manyinga.
Kwenyeka namakava vili mujijila javo,
Kaha jila yakuunda kavayitaciki­jileko.
 Kumeso avo kakwexi woma waKalungako.
Jino tunatacikiza ngwetu, vyexovyo jeji kwambanga Jiximbi jeji kuvivulukanga kuli ava vali mujiximbi, mangana jikajike mutunwa twosena, mangana vaka-mavu vosena vapwenga vavapayisa lyehi kuli Kalunga.
Mwomwo kuvilinga vyakujiximbi kavexi kukavulukilako mutu naumwe pimbi kwoloka kumeso enyiko, mwomwo mujiximbi mukiko vene munejila kutacikiza kanawa xili, xikaho.
Oloze makumbi ano kunasoloka kwoloka cakuli Kalunga, kacexi cakuJiximbiko, vacivulukila unjiho kujiximbi nakuli vapolofweto.
Cikiko vene kwoloka cakuli Kalunga cahakufwelela kuli Yesu Kulixitu, cili kuli vaka-kufwelela vosena, mwomwo kavexi kuvamona mweka namwekako.
Mwomwo vosena vanavulumuna, kaha vanakuminamo kuupahu waKalunga.
Oloze mwavavulukila kwoloka cawana kaha halikoji lyenyi, hakusokoka kaneci cili muli Kulixitu Yesu.
Ikiye vene Ou vanalovola kuli Kalunga kupwa wana wakukuka haxili hakufwelela, mumanyingenyi, nakusolola kwoloka cenyi mwomwo hakuzomboka milonga yize vavulumwine lyehi mwaka, kuyizomboka hakuvatalilila cikoki kuli Kalunga.
Ngwami, kusolola kwoloka cenyi nakumyaka yino nawa, mangana apwenga Ivene Muka-kwoloka, Ikiye nawa Muka-kuvulukilou mwafwelela kuli Yesu kwoloka.
Xikaho kulisasa cili kulihize? Vanacisokelela kusali. Naluximbi muka? lwavilinga tahi? Nduma, kuvanga naluximbi lwakufwelela.
Xikaho tunamono ngwetu, mutu navamuvulukila kwoloka hakufwelela kaha cakuzeneka vilinga vyakujiximbi.
 Nyi kumana Kalunga napu Kalunga kavaYuleya kaha numba? Kexi Kalunga kavaka-mafuci eka nawako numba? Mwomwo vene, napu wavaka-mafuci eka nawa.
Mwomwo Kalunga apwa umwe kaha, Ikiye vene Ou mwavavulukila vangalami kwoloka hakufwelela cavo, navilima nawa mukufwelela cavo.
Xikaho, Jiximbi tweji kujenyekanga nakufwelela kana tahi? Cijiloco! Jiximbi tweji kujizamisanga vene.
Ngoco canawane Apalahama, ou kakuluka yetu kucisemwa cahamavu, ngwetu cika?
Mwomwo kaci Apalahama vamuvulukilile kwoloka havilinga vyenyi, kaci ali nahakulisaxila vene, oloze kexi ngoco kumeso aKalungako.
Mwomwo Mazu-vasoneka anambe ngwawo ika? ngwawo, Kaha Apalahama amwitavile Kalunga, kaha amuvulukilileco ngwenyi, Cikiko kwoloka.
Jino muka-kuzata navilinga, fweto yenyi kavexi kumuvulukilayo ngwavo, yalikojiko, oloze ngwavo, mukuli kaha.
Oloze kuli ou wakuzeneka kuzata navilinga, ou mwafwelela kuli Ou mwavulukila muka-kumuzamukila kwoloka, kufwelela cenyi vanacivuluka ngwavo, kwoloka cenyi.
Mwomwo vene mwavuluka Ndavici nawa kutokwa camutu ou navavulukila kwoloka kuli Kalunga cakuzeneka vilinga ngwenyi,
 Vatokwava vanakonekela lyehi vilinga vyavo vyaupapwoki,
Atokwa lungou mwakana Yehova kuvulukila xili.
Kaha jino, kutokwa kana vanacivulukila vangalami kaha tahi? nyi navilima nawa? Mwomwo ngwetu, Kwitava cenyi vamuvulukilileco Apalahama ngwavo, cikiko kwoloka.
Kaha vacivulukile ngacilihi? Omu apwile muungalami tahi? nyi omu apwile muulima? Kapwile muungalamiko, oloze muulima.
Kaha atambwile cinjikizo cakumujihana, cikiko capwile katacikijilo kakwoloka kana cahakwitava cize etavile ximbu apwile acili muulima. Mangana apwenga sevo yavakakwitava vosena, cipwe vali muulima, mangana kwoloka kana vakavavulukileco navakivo nawa.
Kaha mangana apwenga ise yaungalami, kexi kuli ava vakuli vangalami kahako, oloze kuli ava veji kulyatanga nawa mujitambo jakwitava kana cakakuluka yetu Apalahama, cize etavile ximbu apwile acili muulima.
Mwomwo kuxika cize vamuxikile Apalahama ngwavo, mwakapwa swana wakuswana lifuci lyahamavu, kavacihanyine kuli ikiye cipwe kuli vaka-tanga yenyi muJiximbiko, kuvanga mukwoloka kana cahakwitava kaha.
Mwomwo kaci nge ava yakuJiximbi vakivo vanapu vaswana, kaha kwitava vanacilingisa kupwa camokomoko, kaha luxiko vanalwenyeka.
Mwomwo Jiximbi jeji kunehanga ndombo, oloze oku kwazeneka luximbi cipwe kuzomboka luximbi nawa kacexikoko.
Xikaho cili hakwitava, mangana cipwenga kulikoji, mangana luxiko lupwenga lwakuzama mbe kuli vakatanga yenyi vosena, kexi kuli ava yakuJiximbi kahako, oloze nakuli ava nawa vanapu vakukwitava kana caApalahama, ou napu setu yayetu tuvosena.
Nge muze vasoneka ngwavo, Ngunakulingisa lyehi kupwa usevo yavaka-mafuci amavulu. Napu setu kumeso ayaUze etavile, Ivene Kalunga, Ou Muka-kuvayoyesa vafu, Ikiye Muka-kuvuluka vyuma vyazeneka kupwako ngwenyi, Vyevivyo.
Ou Apalahama, cipwe kamwene hakutalilililako, cipwe ngoco etavile nakutalilila, mangana apwenga sevo yavaka-mafuci amavulu, nge muze vamwambile ngwavo, Mukiko vene munavakapwa vaka-tanga yove.
Cipwe hakulixinganyeka mujimba wenyivene nomu wapwile lyehi nge wakufwa mwomwo natwame lyehi kafwe myaka likulukaji, cipwe hakuxinganyeka lijimo lyaSala nomu lyatutukile lyehi, oloze kazeyele kukwitava cenyiko.
Oloze hakutala kukuxika caKalunga, kakakasanyine nakuhona kufwelelako, oloze akwacile ngolo mukufwelela, amutohwesele Kalunga.
Kaha enjikijile kanawa ngwenyi, Omwo naxiki lyehi Kalunga, mwahasa nakulingamo nawa.
Xikaho nawa vamuvulukilileco ngwavo, Cikiko kwoloka.
Jino kavacisonekele ikiye kahako, ngwavo, vamuvulukilileco ngana.
Oloze vacisonekelele nayetu nawa, etu navavulukilaco, etu vakakufwelela kuli Ou amusangwile Mwata wetu Yesu kuvafu,
Uze vecele havilinga vyetu vyakuhingika, Uze vasangwile nawa mangana vatuvulukile kwoloka.
Ngoco mwomwo vanatuvulukila lyehi kwoloka hakufwelela, xikaho kuli etu naKalunga kuli keke muli Mwata wetu Yesu Kulixitu.
Muli Ikiye nawa mukiko vene tunawanyina kupandama cetu mulikoji elitunemana, hakufwelela, kaha tweji kulisambanga hakutalilila upahu waKalunga.
Kaha kexi ngoco kahako, oloze tweji kulisambilanga namuluyando lwetu nawa, hakutacikiza ngwetu, luyando naluzata kukakacila,
kaha kukakacila nacineha kwalisa, kaha kwalisa nacineha kutalilila,
kaha kutalilila kana kacexi kutwivwisa sonyiko, mwomwo zangi yaKalunga vanayihingunwina lyehi mumicima yetu muli Xipilitu wajila Ou vatuhana, xikaho.
Mwomwo ximbu haze twapwile tucili tuvakuhehela, hakuheta camwaka, Kulixitu avafwilile vakakumuzamukila Kalunga.
Mwomwo mutu mwamona ngwenyi, kufwila mutu wakwoloka hicacikalu. Oloze vamwe navahasuka pamo kufwila mutu wamwenemwene.
Oloze Kalunga asolola lyehi zangi yenyivene yakutuzangetu, mwomwo ximbu haze twapwilenga tucili tuvaka-xili, Kulixitu atufwilile.
Xikaho, mwomwo vanatuvulukila lyehi kwoloka hamanyingenyi, nacihambakana cikumanyi jino kutulwila nawa kundombo muli Ikiye.
Mwomwo kaci nge vatuwanyixile naKalunga hakufwa caMwanenyi ximbu haze twapwilenga tuvakakole, jino omu vanatuwanyisa lyehi, kaha nacihambakana cikumanyi kutulwila mukuyoya cenyi.
Kaha kexi ngoco kahako, oloze tweji kulisambilanga nawa muli Kalunga, muli Mwata wetu Yesu Kulixitu, muli Ikiye mukiko vene tunawanyina jino kutuwanyisa naKalunga.
Xikaho nge muze yejile xili hano hamavu hali mutu umwe, nakufwa nawa calondolokele haxili, kaha ngoco kufwa cinahete kuli vatu vosena, mwomwo vosena vavulumwine.
Mwomwo xili yapwilenga hamavu nakukuheta caJiximbi, oloze xili kavexi kuyivuluka cakuzeneka Jiximbiko.
Cipwe ngoco, kufwa capwilenga nawangana kufumisa kuli Alama nakuheta kuli Mose, cipwe kuli vaze vazenekele kuvulumuna nge muze azombokelele Alama luximbi, ou vanafwanyisa nge Uze apwile nakwiza.
Oloze wana walikoji kawalyeseka nakuhingika kanako. Mwomwo kaci nge kukuhingika cayauze mutu umwe vavavulu vaFwile, oloze likoji lyaKalunga nawana wahalikoji lyayauze Mutu umwe, Ivene Yesu Kulixitu, vinambwambumukila hali vatu vavavulu.
Kaha wana kana kawalyeseka navyevi vyejile hali umwe avulumwineko. Mwomwo kupaya cejile hali umwe nakupayisa vatu, oloze wana walikoji uneza havilinga vyakuhingika vyavivulu, nakuneha kuvavulukila kwoloka.
Mwomwo kaci nge kukuhingika cayauze mutu umwe kufwa capwile nawangana mwomwo hali uze umwe, oloze vaka-kutambula likoji lyakumbwambumuka nawana wakwoloka navahambakana cikumanyi kupwanga vamyangana mukuyoya, hali Ou Umwe, Ivene Yesu Kulixitu.
Ngoco nge omu kukuhingika cimwe kaha kukiko vene kunejila kuvapayisa vatu vosena, ngoco nawa hamulimo wakwoloka umwe kaha hakiko nawa hanejila wana walikoji kuli vatu vosena, nakuvavulukila kwoloka cakutwala kukuyoya.
Mwomwo nge muze vavalingixile vavavulu kupwa vaka-xili kukulikanga cayauze mutu umwe, ngoco nawa kukwononoka cayaUze Umwe navavalingisako vavavulu kupwa vaka-kwoloka.
Kaha naJiximbi nawa jengililemo mangana kuhingika cikavule. Oloze oku yavulilile xili kulyambwambumukilile likoji.
Mangana nge muze yapwilenga xili nawangana mukufwa, ngoco nalikoji nawa lipwenga nawangana hakwoloka, nakutwala kukuyoya cahaya myaka yosena muli Mwata wetu Yesu Kulixitu.
Kaha jino, natwamba ngwetu ika? Tutwamenga tuhu muxili mangana ngwetu, likoji livulenga tahi?
Cijiloco! Etu twahandunukile kuxili hakufwa natutwamangamo ceka ngacilihi?
Nyi munahono kutacikiza tahi? ngwetu, etu tuvosena vambapacixilile muli Kulixitu Yesu vatumbapacixilile mukufwa cenyi.
Xikaho vatufunjilile naikiye hamwe hakutumbapacixila mukufwa, mangana nge muze vasangwile Kulixitu kuvafu haupahu waise, ngoco nayetu nawa tutambukenga mwamuhya mwakuyoya.
Mwomwo kaci nge vanatunungu naikiye mukufwanyisa kufwa cenyi, kaha natupwanga namukufwanyisa kusanguka cenyi nawa.
Mwomwo tunatacikizeci ngwetu, mutu wetu wamwaka vamusukikile naikiye hamwe kukulusu, mangana mujimba waxili vawenyeke, mangana tuzenekenga kuzacila ceka xili muundungo.
 Mwomwou nafu lyehi nasambe lyehi kuxili, xikaho.
Oloze kaci nge twafwile naKulixitu hamwe, kaha tunetava ngwetu, natuyoyelanga nawa naikiye hamwe.
Mwomwo tunatacikiza ngwetu, Kulixitu omu vamusangula lyehi kuvafu, kexi kwiza kukafwa cekako, kufwa kacexi kukapwa ceka kaka yenyiko.
Mwomwo kufwa cize afwile. afwile kuxili kamwe kaha kunahu. Oloze kuyoya kaneci nayoyo, nayoyela kuli Kalunga.
Ngoco vene nayenu nawa, limonenungenu vavene ngwenu, Twahandunuka lyehi kuxili hakufwa, oloze twayoyela kuli Kalunga muli Kulixitu Yesu.
Xikaho xili kanda yikapwa ceka nawangana mumijimba yenu nayiya nakufwa, numba mwononokenga kukufwila cayoko.
Kaha nawa, vyuma vyamijimba yenu kanda mukavyeca kuxili vipwenga vitwa vyamilimo yakuhengako. Oloze lyecenu kuli Kalunga mwomwo muvaka-kuyoya mwafuma lyehi muvafu, kaha vyuma vyamijimba yenu vyecenu kuli Kalunga vipwenga vitwa vyamilimo yakwoloka.
Mwomwo Yili kayexi kukapwa ceka kaka yenuko, mwomwo kamwexi muJiximbiko, oloze muli mulikoji, xikaho.
Kaha ngacilihi? Tuvulumunenga tuhu tahi? mwomwo katwexi muJiximbiko, oloze tuli mulikoji. Cijiloco!
 Kamwatacikijileko tahi? ou vene namulyeca kupwa muvandungo nakumwononoka, munapu vene muvandungo jayou namwononoka, cipwe vaxili cakutwala kukufwa, cipwe vakwononoka cakutwala kukwoloka.
Oloze Vamusakwililenga Kalunga, mwomwo mwapwilenga muvandungo jaxili, oloze mwononokele camumicima yenu kucipanda cakunangula kana vamiyowelele.
Kaha hakumilingisa kulihehwa kuxili, munalingi lyehi kupwa muvandungo jakwoloka.
 Nguli nakuhanjika nganomu vatwala vatu, hakuhehela cacisemwa cenu cahamavu. Mwomwo nge muze mwecele vyuma vyamijimba yenu muundungo kumajilo nakuupapwoki cakutwala kuupapwoki, ngoco nawa makumbi ano ecenu vyuma vyamijimba yenu muundungo kukwoloka cakutwala kukujila.
Mwomwo haze mwapwilenga muvandungo jaxili, mwalihehwelenga kukwoloka.
Kaha hamyaka yize mwawanyinenga mihako yika kuvyuma vize muli nakwivwila jino sonyi? Mwomwo kukumisa cavyuma vize hikufwa.
Oloze oholili, omu vanamilingisa lyehi kulihehwa kuxili, omu munapu jino muvandungo jaKalunga, himuli namihako yenu yakutwala kukujila, kaha hakukuminyina hikuyoya cahaya myaka yosena.
Mwomwo fweto yaxili kufwa, oloze wana waKalunga walikoji cikiko vene kuyoya cahaya myaka yosena muli Kulixitu Yesu Mwata wetu.
Nyize, enu vandumbwami, munahono kutacikiza tahi? (Mwomwo nguli nakuhanjika kuli vatu vatacikiza Jiximbi). Ngwetu, Jiximbi jinapu kaka yamutu ximbu omu acili wamutonyi.
Mwomwo pwevo ukweci lunga lyenyi, Jiximbi jinamukaxila hali lunga lyenyi ximbu acili lunga lyenyi wamutonyi. Oloze kaci nge lunga lyenyi mwafwa, kaha uze pwevo nakasunuka jino kuluximbi lwakuvuluka lunga lyenyi.
Xikaho jino, ximbu acili lunga lyenyi wamutonyi, kaci nge uze pwevo mwasomboka kuli lunga weka, kaha navamuvuluka ngwavo, muka-ujila. Oloze kaci nge lunga lyenyi nafu lyehi, nalihehwa lyehi kuluximbi kana, kaha cipwe nge mwasomboka kuli lunga weka, oloze kexi muka-ujilako.
Ngoco, enu vandumbwami, nayenu nawa vamilingixile kupwa mwahandunuka lyehi kujiximbi hakufwa, mumujimba waKulixitu, mangana mupwenga muvaweka, muvayOu vene vasangwile kuvafu, mangana tumwiminenga Kalunga mihako.
Mwomwo ximbu twapwilenga mucisemwa cahamavu, jipeha javilinga vyaxili, japwilenga mwomwo haJiximbi, azacilenga muvyuma vyamijimba yetu, jeminenga mihako yakutwala kukufwa.
Oloze jino tunakasunuka lyehi kujiximbi, mwomwo hakufwa twahandunukile kujize jatuyiyilenga, ngoco tuli nakuzata muundungo mwamuhya mwaxipilitu, kexi nge muze vasonekele mwamwakako.
Ngoco natwamba ngwetu ika? Ngwetu, Jiximbi jinapu xili tahi? Cijiloco! Oloze xili kangwayitacikijileko, kuvanga najiximbi kaha. Mwomwo kaci Jiximbi kajahanjikilengako ngwajo, Kanda mukevwa lwisoko, kaci lwiso kangwalutacikijileko.
Oloze xili hakuwana kengililo mujiximbi, yazacile muli ami nakunehamo lwiso lwavyuma vyeka navyeka. Mwomwo cikexi Jiximbi kaci xili yinafu.
Kaha hamwaka hakuhona Jiximbi ami ngwaliyoyelelenga. Oloze omu jejile Jiximbi, xili yayoyele ceka, kahami ngwafwile.
Kaha Jiximbi jize japwile jakuneha kuyoya, jajize vene ngwajiwanyine ngwami, jakuneha kufwa.
Mwomwo xili, hakuwana kengililo mujiximbi, angutangixile, kaha mukiko vene yangujihililile.
Ngoco Jiximbi japwa jajila, kaha eji jinatulweze jinapu jajila, joloka, jamwenemwene.
Kaha jino, eci capwa camwenemwene, kumana, cinalumuka kupwa kufwa kuli ami tahi? Cijiloco! Oloze mangana xili yilumbunuke yikiko vene xili, hakuzata kufwa muli ami mucuma kana cinapu camwenemwene, mangana mujiximbi xili yipwenga yayipi cikumakuma.
Mwomwo tunatacikiza ngwetu, Jiximbi jinapu jaxipilitu, oloze ami kwami ngumuka-cisemwa cahamavu kaha, nguwakulanjiwila mungolo jaxili.
Mwomwo omu ngweji kuzatanga kangwatacikizamoko, mwomwomu ngweji kulinganga kamwexi omu ngunazangeko, xinomu ngwahunga, mukiko vene mungweji kulingilanga.
Oloze umona nge omu ngwazeneka kuzanga, mukiko vene mungweji kulingilanga, kaha Jiximbi ngunajitavila ngwami, Jinawahe.
Xikaho jino kexi ceka yami ngweji kuzatangamoko, oloze xili yatwama muli ami yikiko vene yeji kuzatangamo.
Mwomwo ngunatacikiza ngwami, muli ami, mucisemwa cami cahamavu, kamwatwama cuma nacimwe camwenemweneko. Mwomwo kuzanga muli ami mucili, oloze kuzata cuma camwaza caucimo.
Mwomwo mwamwenemwene omu ngwazanga kangwalingamoko, oloze mwamupi omu ngwazeneka kuzanga mukiko vene mungweji kulingilanga.
Oloze umona nge ngweji kulingangomu ngwazenekami kuzanga, kaha kexi ceka yami ngweji kuzatangamoko, oloze xili yatwama muli ami yikiko vene yeji kuzatangamo.
Xikaho ngunawane luximbi elu, mwomwo muli ami muka-kuzanga kulinga mwamwaza, kumana kupihya mucatwama.
Mwomwo ngweji kwivwanga kuwaha kujiximbi jaKalunga nge mwaya mutu wamutulo.
Oloze ngunamono luximbi lweka muvyuma vyamujimba wami, lweji kulwanga jita naluximbi elu lwamumucima wami nakungutwala muufunge waluximbi lwaxili elu luli muvyuma vyamujimba wami.
Omu ngwayandami papu! Iyaze mwanguyovola mumujimba uno waufu?
Ngunamusakwilila Kalunga muli Yesu Kulixitu Mwata wetu. Ngoco ami lyavene namucima wami ngweji kuzacilanga Jiximbi jaKalunga muundungo, oloze kucisemwa cahamavu ngweji kuzacilanga luximbi lwaxili muundungo.
Xikaho kupaya cauciko jino kuli ava vali muli Kulixitu Yesu.
Mwomwo luximbi lwaXipilitu lwakuyoya kana camuli Kulixitu Yesu unangulingisa lyehi kulihehwa kuluximbi lwaxili nakufwa, xikaho.
 Mwomwoco jahonene Jiximbi kulinga, hakuhehela mucisemwa cahamavu, Kalunga hakutuma MwanenyIvene mukufwana cisemwa cahamavu caxili, haxili, apayixile xili mucisemwa cahamavu,
mangana vilinga vyakwoloka vyaJiximbi vavitesemo muli etu, etu twazeneka kutambuka mwaya cisemwa cahamavu, xina mwaya Xipilitu.
Mwomwo vaze vaya mwaya cisemwa cahamavu veji kujinanga vyuma vyacisemwa cahamavu kaha, oloze vaze vaya mwaya Xipilitu veji kujinanga vyuma vyaXipilitu.
Mwomwo kujina cacisemwa cahamavu cikiko kufwa, oloze kujina caXipilitu cikiko kuyoya nakuunda.
Mwomwo kujina cacisemwa cahamavu cikiko kole naKalunga, mwomwo kacawa kuJiximbi jaKalungako, cipwe kuhasa kuwako ciku.
 Kahava vali mucisemwa cahamavu kavexi kuhasa kumwivwisa Kalunga kuwahako.
Oloze kaci nge Xipilitu yaKalunga atwama vene muli enu, kahenu kamwexi ceka mucisemwa cahamavuko, oloze muli muli Xipilitu. Oloze kaci nge mutu kexi naXipilitu yaKulixituko, kaha mutu kana kexi wenyiko.
Oloze kaci nge Kulixitu ali muli enu, kaha mijimba yenu yafwa lyehi mwomwo haxili, oloze jixipilitu jenu jinayoyo mwomwo hakwoloka.
Oloze kaci nge Xipilitu yayaUze amusangwile Yesu kuvafu atwama muli enu, kahOu amusangwile Kulixitu Yesu kuvafu mwakayoyesa namijimba yenu nawa nayiya nakufwa, kuyiyoyesela muli Xipilitu yenyi Ou atwama muli enu.
Xikaho jino, enu vandumbwami, katwexi tuvaka-mukuli wacisemwa cahamavu numba tutambukenga nge mwaya cisemwa cahamavuko.
Mwomwo kaci nge mweji kutambukanga nge mwaya cisemwa cahamavu, kaha namufwa. Oloze kaci nge vilinga vyamujimba mweji kuvijihilanga hali Xipilitu, kaha namuyoya.
Mwomwo vexovo veji kutwaminyinangako kuli Xipilitu yaKalunga, vakivo vene vana vaKalunga.
Mwomwo kamwatambwile ceka xipilitu yaundungo yakuneha womako, oloze mwatambwile xipilitu yakumitavila muvana, mukiko vene mutweji kutambakanyinanga ngwetu, Apa, Ove Tata.
 Ivene Xipilitu eji kwambululanga unjiho najixipilitu jetu hamwe ngwenyi, tuvana vaKalunga.
Kaha kaci nge tuvana, kaha tuvaswana nawa, tuvaswana jaKalunga mutwaswanyina naKulixitu, kaci nge tuli nakuyanjila nenyi hamwe, mangana tukengile nenyi hamwe namuupahu nawa.
Mwomwo ngunamono ngana ngwami, vihuli vyamakumbi ano kavyatela kuvyeseka naupahu uze nawiza kusoloka muli etuko.
Mwomwo vyuma vyakutanga hakunonoka nakutalilila vili nakuvandamina kusoloka cavana vaKalunga.
Mwomwo navyuma vyakutanga nawa vavingixile muundungo wakuya muufwefwelekete. Kacexi nge vyalisakilile ngoco viveneko, oloze nge mwaya mucima wayaUze avingixilemo, mangana vitalililenga.
Mwomwo navivene vyuma vyakutanga nawa navakavilingisa kulihehwa kukupola, navakavingisa mukulihehwa cavana vaKalunga caupahu.
Mwomwo tunatacikiza ngwetu, vyosena vyakutanga vili nakulikemenena mikemo hohamwe nakwivwila nge misongo yakusema hohamwe nakulikumbi lyalelo.
Kaha kexi ngoco kahako, oloze nayetu vavene nawa, etu tuli lyehi namihako yakulivanga, Ivene Xipilitu, nayetu nawa tweji kulikemenenanga mikemo mujitulo jetu, nakuvandamina kutwitavila tuvana, cikiko vene kusokola mijimba yetu.
Mwomwo vanatulwili nakutalilileci. Oloze kutalilila vvakumona lyehi kacexi kutalililako, mwomwo iyaze mwatalilila ceka cuma cize namono lyehi?
Oloze kaci nge tuli nakutalililoco cicili kanda tumone, kaha natukakacilanga nakucivandamina.
Mwomwo vene Xipilitu nawa eji kutukwacisangako kukuhehela cetu, mwomwo katwejivamo kulomba nge mwatela kuli etu kulombako. Oloze Ivene Xipilitu eji kulembelelanga hali etu nakulikemenena navahona kulumbununa.
 KahOu eji kutalatalanga mumicima natacikiza mwaya kujina caXipilitu, mwomwo eji kuvalombelanga vaka-kujila nge mwaya mucima waKalunga, xikaho.
Kaha tunatacikiza ngwetu, kuli vaka-kumuzanga Kalunga vyuma vyosena vyeji kuzacilanga hamwe nakuneha kuwaha, kuli ava vene asanyika nge kutesa nomu akava mumucima wenyi.
Mwomwo vaze atacikijile lyehi hakavanga avatongwele nawa hakavanga, mangana ngwenyi, vakapwenga vakulifwana nganomu afwana Mwanenyi, mangana ngwenyi, Ikiye akapwenga Twatwa muli vasongo jenyi vavavulu.
Kaha vaze atongwele lyehi hakavanga, vakivo vene avasanyikile nawa. Kaha vaze asanyikile, vakivo vene avavulukilile kwoloka nawa. Kaha vaze avulukilile kwoloka, vakivo vene avahanyine nawa upahu.
Kaha jino, havyumevi natwambaho ngwetu ika? Kaci nge Kalunga nemana kuli etu, kaha iyaze mwatwimanyina nakole?
Uze akanyine kutetela Mwanenyivene, oloze amwecele hali etu tuvosena, mwahona ngacilihi kutusuwila nawa vyuma vyosena naikiye hamwe?
 Iyaze mwahasa kuvahanava asakula Kalunga mulonga? Mukakuvavulukila kwoloka Ivene Kalunga.
Nyi iyaze mwavapayisa? Ivene Kulixitu Yesu Ikiye vene Uze aFwile. Ikiye Uze vasangwile vene kuvafu, Ikiye Uze ali kulivoko lyaKalunga lyacilyo, Ikiye vene Uze eji kutulombelanga nawa.
Nyi iyaze mwatuhandununa kuzangi yaKulixitu? Malwa tahi? nyi vihuli tahi? nyi kutuyanjisa tahi? nyi zala yakalombolombo tahi? nyi uvu tahi? nyi kulimona meso nakufwa tahi? nyi jipoko jamikwale tahi?
Nge muze vasoneka ngwavo,
Nduma, muvyuma vyosenevi tunahambakana kufungulula, muli Ou atuzangile.
Mwomwo ngunamono ngana ngwami, cipwe kufwa, cipwe kuyoya, cipwe vangelo, cipwe mawangana, cipwe vyuma viliko, cipwe vyuma navikeza kulutwe, cipwe vaka-ngolo,
cipwe kujindama helu, cipwe kukunama, cipwe cuma hicuma cakutanga ceka, kavyexi kuhasa kutuhandununa kuzangi yaKalunga eyi yili muli Kulixitu Yesu Mwata wetuko.
 Nguli nakuhanjika mucano muli Kulixitu, kangwexi nakulyongako, nacivezu cami nawa cili nakwambulula unjiho nayami hamwe muli Xipilitu wajila,
ngwami, Nguli nakunyengetela cakuhambakana navikola vyakuzeneka kukuma mumucima wami.
Mwomwo kusaka kaci ngunasake ngwami, Ami lyavene vangwangule nakunguhandununa kuli Kulixitu hali vandumbwami, vausoko wami mwaya cisemwa cahamavu.
Vakivo vaIsalele, vakivo vakweci kuvetavila vakivo vana, naupahu, navivwasano, nakuvahana Jiximbi, nakumuzacila Kalunga, najixiko,
vakivo vakweci vakakuluka, kaha kuli vakivo kukiko vene kwasemuka Kulixitu mwaya cisemwa cahamavu, Ou ali helu lyavyosena, Ikiye Kalunga, Ou vakisula nahaya myaka yosena. Amene.
Oloze kexi nge mazu aKalunga anayi mwamokomokoko. Mwomwo vaze vanasemuwa kuli Isalele, vosena kavexi vaIsaleleko.
Kaha nawa, hakupwa vaka-tanga yaApalahama, vosena kavexi vana venyiko. Oloze ngwavo, Muli Isaka mukiko vene navakavulukila vakatanga yove.
Nge ngwavo, vaze vanapu vana vakucisemwa cahamavu, vakivo kavexi vana vaKalungako, oloze vana vakuluxiko, vakivo vene vanavavuluka ngwavo, vaka-tanga yenyi.
Mwomwo eli likiko lizu lyakuxika ngwenyi, Nangukeza ceka vene hamwaka nganou, kaha Sala mwakakwata mwana walunga.
Kaha kexi ngoco kahako, oloze Laveka nawa, omu emicile lijimo naumwe, ou kakuluka yetu Isaka,
(mwomwo ximbu haze vapwile vana kanda vacisemuke, kanda vacilinge cuma camwenemwene cipwe cuma cacipi, mangana mukole mbe mwakavile Kalunga nge mwaya kusakula cenyi, ngwenyi, kacexi cahavilingako, xina cakuli Ou mwasanyika),
kaha vambile kuli Laveka ngwavo, Ou wamukulwane mwakamuzacilangou wakanyike muundungo.
Nge muze vasoneka ngwavo, Yakova ngwamuzangile, oloze Esau ngwamuhungile.
Kaha natwamba ngwetu ika? Kuli Kalunga kuli kuhengesa numba? Cijiloco!
Mwomwo nambe kuli Mose ngwenyi, Nangutetelou vene nangusaka kutetela, kaha nangwivwila keke ou vene nangusaka kwivwila keke.
Xikaho kacexi cakuli ou mwasaka, cipwe cakuli ou mwalahilako, xina cakuli Kalunga kaha, Ou Muka-kutetela.
Mwomwo Mazu-vasoneka anambe kuli Fwalo ngwavo, Hakiko vene ngunakufumakanyixila, mangana ngwami, ngusolole ngolo jami muli ove, kaha mangana ngwami, lijina lyami vakalyambululenga hamavu hosena.
Xikaho mwatetelou nazange kutetela, kaha mwakaluhwisou nazange kukaluhwisa.
Kaha jino naungwamba ngwove, Acili nakuhanyina ika mulonga? ngwove, mwomwo iyaze nalikange namwaya mucima wenyi?
Oloze, ove mutu, ove yoveyaze numba umuhilwile Kalunga mazu? Cuma cakutenga cambe kuli mukakucitenga ngwaco, Unangutengela ika ngana?
Nyi tengi kexi kuhasako numba, kutenga nauma mwaya mucima wenyi, hakutenga cuma cimwe caulemu nacuma cikwavo cakuhona ulemu mumuunga woumwe?
Kaha ngacilihi, kaci nge Kalunga, hakusaka ngwenyi, asolole ndombo yenyi ajimbule ngolo jenyi, oloze hakuvitalililanga cikoki cikuma ayanjiwilile vyuma vyandombo evi natengela kuvinongesa,
kaha mangana ngwenyi, luheto lwaupahu wenyi akalujimbwile havyuma vyakutetela, evi avangilile kulongesa ngwenyi, vikapwenga kuupahu,
ngwetu, yetu vene, etu asanyikile nawa, kexi kuli vaYuleya kahako, oloze nakuli vaka-mafuci eka nawa.
Nganomu nambe kuHozeya nawa ngwenyi,
Ngwenyi,
Kaha Isaya natambakana Hakuvavuluka vaIsalele ngwenyi, Cipwe hakuvalava vana vaIsalele navakapwa nge musekulula wakukalungalwiji, oloze vaze vakusalaho kaha navakavalwila.
Mwomwo Yehova mwakalinga hamavu mwaya mazu enyi, kuwamanyisa nakuwavatula.
Kaha nganomu ambile Isaya hakavanga ngwenyi,
Kaha natwamba ngwetu ika? Ngwetu, vaka-mafuci eka, ava vazenekele kukava kwoloka, vakivo vanawane lyehi kwoloka, eci vene kwoloka kana cahakufwelela.
Oloze vaIsalele hakukavangizanga luximbi lwakwoloka, kavahetele kuluximbi luzeko.
Mwomwo ika? Mwomwo kavacitondelele kukufwelelako, oloze nge capwanga cakuvilinga kaha, xikaho. Vahukanyine kulilolwa lize lyakuhukanyisa,
nge muze vasoneka ngwavo,
Enu vandumbwami, kuzanga camumucima wami nakulembelela cami kuli Kalunga vili hali vakivo ngwami, avalwile.
 Mwomwo ngunavasolwela unjiho ngwami, vanamusungwila Kalunga, oloze kacexi nge mwaya cinyingiko.
Mwomwo hakuzeneka kutacikizeci kwoloka kana cakuli Kalunga, kaha hakusaka ngwavo, vazamise cavo vavene, xikaho kavawile kukwoloka kana caKalungako.
Mwomwo Kulixitu napu wakukumisa Jiximbi nakuhana kwoloka kuli wexowo mwamufwelela.
Mwomwo Mose nasoneka nakuvuluka kwoloka cakuJiximbi ngwenyi, Muka-kucilinganga mwakayoyelaho.
Oloze kwoloka cahakufwelela cinahanjika ngana ngwavo, Kanda wamba mumucima woveko ngwove, Iyaze mwaya mwilu? (Cinapu nge ngwavo, Kumusulula Kulixitu hamavu.)
Ngwavo, kanda wamba ngwove, Iyaze mwaxikumuka muwina? (Cinapu nge ngwavo, kumusangula ceka Kulixitu kuvafu.)
Oloze ngwavo ika? Ngwavo, Mazu ali hakamwihimwihi nayove, mukanwa kove namumucima wove, nge ngwavo, mazu akufwelela, awa tweji kwambululanga.
Mwomwo kaci nge naumwitavila Yesu nakanwa kove ngwove, Ikiye Mwata, kaha nge nawitava mumucima wove ngwove, Kalunga amusangula lyehi kuvafu, navakulwila.
Mwomwo mutu mwetava namucima wenyi nakuwana kwoloka, kaha mwakundwiza nakanwa kenyi nakuwana ulwilo.
Mwomwo Mazu-vasoneka anambe ngwawo, Wexowo mwamufwelela kavexi kukamwivwisa sonyiko.
Mwomwo kavexi kumona kaYuleya nakaHelase mweka namwekako, mwomwo Mwata youmwe kaha Ikiye Mwata wavosena, kaha ali naluheto lwakuwahisa vexovo navamusanyika.
Mwomwo ngwavo, Wexowo mwakamusanyika Yehova halijina lyenyi navakamulwila.
Kaha jino, Ou vazeneka kwitavila navamusanyika ngacilihi? Kahou vazeneka kwivwa navamwitavila ngacilihi? Kaha cikexi muka-kwambulula kaci navakevwa ngacilihi?
Kaha kaci nge kavavatumineko, navakambulula ngacilihi? Nge muze vasoneka ngwavo, Omwo awahila mahinji avava navambulula mujimbu wamwaza wavyuma vyamwenemwene!
Oloze vosena kavononokele kumujimbu kana wamwazako. Mwomwo Isaya nambe ngwenyi, Ove Yehova, iyaze netavila mujimbu wetu?
Xikaho kwitava nacijila hakwivwa, kaha kwivwa nacijila hamazu aKulixitu.
Oloze ngwami, Kavevwileko tahi nyi? Nduma, vevwile vene. Ngwavo,
Oloze ngwami, vaIsalele kavatacikijileko tahi nyi? Mose alivangile kuhanjika ngwenyi,
Oloze Isaya nomika cikuma, kaha nambe ngwenyi,
Oloze hakuvavuluka vaIsalele himwamba ngwenyi,
Xikaho ngwami, Kalunga navacimbuka lyehi vatu jenyi numba? Cijiloco! Mwomwo nayami nawa ngukaIsalele, nguwakutanga yaApalahama, nguwakumuyaci waMbenjamine.
 Kalunga kavacimbukile vatu jenyi ava atacikijile hakavangako. Nyi kamwatacikijileko tahi, omu vanamuvuluka Elija kuMazu-vasoneka? nomu mwalembelela kuli Kalunga nakuhana mulonga kuli vaIsalele ngwenyi,
 Ove Mwata, vapolofweto jove vanavajihijihi, majiko ove akulumbila vanawasandesande, kahami uka wami kaha ngunasaleho, kaha vali nakutonda mwono wami nawa.
Oloze Kalunga himwamukumbulula ngwenyi ika? ngwenyi, Ngunalisela malunga makombakaji atanu naavali, vaze vanakane kumufukamina Mbale.
Ngoco vene nauno mwaka nawa kuvali ava vanasaleho nge mwaya kusakula calikoji.
Oloze kaci nge cili halikoji, kaha kacexi ceka cahavilingako, mokomoko likoji kalyexi kupwa ceka likojiko.
Kaha ngacilihi? Oco vatonda vaIsalele kavaciwanyineko. Oloze ava vasakula vaciwanyine, kaha vakwavo veka vavakaluhwixile.
Nge muze vasoneka ngwavo, Kalunga navahane xipilitu yatulo twatuvulu, nameso akuhona kumona, namatwitwi akuhona kwivwa, nakulikumbi lyalelo lino.
Kaha Ndavici nambe ngwenyi,
Meso avo elave pwi mangana ahone kumona,
Xikaho nangwamba ngwami, Vahukanyine mangana vakaholoke numba? Cijiloco! Oloze kukuhingika cavo kukiko kunejila ulwilo kuli vaka-mafuci eka, mangana civevwise vakivo lisungu.
Kaha jino, kaci nge kuhingika cavo cinapu cakuhetesa vaka-mavu luheto, kaha nawa kaci nge kuhona cavo cinapu cakuhetesa vaka-mafuci eka luheto, kaha kuvatesamo omwo nacikahambakanyina!
Oloze nguli nakuhanjika kuli enu munapu muvaka-mafuci eka. Ngoco mwomwo ngunapu ngukaposetolo kuli vaka-mafuci eka, xikaho milimo yami ngweji kuyitohwesanga.
Mangana ngwami, hamwe pamo nguhase kuvevwisa vaka-muyaci wami lisungu, kaha vakwavo vamwe ngukavalwile pamo.
Mwomwo kaci nge kuvambila cinapu kuwanyisa vaka-mavu naKalunga, kaha kuvetavila ceka nacikapwa ika? ngwetu, cikiko kuyoya cakufuma muvafu nyi?
Kaha kaci nge unga wakuhana hakulivanga unapu wajila, kaha naunga wosena nawa wajila. Kaha kaci nge mwiji wamutondo unapu wajila, kaha namitango nawa yajila.
Oloze kaci nge mitango yimwe vayinongeleko, kahove wapwile umulive wakucipapa vakunungilile muyikiko, kaha vakulingisa lyehi kupwa uukwavo mumwatambwila nayo kumiji yamulive yamaji,
kaci ngoco, kaha kanda ukalisasa nakuyilelesa mitangoko. Oloze nge naulisasa, kexi yove unasokesa mwijiko, oloze mwiji ukiko vene unakusokesove.
Xikaho nawamba ngwove, Mitango vayinongeleko mangana vangunungilemo ami.
Omwo nawa mwamwaza. Oloze hakukana cavo kufwelela, hakiko vene vayinongeleleko, oloze ove hakufwelela cove hakiko vene unemanyina. Kanda ulitohwesa mumucima woveko, oloze ivwanga woma.
Mwomwo kaci nge Kalunga kayitetelele mitango yakusoka kumutondoko, kaha cipwe ove nawa kexi kukutetelako.
Xikaho tala kukokweza caKalunga nakukaluhwa cenyi. Hali vaze vanalimbuka hali kukaluhwa cenyi, oloze kaci nge nautwamanga lika mukukokweza cenyi, kaha hali ove hali kukokweza caKalunga, mokomoko, nge kawexi kutwamangamoko, kaha nayove nawa navakakutetako.
Kaha navakivo nawa, kaci nge kavexi kutwamanga lika mukukana cavo kufwelelako, kaha navakavanungilamo ceka, mwomwo Kalunga nahase kuvanungilamo ceka.
Mwomwo kaci nge ove vakutetele kumutondo uze wapwa kucisemwa ukiko mulive wakucipapa, kaha nge vakunungilile kumulive wamwaza mweka, kexi mwaya cisemwa coveko, kaha yize yapwile mitango yasokeleko nacihambakana cikuma kuyinungila ceka kumulive wayo yivene nyi?
Mwomwo enu vandumbwami, kangwasakile ngwami, muhone kutacikizawa mangana kana akuswekako, kucina namulimona ngwenu, Twazangama. Ngwami, kunavawane lyehi vaIsalele vamwe kukaluhwa, kutwala nomu nacikaheta kutesamo vaka-mafuci eka.
Kaha ngoco vaIsalele vosena hinavakavalwila, nge muze vasoneka ngwavo,
Ngwenyi,
Hakuvuluka mujimbu wamwaza, vanapu vaka-kole mwomwo hali enu, oloze hakuvuluka kusakula, vanapu vavazanga mwomwo hali vakakuluka javo.
Mwomwo mawana aKalunga alikoji nakusanyika cenyi kexi kukavyalumunako.
Mwomwo nge muze mwalikangilenu kuli Kalunga hamwaka, oloze munawane jino kumitetela hakulikanga cavo,
ngoco navava nawa vanalikange makumbi ano, mangana hakumitetelenu navakivo nawa vawane jino kuvatetela.
Mwomwo Kalunga navasokelela vosena mwomwo mumwe mukulikanga, mangana ngwenyi, akavatetele vosena.
Oco kujiminyina caluheto lwamangana nakutacikiza vyaKalunga! Oco kuyula cenyi, omwo vahonena kucihehula! Nojo jijila jenyi, omwo vahonena kujilengeza!
 Mwomwomu axinganyeka Yehova iyaze natacikizamo? Mokomoko iyaze apwa lyehi mukakutwama nenyi punga?
Mokomoko iyaze alivangile kumuhana Ikiye numba amuxixixilemo ceka?
Mwomwo kuli Ikiye kukiko vene kuvyafuma vyuma vyosena, muli Ikiye mukiko vene muvyapwila, kuli Ikiye kukiko vene kuvyatwala. Vamutohwesenga Ikiye nahaya myaka yosena. Amene.
Xikaho, enu vandumbwami, ngunamilembelela hakutetela caKalunga cacivulu ngwami, ecenu mijimba yenu nge cimuna wakuvatula wamutonyi, wajila, wakumwivwisa Kalunga kuwaha, yikiko vene milimo yenu yamwomwo mwaya mangana.
Kaha kanda mulifwanyisanga namwaya myaka yinoko, oloze vamyalumunenga mweka hakulingisa micima yenu kupwa yayihya, mangana mwesekenga mwaya mucima waKalunga, mukiko mwamwenemwene, mwakwivwisa kuwaha, mwakukupuka mwosena.
Mwomwo halikoji eli vananguhane nangwambaho kuli mutu himutu ali muli enu ngwami, kanda akalixinganyekanga mweka mwakuhambakanomu mwamutetela kuxinganyekako. Oloze axinganyekenga nakuliunjika, nganomu nahanyina Kalunga kuli mutu himutu Seteko yenyi yakufwelela.
Mwomwo nganomu tuli navyuma vyavivulu mumujimba umwe, kaha vyuma vyosenevi kavyexi namilimo yoyimweko,
mukiko nawa etu, cipwe tuvavulu, oloze tunapu tumujimba umwe muli Kulixitu, kaha mutunapu mutu himutu tuvyuma vyakumujimba umwe navakwetu.
 Kahomu tuli namawana alikoji eka naeka, nge mwaya likoji eli vatuhanyine, cipwe kuhanjika upolofweto, kaha tuhanjikenunga nge mwesekela kufwelela cetu,
cipwe kuzacila vakwetu, kaha tuhakenunga micima yetu kukuzata cetu, cipwe muka-kunangula ahakenga mucima wenyi kukunangula cenyi,
cipwe muka-kulembelela vakwavo ahakenga mucima wenyi kukulembelela cenyi. Muka-kuhanahana ahanahanenga namucima umwe kaha, muka-kuyula ayulenga naunyongocima, muka-kutetela atetelenga nacisambo.
Zangi yenu yipwenga yakuzeneka kulyonga. Hungenungoco cinapihi, kakacilenunga kucoco camwenemwene.
Kukulizanga cenu navandumbwenu pwenunga muvaka-kulizanga cikuma. Muulemu hakenunga vakwenu kulutwe.
Kukusolola cenu unyongocima, kanda mupwa nakanengauliko. Mujixipilitu jenu ivwenunga hyangu. Muzacilenunga Mwata muundungo.
 Mukutalilila cenu wahililenunga. Hakumona cenu luyando kakacilenunga. Jikenunga micima yenu kukulomba.
 Likatenunga navaka-kujila mukukalikiza cavo. Zumbulenunga vangeji.
 Vakisulenunga vaze navamiyanjisa. Vakisulenunga, kanda mukavangulako.
Wahililenunga navaze navawahilila, lilenunga navaze navalila.
 Lixinganyekenunga navakwenu namucima umwe kaha. Kanda mukaxinganyeka vyuma vyakuzezuka heluko, oloze jikenunga micima yenu kuvyumevi vyazeneka ulemu. Kanda mukalimona ngwenu, Twazangamako.
 Kanda mukahungasana kupihya nakupihya ndwa kuli mutu naumweko. Lyanukenunga nakukava vyuma vyambwende kumeso avatu vosena.
Kaci nge Cinahase, mwexomwo namutalikisenu, twamenunga mukuunda navatu vosena.
Enu ngwazanga, kanda mukalinga nge sambanjingako, oloze ehukenu ndombo yaKalunga, mwomwo vasoneka ngwavo, Kutenda cinapu cami, Ami nangukaxixisa. Mukiko mwanambe Yehova.
Oloze ngwavo, Kaci nge mukakole wove mwevwa zala, mulise. Ngwavo, Kaci nge mwevwa lipwila, munwise. Mwomwo ngwavo, hakulinga ngoco naulunjika makala akakahya hamutwe wenyi.
Kupihya kanda cikamifungululako, oloze kupihya mucifungululanga hakulinganga mwamwenemwene.
 Mutu himutu aluukenga kuli vaze vali nangolo jakuyula. Mwomwo kakwexi ngolo jakuyula jekako, xineji jakuli Kalunga kaha. Kaha vaze valiko vanavahakeko kuli Kalunga.
Xikaho ou mwalikanga kuli mukakuyula ali nakulikanga kuluximbi lwaKalunga, kaha vaka-kulikanga navakamona kuvapayisa.
Mwomwo vaka-kuyula kavexi kwivwisa woma havilinga vyamwenemweneko, xina havilinga vyavipi kaha. Kaha unasake ngwove, utwamenga kacexi woma wamuka-kuyula tahi? Lingangomu mwamwenemwene, kaha navakakwalisa kuli ikiye.
Mwomwo ikiye muka-kumuzacila Kalunga hali ove, mangana akuwahisenga. Oloze kaci nge weji kulinganga mwamupi, kaha ivwa woma, mwomwo poko yamukwale kayimbata tuhu cimbacilako. Mwomwo ikiye muka-kumuzacila Kalunga, muka-kutenda wakulowela ndombo hali ou eji kulinganga mwamupi.
Xikaho catela kuli enu kwononokanga, kexi mwomwo handombo yenyi kahako, oloze mwomwo nahavivezu vyenu nawa.
Hoho vene nawa mweji kutambwilanga, mwomwo vakivo vaka-kumuzacila Kalunga, veji kukakacilanga makumbi osena kumilimo eyi.
 Vahanenunga vosena vize vyatela kuvahana, milambu kuli vaze vateta kuvalambwila, mitelo kuli vaze vateta kuvahana mitelo, woma kuli vaze vateta kuvevwa woma, kavumbi kuli vaze vateta kuvavumbika.
Kanda mukatwama namukuli wamutu naumweko, xina kulizanganga navakwenu, mwomwou azanga mukwavo natesamo lyehi mwaya Jiximbi, xikaho.
Mwomwo hakwamba ngwavo, Kanda ukalinga ujilako, ngwavo, Kanda ukajiha mutuko, ngwavo, Kanda ukevako, ngwavo, Kanda ukevwa lwisoko, kaha kaci nge kuli luximbi lweka nawa, josena jinaswila mulizu lino ngwavo, Zanganga mukwenu nganomu walizangilove lyavene.
Zangi kayexi kuzata milimo yakupihisa mukwavoko, xikaho zangi yinapu kutesamo mwaya Jiximbi.
Cipwenga ngoco nawa hakutacikiza myaka yino, mwomwo lwola luneza lyehi mangana mutone kutulo twenu, mwomwoholili  kutulwila cili kwakamwihi nayetu, omu twetavile capwile kwakusuku.
 Ufuku unatwaleho lyehi, likumbi Unasake jino kututuka. Xikaho vilinga vyamilima tuvizulenu, kaha vyuma vyamusana vyajita tuvivwalenu.
 Tutambukenunga mwamwenemwene nge mumusana, kexi mukukinakina jingoma namukupendapenda walako, kexi mumaujila namukuzungwomako, kexi muvikokojola namulisunguko.
Oloze muvwalenu Mwata Yesu Kulixitu, kaha kanda mukalyanukila cisemwa cahamavu nakukava kufwila cacoko.
Oloze ou nahehela mulufwelelo, mwitavilenu, oloze kanda mukamwitavila nakulipula nenyi jipami havyevi mwaxinganyekako.
Mutu umwe ali nakufwelela cakulya vyosena. Oloze ou nahehela mwalya visakwola kaha.
Ou mwalya vyosena kanda akamulumbilisou mwakana kulya vyosenako. Kahou mwakana kulya vyosena kanda akamuhanou mwavilya mulongako, mwomwo Kalunga namwitavila lyehi, xikaho.
 Ove yoveyaze nauhana ngamba yambala mulonga? Cipwe mwemana, cipwe mwalimbuka, okwo kuli Mwata wenyivene. Oloze kumwimika navamwimika, mwomwo Mwata nahase kumwimika.
 Mutu umwe mwamona likumbi limwe ngwenyi, Unaleme kuhambakana likwavo. Mutu mukwavo mwamona makumbi osena ngwenyi, hohamwe kaha. Mutu himutu enjikizenga kanawa mumucima wenyi.
Ou mwazakamina likumbi, eji kulizakaminanga hali Mwata. Kahou mwalya vyosena eji kuvililanga hali Mwata, mwomwo mwamusakwilila Kalunga. Kahou nakane kulya vyosena nakanyina kuvilya hali Mwata, kaha mwamusakwilila Kalunga.
Mwomwo kuli etu kakwexi mutu umwe mwaliyoyela iveneko, kaha kakwexi mutu umwe mwalifwila iveneko.
Mwomwo cipwe nge natuyoya, tunayoyela hali Mwata. Mokomoko cipwe nge natufwa, tunafwila hali Mwata. Xikaho, cipwe nge natuyoya cipwe nge natufwa, oloze tunapu tuvaMwata.
Hakiko vene atufwililile Kulixitu nakuyoya ceka, mangana apwenga Mwata wavafu navavatonyi.
Oloze ove ikaze weji kumuhanyinanga ndumbwove mulonga? Kaha ceka nawa, ove ikaze weji kumulumbilixilanga ndumbwove? Mwomwo tuvosena natukemana kulutwe lwautwamo caKalunga cakusopela.
Mwomwo vasoneka ngwavo, Yehova nambe ngwenyi, Omu ngwayoya tu, mambuli osena nawakangufukamina, Malimi osena nawakalitavila kuli Kalunga.
Ngoco etu tuvosena mutu himutu mwakalyambulula ivene kuli Kalunga.
Xikaho kanda tukalihana ceka milonga navakwetuko, oloze twanukenu mulongou ngwetu, kanda tukahaka cimbunji mujila yandumbwetuko, cipwe cuma cakumulimbwisa pimbi.
Ngunatacikiza, kaha ngunamono ngana muli Mwata Yesu ngwami, Kakwexi cuma nacimwe calipihila civeneko. Oloze kuli ou naxinganyeka ngwenyi, cuma cimwe cinapihi, kuli ikiye cinapihi vene.
Mwomwo kaci nge ndumbwove ali nakunyengetela nakulya cove, kawexi nakutambuka ceka muzangiko. Ou vafwililile kuli Kulixitu kanda ukamunongesa nakulya coveko.
Ngoco kuwaha cenu kanda cikasaukako.
Mwomwo wangana waKalunga kawexi kulya nakunwako, oloze ukiko kwoloka nakuunda nakuwahilila muli Xipilitu wajila.
Mwomwo muka-kumuzacila Kulixitu muundungo muvyumevi navamwivwila kuwaha kuli Kalunga navamwalisa nawa kuli vatu.
Xikaho jino, tukavangizenunga vyumevi vyakuneha kuunda, navyumevi vyakulitunga navakwetu.
 Milimo yaKalunga kanda ukayenyekela hakulyako. Camwenemwene, vyuma vyosena vinatomo, oloze cinapihi kuli mutu ou mwalya nakulimbwisa mukwavo.
 Cinawahe kukana cipwe kulya nyama cipwe kunwa vinyo cipwe kulinga cuma ceka cakulimbwisa ndumbwove.
Oco kufwelela kana uli naco ove, twamanga naco kwove kumeso aKalunga. Natokwou mwazeneka kulipayisa kucuma kana mwakundwiza.
Kahou ali nakukakasana, kaci nge mwalya, kaha nalipayisa, mwomwo kalile nakufwelelako, xikaho. Mwomwo cexoco cakuzeneka kupwa cahakufwelela cinapu milimo yaxili, xikaho.
Kaha jino, catela kuli etu vaka-ngolo kumbatanga kuhehela cavaze vahona ngolo. Kacatela kuli etu kuliwahisetu vavene kahako.
Tuvosena mutu himutu tulingenga mwakuwahisa vakwetu, tukavengoco camwenemwene cakutwala kukuvatunga.
Mwomwo naKulixitu nawa kaliwahixile Iveneko, oloze nge muze vasoneka ngwavo, Kutomba cavaze veji kukutombanga cinaholokela hali ami.
Mwomwo vyexovyo vasonekele hakavanga vavisonekelele kutunanguletu, manganetu hakukakacila nahakutuvendejeka cakuMazu-vasoneka tupwenga nalutalililo.
Kaha jino, Kalunga Mwenyalukakacila-nakuvendejeka amihane kutwamanga namucima umwe navakwenu nge omwatwala Kulixitu Yesu,
mangana Kalunga kaMwata wetu Yesu Kulixitu, Ikiye Ise nawa, mumutohwesenga namucima umwe nakanwa kamwe.
Xikaho litavilenunga navakwenu, nganomu atwitaviletu naKulixitu nawa, mangana vamutohwesenga Kalunga.
Mwomwo nangwamba ngwami, Kulixitu vanamulingisa kupwa Muka-kuzacila vangalami, hamucano waKalunga, mangana jixiko kana avaxikile vakakuluka ajizamise mbe,
kaha mangana vaka-mafuci eka vamutohwese hakutetela cenyi, nge muze vasoneka ngwavo,
Kaha ceka nawa nambe ngwenyi,
Kaha ceka nawa ngwenyi,
Kaha ceka nawa, Isaya nambe ngwenyi,
Kaha jino, Kalunga Mwenyakutalilila amizalise nakuwahilila cosena nakuunda mukufwelela, mangana mutwamenga nakutalilila cakumbwambumuka mungolo jaXipilitu wajila.
Kaha, enu vandumbwami, nayami lyavene nawa ngunamono hali enu ngwami, enu vavene munazale lyehi nakuwaha, munazale lyehi nacinyingi cosena, munahase nawa kulihuhumuna navakwenu.
Oloze ngunahambakana kumika nakusoneka mazu amwe kuli enu, nakumyanukisa ceka mwomwo likoji eli vananguhane kuli Kalunga,
mangana ngwenyi, ngupwenga ngumuka-kumuzacila Kulixitu Yesu kuli vaka-mafuci, nguzatenga milimo yamujimbu wamwaza waKalunga yaupilixitu, mangana kumuhana vaka-mafuci nge wana akacitavile kanawa hakucijilika kuli Xipilitu wajila.
Xikaho nguli nahakulisaxila muli Kulixitu Yesu muvyuma vyaKalunga.
Mwomwo kangwexi kuzamuka kuvuluka vyuma vyekako,  xinevi kaha nazate Kulixitu muli ami nakuneha vaka-mafuci kukwononoka, nakumazu nakuvilinga,
 mungolo javinjikizo navyuma vyakukomwesa, mungolo jaXipilitu wajila. Ngoco kufumisa kuYelusalema nakunyengumuka mbwe nakuIlulikume, ngunambulula lyehi mwosena mwaya mujimbu wamwaza waKulixitu.
Mwomwo vene ngunajiki mucima wami kukwambulula mujimbu wamwaza, kexi kuze vamuvuluka lyehi Kulixituko, mangana kucina nangutungila hacihela cambala.
Oloze nge muze vasoneka ngwavo,
Hoho nawa vanguhungikilile kakavulu, xikaho ngwahonene kwiza kuli enu.
Oloze makumbi ano, mwomwo kumafuci ano kangwamwene kwekako, kaha mwomwo myaka yoseneyi ngunafwilanga cikuma kwiza kuli enu,
xikaho hexoho nangukayila kuSepanya (mwomwo ngunafwelela ngwami, ngukamimone hakuya mujila yami, kaha ngwami, enu mukangukafweko kuya kuze, kaci nge hakavanga nangumona kusuuluka cacindende hakumimona).
Oloze makumbi ano ngwami, nguli nakuya kuYelusalema ngukavakafweko vaka-kujila.
Mwomwo vaka-Masetonya navaka-Akaya vanamono kuwaha kutuma wana wavo kuli vaka-kuhutwa vavaka-kujila vaze vali kuYelusalema.
Vanamono kuwaha vene, kaha vanapu vaka-mukuli wavo. Mwomwo kaci nge vanavalingisa lyehi vaka-mafuci eka kupwa vakwavo muvatambwila vyuma vyavo vyaxipilitu, kaha catela kuli vakivo nawa kuvakafwako navakivo nawa navyuma vyacisemwa cahamavu.
Xikaho, omu nangukatesamo milimo eyi yakuvahicika mihako eyi, numbanyi nguhicile okwo kuli enu nakuya kuSepanya.
Kaha ngunatacikiza ngwami, omu nangukeza kuli enu nangukeza mukuzala cakuwahisa caKulixitu.
Kaha jino, enu vandumbwami, ngunamilembelela hali Mwata wetu Yesu Kulixitu nahazangi yaXipilitu ngwami, mukahundanganenga nayami hamwe mukungulombela cenu kuli Kalunga,
mangana akanguyovole kuli vaka-kulikanga vaze vali kuYuleya, kaha mangana milimo yami yakuzacila vaka-Yelusalema vakayitavile kanawa kuli vaka-kujila.
Mangana ngukeze kuli enu nakuwahilila, nge mwaya mucima waKalunga, kaha ngukawane kunoka nayenu hamwe.
Kaha jino, Kalunga Mwenyakuunda atwamenga nayenu muvosena hamwe. Amene.
Ndumbwetu wapwevo Fwivi ngunamujimbula kuli enu, ikiye muka-kuvazacila vaka-liuka lyakuKenekeleya milimo,
ngwami, mukamwitavile muli Mwata nge omu mwatela kuli vakakujila, kaha mangana mukamukafweko mwexomwo mwakamisakila. Mwomwo naivene nawa apwa mukakukafwa vavavulu, nangukafwe nayami lyavene nawa.
Menekenu Pilixila naAkwila, vakivo vakwetu mutwazacila muli Kulixitu Yesu,
valyecele nakusaka kufwila hamwono wami. Kexi nge yami kaha ngunavasakwililako, oloze namauka avaka-mafuci ekosena nawa.
Kaha naliuka lyamuzuvo yavo nawa limenekenu. Menekenu mukwetu ngwazanga Epenetu, ikiye mbuto yaKulixitu yakulivanga yakuAja.
Menekenu Maliya, ikiye akilikicilenga cikuma hali enu.
Menekenu vausoko wami Andolonyiku naYunya, vakivo vapwile vakwetu mutwatwaminyinenga muufunge, vanafumakana muli vaposetolo, vakivo nawa valivangile muli Kulixitu ximbu ngwapwilengami kanda.
Menekenu Apilyatu, ikiye mukwetu ngwazanga muli Mwata.
Menekenu Uluvanu, ikiye mukwetu mutwazacila hamwe muli Kulixitu, namukwetu ngwazanga nawa Satake.
Menekenu Apele, ou valisa muli Kulixitu. Menekenu vaze vakuzuvo yaAlixitovulu.
Menekenu kausoko wami Helocone. Menekenu vaze vakuzuvo yaNalaxisu vali muli Mwata.
Menekenu Tulufwina naTulufwosa, veji kukilikitanga muli Mwata. Menekenu Pelese vazanga, ikiye akilikicilenga cikuma muli Mwata.
Menekenu Lufuse, ou vasakula muli Mwata, nanaye, ikiye mama.
Menekenu Asukulitu naFwelengone naHelemese naPatolova naHelemase navandumbwetu vaze vali navo hamwe.
Menekenu Fwilolongu naYulya naNeleu nandumbwenyi wapwevo naOlumupa navaka-kujila vosena vaze vali navo hamwe.
 Limenekenu navakwenu nakulisweswenya cajila. Vaka-mauka aKulixitu osena vanamimeneka.
Kaha jino, enu vandumbwami, ngunamilembelela cikuma ngwami, muvalamengovo veji kumihelanganyisanga nakuneha vimbunji mwakulisepasana nakunangula kana vaminangwilenu, kaha vafutukenu.
Mwomwo vatu vangoco kavamuzacila Mwata wetu Kulixitu muundungoko, kuvanga majimo avo kaha, kaha hakuhanjika mazu akukokweza vakwavo nawawa akuvalambisa veji kutangisanga cikuma micima yavava vazeneka makuli.
Mwomwo kwononoka cenu cinayi lyehi puho muli vatu vosena. Xikaho ngunawahilila hali enu, oloze ngunamizange ngwami, mupwenga muvaka-mangana kuvyuma vyamwenemwene, oloze muvakuhona mangana kuvyuma vyavipi.
Kaha hakuximbula cacindende numbanyi Kalunga Mwenyakuunda amucikile Satana muxi yamahinji enu. Likoji lyaMwata wetu Yesu Kulixitu litwamenga nayenu.
Mukwetu mutwazacila Cimoteu namimeneka, kaha navausoko wami Luxiu naYasone naSosepate nawa.
Ami Teleciu, ngunasoneka mukanda uno, ngunamimeneka muli Mwata.
 Ngayu namimeneka, ikiye muka-kunguzumbulami naliuka lyosena. Muka-kulama vyuma vyalimbo Elasatu namimeneka, nandumbwetu Kwalatu nawa.
Likoji lyaMwata wetu Yesu Kulixitu lipwenga nayenu muvosena. Amene.
 Kaha jino, Ou nahase kumizamisa nge kutesa namujimbu wami wamwaza nakwambulula kana cakwambulula Yesu Kulixitu, nge omu caya kusolola kana cakusolola mangana akuswekawa valaminenga mukuhola kulu kumyaka namyaka,
oloze jino analumbunuka, kaha muMazu-vasoneka avapolofweto vanawajimbula kuli vaka-mafuci osena nge omu lwaya luximbi lwaKalunga wahaya myaka yosena, cakuneha kwononoka cahakufwelela,
Ou apwa uka wenyi Kalunga wamangana, vamutohwesenga Ikiye muli Yesu Kulixitu nahaya myaka yosena! Amene.
