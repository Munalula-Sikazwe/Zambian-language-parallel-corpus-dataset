Hamwaka wamwangana Ndaliu wamucivali, hakakweji wamucitanu naumwe, halikumbi lyakakweji lyakulivanga, lizu lyaYehova lyejile muli kapolofweto Hangai kuli Zeluvavele mwanaXeyalacele, nguvulu yavaYuta, nakuli Yoxuwa mwanaYehozatake, ou kapilixitu wakulitulaho, ngwenyi,
Yehova wamayongomena nambe ngwenyi, Vatu ava veji kulyambanga ngwavo, Mwaka kanda uhete, ou mwaka wakutunga zuvo yaYehova.
Kaha lizu lyaYehova lyejile muli kapolofweto Hangai ngwenyi,
Unapu mwaka wakutwamenu mujizuvo jenu jakufwika namaliva tahi, ximbu yinatwame zuvo yino yamokomoko?
Xikaho Yehova wamayongomena nambe ngwenyi, Nyingililenu jino jijila jenu.
Munakuu jajivulu, munengisa ceka jajindende. Mweji kulyanga, oloze kamwekucileko. Mweji kunwanga, oloze kexi nganomu munasakeko. Munavwale, oloze kakwexi nou nevu songonyokoko. Kahou vanakambe eji kutambwilanga fweto mukangonga kali namiteta.
Yehova wamayongomena nambe ngwenyi, Nyingililenu jijila jenu.
Kandukenu kupili, mukanehe mitondo, mukatunge zuvo yino, kaha nangukayivwilanga kuwaha, nayikangutohwesanga. Mukiko mwanambe Yehova.
Mwatalijijilenga vyavivulu, kaha kumana, vyalingile kupwa vyavindende, kahomu mwavinehele kujizuvo jenu ngwavipepwile. Yehova wamayongomena ngwenyi, Mwomwo ika? Mwomwo hazuvo yami yinatwame yamokomoko ximbu namulahenu mutu himutu kuzuvo yenyi.
Xikaho mwilu munajiki, kamwexi nakuhana mumeko, mwomwo hali enu. Xikaho kumavu kunajiki, kawexi nakuhana vyakwimahoko.
Ngwasanyikile canga halifuci nahajipili nahakulya camanona nahawala wamihako yavinyo nahamaji nahavize vyakusoka mumavu nahali vatu nahavimuna nahakukilikita camavoko cosena.
Ngoco Zeluvavele mwanaXeyalacele naYoxuwa mwanaYehozatake, ou kapilixitu wakulitulaho, navatu vosena vaze vasalileho, vononokele mulizu lyaKalunga kavo Yehova, mumazu akapolofweto Hangai, nganomu vamutumine kuli Kalunga kavo Yehova, kaha vatu vevwile woma kumeso aYehova.
Ngoco muluwa waYehova Hangai avambulilile vatu mujimbu waYehova ngwenyi, Yehova ngwenyi, Ami nguli nenu hamwe.
Yehova akatwile Xipilitu yaZeluvavele mwanaXeyalacele, ou nguvulu yavaYuta, naxipilitu yaYoxuwa mwanaYehozatake, ou kapilixitu wakulitulaho, najixipilitu javatu vosena vaze vasalileho, kaha vejile, vazacile milimo kuzuvo yaKalunga kavo Yehova wamayongomena,
halikumbi lyakakweji lyakusokesa mumakumi avali naawana, hakakweji wamucitanu navavali, hamwaka wamwangana Ndaliu wamucivali.
Hakakweji wamucitanu navavali, halikumbi lyakakweji lyakusokesa mumakumi avali nalimwe, lizu lyaYehova lyejile muli kapolofweto Hangai ngwenyi,
Hanjika jino kuli Zeluvavele mwanaXeyalacele, ou nguvulu yavaYuta, nakuli Yoxuwa mwanaYehozatake, ou kapilixitu wakulitulaho, nakuli vatu ava vanasaleho ngwove,
Muli enu munasale iya amwene zuvo eyi naupahu wayo wakulivanga? Kaha jino munayimono muka? Kumeso enu yinapu nge cuma cauci nyi?
Oloze ove Zeluvavele, likolezeze jino. Mukiko mwanambe Yehova. Ngwenyi, Ove kapilixitu wakulitulaho Yoxuwa mwanaYehozatake, likolezeze. Enu vatu vamulifuci muvosena, likolezezenunga, muzatenga. Mukiko mwanambe Yehova. Mwomwo Ami nguli nenu hamwe, xikaho. Mukiko mwanambe Yehova wamayongomena.
Nguli nenu nge kutesa nalizu lize ngwalixikile nenu omu mwalovokele muEjipitu, omu atwaminenga Xipilitu yami muli enu. Kanda mwivwa womako.
Mwomwo Yehova wamayongomena nambe ngwenyi, Ceka nawa kamwe kaha, hanapu hahandende kaha, numba ngunyikise melu namavu, nakalungalwiji natunda yakuma.
Nangukanyikisa vaka-mafuci osena, kahovyo vanevwila cipepa kuli vaka-mafuci osena hinavikeza, kaha zuvo yino nangukayisulisa upahu. Mukiko mwanambe Yehova wamayongomena.
Palata yinapu yami, naulu nawa unapu wami. Mukiko mwanambe Yehova wamayongomena.
Upahu wazuvo yino wakukuminyina naukapwanga wauvulu kuhambakana uze wakulivanga. Mukiko mwanambe Yehova wamayongomena. Kaha muma muno nangukahanyinamo kuunda. Mukiko mwanambe Yehova wamayongomena.
Halikumbi lyakusokesa mumakumi avali naawana hakakweji wamucitanu navawana hamwaka waNdaliu wamucivali, lizu lyaYehova lyejile muli kapolofweto Hangai ngwenyi,
Yehova wamayongomena nambe ngwenyi, Vehulenu jino vapilixitu jiximbi ngwenu,
Kaci nge mutu nambate nyama yajila musanya yakuvwala cenyi, nge sanya yenyi nayikwata hambolo, cipwe hakulya cakuteleka lyehi, cipwe havinyo, cipwe hamaji, cipwe hakulya hikulya, nacijila tahi? Kaha vapilixitu vamukumbulwile ngwavo, Nduma.
Ngoco Hangai avehwile ngwenyi, Kaci nge ou napihi hali mufu mwakwata havyuma vyosenovyo, navipihya tahi? Kaha vapilixitu vamukumbulwile ngwavo, Navipihya.
Ngoco Hangai avakumbulwile ngwenyi, Mukiko muvanapu vatu ava, mukiko muvanapu vaka-lifuci eli kumeso ami. Mukiko mwanambe Yehova. Ngwenyi, Mukiko muvinapu vilinga vyamavoko avo vyosena, kahovyo veji kupandamisangako vinapihi.
Oloze jino nyingililenu kufumisa kulikumbi lyalelo nakutwala kunyima, ximbu kwapwilenga kanda vacihake lilolwa halilolwa mutembele yaYehova.
Kufumisa kumakumbi aze, mutu hakwiza kumulumba wavyesekelo makumi avali, kwapwile likumi kaha. Kaha mutu hakwiza mwakukwacila vinyo mangana aswitemo vyesekelo makumi atanu, mwapwile makumi avali kaha.
Ngwamivetelenga nakuzuza cajimbuto nakambutungulu navula yamalolwa mumilimo yamavoko enu yosena, oloze kamwalumukilile kuli Amiko. Mukiko mwanambe Yehova.
Acinyingililenu kufumisa kulikumbi lyalelo nakutwala kunyima, kufumisa kulikumbi lyakakweji wamucitanu navawana lyakusokesa mumakumi avali naawana, kufumisa kulikumbi eli vanale cihela catembele yaYehova, cinyingililenu.
Jimbuto jili lyehi muvisete numba? Camwenemwene mivinyo namikuyu namiloma namilive kanda vime. Nangumiwahisanga kufumisa kulikumbi lyalelo.
Lizu lyaYehova lyejile kamucivali kuli Hangai halikumbi lyakakweji uze lyakusokesa mumakumi avali naawana ngwenyi,
Mwambulile Zeluvavele, ou nguvulu yavaYuta, ngwove, Nangukanyikisa melu namavu.
Litanda lyamawangana nangukalikatumuna, ngolo jamawangana avaka-mafuci nangukajinongesa. Matemba nangukawakatumuna navaze vanatambukaho nawa. Kaha tuvalu nawa navaze vanatambukaho navakasuluka, mutu himutu kupoko yandumbwenyi yamukwale.
Yehova wamayongomena ngwenyi, Halikumbi lize nangukakwitavilove ngamba yami Zeluvavele mwaÂ­ naXeyalacele. Mukiko mwanambe Yehova. Ngwenyi, Kaha nangukakulingisa kupwa nge ukazekeso kakatacikijilo, mwomwo ngunakusakula, xikaho. Mukiko mwanambe Yehova wamayongomena.
