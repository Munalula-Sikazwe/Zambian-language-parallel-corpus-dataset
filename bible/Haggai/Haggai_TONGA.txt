Mumwaka wabili wakulela kwamwami Daliyasi mubuzuba butaanzi bwamwezi wacisambomwe, majwi aa Mwami Leza akasika kwiindila muli Hagayi musinsimi kuti aambile Zelubabeli mwanaa Syeyalitiyeli mweendelezi waku Juda a Josyuwa mwanaa Jehozadaki mupaizi mupati kuti, 
“Mboobu mbwaamba Mwami Leza Singuzuzyoonse ulati, bantu aaba baamba kuti, ‘Ciindi tacinasika cakuyakulula ŋanda ya Mwami Leza pe.’” 
Majwi aa Mwami Leza akasika kwiindila muli Hagayi musinsimi akuti, 
“Sena ncibotu kuti nywebo kamukkede mumaanda aavumbidwe kabotu kakuli ŋanda ya Leza eeyi ilimwaidwe?”
Lino mboobu mbwaamba Mwami Leza Singuzuzyoonse, “Amuyeeye kabotu anzila zyanu. 
Mwakasyanga kunji, pele nzimwatebula nzice buyo. Kulya mulalya, pele tamukkuti. Kunywa mulanywa pele nyota tiimani. Kusama mulasama pele tamukasaalilwi. Mulavola mali pele mwaabikka munkomo zidonkokede.”
Mboobu mbwaamba Mwami Leza Singuzuzyoonse, “Amuyeeye kabotu nzila zyanu. 
Kamuya muzilundu mukalete ziyako muzooyake ŋanda, kuti nzoobotelwe mulinjiyo nzoolemekwe. Mbwaamba Mwami Leza. 
Mwakali kulangila kunji, pele ono mubone mwakajana buyo kuce. Ooto ntumwakaleta kumaanda ndakatumwayaula. Ino kayi? Mbwaamba Mwami Leza Singuzuzyoonse. Nkaambo kaŋanda yangu iicimwaidwe kakuli umwi aumwi wanu ugamide kugulunganina buyo zyaŋanda yakwe mwini. 
Nkankakaako ncomutakwe mume kuzwa kujulu, aalo ansi, ngwa, taakwe zyakulya. 
Ndakacitya kuti kube cilanga musokwe amuzilundu. Mumyuunda yamaila ayamisaansa mipya, yamisaansa yeengwa mafuta, ali coonse cimena munyika, bantu banyama aali zyoonse eezyo nzyomucita.”
Mpawo Zelubabeli mwanaa Syeyalitiyeli, Josyuwa mwanaa Jehozadaki mupaizi mupati, abantu bakasyeede boonse, bakaswiilila jwi lya Mwami Leza amulumbe wa Hagayi musinsimi, nkaambo kakuti Mwami Leza wabo wakamutuma. Bantu bakayoowa Mwami Leza.
Mpoonya Hagayi mutumwa wa Mwami Leza wakaambila bantu mulumbe ooyo wakazwa ku Mwami Leza wakuti, “Ndinooli aandinywe,” mbwaamba Mwami Leza. 
Mbombuboobo Mwami Leza mbwaakasungwaazya moyo wa Zelubabeli mwanaa Syeyalitiyeli mweendelezi waku Juda amoyo wa Josyuwa mwanaa Jehozadaki mupaizi mupati, amyoyo yabantu boonse bakasyeede. Bakaboola kuzootalika kubeleka milimo yaŋanda ya Mwami Leza wabo Singuzuzyoonse. 
Bakatalika mulimo ooyu mubuzuba bwamakumi obilo aane bwamwezi wacisambomwe mumwaka wabili wakulela kwamwami Daliyasi.
Lino mubuzuba bwamakumi obilo abumwi bwamwezi waciloba, majwi aa Mwami Leza akasika, kwiindila muli Hagayi musinsimi akuti, 
“Ambila Zelubabeli mwanaa Syeyalitiyeli, mweendelezi waku Juda, a Josyuwa mwanaa Jehozadaki mupaizi mupati, abantu aabo basyeede. 
Ubabuzye kuti, ‘Nguni aawa uuciliwo wakabwene ŋanda eeyi mubulemu bwayo bwakasaanguna? Ino ono iboneka buti? Sena tailangiki mbuli cintu buyo?’” 
Mwami Leza ulati, “Pele lino kozyandamana Zelubabeli, kozyandamana Josyuwa omwanaa Jehozadaki mupaizi mupati. Amuzyandamane nywebo nobantu boonse bamucisi amubeleke, nkaambo ndili aandinywe, mbwaamba Mwami Leza Singuzuzyoonse. 
Eeci ncitwakapangana andinywe ciindi nimwakazwa mu Ijipiti. Muuya wangu ulikkede akati kanu. Mutayoowi pe.”
Mboobu mbwaamba Mwami Leza Singuzuzyoonse ulati, “Mukaindi kasyoonto buyo ndazungaanya julu, nyika, lwizi ansi njumu. 
Ndazungaanya zisi zyoonse, kuti ooyo ngobayandisya akaboole, eelyo njoozuzya ŋanda eeyi abulemu. Mbwaamba Mwami Leza Singuzuzyoonse. 
Nsiliva njiyangu, angolida njiyangu. Mbwaamba Mwami Leza Singuzuzyoonse. 
Bulemu bwaŋanda eeyi buyooinda bulemu bwaŋanda yakusaanguna. Mbwaamba Mwami Leza Singuzuzyoonse. Alimwi kubusena buno njoopa luumuno, mbwaamba Mwami Leza Singuzuzyoonse.”
Mubuzuba bwamakumi obilo aane bwamwezi wafuka, mumwaka wabili wakulela kwa Daliyasi, majwi aa Mwami Leza akasika kuli Hagayi akuti, 
Mboobu mbwaamba Mwami Leza Singuzuzyoonse, “Buzya bapaizi naa mulawo waamba nzi. 
Uti, atwaambe kuti naa muntu wabweza nyama yasalazigwa akwiiputaila mucisani cakwe, nkabela cibbudu eeco caguma cinkwa, nuuba musinza, waini, mafuta nociba cilyo cimwi buyo, sena nyama eeyo icinoosalede mumulawo?” Bapaizi bakaingula kuti, “Peepe.”
Mpawo Hagayi wakabuzya wakati, “Kuti naa muntu uusofweede akaambo kakuguma mutumba wazooguma cimwi cazintu eezi, sena inga acalo casofwaala?”
Mpoonya Hagayi wakati, “Mbocibede akubantu aaba acisi eeci kulindime. Mbwaamba Mwami Leza. Cili coonse ncobacita ancobatuula cilisofweede.”
“Amuyeeyesye kapati akaambo kaceeci kuzwa sunu, amutelaike mbuli zintu mbuzyakabede kamutana talika kuyaka ŋanda ya Mwami Leza. 
Ciindi muntu naakali kulangila kuti ulajana zisuwo zili makumi obilo, walo wakali kujana buyo zili kkumi. Ciindi muntu naakali kuyanda kuteka mpali zili makumi osanwe kuzwa mutalo lyawaini wakali kujana buyo zili makumi obilo. 
Ndakanyonyoona milimo yanu kwiindila mukukokonyeka zisyango zyanu kuzilobya akuziwisizya civulamabwe. Pele nikuba boobo tiimwakajokela kulindime, mbwaamba Mwami Leza. 
Kuzwa sunu, buno buzuba bwamakumi obilo aane bwamwezi wafuka, mubuyeeyesye buzuba oobu akaambo kantalisyo zyaŋanda ya Mwami Leza yakatalikwa. Amubuyeeyesye. 
Sena kucili maila aacisyeede mubutala? Kusikila sunu, misaansa mikuyu, mipomegilaneti, amaoliva tazizyali. Pele kuzwa sunu ndamuleleka.”
Majwi aa Mwami Leza akasika kuli Hagayi lwabili mubuzuba bwamakumi obilo aane bwamwezi akuti, 
“Ambila Zelubabeli mweendelezi waku Juda kuti njoozungaa nya julu anyika. 
Ndiloola bami akumwaya malelo aabazwamasi. Ndatyoloola nkalaki abaabo bazyeenzya, mabbiza aabo abaabo baatanta balamana, banooyasana amapanga mulicabo.”
Mwami Leza Singuzuzyoonse ulati, “Mubuzuba oobu, nzookubweza yebo Zelubabeli mwanaa Syeyalitiyeli omubelesi wangu. Mbwaamba Mwami Leza. Njookucita kuti ukalele muzina lyangu, kayi ndime ndakusala. Mbwaamba Mwami Leza Singuzuzyoonse.”
