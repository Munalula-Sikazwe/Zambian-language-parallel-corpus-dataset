Hamwaka wamwanta Dariyusa wamuchiyedi, hakakweji kamuchitanu nakamu, hefuku dakakweji dakusambila, izu daYehova denjili kudi kaprofwetu Hagayi, dishika nikudi nyuuli wawaYuda Zerubabeli, mwana kaSheyaleteli, nikudi kapristu muneni Yoshuwa, mwana kaYehozadaki,
nindi, Tiyenu mwanahoshiyi Yehova Wamazaza, nindi, Antu awa nawu, Mwaka wakutuŋa itala daYehova kanda wushiki.
Henohu izu daYehova hidikwinza kudi kaprofwetu Hagayi,
nindi, Iwu komana himwaka wenwenu aweni, himwaka wakushakamaŋa enu mumatalenu akusha mapulaŋa mukachi, iku italidi saŋa dashakamina kwanyilumba hohu?
Dichi dinu Yehova Wamazaza nindi, Toŋojokenu chachiwahi yuma yimwelaŋa.
Kudima munadimi yayivulu, muneŋiji yantesha;
Dichi Yehova Wamazaza nindi, Toŋojokenu chachiwahi yuma yimwelaŋa.
Yenu mwakakanduki hamapidi, mwakaleti nyitondu, mwakatuŋi itala, nakaditiyi kuwaha, ami nakekali walema. Dimu mwanahoshiyi Yehova.
Mwadiŋi nakutalila yayivulu, aka, kwenjili yantesha; chimwayishikijili mwitala, nayipekumwini kwami. Yehova Wamazaza nindi, Muloŋanyi? Muloŋa wowu wetala dami dinashakami kwanyilumba hohu, enu himukuditemukila iwu kwitala dindi yomweni, iwu kwitala dindi yomweni.
Dihu hanafumi iwulu denu kubula kuleta wuumi, niiseki kubula kusoŋa yakudya yadu.
Natambikili chaaŋa chinzi mwituŋa, nikumapidi, nikutidiku, nikuvinyu, nikumanji, nikuyuma yasoŋaŋa heseki, nikudi antu, nikudi ayimuna, nikunyidimu yejima yakabakana antu yamakasa.
Henohu aZerubabeli mwana kaSheyaleteli, nakapristu muneni Yoshuwa mwana kaYehozadaki hamu nawantu ejima asheluku, ovwahilili izu daYehova Nzambi yawu, nimazu akaprofwetu Hagayi, mwomwamutemesheleluwu kudi Yehova Nzambi yawu; antu atiyili woma kumesu aYehova.
Ntemesha yaYehova Hagayi wahosheli mwomwizu daYehova damutemesheluwu kuhosha kudi antu, nindi, Yehova nindi, Ami nidi nanenu.
Yehova hakusaŋumuna spiritu yanyuuli wawaYuda Zerubabeli mwana kaSheyaleteli, nispiritu yakapristu muneni Yoshuwa mwana kaYehozadaki, nispiritu yawantu ejima asheluku; hiyakwinza nakukoŋa nyidimu mwitala daYehova Wamazaza, Nzambi yawu,
hefuku damakumi ayedi nakawana (24), mukakweji kamuchitanu nakamu, mumwaka wamwanta Dariyusa wamuchiyedi.
Mukakweji kamuchitanu nachiyedi, mwifuku damakumi ayedi nakamu (21). izu daYehova denjili kudi kaprofwetu Hagayi,
nindi, Ihulaku dinu nyuuli wawaYuda Zerubabeli mwana kaSheyaleteli, nakapristu muneni Yoshuwa mwana kaYehozadaki, nawantu anashaluku neyi,
Hadenu anyi amweni italidi nalubanji lwakulema kwadu lwakusambila? Katataka munadimoni ŋahi? Kumesu enu hidinekali chuma chamukunkulwayuku?
Yehova nindi, Hela chochu, eyi Zerubabeli, dikwatishi; nineyi kapristu muneni Yoshuwa mwana kaYehozadaki, ninenu antu amwituŋa ejima; Yehova nindi, Dikwatishenu mukoŋi. Muloŋa Yehova Wamazaza nindi, Ami nidi nanenu.
Mwomwizu dinatiyaŋeni nanenu himwafumini muEjipitu, niSpiritu wami hakushakamaŋa mukachi kenu. Bayi mutiya womaku.
Muloŋa Yehova Wamazaza nahoshi nindi, Cheŋi nawa, kunashali mpinji yantesha nakakankisha mawulu namaseki, nikaluŋalwiji, niiseki dawuma.
Yehova Wamazaza nindi, Nakakankisha ninyunza yejima, niyuma yatiyaŋa nyunza yejima kuwaha yakenza, nakenzesha italidi nalubanji lwakulema.
Yehova Wamazaza nindi, Mwenisiliva, yami; mweniwuru, yami.
Yehova Wamazaza nindi, Lubanji lwakulema lwakukuminina lwetalidi lwakabadika lwakusambila. Yehova Wamazaza nindi, Muchipela chinu nakenkamu kuwunda.
Hefuku damakumi ayedi nakawana (24), dakakweji kamuchitanu nachiwana, mumwaka waDariyusa wamuchiyedi, izu daYehova denjili kudi kaprofwetu Hagayi,
nindi, Yehova Wamazaza nindi, Ihulaku dinu atupristu mwaya nshimbi,
neyi, Neyi muntu wukusendela mbiji yajila kwihina danavwaliyi, akunka nehina dindi hela mankendi, hela mafu, hela vinyu, hela manji, hela yakudya hiyakudya, yikubalumuka yajila, tahindi? Kuchinka atupristu nawu, Nehi.
Hagayi hakuyila cheŋi nindi, Neyi muntu wadijilola dehi namufu akunka kuchuma chimu chayena yumiyi, chakekala chajilola, tahindi? Kuchinka atupristu nawu, Chakekala chajilola.
Hagayi hakwakula nindi, Yehova nindi, Dichi chaduwu antu awa, dichi wudi munziwu kumesu ami; dichi yidi ninyidimu yamakasawu yejima; niyuma yakulambulawu kwenoku yajilola.
Ichi dinu mwani, toŋojokenu chachiwahi, kufumisha kwifuku idi nakutwala kumbidi, kufumisha hadiŋi kanda anaŋiki ilola dimu helola dikwawu muTembeli yaYehova,
mwejimomu, muntu chakwinzayi kumulumba watidiku yamahebi makumi ayedi (20), kuwana hikudi ikumi hohu; muntu chakwinzayi kumungomu wavinyu nindi atehuni nswaha makumi atanu (50), kuwana hikudi makumi ayedi (20) hohu.
Nayibabesheli nakuumisha yakudya, nambuwa, ninvula yamalola, munyidimu yamakasenu yejima; hela chochu, himwafuntili kudamuku. Dimu mwanahoshiyi Yehova.
Toŋojokenu mwani chachiwahi, kufumisha kwifuku idi nakutwala kumbidi, kufumisha kwifuku damakumi ayedi nakawana (24), dakakweji kamuchitanu nachiwana, kufumisha kwifuku daaliluwu chikuku chaTembeli yaYehova, chitoŋojokenu chachiwahi.
Munashali mbutu munkalaŋa, tahindi? Mwalala, ninyivinyu, niyikuyu, ninyibula, ninyiolive kanda yisoŋuku; kufumisha kwifuku idi nakayikiswilaŋa nkisu hohu.
Izu daYehova denjili kamuchiyedi kudi Hagayi, mwifuku dakakweji damakumi ayedi nakawana (24),
nindi, Hoshaku nanyuuli wawaYuda Zerubabeli, neyi,
Nakahinuna itanda damawanta, nakakisaŋana ŋovu jamawanta anyunza;
Yehova Wamazaza nindi, Eyi kambuŋami Zerubabeli mwana kaSheyaleteli nakakutambula hefuku odu; Yehova nindi, Nakakubalumuna kwikala neyi kazeya kakusha chinjikijilu, muloŋa ami nakutondi dehi. Dimu mwanahoshiyi Yehova Wamazaza.
