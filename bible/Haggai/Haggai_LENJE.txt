Mumwaaka wabili wa bwaami bwakwe Dalyasi mwaami wa bene Pesha, bushiku butaanshi mumweenshi wasanu awomwi, Mwaami Lesa wakaamba kwiinda muli ndime neAgayi kuli Selubabelo mwanaakwe Sheyalutyelo uyo wakalinga mweendeleshi wa cishi ca Juda alimwi akuli Joshuwa mwanaakwe Jeosadaki, mupailishi munene.
Mwaami Lesa Shinkusu shoonse wakaamba ayi, “Bantu aba batokwaamba ayi, ‘Ciindi cino tacishi ciindi cakuyakulula Ŋanda yakwe Lesa.’ ” 
Lyalo Mwaami Lesa wakaamba maswi aya kubantu kwiinda muli ndime neAgayi ayi, 
“Mwebo nobantu bangu, inga kamwikala buyani mumaandaanu ngomwakayaka kabotu, sombi Ŋanda yangu keelibo matongo? 
“Sa tamutoobona shitoocitika kuli ndimwe? 
Mwakalima shili anga ngamaila shiinji, sombi mwakatebulamobo shiniini. Mulicite shakulya, sombi tashikwani ayi mukute. Mulicite waini, sombi nyotwa taimaani. Mulicite shakufwala, sombi teshi shiinji cakumukasaasha. Muntu uyo usebensa taafoli amaali akwana kulyaamo.
“Sa inga tamuboni shintu ishi mboshitoocitika kuli ndimwe? 
Ono bulya kamuyabo mutulundu mukutimbula mapulanga akwisa mukutalika kuyakulula Ŋanda yangu. Lyalo ndaakukondwa muli njiyo akulemekwa bweenka mboonjelete. Nebo neMwaami Lesa ndaamba.
“Mwakayeeya ayi twatebula shakulya shiinji, sombi mwakatebula shiniini. Ndimwakaleta shakulya isho kumishaanu, nebo ndakashitola amuuwo. Ino ndakacitilanshi boobo? Ici cakacitika mukwiinga Ŋanda yangu icili matongo, sombi mwebo noonse mutooyuwaanabo kumilimo ya pamaandaanu. 
Nceececo liculu talitoolosha mfula abwalo bulongo tabutoomupa shakulya. 
Ndaleeta cilanga pacishi canu, mutulundu, mumyuunda ya shili anga ngamaila, mumyuunda ya minyansa, mumyuunda ya shisamu sha maolifi, pasheesho shoonse shimena mubulongo, pabantu abanyama boonse alimwi apashintu shoonse nshemulima.”
Kuswawaawo Selubabelo mwanaakwe Sheyalutyelo, Joshuwa mwanaakwe Jeosadaki mupailishi munene abantu bamwi bakacaalaawo, boonse bakasumina kukonkela mulawo wa Mwaami Lesa, Lesa wabo. Bantu abo bakalinga kuloonda akunyumfwila maswi angu neAgayi mukwiinga Mwaami Lesa, Lesa wabo ngowakantuma. 
Lyalo nebo neAgayi ndakapa maswi a Mwaami Lesa kubantu ayi, “Ndaakunooli amwebo, uko nkokushomesha kwangu.” 
Ono Mwaami Lesa wakasonkomona muuya wakwe Selubabelo mwanaakwe Sheyalutyelo, mweendeleshi wa cishi ca Juda, muuya wakwe Joshuwa mwanaakwe Jeosadaki, mupailishi munene, amuuya wa bantu abo bakalinga bacaalaawo. Aboobo bakatalika kuyakulula Ŋanda ya Mwaami Lesa Shinkusu shoonse, Lesa wabo. 
Bakatalika kuyakulula pabushiku bwamakumi obilo anshiiku shone mumweenshi wasanu awomwi mumwaaka wabili wa bwaami bwakwe Dalyasi.
Pabushiku bwamakumi obilo abomwi bwa mweenshi wasanu ayobilo wa mwaaka weenka uyo, Mwaami Lesa wakaamba kwiinda muli ndime neAgayi. Wakandwiita ayi, 
“Aambila Selubabelo mwanaakwe Sheyalutyelo, mweendeleshi wa cishi ca Juda, Joshuwa mwanaakwe Jeosadaki, mupailishi munene, alimwi abantu abo bakalinga bacaalaawo. Ubeepushe ayi, 
‘Ngani wacaala pakati kanu uyo wakabona bulemu bwa Ŋanda yakwe Lesa mbobwakalinga kalekale? Ino sunu itooboneka buyani? Sa teetooboneka anga taaku mboibete? 
Sombi yuma webo Selubabelo. Yuma awebo Joshuwa mwanaakwe Jeosadaki, mupailishi munene. Amuyume amwebo nobantu nobene cishi. Amusebense noonse ceebo nebo ndi amwebo. 
Mutaloondi mukwiinga Mushimu wangu uli andimwe bweenka mbondakamushomesha ndindakamukusha mucishi ca Ijipiti. Nebo neMwaami Lesa Shinkusu shoonse ndaamba.’
“Ono nebo neMwaami Lesa Shinkusu shoonse ndaamba ayi, ‘Paakwiinda ciindi ciniinibo ndaakutenkaanya liculu acishi ca panshi, lweenge anshi iyumu nta. 
Ndaakutenkaanya mishobo yoonse abuboni bwa njiyo bulaakuletwa kuno. Lyalo ndaakususha Ŋanda yangu abulemu. 
Silifa woonse ngwaangu agolodi woonse ngwaangu. 
Bulemu bwa Ŋanda yangu iyi bulaakwiinda bulemu bwa Ŋanda itaanshi. Lyalo mumusena uyu ndaakupa bantu bangu luumuno. Nebo neMwaami Lesa Shinkusu shoonse ndaamba.’ ”
Pabushiku bwamakumi obilo abone mumweenshi wasanu ayone mumwaaka wabili wa bwaami bwakwe Dalyasi, Mwaami Lesa Shinkusu shoonse wakaamba alimwi kuli ndime neAgayi. 
Wakaamba ayi, “Ipusha bapailishi na mulawo ulaamba ayinshi? 
Aŋambe ayi umwi wabwesa nyama isalalite yakabengwa kuswa pacipaililo akwiiyumuna mumungaanjo wakwe. Ino na mungaanjo wakwe wakumya shinkwa uli woonse, shilyo shakatelekwa kale, waini, mafuta a olifi nabi shakulya shimwi shili shoonse, sa inga nyama iyo yalengesha shakulya isho kuba shisalalite?”
Mpeeke anebo neAgayi ndakeepusha ayi, “Aŋambe ayi musankwa taasalalite mukwiinga wacata mutuntu. Ino na wacata shakulya isho, sa inga shaba shitasalalite?”
Lyalo nebo neAgayi ndakaamba ayi, “Mwaami Lesa waamba ayi mbocibete kubantu ba mishobo iyi. Shintu shoonse nshebacita ashintu shoonse nshebabenga kuli ndime pacipaililo tashisalaliteewo.”
Mwaami Lesa wakaamba ayi, “Sa tamubwene shintu mboshacitika kuli ndimwe? Kamutana kutalika kuyakulula Ŋanda yangu, 
na umwi waya kumulwi wa shili anga ngamaila kaayeeya kucanaako makilogilamu ali 200, wakalinga kucanaakobo makilogilamu ali 100. Na umwi waya mukutekula waini kaayeeya kucanaako malita ali 100, wakalinga kucanaakobo malita ali 40. 
Ndakanyonyoola milimo yanu ndindakayumya shishango shanu mukutuma muuwo uyoosha amfuula ya mabwe, sombi mwebo tamukwe kusanduka kuswa kushibiibi shanu. 
Sunu bulya mbushiku bwamakumi obilo anshiiku shone mumweenshi wasanu ayone. Bushiku buno lwiimbi lwa Ŋanda yangu lwamana kuyakululwa. Ono amulindile mubone ceshi cicitike kuswa ciindi cino. 
Nakubi kwaamba ayi taaku shili anga ngamaila shacaalaako alimwi minyansa, nkuyu, mapomegilaneti amaolifi isho shitana kucata, kuswa kubushiku bwa sunu, nebo ndanoomupa coolwe.”
Pabushiku bweenka ubo bwamakumi obilo anshiiku shone bwa mweenshi, Mwaami Lesa wakaamba alimwi kuli ndime neAgayi ayi, 
“Lwiita Selubabelo mwaami wa bene Juda kwaamba ayi ndaakutenkaanya liculu acishi ca panshi. 
Ndaakunyonyoola bamaami amalelo a bakunsengwe akumanisha nkusu sha ngawo. Ndaakusandamuna shikoci shabo abaabo beshikusheensha. Maaki abo alaakumana kufwa abalo abeshikwaatanta balaakucayana beene abeene.”
“Pabushiku ubo, ndaakukubwesa webo Selubabelo mwanaakwe Sheyalutyelo omusebenshi wangu. Ndaakukubika ayi ukanoolela muliina lyangu ceebo nebo ndime ndakusala. Nebo neMwaami Lesa Shinkusu shoonse ndaamba.”
