 Pa bushiku ubwakutampa umweshi uwalenga mutanda, mu mwaka walengele ibili apo Dariusi abelele imfumu nkalamba iya calo ca Pesia, elyo ishiwi lyakwa Yawe lyaishile kuli kasesema Hagai. Ili ishiwi lyali lyakuya eba umulashi wa calo uwaleitwa Serubabeli mwana Shealitieli, no kuya ebako shimapepo mukalamba Yoshua mwana Yehosadaki.
Ifi efyasosa Yawe umwine wa fita aletila ati, “Aba bantu balesosa ukuti inshita tailafika iyakukuulilapo iŋanda yandi.”
Elyo ishiwi lyakwa Yawe lyaishile kuli kasesema Hagai aliti, 
“Bushe ino ni nshita iyakuti imwe muleikala mu mayanda ayakuulwa ubusaka, mwakupako ne mbao ku fibumba ilintu ine iŋanda yandi ilifye icitantala?”
Eico kanshi Yawe umwine wa fita asosa ati, “Ala muletontonkanya bwino pa micitile yenu. 
Mutila mwatanda imbuto ishingi elyo mwalobololamofye tunono. Mulakwata icakulya nomba tacifikapo icakuti muleikuta. Mulakwata umwangashi uwakunwa nomba taufikapo ukupwisha icilaka. Mulafwala ifyakufwala nomba tafifikapo icakuti filemukafya imibili. Kabili uubombela amalipilo, ifyo alipilwa afibika mwitumba ilyatulika.”
Ifi efyo Yawe umwine wa fita alesosa aleti, “Muletontonkanyapo bwino pa micitile yenu. 
Aleni kanshi nomba imeni, kabiyeni ku mpili muye fwayako ifimuti. Nkuulileni cipya cipya iŋanda yandi, na ine emo nkalasansamukila no kuilangamo ifyo ine nacindama ne Yawe. 
Imwe mwalesubila ukulalobolola ifisabo ifingi, nomba mwalemonamofye utunono. Kabili ilyo mwaleleta utusabo ku mushi, ine naletululula. Mulandu nshi nalecitila ifyo? Mulandu wakuti iŋanda yandi ne Yawe umwine wa fita yabafye icitantala, pa nshita imwe bonse umo umo mulepekapeka pakukuula cila muntu iŋanda yakwe. 
E mulandu wine imyulu ileseshe imfula ukuloka, no mushili nao wakaana ukumesha ifyakulya. 
Nine naleta icilala pa calo, na pa tupili na mu mabala ya ŋanu, na mu mabala ya myangashi, na mu mabala ya miolifa, na ponsefye apalimwa ifisabo. Na bantu bene nine nabaletela icilala, kumo kwine ne fitekwa na pali fyonse ifyo mufwaya ukubomba.”
Serubabeli mwana Shealitieli, na shimapepo mukalamba Yoshua mwana Yehosadaki, na bantu bonse abashelepo, epakumfwa no kubeela ishiwi lyakwa Yawe Lesa na mashiwi yakwa kasesema Hagai inkombe yakwa Yawe Lesa wabo. Na bantu epakukwatila Yawe akatiina.
Elyo Hagai inkombe yakwa Yawe aeba abantu amashiwi yakwa Yawe ayakutila, “Ine ne Yawe nakulaba nenu, efyasosa Yawe.” 
Yawe epakwimya umutima wakwa Serubabeli mwana Shealitieli, umulashi wa calo ca Yuda, no mutima wakwa Yoshua shimapepo mukalamba mwana Yehosadaki, ne mitima ya bantu bonse abashelepo. Epakutampa ukubomba umulimo wakukuula iŋanda yakwa Yawe umwine wa fita, Lesa wabo. 
Bautampile pa bushiku bwalengele amakumi yabili na shine (24), mu mweshi walenga mutanda, mu mwaka walenga ibili apo Dariusi abelele imfumu nkalamba iya calo ca Pesia.
Pa bushiku bwalengele amakumi yabili na bumo (21), mu mweshi walenga cine lubali muli uyo wine mwaka, ishiwi lyakwa Yawe lyaishile kuli kasesema Hagai aliti. 
“Eba Serubabeli mwana Shealitieli, umulashi wa calo ca Yuda, na shimapepo mukalamba Yoshua mwana Yehosadaki, na bantu abashalapo bonse ukuti ine ne Yawe ndetila nati, 
‘Bushe apo muli, pacilipo bamo abaleibukisha ifyo iŋanda yandi iyakale yacindeme? Bushe iyi ŋanda mulekuula, imwe muleimona shani? Bushe mu menso yenu, tailemoneka nge yafyefye? 
Lelo kwena iwe Serubabeli kosa, efyo nasosa ne Yawe. Shipa nobe we shimapepo mukalamba Yoshua, mwana Yehosadaki, koseni na imwe mwe bantu bonse ba cino calo, efyo nasosa ne Yawe. Akubombeni umulimo, pantu ine ne Yawe umwine wa fita ndi nenu. 
Ilyo mwafumine mu calo ca Egupto, ine nalimulaile ukuti nkalaba nenu pe. Umupashi wandi waba mukati kenu, kanshi imwe mwilatiina iyoo.’”
 Efyasosa Yawe umwine wa fita ati, “Tapakapite na nshita, ninshi natensha nakabili umulu ne sonde, na bemba no mulundu wine. 
Ninshi ine napukanya na bantu ba mishobo yonse ne fisuma fyabo fyonse fikesa kuno nkese isusha ne ŋanda iyo ine ifyuma pa. Nine ne Yawe umwine wa fita nalanda. 
Silifa yandi na golide wine wandi. Nine ne Yawe umwine wa fita nalanda. 
Iyi ŋanda yandi iyipya ikacindama ukucila iyakale. Emo ine nkalapeela abantu bandi ishuko no mutende. Nine ne Yawe umwine wa fita nalanda.”
Pa bushiku bwalenga amakumi yabili na shine (24), mu mweshi walenga pabula, mu mwaka walengele ibili apo Dariusi abelele imfumu nkalamba iya calo ca Pesia, ishiwi lyakwa Yawe lyaishile kuli kasesema Hagai. 
Ifi efyasosa Yawe umwine wa fita ati, “Kepushe bashimapepo, bushe ifunde liletila shani? 
Umuntu umo nga abuulapo umupusa wa nama pa nama iyamushilo iyo batuulile ilambo, elyo aukakila mu nsalu yakwe, no kusenda asenda. Elyo ilya nsalu nga yakumya ku mukate, ku fyaipikwa, nangu ku mwangashi, ku mafuta ya miolifa, atemwa ku cakulya cimbi conse, bushe ico cakulya kuti naco cine caba icamushilo?”
 Elyo Hagai abepusha ati, “Nga nomba umuntu umo nga nakowela pa mulandu wakukumya icitumbi ca muntu, elyo uyo muntu akumya kuli ifyo fyakulya, bushe ninshi nafyo fine fyakowela?”
Elyo Hagai abeba ati, “Yawe alesosa ukuti na bantu ba uno mushobo efyo nabo bene baba, efyo fyaba ne fintu fine ifyo bacita, ne fintu fine ifyo batuula pa bulambo, ala nafyo fine fintu fyakowela.
“Ala muletontonkanyapo bwino pa fintu ukufuma lelo no kuya kuntanshi. Tontonkanyeni ilyo mushilatampa kukuula Itempele lyandi, cali shani? 
Umuntu nga aya pa mwina wa ŋanu uwa fipimo amakumi yabili (20), alesangapofye ifipimo ikumi limo. No waisa ku cakukaminamo umwangashi ukuti atapulemo ifipimo amakumi yasano (50), kutapulamofye amakumi yabili (20) epela. 
Ala nine Yawe nalemonawila fyonse ifyo mwaleesha ukulima, nine naletuma no mutonshi uwalelenga ukuti filefufuma, ne mfula yacitalawe iya mabwe iyalefisantaula, nomba nalyo line imwe tamwalelapila no kubwelela kuli ine nakalya. Efyasosa Yawe. 
Nomba pali buno bushiku bwalenga amakumi yabili na shine (24), muli uno mweshi walenga pabula apo mwapwila ukukuula umufula we Tempele lyandi ne Yawe, muletontonkanyapo bwino pa fintu ifilemucitikila. 
Tamuli iŋanu ishishele mu matala yenu, imyangashi tailatwala, pamo pene ne mikunyu, ne miteke, ne miolifa. Nomba ukufuma pali lelo ine nakulamupaala,”
Pali ubo bwine bushiku bwalengele amakumi yabili na shine (24), muli uyo wine mweshi, ishiwi lyakwa Yawe lyaishile kuli Hagai nakabili aliti, 
“Kebe Serubabeli umulashi wa calo ca Yuda, ukuti ine nalaswa ntenshe umulu ne sonde. 
Ndewisha ifipuna fya shamfumu no konaula amaka ya shamfumu sha benafyalo. Nkapenuna amaceleta na bantu bene abendelapo, bakabalwe bakafwa, na bantu abendelapo bakalaipayana abene. 
Pali ubo bushiku, ine ne Yawe umwine wa fita nkakubuula iwe Serubabeli we mubomfi wandi, we mwana mwaume wakwa Shealitieli. Ala niwefye ine ne Yawe nsalile kabili ndi nokukucita kwati ni nindaminwe yandi iya cikatilo. Nine ne Yawe umwine wa fita nalanda.”
