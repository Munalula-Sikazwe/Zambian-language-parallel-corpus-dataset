  Ka silimo sa bubeli Dariusi ha n'a li mulena yo muhulu wa Peresia, ka lizazi la pili la kweli ya busilela, Muñ'a Bupilo a bulela ka mupolofita Hagai, ku zibisa mubusisi wa naha ya Juda Zerubabele mwan'a Shealitiele, ni muprisita yo muhulu Joshua mwan'a Jozadaki.
Muñ'a Bupilo ya Maata Kaufela a li ku Hagai, “Batu ba, ba li, ‘Ye ha si yona nako ya ku yaha Tempele sinca.’ ”
Cwale Muñ'a Bupilo a bulelela batu litaba ze ka mupolofita Hagai, a li, 
“Batu ba ka, mu pilelañi mwa mandu a yahilwe hande, kono Tempele ya ka, yona, ki matota? 
Kana ha mu boni se si ezahala ku mina? 
Mu cezi lipeu ze ñata, kono kutulo i bile ye nyinyani. Mu na ni lico, kono ha li mi kulisi. Mu na ni waine ya ku nwa, kono ha i mi koli. Mu na ni liapalo kono ha mu futumalelwi. Ni mubeleki h'a koni ku fumana se si likana ku mu pilisa. 
Kana mwa ziba se si tahisize cwalo? 
Cwale mu ye mwa lilundu, mu y'o nga misumo ni mabala, mi mu yahe Tempele sinca. Fohe ni ka taba, mi ni ka lapelelwa mo ku ni swanela.
“Ne mu sepile ku ba ni kutulo ye tuna, kono i fetuhile ye nyinyani. Mi ha mu tisize kutulo ye kwa hae, ni i fefuzi. Kikabakalañi ha ni ezize cwalo? Kakuli Tempele ya ka ki matota, kono yo muñwi ni yo muñwi wa mina u patehile ni ndu ya hae. 
Kikabakaleo lihalimu ha li si ka nelisa pula, ni lifasi ha li si ka melisa lipeu. 
Ni tisize linanga mwa naha, fa malundu, masimu a lico, a waine ni a likota za olive, fa simela sifi ni sifi se si mela mwa mubu, kwa batu ni lifolofolo, fa sika sifi ni sifi se mu ka lika ku cala.”
Cwale Zerubabele ni Joshua ni batu kaufela, ba ba ne ba kutile ku zwa kwa butanga mwa Babilona, ba eza s'a n'a ba bulelezi Muñ'a Bupilo ya Maata Kaufela, Mulimu wa bona. Ba kuteka Muñ'a Bupilo, mi ba utwa s'a n'a ba bulelezi mupolofita Hagai, yena mulumiwa wa Muñ'a Bupilo. 
Cwale Hagai, mulumiwa wa Muñ'a Bupilo, a bulelela batu manzwi a Muñ'a Bupilo, a li, “Sepiso ya ka kikuli ni ta ba ni mina.” 
Muñ'a Bupilo a susueza mañi ni mañi ku y'o yaha Tempele, ili Zerubabele mubusisi wa naha ya Juda, muprisita yo muhulu Joshua, ni batu kaufela ba ba ne ba kutile ku zwa kwa butanga. Ba kala ku yaha Tempele ya Muñ'a Bupilo ya Maata Kaufela, Mulimu wa bona. 
Ba kala ka lizazi la bumashumi a mabeli ka a mane la kweli ya busilela, mwa silimo sa bubeli sa puso ya Dariusi.
Ka lizazi la bumashumi a mabeli ka li li liñwi la kweli ya busupa ka sona silimo seo, Muñ'a Bupilo a bulela hape ka mupolofita Hagai. 
A bulelela Hagai ku zibisa Zerubabele mubusisi wa naha ya Juda, muprisita yo muhulu Joshua, ni sicaba kaufela, a li, 
 “Kana ku na ni yo muñwi mwahal'a mina ya sa hupula bunde bwa Tempele ya pili, nji? I bonahala cwañi ku mina ka nako ye? I bonahala kuli inge ha si se siñwi ku mina. 
Kono cwale u si ke wa zwafa, Zerubabele!” ku bulela Muñ'a Bupilo. “U si ke wa zwafa, muprisita yo muhulu Joshua mwan'a Jozadaki. Mu si ke mwa zwafa, batu kaufela ba naha, kakuli ni na ni mina,” ku bulela Muñ'a Bupilo. 
 Ha mu zwa mwa Egepita, ni mi sepisize ka luci kuli ni ka ba ni mina nako kaufela. Ni sa na ni mina. Cwalehe, mu si ke mwa saba.
  “S'a bulela Muñ'a Bupilo ya Maata Kaufela ki se, ‘Ku si ka fita nako ye telele ni ka nyanganyisa lihalimu ni lifasi, mubu ni liwate. 
Ni ka shandaula macaba kamukana, bufumu bwa ona bu ka tiswa kwanu, mi Tempele i ka tala kanya. 
Silivela ni gauda ya lifasi kaufela ki za ka,’ ku bulela Muñ'a Bupilo ya Maata Kaufela. 
‘Tempele ye nca i ka kateleha hahulu ku fita ya kale,’ ku bulela Muñ'a Bupilo ya Maata Kaufela. Mo mwa Jerusalema ni ka fa batu ba ka bupilo bo bunde ni kozo,’ ku bulela Muñ'a Bupilo ya Maata Kaufela.
Ka lizazi la bumashumi a mabeli ka a mane mwa kweli ya busupa ni ze peli ya silimo sa bubeli sa puso ya Mulena Dariusi, Muñ'a Bupilo ya Maata Kaufela a bulela hape ku mupolofita Hagai. 
A li, “Buza baprisita ka za mulao wo o li, 
‘Haiba mutu a ka nga situnula sa nama ya sitabelo se si kenisizwe, mi a si lwala mwa siapalo sa hae, haiba siapalo seo si ta ngunyuta buhobe, sico se si apehilwe, waine, mafula a olive, kamba sico sifi ni sifi, kana lico zeo kaufela li ka keniswa ki situnula seo, nji?’ ”
  Cwale Hagai a buza, a li, “Lu bulele cwana lu li haiba mutu a silafezi ka ku swala situpu, cwale h'a ka swala se siñwi sa zona lico ze, kikuli ni zona li ka silafala, nji?”
Cwale Hagai a li, “Muñ'a Bupilo u li ki nto ye swana ni kwa batu ba sicaba se, ni kwa linto kaufela ze ba fumana. Mi cwale lika kamukana ze ba tisa fa katala li silafezi.”
Muñ'a Bupilo u li, “Kana ha mu lemuhi se si ezahalile ku mina? Mu lemuhe hande se si ezahalile ku mina batu pili mu si ka kala ku yaha Tempele ya Muñ'a Bupilo sinca. 
Ne mu yanga fa libunda la mabele ka sepo ya kuli mu ka fumana lico ze ñata ze ka likana ni lizuma ze mianda ye mibeli, kono ne ku fumaneha feela mwanda u li muñwi. Ne mu yanga ku y'o ka waine ye likana litikanyo ze mwanda mwa sibulukelo, kono ne mu fumananga feela ze mashumi a mane. 
Ni lumezi poli ni silami ni simbwewewe ku t'o sinya ze ne mu bata ku lima kaufela, kono nihakulicwalo ha mu si ka baka, ku bulela Muñ'a Bupilo.
“Kacenu ki lizazi la ku feleleza mutumo wa Tempele ya Muñ'a Bupilo, kweli ya busupa ni ze peli ha i se i na ni mazazi a mashumi a mabeli ni a mane. Mu lemuhe se si ta ezahala ku kala cwale. 
Niha ku si na mabele a siyezi, ni likota za veine, za feiga, za ligaraneti ni za olive ha li si ka beya miselo kale, nihakulicwalo ku zwa cwale ni ka mi tohonolofaza.”
Ka lona lizazi leo la bumashumi a mabeli ni a mane mwa kweli, Muñ'a Bupilo a fa manzwi hape ku Hagai. 
A li, “Bulelela Zerubabele, mubusisi wa naha ya Juda, kuli se ni bata ku nyanganyisa lifasi ni lihalimu. 
Ni ka felisa mibuso ni maata a yona. Ni ka wisaka likoloi za ndwa ni bazamaisi ba zona. Lipizi li ka shwa, mi bapahami ba zona ba ka bulayana.
“‘Ka lona lizazi leo,’ ku bulela Muñ'a Bupilo ya Maata Kaufela, ‘ni ta ku nga wena mutang'a ka Zerubabele, mwan'a Shealitiele,’ ku bulela Muñ'a Bupilo. ‘Ni ta ku keta kuli u buse ka libizo la ka. Ki wena ye ni ketile,’ ku bulela Muñ'a Bupilo ya Maata Kaufela.”
