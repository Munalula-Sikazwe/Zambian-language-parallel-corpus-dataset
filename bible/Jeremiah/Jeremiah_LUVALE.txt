Awa akiko mazu aYelemiya mwanaHilikiya, mwanakwavo wavapilixitu vaze vapwilenga muAnatote mulifuci NaMbenjamine,
uze ahetele mazu aKalunga hamakumbi amwangana wavaYuta Yoxiya mwanaAmone, hamwaka wawangana wenyi wakusokesa mulikumi nayitatu.
Ejile nawa hamakumbi amwangana wavaYuta Yehoyakime mwanaYoxiya nakutwala kusongo yamwaka wamwangana wavaYuta Zetekiya mwanaYoxiya wakusokesa mulikumi naumwe nakukutundula Yelusalema hakakweji wamucitanu.
Jino lizu lyaYehova lyejile kuli ami ngwenyi,
Ximbu omu wapwile kanda ngucikutenge mujimo ngwakutacikijile, kaha ximbu omu wapwile kanda ucisemuwe mujimo ngwakujilikile. Ngunakutongola upwenga akapolofweto kuli vaka-mafuci.
Kaha ngwamukumbulwile ngwami, Mama lelo! Ove Mwata Yehova! Tala, kangwejimo kuhanjikako, mwomwo ngukanyike kaha, xikaho.
Oloze Yehova angukumbulwile ngwenyi, Kanda wambako ngwove, Ngukanyike. Mwomwo naukaya kuli Wexowo nangukakutumina, kaha cexoco nangukakulweza naukacihanjika.
Kanda ukevwa woma kumeso avoko, mwomwo nguli nayove hamwe nakukupululula, xikaho. Mukiko mwanambe Yehova.
Kaha Yehova olwele livoko lyenyi nakulisalika hakanwa kami. Yehova angwambile ngwenyi, Tala, ngunahake lyehi mazu ami mukanwa kove.
Tala, likumbi lyalelo lino nguna­kulingisa lyehi kupwa umwata wa­vaka-mafuci, umwata wamawangana, mangana uwavunyengamo uwapuzwojolenga, uwanongesenga, uwaxiwojolenga, mangana utungenga, utumbenga.
Kaha lizu lyaYehova lyejile kuli ami ngwenyi, Ove Yelemiya, unamono ika? Ngwamukumbulwile ngwami, Ngunamono mukombo wamumonde.
Yehova angwambile ngwenyi, Unamono kanawa, mwomwo ngweji kunyingaminanga lizu lyami ngukalilinge.
Lizu lyaYehova lyejile kuli ami kamucivali ngwenyi, Unamono ika? Ngwamukumbulwile ngwami, Ngunamono ndeho yakusava, yili kunote kaha kanwa kayo kanatale kuno.
Yehova angwambile ngwenyi, Nakukahingunukila lupi lwakufuma kunote hali vosenava vatwama mulifuci eli.
Mwomwo Yehova ngwenyi, Tala, nangukasanyika visaka vyamawangana akunote vyosena. Kaha navakeza navakajika mutu himutu litanda lyenyi lyawangana kumengililo avikolo vyaYelusalema nakukembwe yalyo yosena jingulwixi ndo nakumembo aYuta osena.
Kaha nangukahanjika mazu ami akuvasopesa hakupihisa cavo cosena, omwo vananguseze nakulumbila tulunga veka vyalivumba lyamwaza, nakulifukula kumilimo yamavoko avo vavene.
Xikaho jicikove mumbunda yove, ukatuke, uhanjike kuli vakivo mwexomwo nangukulwezAmi. Kanda ukahomba kumeso avoko kucina nangukuhombesa kumeso avo.
Mwomwo tala, likumbi lyalelo Ami ngunakulingisa lyehi kupwa ulimbo lyakujingulwisa nakembwe, upanda yafwelu, ukembwe yaunengu halifuci lyosena, hali vamyangana javaYuta nahali vaka-kulitulaho javo nahali vapilixitu javo nahali vatu vaka-lifuci.
Navalwa nove jita, Oloze kavexi kukakuhasako, mwomwo nguli nayove hamwe nakukupululula, xikaho. Mukiko mwanambe Yehova.
Lizu lyaYehova lyejile kuli ami ngwenyi,
Yako uvilike mumatwitwi aYelusalema ngwove, Yehova nambe ngwenyi, Ngunakwanukila likoji lyove lyahawana wove waupwevo, Zangi yove yahaze wetavile kusomboka, omu wangukavangijilenga mupambo mulifuci vazenekele kukuva.
Isalele apwilenga ajilila Yehova, apwile mbuto yakulivanga kuvyenyi vyakwima. Vexovo navakamulya nangukavapayisa, lupi nalukavawana. Mukiko mwanambe Yehova.
Enu vakuzuvo yaYakova, enu visaka vyakuzuvo yaIsalele muvosena, ivwililenu lizu lyaYehova.
Yehova nambe ngwenyi, Yakakuluka jenu vawanyine kuhenga cika muli Ami, numba vangusosoloke kwakusuku, vakavangizenga ufwefwelekete nakulinga kuya muufwefwelekete?
Kaha kavalihwojweleko ngwavo, Yehova ali kulihi? Ou atukandwixile mulifuci lyaEjipitu, Ou atutwalilenga mupambo, mulifuci lyamakundu namena, mulifuci lyakuma cau, lyamuvwimbimbi wakufwa, mulifuci mwazenekele kuhita vatu, mwazenekele mutu kutwama.
Kaha ngwamihetesele mulifuci lyainilemba, mangana mulyenga mihako yalyo nakuwaha calyo. Oloze omu mwengililemo mwajilwile lifuci lyami, mwalingixile uswana wami kupwa waunyengwe.
Vapilixitu kavalihwojweleko ngwavo, Yehova ali kulihi? Vaka-kukwata kujiximbi kavangutacikijileko. Vakakuyula vazombwojokelenga jiximbi jami, vapolofweto vambulwilenga upolofweto muli Mbale, vakavangijilenga vyuma vinahono kuwahisa vatu.
Yehova ngwenyi, Xikaho nangucikokojolanga nenu, kaha nangukakokojola navazukulu jenu.
Mwomwo Zaukenu muyenga kumatungu aKicime mukamone. Kaha tumenu vatu kuKetale mukanyingilile kanawa, mukamone numba nge kwasoloka lyehi cuma nge eci.
Kuvali vaka-lifuci vatambasana lyehi tulunga twavo ava vazeneka kupwa tulunga numba? Oloze vatu jami vanatambasana upahu wavo nacuma cinahono kuvawahisa.
Enu melu, lihomokelenu haceci, lingungumunenu, lwenu cixima. Mukiko mwanambe Yehova.
Mwomwo vatu jami vanalingi vyavipi vivali. Vananguseze Ami, ngukaselwoke wameya akuyoya, kaha vanalitotela mena, akiko mena akutuvika akuhona kutwama nameya.
Isalele napu ndungo tahi? Napu wakusemukila kuzuvo tahi? Ikaze nalingila kupwa wakukwata?
Myevu javandumba vanamukumbwokela, vanahanjika namazu akukanguka, vanalingisa kulifuci lyenyi kupwa kwahwilici, membo enyi anaxituka lyehi, kamwexi nou mwatwamamoko.
Vana vaNofwe naTapanese vanakupovo lyehi mumbambamutwe.
Eci unalikokelaco nyi? Mwomwo unamuseze lyehi Kalunga kove Yehova haze akutwalilenga mujila.
Kaha jino unambe kulinga muka mujila yaEjipitu nakunwa meya amuXihole? Nyi unambe kulinga muka mujila yaAsulya nakunwa meya amuKalwiji?
Kupihisa cove ove lyavene nacikakuzangamisa, kaha kuhilwojoka cove kunyima nacikakuhanjikila. Xikaho tacikiza umone omu capwa cumeci cacipi cacisasu omu unamuseze lyehi Kalunga kove Yehova, nomu wazeneka woma wami kutwama muli ove. Mukiko mwanambe Mwata, Ou Yehova wamayongomena.
Mwomwo kumwaka ngwahokwele toka yove, ngwazokwele jikuli jove. Kaha wangwambile ngwove, Kangwexi kukuzacilako. Mwomwo hajipili jakunyunga josena namumilondo yosena yituta ove wanongaminyinengako nakulinga ujila.
Oloze Ami ngwakutumbile umuvinyo wamwenemwene, umbuto yamucano mwosena. Nyi ngacilihi unalumuka kupwa umitango yamumbungo weka yayipi kuli Ami?
Mwomwo cipwe nausana nakapofwe nakulivulixila njapau, Oloze kuhenga cove vanacisoneka kumeso ami. Mukiko mwanambe Yehova.
Ngacilihi nawamba ngwove, Kangwalipihixileko, ngwove, Kangwavakavangijile vaMbaleko? Tala jila yove mucinema, tacikizomu unalingila. Unapu nge ungamela wakusasulwila wakuhitangana mujijila jenyi,
ucimbulu wamucipapa wakwijilila mupambo wakuhwimasana peho hapeha yamwono wenyi, omu mwaya muluheho iyaze mwahasa kumukindululamo? Vexovo navamutonda kavexi kulikatalisako. Hakakweji kenyi numba vakamuwane.
Kingako lihinji lyove kukuzeneka jisapato, nalilimi lyove nawa kulipwila. Oloze wambile ngwove, Camokomoko, ngwove, Nduma, mwomwo ngunazange vatu veka kaha nanguvakavangizanga.
Nganomu mwevwa mwiji sonyi omu navamuwana, mukiko muvanevu vakuzuvo yaIsalele sonyi, navakivo navamyangana javo navakakulitulaho javo navapilixitu javo navapolofweto javo.
Veji kwambanga kucitondo ngwavo, Ove usetu. Veji kwambanga kulilolwa ngwavo, Ove unatuseme. Mwomwo vanangutalisa lyehi jinyima javo, kexi meso avoko. Oloze hamwaka haze navakamona lupi navakangwamba ngwavo, Katuka utulwile.
Oloze tulunga twenu ava munalitengela vali kulihi? Vakatuke numba nge navahasa kumilwila hamwaka namumona lupi. Mwomwo enu vaYuta, nganomu avula membo enu mukiko muvavulila tulunga twenu.
Ikaze namungukokojwesela? Muvosena munazombwojoka jiximbi jami. Mukiko mwanambe Yehova.
 Ngunalixinyi tuhu hakuveta vana venu. Kavetavilile kuvazangamisako. Jipoko jenu jamikwale jinali lyehi vapolofweto jenu nge mwandumba wakuzaluka.
Enu vaka-tangeyi, talenu mazu aYehova. Ngunapunga ngupambo kuli Isalele tahi? Nyi ngulifuci lyamilima wi tahi? Ikaze veji kungwambilanga vatu jami? ngwavo, Tunejiva kutambatamba tuhu, katwexi kukakinduluka ceka kuli Oveko.
Mwanapwevo mwahasa kujimbala vingelengele vyenyi numba? Mwenga mwahasa kujimbala kuvwala cenyi numba? Oloze vatu jami vanangujimbala makumbi navahona kulava.
Omu weji kuwahixilanga jila yove nakutonda zangi! Hoho vene cipwe vaka-kupihisa vamapwevo unavanangula mwaya jijila jove.
Kaha nawa kujisanya jove vanawaneko manyinga amyono yavakakuhutwa vazenekele cuma cakuvahanyina mulonga. Kavawawanyine hakupuzula nakwingilamoko, oloze anapu havyuma vyosenevi.
Oloze unambe ngwove, Kangwexi nacuma cakunguhanyina mulongako. Ngwove, Camwenemwene utenu wenyi unangupeuka. Kumana, natulisopesa nayove, mwomwo unambe ngwove, Kangwavulumwineko, xikaho.
Weji kutambwojokelanga ika ngana mangana walwomwone jila yove? Naukevwa sonyi yaEjipitu nawa nganomu wevwilile sonyi yaAsulya.
Naukalovoka nakuseza navava nawa nakulikwata mbimbya-mutwe, mwomwo Yehova navakane lyehi vaze weji kufwelelanga, kaha kawexi kukafukila navakivoko.
Veji kwambanga ngwavo, Kaci nge lunga mwatumbika pwevo lyenyi, nge uze pwevo mwaya nakumuseza nakupwa walunga weka, mwakakinduluka ceka kuli ikiye numba? Lifuci kana kaci nalipihya cikumakuma nyi? Oloze ove unalingi lyehi ujila navaka-kukuzanga vavavulu, oloze kinduluka ceka kuli Ami. Mukiko mwanambe Yehova.
Andula meso ove utale jipili jatupelupelu umone. Okwo vanazeneka kusavala nayove kulihi? Unavatwamina kujijila nge mwakaAlavya mupambo. Lifuci unalipihisa lyehi namaujilove nakupihisa cove.
Xikaho ngunakuminyi jivula, kakwapwile vula yakukuminyinako. Oloze ove wapwilenga naluholo mwapwevo muka-ujila, wakanyine kwivwa sonyi.
Kufumisoholili kawexi kungusanyikako tahi? Ngwove, Ove Tata, Ove utwamina yami wahaunyike wami.
Mwalamanga utenu wenyi haya myaka yosena tahi? Mwaulamanga palanga nakusongo tahi? Kumana unahanjika nakulinga vyuma vyavipi, unayi tuhu mwaya mucima wove.
Jino hamakumbi amwangana Yoxiya Yehova ambile kuli ami ngwenyi, Unamonomu nalingi muka-kuhilwojoka kunyima Isalele tahi? Nakanduka hajipili jakunyunga josena namumilondo yosena yituta, kaha nalingilako ujila.
Kahomu alingile hanalingi lyehi vyuma vyosenevi ngwalyambile ngwami, Mwakinduluka ceka kuli Ami. Oloze kakindulukileko. Kaha ndumbwenyi wakumbembejeka Yuta acimwene.
Kaha ngwamwene, omu ngwalingile, hoho vene mwomwo mukakuhilwojoka Isalele hanalingi lyehi ujila, xikaho ngunamutumbika lyehi nakumuhana mukanda wakujihisa ulo, oloze ndumbwenyi wakumbembejeka Yuta kevwile womako, oloze naikiye nawa ayile nakulinga ujila.
Kaha casolokele hakupekwojoka caujila wenyi lifuci lyapihile, kaha alingilenga ujila namalolwa navitondo.
Oloze cipwe havyuma vyosenevi ndumbwenyi wakumbembejeka Yuta kakindulukile kuli Ami namucima wenyi wosenako, oloze mwakulyonga kaha. Mukiko mwanambe Yehova.
Kaha Yehova angwambile ngwenyi, Muka-kuhilwojoka kunyima Isalele nalisolola muka-kwoloka kuhambakana muka-kumbembejeka Yuta.
Yako ukavilike mazu awa kutalisa kunote ukambulile ngwove, Yehova nambe ngwenyi, Ove mukakuhilwojoka kunyima Isalele, kinduluka. Kangwexi kukutala nautenuko, mwomwo ngukweci likoji, xikaho. Mukiko mwanambe Yehova. Ngwenyi, Kangwexi kulamanga utenu wami haya myaka yosenako.
Oloze itavila kuhenga cove nomu unazombwojoka jiximbi jaKalunga kove Yehova, nomu unayi noku noku kuli ava veka mumitondo yosena yituta, nomu unakane kwononoka mulizu lyami. Mukiko mwanambe Yehova.
Yehova nambe ngwenyi, Enu vana vami munahilwojoka kunyima, kindulukenu, mwomwo Ami ngunapu nge ngulunga lyenu. Kaha nanguya nayenu, kulimbo umwe kulimbo umwe kucisaka vavali kucisaka vavali, kaha nangumineha ceka kuZeyone.
Nangumihana tufunga vakuya haya mucima wami, kaha navamifunganga nacinyingi nakunangakana.
Yehova ngwenyi, Kaha nacikasoloka, omu namukalinga himunavulu munasemumwina lyehi mulifuci, hamakumbi aze kavexi kukamba cekako ngwavo, Cikaxa caluxiko lwaYehova. Kavexi kukacivezuka cekako, cipwe kucanuka, cipwe kucisaka, kaha kavexi kukacilinga cekako.
Hamyaka yize navakavuluka Yelusalema ngwavo, Litanda lyaYehova lyawangana. Vaka-mafuci osena navakalihomenako kulijina lyaYehova kuYelusalema. Kavexi kukatambuka ceka mwaya kunjinjajala camicima yavo yayipiko.
Hamakumbi aze vakuzuvo yaYuta navakatambukanga navava vakuzuvo yaIsalele hamwe, kaha navakeza hamwe hakufuma kulifuci lili kunote nakwiza kulifuci eli ngwakanyine kuli vakakuluka javo kupwa uswana wavo.
Oloze Ami ngwambile ngwami, Nangukutwamisa ngacilihi muli vana vami nakukuhana lifuci lyakwivwisa cipepa, Uswana waupahu wamayongomena avaka-mafuci? Kaha ngwambile ngwami, Namukanguvuluka ngwenu, Setu, kamwexi kukahiluka kukungukavako.
Camwenemwene nganomu mwambembejeka pwevo nakuseza lunga lyenyi, mukiko mumunangumbembejekAmi, enu vakuzuvo yaIsalele. Mukiko mwanambe Yehova.
Hajipili jatupelupelu hanevwakana mazu, kulila nakulembelela cavana vaIsalele, mwomwo vanahengesa lyehi jila yavo vanajimbala Kalunga kavo Yehova, xikaho.
Enu vana vami munahilwojoka kunyima, kindulukenu, nangumihindula kukuhilwojoka cenu kunyima. Tala, tuneza lyehi kuli Ove, mwomwo Ove yove Kalunga ketu Yehova, xikaho.
Camwenemwene jipili jinapu jakwonga, olyo lisetaseta lyahajipili jajinene. Camwenemwene muli Kalunga ketu Yehova muli ulwilo waIsalele.
Oloze oco cakwivwisa sonyi cinali lyehi kukilikita cavakaka jetu kufumisa kuunyike wetu, navimuna javo vavandende navangombe javo navana vavo vamalunga navava vamapwevo.
Tusavalenu nasonyi yetu, kuzonda cetu citufwike, mwomwo tunamuvulumuna Kalunga ketu Yehova, etu navakaka jetu, kufumisa kuunyike wetu nakulikumbi lyalelo, kaha katwononokele mulizu lyaKalunga ketu Yehovako.
Yehova nambe ngwenyi, Ove Isalele, kaci nge naukinduluka kuli Ami, nge naufumisa vilinga vyove vyakwivwisa unyengwe kumeso ami, kaha kawexi kukakimbakimbako.
Kaha naukalixinga ngwove, Omu ayoya Yehova tu, mumucano namuciyulo namukwoloka, kaha vakamafuci eka navakalikiswilanga muli Ikiye, navakalisaxilanga muli Ikiye.
Mwomwo Yehova nambe kuli malunga vavaYuta nakuYelusalema ngwenyi, Licipilenu munda, kanda mukuvila mumingongako.
 Lijihanenu mupwenga muvaYehova, lyengenu mivumbo yamicima yenu, enu malunga vavaYuta nenu mwatwama muYelusalema, kucina kulundundu yami nayilovoka nge kakahya nakukwata nomu mwahona mutu kuyijima mwomwo hakupihya cavilinga vyenu.
Ambululenu muYuta, Ivwakanyisenu muYelusalema, ambenu ngwenu, Imbenu luneta mulifuci, Vilikenu namazu akukanguka ngwenu, Likungululenu twingilenu mumembo ali najikembwe.
Jikenu lipandelo kutalisa kuZeyone, cinenu mulilwile, kanda mwimajalako, mwomwo nguli nakuneha lupi lwakufuma kunote, kunongesa cacinene, xikaho.
Kunakanduka ndumba wakufuma kulisanga lyenyi, muka-kwenyeka vaka-mafuci. Nakutuka lyehi, nafumu lyehi kwenyi mangana alingise kulifuci lyenu kupwa kwahwilici, mangana membo enu vakawazule akahonengou mwatwamamo.
Xikaho lijingilikenu vikelei, lilenu nakukalwomwoka, mwomwo liyena lyautenu waYehova kalyatupeukileko, xikaho.
Yehova ngwenyi, Kaha nacikasoloka halikumbi lize, mucima wamwangana naukanonga namicima yavaka-kulitulaho nawa, vapilixitu navakalihomokela, kaha vapolofweto navakalyomokela.
Kaha ngwamwambile ngwami, Mama lelo, Ove Mwata Yehova! Camwenemwene unahungumwisa vatu ava naYelusalema cakuvahungumwisa ngwove, Namumonanga kuunda, oloze poko yamukwale yinahete nakumwono.
Hamwaka uze navakamba kuli vatu ava nakuYelusalema ngwavo, Kuli nakwiza peho yaliyena yakufuma kujipili jatupelupelu mupambo nakutalisa kuli mwanavatu jami, kexi nakupekulako cipwe nakutomesa.
Nakwiza peho yangolo yakufuma kujize nakwiza hali Ami. Jino naYami nawa nanguhanjika mazu akuvasopesa.
Tala, mwakakanduka nge mavwi, matembenyi nawakapwa nge Cijimbilanganga, tuvalu twenyi vanasasulwila kuhambakana vangonga. Mama lelo kuli etu! Mwomwo vanatwenyeka, xikaho.
Ove Yelusalema, kosa kupihisa kumucima wove mangana ngukulwile. Vyakuhenga evi Unajinyi navitwamanga muli ove palanga nakumwaka uka?
Mwomwo kuli lizu lyayou mwambulula kuNdane nakwivwakanyisa lupi kujipili jaEfwalime.
Vanukisenu vaka-mafuci, ivwenu, Ivwakanyisenu haYelusalema ngwenu, Kuli nakwiza vaka-kutala kufuma kulifuci lili kwakusuku, vali nakuhanjika namazu akukanguka hamembo aYuta.
Vali kulikiko jingulwixi ndo nge mwavaka-kulama wande, mwomwo Unalikange lyehi kuli Ami, xikaho. Mukiko mwanambe Yehova.
Jila yove navilinga vyove vinakukokela vyumevi. Eci cikiko kupihisa cove, mwomwo cinapu cacisasu, mwomwo cinahete nakumucima wove.
Ngunevu vangu, ngunevu vangu! Nguli nakwivwa kukola mutulo yamucima wami. Mucima wami uli nakukumbwoka muli ami, kangwexi kuhasa kulyungumikako. Mwomwo ove mwono wami, unevu lyehi kuvuma caluneta, kulikuwa cajita, xikaho.
Vanavilika lyehi kunongesa kwakunongesa, mwomwo vanenyeka lyehi lifuci lyosena, xikaho. Jimbalaka jami vanajenyeka hakukemwina caliso, mahinami akusukejeka vanawenyeka linwomu.
Nangumonanga lipandelo nakuvuma caluneta palanga nakumwaka uka?
Mwomwo vatu jami vanapu Vileya, kavangutacikijileko. Vanapu vana vakuhulama, kavamona mwalumbunukila manganako. Vali namangana akupihisa, Oloze kavejimo kuwahisako.
Ngwamwene mavu, kaha kumana hapwile hapimbi hamokomoko, namelu nawa, kaha kawapwile nakumunyikako.
Ngwamwene jipili jajinene, kaha kumana japwile nakundenda, kaha jipili josena japwile nakulinyika.
Ngwamwene, kaha kumana, kakwapwile mutuko, kaha tujila vahelu vosena valingile hivanacinyi lyehi.
Ngwamwene, kaha kumana, milemba yapwile pambo, kaha membo alyo osena apwile hivanawapuzwojola lyehi kumeso aYehova, kumeso aliyena lyautenu wenyi.
Mwomwo Yehova nambe ngwenyi, Kulifuci kwosena nakukapwa kwahwilici, oloze kangwexi kulalisako ndolokotoko.
Xikaho mavu nawakalixona, melu ali helu nawakelava, mwomwo ngunahanjikamo, ngunajinyimo, kangwalumukilemoko, kaha kangwexi kukakindulukamoko.
Membo osena ali nakucina havyema vyavaka-tuvalu navaka-mata amanana. Vali nakwingila mumasanga, vali nakunyina hamalolwa.
Kahove omu navakalinga hivanakwenyeka lyehi, naukalinga muka? Cipwe nauvwala vicila, cipwe mulilenga navingelengele vyaulu, cipwe nautohwesa meso ove naulombo, oloze uli nakulixina tuhu hakuliwahisa. Vaka-kukuzanga vanakulumbilisa lyehi, vali nakutonda mwono wove.
Mwomwo ngunevu lyehi lizu nge lyapwevo ali nakusapuluka, luyando nge lwayou ali nakusema mwanenyi wakulilongesa, lizu lyamwanaZeyone, ou mwahwimasana nakwolola mavoko enyi ngwenyi, Mama lelo kuli ami jino! mwomwo mwono wami uli nakulezumuka hali vakakujiha vatu.
Hitanganenu mujijila jaYelusalema mutale jino mutacikize, mutonde kumelukalyo numba nge namuhasa kuwanako mutu, numba nge kuli umwe eji kulinganga mwaciyulo eji kutondanga mucano, kaha nangulikonekela.
Kaha cipwe veji kwambanga ngwavo, Omu ayoya Yehova tu, oloze Camwenemwene veji kulixinganga mwakwonga.
Ove Yehova, meso ove eji kutalanga mucano nyi? Unavavete lyehi, oloze kavevwile kukolako. Unavalalisa lyehi, oloze vanakane kwitavila kuvazangamisa. Vanakolezeza lyehi meso avo kuhambakana lilolwa, vanakane kukindulukamo.
Kahami ngwalyambile ngwami, Camwenemwene vakivo vaka-kuhutwa, ngwami, Vanahulama, mwomwo kavatacikijile jila yaYehovako, cipwe ciyulo caKalunga kavo.
Ngwami, Nanguya kuli vavalemu nakuhanjika kuli vakivo, mwomwo vakivo vanatacikiza jila yaYehova naciyulo caKalunga kavo, xikaho. Oloze vakivo toka vanayihokola namucima umwe, jikuli vanajizokola.
Xikaho nakukavajiha ndumba wamumusenge, nakukavenyeka kangunge wamumakundu, cisupa mwakanyingamina membo avo. Wexowo mwakalovokamo navakamusanyula sanyusanyu, mwomwo kuzombwo­joka cavo jiximbi cinavulu, kaha kuhilwojoka cavo kunyima cinajikiza, xikaho.
Nanguhasa kumikonekela ngacilihi haceci? Vana venu vananguseze lyehi, vanalixingi vaze vakuzeneka kupwa tulunga. Omu ngwalingile hingunavekucisa lyehi, kaha valingile ujila, vayongelele kujizuvo jamapwevo vaujila.
Vapwile nge tuvalu vakulisa vakulumbwa-ngila. Mutu himutu apwilenga nakutezwila pwevo lyamukwavo.
Yehova nehula ngwenyi, Ngukane kumizangamisa havyumevi? Mwono wami uzeneke kulitenda hali vaka-lifuci nge ava?
Kandukenu hajikembwe jalyo mulinongese, oloze kanda mulilalisa ndolokotoko. Sondolako mitango yalyo, mwomwo kayexi yaYehovako, xikaho.
Mwomwo ava vakuzuvo yaIsalele nakuzuvo yaYuta vanangumbembejeka cakungumbembejeka. Mukiko mwanambe Yehova.
Vanahanjika lyehi Yehova ngwavo, Kexi Ikiyeko, ngwavo, Kakwexi kukatuwana lupiko, ngwavo, Katwexi kukamona jipoko jamikwaleko cipwe zala yakalombolombo.
Ngwavo, Vapolofweto navalinga kupwa peho, lizu kalyexi muli vakivoko, mukiko munavakavalingila.
Xikaho Yehova Kalunga wamayongomena nambe ngwenyi, Mwomwo munahanjika lizu eli, kumana, mazu ami nanguwatenga nge kakahya mukanwa kove, vatu ava nanguvatenga nge jikunyi, kaha nakavalya.
Yehova nambe ngwenyi, Enu vakuzuvo yaIsalele, ivwenu. Nanguminehela vaka-lifuci lyeka vakufuma kwakusuku. Vakivo muyaci wakuzama mbe, muyaci wakumyaka, muyaci ukweci lilimi lyavo munahono kutacikiza, kamwexi kwivwomu navahanjikako.
Misakali yavo yinapu nge cimbumbe cawaxi, vakivo vosena vanapu vindume lika.
 Navakalyalya mbuto jenu namukaha, kulya cenu oco kaci vanali kuli vana venu vamalunga navava vamapwevo. Navakalyalya vimuna jenu vavandende navangombe jenu. Navakalyalya mivinyo yenu namikuyu yenu. Membo enu akujingulwisa najikembwe, awa munafwelela, navakawapupwojola najipoko jamikwale.
Oloze cipwe hamakumbi aze kangwexi kukamilalisa ndolokotoko. Mukiko mwanambe Yehova.
Kaha nacikasoloka, omu namukalihwojola ngwenu, Ikaze natulingila Kalunga ketu Yehova vyuma vyosenevi? Kaha ukavambulile ngwove, Nganomu munanguseze lyehi Ami nakuzacila tulunga veka mulifuci lyenu, mukiko munamukazacilanga vatu veka mulifuci lyambala.
Ambululenu eci muzuvo yaYakova, civwakanyisenu muYuta
ngwenu, Enu vatu vakuhulama mwahona micima, enu muli nameso munahono kumona, muli namatwitwi munahono kwivwa, ivwililenu eci.
Yehova nambe ngwenyi, Kamwexi kungwivwa womako tahi? Kamute kundenda kumeso ami tahi? Yami ngunahake musekulula kupwa ngiza yakalungalwiji hacilika cahaya myaka yosena, ngoco kexi kuhasa kuuzombokako. Kaha cipwe makimbenyi nawalinyika oloze kawexi kukauhasako. Cipwe nawakumbwoka, oloze kawexi kuhasa kuuzombokako.
Oloze vatu ava vali namicima yakunjinjajala yakulikanga, vananjinjajala lyehi nakuliyila.
Kavexi kulyamba mumicima yavoko ngwavo, Tumwivwenu jino Kalunga ketu Yehova woma, Ou eji kutuhananga vula hamwaka wayo, nayeyi yakulivanga nayeyi yakukuminyina, Ou eji kutulaminanga jisemana jamwaka wakwaha jakutongola.
Vilinga vyenu vyakuhenga vinamipeula lyehi vyumevi, milonga yenu yaxili yinakanyisa kuwaha kuli enu.
Mwomwo vanawane vaka-kuhuka muli vatu jami, xikaho. Veji kukekesanga nganomu navalikoka vakakuta tujila, veji kutanga viliva, veji kukwatanga vatu.
Ngana mwasula cingala natujila, ngoco mujinasulu jizuvo javo namatangiso. Hoho vene vanalingila kupwa vavanene, hoho vene vanahetela vikumba.
Vananunu lyehi, vanamenyima lyehi, vanambwambumuna nawa vilinga vyavo vyakupihisa. Milonga yavava vazeneka masevo kavexi kuyihakula mangana vafukileko, ciyulo cavaka-kukalikiza kavexi kuciyulako.
Yehova nehula ngwenyi, Nguhane kumizangamisa havyumevi? Mwono wami uzeneke kulitenda hali vaka-lifuci nge ava?
Mulifuci munasoloka cuma cakukomwesa cakwivwisa nganganyi.
Vapolofweto veji kuhanjikanga upolofweto wakwonga, vapilixitu veji kwonononanga vatu kumavoko avo, kaha vatu jami vanazange ngwavo, Mukiko vene. Kaha namukalinga ngacilihi hakucikumisa?
Enu vana vaMbenjamine, cinenu muYelusalema mulilwile, imbenu luneta muTekowa, zundulenu cinjikizo haMbete-hakeleme, mwomwo kunote kuli lupi luli nakutala kuno, kunongesa cacinene, xikaho.
Ou pwevo wamwaza wamuvwovu mwanaZeyone nangumutetako.
Kuli ikiye nakukeza tufunga namautangavo. Navakamutungilila jimbalaka javo jingulwixi ndo. Nava-kafunga mutu himutu kulivoko lyenyi.
Mulongeselenu jita, katukenu, tukandukenu hamulungu. Mama lelo kuli etu! mwomwo likumbi linahunguluka lyehi, mwomwo mivwimbimbi yacingoloxi yinasuhu lyehi.
Katukenu tukandukenu naufuku, tunongesenu mazuvo alyo.
Mwomwo Yehova wamayongomena nambe ngwenyi, Pakulenu mitondo, lundwilenu Yelusalema mulundu, lyeli vene limbo namuzangamisa, mukaci kalyo muli kulisa nacikela lika.
Nganomu mwavwelula kaselwoke meyenyi, mukiko mulyeji kuvwelulanga kupihisa calyo. Mulikiko mweji kwivwakananga ulyanyi nakwenyeka. Kumeso ami kuli misongo navito hamakumbi osena.
Ove Yelusalema, zangama, kucina mwono wami naukufutukila, kucina nangukulingisa kupwa ulyahwilici, ulifuci mwazeneka kutwama mutu.
Yehova wamayongomena nambe ngwenyi, Ava vakusalaho vavaIsalele navakavahuhwojola cakuvahuhwojola nge muvinyo, hilwisa ceka livoko lyove nganomu mwalinga muka-kuhela mihako yavinyo muvipaya.
Nanguhanjika nakwambulula unjiho kuli veya numba vevweko? Kumana, matwitwi avo kavawajihanyineko, kaha kavexi kuhasa kwivwililako. Kumana, mazu aYehova analingi kupwa akutomba kuli vakivo, kavexi kuwevwila kuwahako.
Xikaho ngunasulu nakulundundu yaYehova, jinanguhu lyehi hakulikwata. Yihingunwine hali ava vali kuweluka, nahaliuka lyavakweze hamwe, mwomwo navakakwata namalunga namapwevo javo hamwe navakulwane navava vanasuuluka namakumbi nawa.
Jizuvo javo navakajalumuna kupwa jambala, namawande avo namapwevo javo hamwe, mwomwo nangwolola livoko lyami hali ava vatwama mulifuci eli, xikaho. Mukiko mwanambe Yehova.
Mwomwo kufumisa kuli minavo wamokomoko nakutwala kuli minavo wamulemu mutu himutu eji kulyapulanga vyacipululu. Kaha vakivo vosena veji kulinganga mwakwonga, kufumisa kuli kapolofweto nakutwala kuli kapilixitu.
 Kapazu kavatu jami nawa vanakakangula cacindende kaha ngwavo, Kuunda, kuunda. Oloze kuunda cauciko.
 Vevwile sonyi hakulinga mwaunyengwe numba? Nduma, kwivwa sonyi kavevwile sonyiko, kavatacikijile mwakuzondelako. Xikaho navakalindwomwokela muli vaze navakalindwomwoka. Hamwaka uze nangukavazangamisa navakalimbwojoka vene. Mukiko mwanambe Yehova.
Yehova nambe ngwenyi, Imanenu mujijila mumone mwihulenu jijila jamwaka kwatwama jila yamwaza, tambukilenunga muyikiko, kaha namumona kunoka kumyono yenu. Oloze Vangukumbulwile ngwavo, Katwexi kutambukamoko.
Kaha ngwamitongwelele vakakutala ngwami, Ivwililenu kuvuma caluneta. Oloze Vangukumbulwile ngwavo, Katwexi kwivwililako.
Xikaho enu vaka-mafuci, ivwililenu, kahove lizavu, tacikizoco cili muli vakivo.
Ove mavu, ivwilila. Kumana, nanguneha lupi hali vatu ava, mihako yavyevi vanajinyi, mwomwo vanakane kwivwilila mumazu ami, kaha jiximbi jami vanajikane, xikaho.
Kuli Ami kuli nakwijila ika lavona yakuXeva namisaci yamwaza yakulifuci lili kwakusuku? Mawanenu akulumba kawexi kungwivwisa cipepako, vimuna jenu namuvatula kavexi kungwivwisa kuwahako.
Xikaho Yehova nambe ngwenyi, Kumana, nanguhaka vimbunji kumeso avatu ava, kaha namasevo navana vavo navalimbwojokelako hohamwe, namutu namukwavo muvalihacila navakanonga.
Yehova nambe ngwenyi, Ivwenu, kuli nakwiza vatu vakufuma kulifuci lyakunote, nakukasangumuka muyaci waunene wakufuma kusongosongo yamavu.
Navakwatakwata kumata amanana nakumakunga. Vanapu vakacilala, kavexi nakekeko, mazu avo eji kukumbwokanga nge mwakalungalwiji. Veji kutambukanga hatuvalu. Ove mwanaZeyone, vosena vanalitanjika nge mutu umwe nakwiza nakulwa nove jita.
Tunevu lyehi puho yaco, mavoko etu ali nakulinga mbwambwala. Luyando lunatulinjilila, misongo nge yapwevo ali nakusapuluka.
Kanda mulovoka nakuya mucipapako, kanda mutambuka mujilako, mwomwo kuli jipoko javakakole jamikwale naciwomawoma kwosena jingulwixi, xikaho.
Ove mwanavatu jami, lijingilike vikelei ulipocinge muuto, lixonenga nge hali mwanove umwe kaha lyamunwe, lilanga jimbimbi jajivulu cikuma, mwomwo muka-kunongesa mweza hali etu hakukemwina caliso, xikaho.
Ngunakulingisa kupwa umukakweseka ukembwe muli vatu jami, mangana utacikize weseke jila yavo.
Vakivo vosena vanapu vaka-kunjinjajala cikumakuma, vaka-kutabwojoka nasaki, vanapu unengu nafwelu, vakivo vosena vanapu vaka­kwenyeka lika.
 Muvaze unaweme, sumbu yina­nongo kukakahya. Kutwalaho naku­heha vali nakulixina tuhu, mwomwo vaka-kupihisa kavavafumixilemoko, xikaho.
Vatu navavavulukanga ngwavo, Palata yakukana, mwomwo Yehova navakane lyehi, xikaho.
Eli likiko lizu lyejile kuli Yele­miya lyakufuma kuli Yehova ngwenyi,
Ukemana kucikolo cazuvo yaYe­hova ukavilikileko lizu eli ngwove, Enu vaYuta muvosena, enu mweji kwingililanga kuvikolo evi nakulifu­kula kuli Yehova, ivwililenu mazu aYehova.
Yehova wamayongomena, Ou Ka­lunga kaIsalele, nambe ngwenyi, Wahisenu jijila jenu navilinga vyenu, kaha nangumitwamisanga homa ha­no.
Kanda mufwelela kumazu akwo­ngako hakwamba ngwenu, Tembele yaYehova, tembele yaYehova, tembele yaYehova, jeji vene.
Mwomwo nge namuwahisa jijila jenu navilinga vyenu cakuviwahisa, nge namulinganga mwaciyulo muli mutu namukwavo,
nge namukananga kulisa vaka-ku­zuzumana navava vazeneka masevo navatuliwe nacikela, nge namuka­nanga kumwanga manyinga azeneka cuma cakuwahanyina mulonga ho­ma hano, nge namukananga kukava tulunga veka nakulivindamisenu va­vene,
kaha nangumitwamisanga homa hano mulifuci eli ngwahanyine kuli vakakuluka jenu kufumisa kumyaka nahaya myaka yosena.
Kumana, muli nakufwelela mazu akwonga akuhona kumiwahisa.
Kumana, namwivanga, namujiha­nga vakwenu, namulinganga ujila, namulixinganga mwakwonga, namumulumbilanga Mbale vyalivumba lyamwaza, namukavangizanga tulunga veka mwazenekele kutacikiza,
 numba mwizenga mwimane ku­meso ami muzuvo yino vanavuluka halijina lyami nakwamba ngwenu, Vanatupululula lyehi, mangana muli­ngenga vyuma vyakwivwisa unye­ngwe vyosenevi tahi?
 Zuvo eyi vanavuluka halijina lya­mi yinalingi lyehi kupwa muutwamo wavihwanga kumeso enu tahi? Ku­mana, naYami nawa-ngunacimono. Mukiko mwanambe Yehova.
Oloze yenunga jino kuma kwami kwapwilenga kuXilo, kuze ngwatwamixile lijina lyami hakulivanga, mukamone omu ngwalingilileko mwo­mwo hakupihisa cavatu jami vaIsa­lele.
Yehova ngwenyi, Kaha jino, mwomwo munalingi lyehi vyuma vyosenevi, mwomwo ngunahanjejeka kuli enu hakumenejeka cimenemene nakuhanjejeka, oloze kamwevwilililemoko, mwomwo ngunamisanyijika, oloze kamwetavileko,
xikaho zuvo eyi vanavuluka hali­jina lyami, eyi munafwelela, homa hano ngwahanyine kuli enu nakuli vakakuluka jenu nangulingaho nga­nomu ngwalingilile kuXilo.
Nangumimbila nakumifumisa ku­meso ami nganomu ngunavambili lyehi vandumbwenu vosena, vaka­tanga yaEfwalime vosena.
Xikaho ove kanda uvalombela vatu avako, kanda ukangula lizu lyove nakuvalilila cipwe kuvalombelako, kanda ungulembelelako, mwo­mwo kangwexi kukwivwililako, xi­kaho.
Kawamweneko omu vali nakuli­nga mumembo avaYuta namujijila jaYelusalema tahi?
Vanyike navakungulula jikunyi, masevo navawika kakahya, mapwevo navacika unga, mangana vamuli­ngile mwangana wamwilu wapwevo jimbolo, mangana Vahingunwine tu­lunga veka mawana akuhingununa, mangana vangusowangize.
Vali nakungusowangizAmi nu­mba? Mukiko mwanehula Yehova. Kexi vaveneko numba? Mangana vakapwenga nasonyi kumeso avo.
Xikaho Mwata Yehova nambe ngwenyi, Kumana, utenu wami nakulundundu yami navihingunukila homa hano, nahali vatu nahali tunyama nahamitondo yamuvipapa nahavyevi vyakwima hamavu, kaha nahakawema, kavexi kukajimahoko.
Yehova wamayongomena, Ou Kalunga kaIsalele, nambe ngwenyi, Lunjikenu mawanenu akulumba havimuna jenu munavatula mulyenga nyama.
Mwomwo kangwahanjikile kuli yakakuluka jenuko, cipwe kuvalweza nakuvuluka mawana akulumba cipwe vimuna vakuvatula halikumbi lize ngwavalowele mulifuci lyaEjipituko.
Oloze ngwavalwezele lizu eli ngwami, Ivwililenunga mulizu lyami, kaha nangupwanga nguKalunga kenu, kahenu namupwanga muvatu jami. Ngwami, Tambukilenunga mujila yoseneyi nangumilweza mangana mumonenga kuwaha.
Oloze kavevwililileko, cipwe kutengeleka matwitwi avo. Oloze vatambukilenga muvivwasano vyavo, mukunjinjajala camicima yavo yayipi, vahilukile kunyima, kavayile kulutweko.
Kufumisa kulikumbi lize valovokele yakakuluka jenu mulifuci lyaEjipitu palanga nakulikumbi lyalelo ngunamituminatumina vangamba jami vapolofweto vosena hakumenejeka cimenemene hakumbi hakumbi nakuvatumatuma.
Oloze kavangwivwililileko cipwe kutengeleka matwitwi avo, oloze valikakamixilenga jixingo javo, vapihixilenga kuhambakana vakakuluka javo.
Ukahanjika mazu osenawa kuli vakivo, oloze kavexi kukakwivwililako. Ukavasanyika, oloze kavexi kukakwitavilako.
Ukavambulila ngwove, Ou wou muyaci unakane kwivwilila mulizu lyaKalunga kavo Yehova, vanakane kwitavila kuvazangamisa. Mucano unanongo, vanauteteko lyehi kutunwa twavo.
Ove Yelusalema, liteule jikambu jove ujimbile uputuke kwimba lungungu hajipili jatupelupelu, mwomwo vaka-cisemunwino candombo yenyi Yehova navakane lyehi nakuvasuva, xikaho.
Yehova ngwenyi, Mwomwo vana vaYuta vanalingi omu munapihi kumeso ami, xikaho. Vyuma vyavo vyaunyengwe vanavihake lyehi muzuvo eyi vanavuluka halijina lyami, nakuyipihisa.
Kaha milundu yakuTofwete yakunyunga eyi yili mucinema camwanaHinome, vanayitungu lyehi mangana voceleho vana vavo vamalunga navava vamapwevo hakakahya. Cuma kana kangwavalwezelecoko, kangwacixinganyekele mumucima wamiko.
Yehova ngwenyi, Xikaho kumana, kuli nakwiza makumbi eka omu navakazeneka kuvulukamo ceka ngwavo, Tofwete, ngwavo, Cinema camwanaHinome, oloze ngwavo, Cinema cakuhondela. Mwomwo navakafunjilanga vafu muTofwete palanga nomu namukahona mwakuvafunjila.
Mijimba yavatu ava yakufwa nayikapwa kulya catujila vahelu naceci catunyama vahamavu, kaha kakwexi kukapwou mwakavevwisa womako.
Kaha mazu akusambwojoka namazu akuwahilila namazu avenyamyenga namazu avamyenga nangukawalingisa kuhola mumembo aYuta namujijila jaYelusalema, mwomwo kulifuci eli nakukapwanga jingundu lika, xikaho.
Yehova ngwenyi, Hamwaka uze vifuhwa vyavamyangana javaYuta navifuhwa vyavaka-kulitulaho javo navifuhwa vyavapilixitu navifuhwa vyavapolofweto navifuhwa vyavaze vatwaminenga muYelusalema navakavilovola muvimbumbe vyavo.
Kaha navakavyala kumeso alikumbi nakakweji naliyongomena lyamwilu lyosena, evi vanazangenga, evi vanazacilanga, evi vanakavangizanga, evi vanasakasakanga, evi vanalifukulanga. Kavexi kukavikungululako, cipwe kuvifunda, navikapwanga hiwilo kwilu lyamavu.
Kaha vosenovo navakasalaho kucisaka cacipi eci, ava navakasalaho kwexokwo ngunavahangila, navakasakula kufwa kuhambakana kuyoya. Mukiko mwanambe Yehova wamayongomena.
Kaha ukavambulila ngwove, Yehova nehula ngwenyi, Vatu navalimbuka nakukana kukatuka ceka numba? Mutu mwahiluka kunyima nakukana kukinduluka ceka numba?
Nyi ikaze vanahilukila vatu vamuYelusalema ava nakuhiluka camakumbi osena? Vanayiyi matangiso, vanakane kukinduluka ceka.
Ngunatengeleka matwitwi ami nakwivwilila, oloze kavahanjikile kanawako. Kakwexi mutu mwapihilila nakwalumuka kukupihisa cenyiko, ngwenyi, Eyi ngunalingi ika? Vosena vanalumukila kujijila javo nganomu mwalinga kavalu hakulundumukila kujita.
Cipwe ndalangimbu wahelu natacikiza myaka yenyi vanamutongwela, nakatela nakapyasa namulombwe veji kulamanga myaka yakwiza cavo, oloze vatu jami kavatacikiza ciyulo caYehovako.
Ngacilihi mweji kulyambanga ngwenu, Tuvaka-mangana, ngwenu, Jiximbi jaYehova tuli najo? Oloze kumana, jisonekeso javaka-kusoneka mwakwonga jinasoneka mwakwonga.
Vaka-mangana vanavevwisa sonyi, vanavahombesa nakuvakwata. Kumana, mazu aYehova vanawakane lyehi, kaha muli vakivo muli manganaka?
Xikaho nangukahana mapwevo javo kuli veka, nangukahana mawande avo kuli vaze navakawaheta. Mwomwo vosena veji kulyapulanga vyacipululu kufumisa kuli ou wamokomoko nakutwala kuli ou wamulemu. Kaha vakivo vosena veji kulinganga mwakwonga, kufumisa kuli kapolofweto nakutwala kuli kapilixitu.
Kaha kapazu kamwanavatu jami vanakakangula cacindende kaha ngwavo, Kuunda, kuunda. Oloze kuunda cauciko.
 Vevwile sonyi hakulinga mwaunyengwe numba? Nduma, kwivwa sonyi kavevwile sonyiko, kavataciki­jile mwakuzondelako. Xikaho navakalindwomwokela muli vaze navakalindwomwoka. Hamwaka uze nangukavazangamisa navakalimbwojoka vene. Mukiko mwanambe Yehova.
Yehova ngwenyi, Nangukavakongaho cakuvakongaho. Kumuvinyo kakwexi kukapwa mihako yavinyoko, kumukuyu kakwexi kukapwa jikuyuko. Mafo nawakapiluka, kahevi ngunavahane navikahita nakuvafuma.
Tuli nakutwamina ika? Tulikungululenu twingilenu mumembo ali najikembwe, tuliholelenumo. Mwomwo Kalunga ketu Yehova natuholesa lyehi, natunwisa lyehi meya anyangwa, mwomwo tunamuvulumuna Yehova, xikaho.
 Twatalilililenga kuunda, oloze kakwejile kuwahako, twatalilililenga mwaka wakutuhindula, kaha kumana ciwomawoma!
KuNdane kunevwakana kusemba catuvalu twenyi. Hakwivwa kuhanjika cavenyi vakujikiza lifuci lyosena lili nakundenda, mwomwo vaneza lyehi, lifuci vanalili lyehi navyosenevi vilimo, nalimbo nawa navava vatwamamo.
Mwomwo kumana, nangutuma manoka muli enu, viyenge, kavexi kukahasa kuvahombolako, kaha navakamisumasuma. Mukiko mwanambe Yehova.
Cikalu kungunahase kulitangulula hakunyengetela! Nguli nakwivwa kukola mumucima wami.
Ivwenu, olyo lizu lyamwanavatu jami lyakutwa kawelele kulifuci lili kwakusuku cikuma ngwenyi, Yehova kexi muZeyoneko tahi? Mwangana walyo kexi mulikikoko tahi? Ikaze vanangusowangijila namakombelo avo akusonga navyuma vyaufwefwelekete vyavatu veka?
Mwaka wakwaha unahici lyehi, mwaka waliyena unahu lyehi, kahetu kavatulwilileko.
Hakapazu kamwanavakwetu vatu hakiko vene ngunapazukila, nguli nakuliximwoka, kulihomokela cinangukwacilila.
MuNgileyate kamwexi vitumboko tahi? Kamwexi ndotoloko tahi? Nyi ikaze nazenekela mwanavakwetu vatu kuhinduka?
Cikalu mutwe wami kuwapwanga meya, cikalu meso ami kuwapwanga kaselwoke wamasoji, mangana ngulilenga namusana naufuku hali ava vamwanavakwetu vatu vanajihi!
Cikalu kungwapwanga nacilombo cavaka-kuhita mujila mupambo, mangana nguvaseze vakwetu vatu nakufuma muli vakivo! Mwomwo vakivo vosena vanapu vaka-kulinga ujila lika, liuka lyavaka-kumbembejeka, xikaho.
 Veji kunananga malimi avo nge himatavo amanana mangana vongenga, kaha vanalingi kupwa vindume mulifuci, oloze kexi hamucanoko. Mwomwo navafuma kukupihya cimwe nakuya kukupihya cikwavo, kahAmi kavangutacikijileko. Mukiko mwanambe Yehova.
Lilamenunga mutu himutu kuli mukwavo, kanda mukafwelela ndumbwenu cipwe umweko, mwomwo vandumbwavo vosena navasaka kulimbwisa vakwavo lika, kaha vakwavo vosena veji kutambwojokanga nasaki, xikaho.
Kaha mutu himutu eji kutolekanga mukwavo, kavexi kuhanjika mucanoko, vananangula lyehi malimi avo kuhanjika mwakwonga, veji kulikatalisanga hakulinga mwakupinjilika.
Utwamo wove uli mukaci kumatangiso. Hamatangiso hakiko veji kukanyinanga kungutacikiza. Mukiko mwanambe Yehova.
Xikaho Yehova wamayongomena nambe ngwenyi, Tala, nanguvahehula nakuveseka, nyi ngulinge mweka mulihi hali mwanavatu jami?
Malimi avo anapu mivwi yakujihisa vakwavo, eji kuhanjikanga matangiso, mutu mwahanjika mwakuunda nakanwa kenyi kuli mukwavo, oloze mumucima wenyi mwamusengelela.
Yehova nehula ngwenyi, Ngukane kuvazangamisa havyumevi? Mwono wami uzeneke kulitenda hali vakalifuci nge ava?
Nanguputuka kulilila jipili jimbimbi, nakwimba lungungu hamalilo amupambo, mwomwo anaxituka ngoco kakwexi mutu mwahitamoko, kavexi kwivwa kuhanjika cavimunako, natujila vahelu natunyama vanacinyi lyehi vanayi.
Kaha nangukalingisa Yelusalema kupwa malala, hiutwamo wavamyumbwe, membo avaYuta nangukawalingisa kupwa ahwilici akuzenekou mwatwamamo.
Iyaze napu mutu muka-mangana ou mwamonomu calumbunukileci? Ou vanahanjika lyehi kukanwa kaYehova numba acambulule? Lifuci linanongela ika nakuxituka nge pambo, ngoco kuzeneke kupwou mwahitamo?
Kaha Yehova nambe ngwenyi, Mwomwo vanaseze lyehi jiximbi jami jize ngwavahanyine kumeso avo, kavevwililile mulizu lyamiko cipwe kutambukamo, xikaho.
Oloze vanakavangiza kunjinjajala camicima yavo navaMbale, muze vavanangwile kuli vakaka javo.
Xikaho Yehova wamayongomena, Ou Kalunga kaIsalele, nambe ngwenyi, Kumana vatu ava nanguvalisa mwaji, nanguvanwisa meya anyangwa.
 Nangukavamwangila nawa muli vaka-mafuci eka, vaze vanazeneka kutacikiza, cipwe vakivo cipwe vakaka javo, kaha nangukatuma jipoko jamikwale jivakavangizenga palanga nomu nangukalinga hingunavalalisa lyehi.
Yehova wamayongomena nambe ngwenyi, Nyingililenu musanyike mapwevo vaka-kwimba jingungu, mangana vezenga, musanyike mapwevo vaka-mangana mangana vezenga.
Vanguhwise, vaputuke kutwimbila lungungu, mangana kumeso etu kupwelumukenga masoji, mangana kuvifwiko vyameso etu kuhingunukenga meya.
Mwomwo muZeyone munevwakana mazu ajingungu, ngwavo, Omu vanatwenyeka! Tunevu sonyi cikuma! Mwomwo lifuci tunaliseze lyehi, mwomwo vanaxiula lyehi mautwamo etu, xikaho.
Oloze enu mapwevo, ivwenu ma­zu aYehova, matwitwi enu etavile mazu amukanwa kenyi, nangulenu vana venu vamapwevo mwakulilila, mutu himutu anangule mukwavo mwakwimbila lungungu.
Mwomwo kufwa cinakanduka lyehi nakwingila mujinjanena jetu, cinengila lyehi mumazuvo etu ma­ngana civateteko vanyike kuweluka navana vamalunga nawa kujijila.
Ambulula ngwove, Yehova na­mbe ngwenyi, Mijimba yavatu yaku­fwa nayikalindwomwoka nakupwa wilo kwilu lyacipapa, nge mwamikamo munyima yamuka-kwaha, ka­ha kakwexi kukapwou mwakayiku-ngululako.
Yehova nambe ngwenyi, Mukamangana kanda akalisaxila hamanganenyiko, cindume kanda akalisaxila haundume wenyiko, muka-lu­heto kanda akalisaxila haluheto lwe­nyiko,
oloze ou mwalisasa alisaxilenga haceci, mwomwo namono mwalu­mbunukila mangana nakungutacikizAmi, yami Yehova ngweji kulinga­nga mwalikoji mwaciyulo mwakwo­loka hamavu, mwomwo kuvyumevi kukiko ngweji kwivwilanga kuwaha. Mukiko mwanambe Yehova.
Yehova nambe ngwenyi, Tala, kuli nakwiza makumbi eka omu na­ngukavazangamisa ava vajihana lyehi vosena muulima wavo,
navaEjipitu navaYuta navaEto­me navana vaAmone navaMowave, navexovo vanatete lyehi mavinji awevu wavo, vaze vatwama mupa­mbo. Mwomwo vaka-mafuci osena vanapu vilima, kaha vakuzuvo ya­Isalele vosena vanapu vilima mu­micima yavo, xikaho.
Enu vakuzuvo yaIsalele, ivwe­nu lizu mwahanjika Yehova kuli enu.
Yehova nambe ngwenyi, Kanda mulinangula jila yavaka-mafuci eka­ko, kaha kanda mukahombela havinjikizo vyaheluko, mwomwo vaka-mafuci eka veji kuvihombelanga.
Mwomwo vilika vyavatu veka na­veka vinapu vyaufwefwelekete, xika­ho. Mwomwo mutu mwateta muto­ndo mumusenge, tengeso yamwino wakuzata nangimbu.
 Navauwahisa napalata naulu, navaukolezeza najimbambo namiveto kucina nausetumukako.
Vanapu nge jipanda jamuundu, kavexi kuhanjikako. Kuvanga ku­vambata cakuvambata mwomwo ka­vexi kuhasa kunanukako, xikaho. Kanda uvevwa womako, mwomwo kavexi kuhasa kupihisako, kaha mu­li vakivo kamwexi kuwahisako, xi­kaho.
Ove Yehova, kakwexi weka wa­kufwana nge Oveko. Ove umunene, lijina lyove lyalinene nawa naundu­me.
Ove Mwangana wavaka-mafuci, iyaze mwakana kukwivwa woma? Mwomo cakutela, mwomwo muli vaka-mangana vavaka-mafuci vose­na, namumawanganavo osena, ka­mwexi umwe nge Oveko.
Oloze vanapu nge tunyama mwo­mumwe kaha, viheu kaha, vavana­ngula kuvifwefwelekete! Yinapu mi­tondo kaha.
Kuyili palata vanasame yayilelu, eyi vananehe yakufuma kuTalaxixe, naulu wakuUfwaze nawa, tengeso yamwino yamavoko amuka-kufula ulu. Kuli nawa mahina axikima na­wawa aungonyi kupwa kuvwala ca­vo. Vakivo vosena vanapu tengeso yavaka-mangana.
Oloze Yehova Ikiye Kalunga wa­mucano, Ikiye Kalunga wakuyoya, Mwangana wahaya myaka yosena. Ikiye hakusangumuka nandombo mavu hinawandenda, kaha matoto enyi vaka-mafuci kavexi kuwahasako.
Ukavambulila ngwove, Tulungava vanazeneka kutenga melu na­mavu vakivo navakanonga hamavu muxi yamelu awa.
 Ikiye natenge mavu nangolo je­nyi, nazamisa hakaye namanganenyi, nakanyika lilu nakunangakana cenyi.
Omu mwahanjika nalizu lyenyi mwilu muli kuzungumuka cameya, kaheji kukakumwisanga myuku ku­jisongo jamavu, eji kutengelanga vula miveso, eji kulovolanga peho mujizu­vo jenyi jakulamina vikumba.
 Vatu vosena vanalingi kupwa nge tunyama nakuhona cinyingi, vaka-kufula ulu vosena vanavevwisa sonyi kumakombelo avo akusonga, mwomwo makombelo avo akuzuzu­lula anapu akwonga, kaha muli va­kivo kamwexi kuhwimako, xikaho.
Vanapu vifwefwelekete, himilimo yakuteleka, hamwaka wakuvazanga­misa navakanonga.
 Cazano caYakova kexi nge ava­ko, mwomwo Ikiye muka-kutenga vyuma vyosena, kaha Isalele napu muyaci wauswana wenyi. Lijina lye­nyi Ikiye Yehova wamayongomena.
Ove watwama mucingombela, kungulula mafundove uwafumise mu­lifuci.
Mwomwo Yehova nambe ngwe­nyi, Tala, ava vatwama mulifuci nangukavasamo hakwaseci, kaha nangukavayanjisa mangana vakacivwe.
Mama lelo kuli ami hakapazu ka­mi! Cito cami cinapihi cikuma. Olo­ze ami ngwalyambile ngwami, Ca­mwenemwene ou musongo wami, ku­vanga nguuvize tuhu.
Mbalaka yami vanayenyeka, ji­ngoji jami josena vanajimbitwojola. Vana vami vanalovojoka nakungu­seza, kaha vauci. Kakwexi ou mwa­lema ceka mbalaka yami nakusukejeka mahinami akusukejekako.
Mwomwo tufunga vanalingi lyehi kupwa nge tunyama, kavehwile kuli Yehovako, xikaho kavafukilileko, kaha mautangavo osena anamwangala.
Kuli lizu lyamujimbu. Ivwenu, lili nakwiza, nalipumba lyalinene nawa lyakufuma kulifuci lyakunote, ma­ngana membo avaYuta vakawali­ngise kupwa ahwilici, mautwamo avamyumbwe.
Ove Yehova, ngunatacikiza ngwa­mi, Jila yamutu kayatwama muli ive­neko, muli mutu wakutambuka ka­mwatwama mangana akutalikisa jita­mbo jenyiko.
Ove Yehova, nguzangamise, olo­ze mwaciyulo, kexi nautenu woveko, kucina naungulingisa kupwa ngwa­uci.
 Hingunwina kulundundu yove hali vaka-mafuci vaze vazeneka ku­kutacikiza, havisaka vyavaze vana­kane kukusanyika halijina lyove, mwomwo vanali lyehi Yakova, vanamuli lyehi nakumulalisa, utwamo wenyi vanaulingisa lyehi kupwa wa­hwilici, xikaho.
Eli likiko lizu lyejile kuli Yelemiya lyakufuma kuli Yehova ngwenyi,
Ivwililenu mazu aluxiko elu, muhanjike kuli malunga vavaYuta na­kuli ava vatwama muYelusalema,
ukavambulile ngwove, Yehova Ka­lunga kaIsalele nambe ngwenyi, Vamwangule mutu ou mwakana kwi­vwilila mazu aluxiko
elu ngwavalwezele vakakuluka je­nu halikumbi lize ngwavalowele mulifuci lyaEjipitu, mulilungu lyafwelu, ngwami, Ivwililenunga mu­mazu ami muwalingenga nge kutesa namwosenomu nangumilweza, ngoco namupwanga muvatu jami, kahAmi nangupwanga nguKalunga kenu,
mangana luxingo luze ngwalixi­ngile kuli vakakuluka jenu nguluza-misenga, ngwami, ngukavahane li­fuci lyakumbwambumuka mavele nauci nganomu capwa halikumbi lyalelo. Kaha ngwamukumbulwile ngwami, Amene, Ove Yehova.
Yehova angwambile ngwenyi, Kavilike mazu osenawa mumembo ava­Yuta namujijila jaYelusalema, ngwo­ve, Ivwililenu mazu aluxiko elu mu­walingenga.
Mwomwo ngwavahuhumwinenga vakakuluka jenu cakuvahuhumuna halikumbi lize ngwavalowele mulifuci lyaEjipitu palanga nakulikumbi lya­lelo nakumenejeka cimenemene nakuvahuhumuna ngwami, Ivwililenu­nga mulizu lyami.
Oloze kavevwilililemoko, cipwe kutengeleka matwitwi avo. Oloze vatambukilenga mutu himutu mu­kunjinjajala camicima yavo yayipi. Xikaho mazu aluxiko elu osenawa ngwavalwezele kulinga, awa vakanyine kulinga, ngwawanehele hali vakivo.
Yehova angwambile ngwenyi, Ngunawane kufumbuka muli malunga vavaYuta namuli ava vatwama muYelusalema
Vanahilukila lyehi kuvilinga vyavakakuluka javo vakulivanga vyakuhenga, vaze vakanyinenga kwivwilila mumazu ami. Vakivo vanakavangiza tulunga veka nakuvazacila. Vakuzuvo yaIsalele nakuzuvo yaYuta vanajihi lyehi luxiko lwami ngwalixikile navakakuluka javo.
Xikaho Yehova nambe ngwenyi, Tala, nangukaneha lupi hali vakivo navakahona kulovoka, kaha navakatetanga kuli Ami oloze kangwexi kukavevwililako.
Kaha membo avaYuta navava vatwama muYelusalema navakaya nakuteta kuli tulungava veji kuhananga vyalivumba lyamwaza. Oloze kuvalwila kavexi kukavalwila hamwaka navakamona luyandoko.
Mwomwo enu vaYuta, nganomu avula membo enu mukiko muvavulila tulunga twenu, kaha nganomu javula jijila jaYelusalema mukiko mumunajikila lyehi oco cakwivwisa sonyi majiko akulumbila, majiko akumulumbila Mbale vyalivumba lyamwaza.
Xikaho ove kanda uvalombela vatu avako, kanda ukangula lizu lyove nakuvalililako cipwe kuvalombela, mwomwo kangwexi kukavevwilila hamwaka uze navakangusanyika halupi lwavoko.
Ou ngwazanga nambe kulinga muka muzuvo yami? hamono nalingi lyehi mwakupihisa navavavulu kaha nyama yajila yinakufumu. Ove hakulinga mwamupi numba ulisambe.
Yehova akulukile lijina lyove ngwenyi, Yove mulive ututa, wamwenemwene wamihako yamwaza. Nauwiki lyehi kakahya navyema vyalisetaseta lyalinene, kaha mitango yawo vanayihokwojola.
Mwomwo Yehova wamayongomena, Ou akutumbile, navuluka lyehi lupi hali ove, mwomwo hakupihya cavava vakuzuvo yaIsalele nakuzuvo yaYuta eci vanalilingila hakungusowangiza hakumulumbila Mbale vyalivumba lyamwaza.
Yehova angujimbwilileco kaha ngwacitacikijile. Haze vene wangusolwelele vilinga vyavo.
Oloze ami ngwapwilenga nge ngumwanamukoko wakuhomboka ou navatwala nakujiha. Kangwatacikijileko ngwami, Vanangujinyi lyehi vyakujina ngwavo, Tunongesenu namutondo namihako yawo, tumutetenu mulifuci lyavaka-kuyoya mangana vazenekenga kwanuka ceka lijina lyenyi.
Oloze Ove Yehova wamayongomena, Ove weji kuyulanga mwakwoloka, Ove weji kwesekanga micima navixinganyeka, nangukamona kutenda cove hali vakivo, mwomwo mulonga wami ngunausolola lyehi kuli Ove, xikaho.
Xikaho Yehova nahanjika nakuvuluka malunga vakuAnatote ava vali nakutonda mwono wove ngwavo, Kanda utwambulila mazu aupolofweto mulijina lyaYehovako kucina naufwa kumavoko etu,
xikaho Yehova wamayongomena nambe ngwenyi, Tala, nangukavazangamisa, vana vamalunga navakafwafwa kujipoko jamikwale, vana vavo vamalunga navava vamapwevo navakafwafwa kuzala yakalombolombo.
Kuli vakivo kakwexi kukapwangava navakasalahoko, mwomwo nangukaneha lupi hali malunga vakuAnatote, mwaka wakuvazangamisa, xikaho.
Ove Yehova, omu nangulisopesa nove Ove uMuka-kwoloka, oloze ngunasake kulihanjikisa nove vyuma vyaciyulo. Ikaze yeji kufukililanga jila yavaka-kuhuka? Ikaze veji kutwaminanga vaka-kumbembejeka cakumbembejeka mwakuunda?
Unavatumbu lyehi, vanalovola lyehi miji nawa, vali nakukula, vali nakwima nawa mihako. Unapu mwakamwihi mutunwa twavo, oloze ukwakusuku namicima yavo.
Oloze Ove Yehova, Ove unangutacikiza, unangumono, uneseka lyehi omu wapwa mucima wami nayove. Vakokangize nge mwamikoko vanasakula mangana vajihe, vajilikile likumbi lyakuvajiha.
Lifuci nalilixonanga palanga nakumwaka uka? Vyuma vyamulifuci vyosena vituta navyuminyinanga palanga nakumwaka uka? Mwomwo hakupihisa cavaze vatwamamo, xikaho tunyama vanavalalisamo natujila nawa, mwomwo valyambilenga ngwavo, Kexi kukamona kukumisa cetuko, xikaho.
Kaci nge unalahe lyehi navakakutambuka hamavu, nge vanakuzeyesa lyehi, kaha naukahasa ngacilihi kulyeseka natuvalu? Kaha cipwe uli nakufwelela mulifuci lyakuunda, Oloze naukalinga ngacilihi muutangalaji waYotau?
Mwomwo navandumbwove nawa, ava vakuzuvo yaiso, navakivo nawa vanakumbembejeka, navakivo nawa vanakutambakana namazu akukanguka. Kanda ukavetavako, cipwe navahanjika tuhu namazu amwaza kuli ove.
Zuvo yami ngunayiseze lyehi, uswana wami ngunausuu lyehi, ou ngwazanga cikuma mumucima wami ngunamuhane lyehi mumavoko avaka-kole jenyi.
Uswana wami unalingi kupwa nge ndumba wamumusenge kuli ami. Nangutahwokela lyehi nalizu lyenyi, xikaho ngunamuhungu.
Uswana wami unapu nge kajila wakutenuka wamavalanga-mavalanga kuli ami tahi? Tujila vakutenuka vakwavo vanamujingulwisa lyehi ce ndo tahi? Yenunga mukakungulule tunyama vamuvipapa vosena, vakondolenu valyenga.
 Wande wami wamivinyo vanawenyeka lyehi kuli tufunga vavavulu, cazano cami vanacilyatangila, cazano cami cakungwivwisa cipepa vanacilingisa lyehi kupwa pambo yahwilici.
Vanalingisako kupwa kwahwilici, kweji kulixonanga kuli Ami hakupwa kwahwilici, kulifuci kwosena vanalingisako kupwa kwahwilici, mwomwo kakwexi mutu wakucihaka mumucima wenyiko, xikaho.
Hajipili jatupelupelu jamupambo hosena haneza vaka-kunongesa, mwomwo poko yaYehova yamukwale yili nakulya kufumisa kusongo yalifuci yimwe mbwe nakusongo yalifuci yikwavo. Vakweci mijimba vosena kavexi nakuundako.
Vanakuu tiliku, vanahe mingonga, vanalikolesa tuhu, kavexi kukamona kuwahako. Namukevwa sonyi kumihako yenu mwomwo haliyena lyautenu waYehova.
Yehova nahanjika hali ava twalihata navo vavapi, ava navakwata hauswanou ngunavaswanyisa lyehi vatu jami vaIsalele ngwenyi, Tala, nangukavavunya mulifuci lyavo, kaha vakuzuvo yaYuta nangukavavunya muli vakivo.
Kaha nacikasoloka, omu nangukalinga hingunavavunyumo lyehi, nangukakinduluka ceka nakuvevwila keke. Kaha nangukavakindulwisa ceka mutu himutu kuuswana wenyi, mutu himutu kulifuci lyenyi.
Kaha nacikasoloka, kaci nge navakalinangula cakulinangula mwaya jijila javatu jami, mangana vakalixingenga lijina lyami ngwavo, Omu ayoya Yehova tu, nganomu vanangwililenga vatu jami kulixinga Mbale, kaha nangukavatungila muli vatu jami.
 Oloze nge kavexi kukevwililako, kaha vaka-lifuci lize nangukavavunyamo cakuvavunyamo nakuvanongesa. Mukiko mwanambe Yehova.
Yehova angwambile ngwenyi, Yako, ukalilanjile muhya walinyu. Kauvwale mumbunda yove, kanda ukauhaka mumeyako.
Ngoco ngwalanjile muhya nge kutesa nalizu lyaYehova, ngwauvwalile mumbunda yami.
Lizu lyaYehova lyejile kuli ami kamucivali ngwenyi,
Mbata muhya ou unalande, ou uli mumbunda yove, ukatuke uyenga kuYufwalate ukauvumbike kuze mumwaji wamulilolwa.
Ngoco ngwayile, ngwauvumbikile kuYufwalate nganomu angulwezele Yehova.
Kaha casolokele, omu mwahicile lyehi makumbi amavulu, Yehova angwambile ngwenyi, Katuka, uyenga kuYufwalate ukambateko muhya uze ngwakulwezele kuvumbika kuze.
Kaha ngwayile kuYufwalate, ngwafulileko, ngwambacile uze muhya kuze ngwauvumbikile, kaha kumana muhya wapwile unalyenyeka lyehi, kawahaxile kuwahisa ceka cuma cimweko.
Kaha lizu lyaYehova lyejile kuli ami ngwenyi,
Yehova nambe ngwenyi, Mukiko munangukenyeka utangalaji wavaYuta nautangalaji waYelusalema.
Ava vatu vavapi, ava veji kukananga kwivwilila mazu ami, ava veji kutambukanga mukunjinjajala camicima yavo, ava vanakavangiza tulunga veka nakuvazacila nakulifukula kuli vakivo, navakapwa nge muhyou unahono kuwahisa ceka cuma cimwe.
Mwomwo nganomu walamata muhya mumbunda yamutu, mukiko mungunalingisava vakuzuvo yaIsalele vosena navava vakuzuvo yaYuta vosena kulamata kuli Ami. Mukiko mwanambe Yehova. Ngunalingi mangana vapwenga vami, hivatu hilijina hikwalisa hiupahu. Oloze kavevwililileko.
Xikaho kaVambulile lizu eli ngwove, Yehova Kalunga kaIsalele nambe ngwenyi, Jituku javinyo josena navakajisulisa navinyo. Kaha navakakwihula ngwavo, Kutacikiza katwatacikijileko numba? Ngwetu, Jituku javinyo josena navakajisulisa navinyo vene.
Kaha kavambulile ngwove, Yehova nambe ngwenyi, Ivwenu, ava vatwama mulifuci eli vosena navamyangana vatwama halitanda lyaNdavici lyawangana navapilixitu navapolofweto navava vatwama muYelusalema vosena nangukavasulisa nakupenda.
Nangukavacikila umwe hali mukwavo, namasevo navana vavo hamwe. Mukiko mwanambe Yehova. Ngwenyi, Kangwexi kukavatetelako cipwe kuvatala nalikoji cipwe kuvevwila keke kucina kuvanongesako.
Ivwililenu, tengelekenu matwitwi enu, kanda mulivwimbako, mwomwo Yehova nahanjika lyehi, xikaho.
Mutohwesenu Kalunga kenu Yehova, ximbu kanda anehe milima, ximbu kanda mahinji enu atatumuke hajipili jakajimbavenyi, ximbu kanda cisoloke enu hakutalilila musana Ikiye mwawalumuna kupwa muvwimbimbi wakufwa nakuulingisa kupwa milima wi.
Oloze nge kamute kucivwilila, mwono wami naulilila kulivwimba cenu mwakuvumbama, meso ami nawalila cakulila nakupwelumuka masoji, mwomwo utanga waYehova vanautwale lyehi ufunge, xikaho.
Vambulile mwangana nanaye yamwangana ngwove, Linyisenu, twamenu hamavu, mwomwo viponde vyenu vinahulumuka lyehi, eyi vene micama yaluvaji lwenu.
Membo akusulo vanawasoko lyehi, kakwexi nou mwawasokololako. VaYuta vanavatundulako lyehi vosena, vanavatundulako lyehi nakuvatesamo.
Andulenu meso enu mutale ava vali nakwiza hakufuma kunote. Utangou vakuhanyine uli kulihi, ava vimuna jove vaupahu?
Vaze unanangula lyehi kupwa masepa jove, omu mwakavalingisa kupwa vamyata jove naukamba ngwove ika? Misongo nayikakulinjilila nge mwapwevo ali nakusapuluka nyi?
Kaha nge naulihwojola mumucima wove ngwove, Ikaze vinanguwanyina vyumevi? Mwomwo hakuvula cakuhenga cove, xikaho vanakuzulu jisanya jove, xikaho vali nakukulyana kutukukunya twove.
KaEcopa mwahasa kwalumuna cikova cenyi numba? Cisupa mwahasa kwalumuna mavalangenyi numba? Numba nayenu nawa muhase kuwahisa, enu munejilila lyehi kupihisa.
Xikaho nanguvamwanga nge mwavijinji vyamwila vyakulihicila kupeho yamupambo.
Ceci vene ngunakusakwila, cikiko cazano cove ngunakwesekela. Mukiko mwanambe Yehova. Mwomwo unangujimbalAmi, unafwelela vya­kwonga, xikaho.
Xikaho nayami nawa nangukuzula jisanya jove kumeso ove, kaha usonyi wove naukasoloka.
Ngunamono lyehi vyove vyau­nyengwe, namaujilove nomu unahanjejeka nge kavalu nakuzunguma caujila wove kujipili jamuvipapa. Ove Yelusalema, mama lelo kuli ove! Kaute vakutomese. Nacicitwalanga lika palanga nakumwaka uka?
Eli likiko lizu lyaYehova lize lyejile kuli Yelemiya nakuvu­luka canga.
Lifuci lyaYuta lili nakulixona, Vi­kolo vyalyo vili nakulehuka, vatu vanatwame hamavu nakuvwala vilava, miteto yaYelusalema yinakanduka.
Vakwavo vavalemu navatuma va­nyike javo kumeya, navaheta kumaxima, kavexi kuwanako meyako, na­vakinduluka namilondo yavo yamu­polongwa. Vanevu sonyi, vanazondo, veji kulifwikanga kumitwe yavo.
Mwomwo mavu anapulijika, mwo­mwo kulifuci kakwanokele vulako, xikaho vanjimi vanevu sonyi, veji kulifwikanga kumitwe yavo.
Namikaji jatupaji vamuvipapa na­wa navasema nakuseza vana vavo, mwomwo kakwexi cimbeteko, xi­kaho.
Vimbulu vamuvipapa navemana hajipili jatupelupelu, navahwimasana nge mwavamyumbwe vamone mwakuhwimina, meso avo ali nakuhwi­lila, mwomwo kakwexi mwilako, xikaho.
Cipwe vilinga vyetu vyakuhenga vili nakwambulula unjiho wakutupa­yisa, Oloze Ove Yehova, acizate hali­jina lyove. Mwomwo kuhilwojoka cetu kunyima cinapu cacivulu, tunakuvulumunOve.
Ove veji kutalililanga vaIsalele, Ove weji kuvalwilanga hamwaka navamona luyando, upwile ika nge umuka-kuzuzumana mulifuci, nge mwayou mwatambuka mujila mwapeukilako nakusavala naufuku?
Upwile ika nge umutu wakulihomokela, nge ucindume wakuho­na kutulwila? Oloze Ove Yehova, Ove uli mukaci ketu, vanatuvuluka halijina lyove, kanda utucimbukako.
Yehova nambe kuli vatu ava ngwenyi, Mukiko muvanazangila kuhungumuka, mahinji avo kavawakingileko. Xikaho Yehova kavevwili­lile kuwahako. Jino himwanuka ku­henga cavo, mwavazangamisa hamilonga yavo yaxili.
Yehova angwambile ngwenyi, Kanda uvalombela vatu ava va­mone kuwahako.
Omu navalitwamina kulya ka­ngwexi kwivwilila kutambakana ca­voko, kahomu navahana mawana akulumba namawana akulya ka­ngwexi kuwetavilako. Oloze nangukavalalisa najipoko jamikwale na­zala yakalombolombo namisongo yavihita.
Kaha ngwamwambile ngwami, Mama lelo, Ove Mwata Yehova! Tala, vapolofweto veji kuvambanga ngwavo, Kamwexi kukamona jipoko jamikwaleko, ngwavo, Kamwexi ku­kamona zala yakalombolomboko, Oloze ngwavo, Nangumihananga ku­unda camucano muma muno.
Yehova angukumbulwile ngwe­nyi, Vaze vapolofweto veji kwambu­lulanga upolofweto wakwonga muli­jina lyami. Kangwavatumineko, kangwavahanyine luximbiko, kangwahanjikile kuli vakivoko. Veji kumyambulilanga upolofweto wavyevi vanalyongela kumona, vyakutaha, ha­vyuma vyauci, himatangiso amumicima yavo.
Xikaho Yehova nahanjika Haku­vavuluka vapolofweto vaze veji kwa­mbululanga upolofweto mulijina lya­mi, vaze ngunazenekAmi kutuma oloze veji kwambanga ngwavo, Mu­lifuci lino kamwexi kukapwa jipoko jamikwale nazala yakalombolomboko, ngwami, Vapolofweto vaze navakavalalisa kujipoko jamikwale nakuzala yakalombolombo.
Kaha vatu vaze veji kwambulila upolofweto navakavambilejela mu­jijila jaYelusalema hazala yakalo­mbolombo nahajipoko jamikwale. Kavexi kukapwa navava navakavafundako, cipwe vakivo cipwe ma­pwevo javo cipwe vana vavo vamalunga cipwe ava vamapwevo. Mwomwo kupihisa cavo nangukavahingunwinaco, xikaho.
Kavambulile lizu lino ngwove, Kumeso ami kupwelumukenga masoji namusana naufuku, kanda kulitwaminako, mwomwo mwanavakwetu vatu wasanda vanamupazula lyehi kapazu kakanene, hicito cakukolesa cikuma, xikaho.
Nge nangulovoka nakuya mucipapa, kaha kumana, ava vanajihi najipoko jamikwale vavavo. Kaha nge nangwingisa mwimbo, kaha kumana, ava vali nakuviza nazala yakalombolombo vavavo. Mwomwo navapolofweto navapilixitu veji kukimbwojokanga mulifuci, kavexi nacinyingiko.
Unavakane vaYuta cakuvakana tahi? mwono wove unevwila Zeyone unyengwe tahi? Ikaze unatuvetela numba tuhone kutuhindula? Twatalilililenga kuunda, oloze kakwejile kuwahako, twatalilililenga mwaka wakutuhindula, kaha kumana ciwomawoma!
Ove Yehova, tunetavila kuhuka cetu nakuhenga cavakakuluka jetu, mwomwo tunakuvulumuna.
Kanda utulumbilisako halijina lyove, kanda usawisa litanda lyaupahu wove lyawanganako. Acanuke, kanda ujiha luxiko lwove unalixiki nayetuko.
Kuli vifwefwelekete vyavaka-mafuci eka kuli vamwe navahasa kunokesa vula numba? Nyi melu nawahasa kulihanyina mixilinjinji numba? Ove Kalunga ketu Yehova, yove vene nyi? Xikaho natukuvandaminanga, mwomwo Ove unatenge vyuma vyosenevi, xikaho.
Kaha Yehova angwambile ngwenyi, Cipwe Mose naSamwele vemananga kumeso ami, oloze cipwe ngoco kaci kangwatalixile mucima wami kuli vatu avako. Vambile mangana vafume kumeso ami valovoke.
Kaha nacikasoloka, omu navakakwihula ngwavo, Natulovoka nakuya kulihi? Kaha ukavambulila ngwove, Yehova nambe ngwenyi, Ava vakuya kukufwa navakaya kukufwa, ava vakuya kujipoko jamikwale navakaya kujipoko jamikwale, ava vakuya kuzala yakalombolombo navakaya kuzala yakalombolombo, ava vakuya muufunge navakaya muufunge.
Yehova ngwenyi, Nangukavatongwela miyaci yiwana, najipoko jamikwale jikavajihenga, navatuwa vakavakokangizenga, natujila vahelu natunyama vahamavu vakavalyenga nakuvanongesa.
Kaha nangukavahana mangana vakavahangasanenga noku noku mumawangana ahamavu osena, mwomwo hali mwangana wavaYuta Manase mwanaHezekiya, mwomwo havize alingilenga muYelusalema.
Mwomwo ove Yelusalema, iyaze mwakakwivwila keke? iyaze mwakalinyenga hali ove? iyaze mwakapeukilako nakwihulomu watwamina?
Yehova ngwenyi, Ove unangukane Ami, unahiluka lyehi kunyima, xikaho ngunakwolwela lyehi livoko lyami nakukunongesa, jinanguhu lyehi nakupihilila.
 Ngunavapekwojola lyehi nacipekwiso muvikolo vyalifuci, ngunavavindamisa lyehi vana vavo, ngunanongesa lyehi vatu jami, kavakindulukile mujijila javoko.
Vatuliwe javo vamapwevo vananguvulila kuhambakana musekulula wakukalungalwiji. Ngunavanehela lyehi muka-kunongesa hamulungu kuli naye yavana vamalunga. Ngunalingisa lyehi ciwomawoma namizuzu kumulendumukila.
Ou naseme lyehi vana vatanu navavali ali nakulehuka, mwono wenyi unamufumu lyehi, likumbi lyenyi linalauka lyehi ximbu kucili musana, vanamwivwisa lyehi sonyi nakumupayisa. Kaha vakwavo vanasaleho nangukavahana kujipoko jamikwale kumeso avaka-kole javo. Mukiko mwanambe Yehova.
Ove mama, mama lelo kuli ami mwomwo unanguseme ngumutu wavikokojola ngumutu wajipami kuli vaka-mavu vosena! Kangwavalevanyixileko, kaha vatu kavangulevanyixile amiko, oloze mutu himutu eji kungwangulanga.
Yehova angukumbulwile ngwenyi, Camwenemwene nangukakuhehwisa ukamonenga kuwaha. Camwenemwene nangukavalingisa vaka-kole kukulembelela hamwaka wakumona lupi hamwaka wakumona luyando.
Nacihasa kuhokola fwelu tahi? Nacihasa kuhokola fwelu yakufuma kunote naunengu tahi?
Luheto lwenu navikumba vyenu nangukavihana kupwa vyakupukula cakuzeneka ndando, oco nangukacilinga mwomwo hamilonga yenu yaxili yosena eyi munalingi kwosena kwahita ngiza yenu.
Nangukavilingisa kuhicila navaka-kole jenu hamwe mulifuci munazeneka kutacikiza, mwomwo muutenu wami munakwate lyehi kakahya nakakwata hali enu, xikaho.
Ove Yehova, Ove unatacikiza, acingwanuke ungwalakane ungutende hali vaka-kunguyanjisa. Kanda ungufumisahoko omwo weji kuxipwokelanga kutenuka. Tacikiza, mwomwo hali Ove hakiko ngunamwena kungutomba.
Mazu ove ngwawawanyine, hikuwahilila mumucima wami, mwomwo Ove Yehova Kalunga wamayongomena, Vananguvuluka halijina lyove, xikaho.
Kangwatwamine muliuka lyavaka-kusehelelako, cipwe kulisamba. Ngwatwaminenga uka wami halivoko lyove, mwomwo wangusulixile matoto, xikaho.
Kukola cami cinapwila ika camakumbi osena? Cito cami cinapwila ika nge mukongo, cakukana kukanguka? Kumana, naupwanga vene nge umwanakalwiji wakutangisa, nge meya akuzeneka kuzaminyina kuli ami tahi?
Xikaho Yehova nambe ngwenyi, Nge naukinduluka, kaha nangukuneha ceka wimanenga kumeso ami. Nge nausakula vyavilemu muvyamokomoko, kaha naupwanga nge ukanwa kami. Vakivo navakinduluka kuli ove, oloze ove kawexi kukinduluka kuli vakivoko.
Kaha nangukulingisa kupwa ukembwe yaunengu yakukolesa kuli vatu ava. Navalwanga nove, oloze kavexi kukakuhasako, mwomwo Ami nguli nayove mangana ngukulwilenga nakukupululula, xikaho. Mukiko mwanambe Yehova.
Kaha nangukupulululanga mumavoko avaka-kupihisa, nangukusokolanga mumavoko avilyanyi.
Lizu lyaYehova lyejile kuli ami ngwenyi,
Kanda ukambata pwevoko, kaha kanda ukasema vana vamalunga cipwe vana vamapwevo muma munoko.
Mwomwo Yehova nambe hali vana vamalunga nahali vana vamapwevo vakusemuka muma muno, nahali manevo vanavaseme, nahali masevo vanavaseme mulifuci lino,
ngwenyi, Navakafwafwa namisongo, kavexi kukavalila jimbimbiko, kavexi kukavafundako, navakapwanga nge wilo kwilu lyamavu. Navakavalalisa kujipoko jamikwale nakuzata yakalombolombo, kaha mijimba yavo yakufwa nayikapwa kulya catujila vahelu natunyama vahamavu.
Mwomwo Yehova nambe ngwenyi, Kanda wingila muzuvo yakulixonenako, kanda uya nakulilako, cipwe kuhungisa mutwe wove hali vakivo. Mwomwo Yehova ngwenyi, Kuunda cami ngunacifumisa lyehi kuli vatu ava, nalikoji navilinga vyakeke.
Navavalemu navamokomoko navakafwila mulifuci lino. Kavexi kukavafundako, kavexi kukavalila jimbimbiko, cipwe kukalitetateta cipwe kulisevesa hali vakivo.
Vatu kavexi kukapuzula mbolo hali vakivo nakulixona nakuvendejeka vakwavo hali vafuko, kaha kavexi kukavanwisa mulupasa lwakuvavendejeka hali masevo namanevoko.
Kaha kanda wingila muzuvo yakulila vyakulya nakutwama navo nakulya nakunwako.
Mwomwo Yehova wamayongomena, Ou Kalunga kaIsalele, nambe ngwenyi, Ivwenu, mazu akusambwojoka namazu akuwahilila namazu avenyamyenga namazu avamyenga nangukawalingisa kuhola muma muno kumeso enu hamakumbi enu.
Kaha nacikasoloka, omu Mukavambulila vatu ava mazu osenawa, omu navakakwihula ngwavo, Ikaze natuvulukila Yehova lupi lwalunene lwosenelu? ngwavo, Kuhenga cetu cika? ngwavo, Mulonga wetu tunamuvulumuna Kalunga ketu Yehova uka?
ukavambulila ngwove, Yehova nambe ngwenyi, Mwomwo yakakuluka jenu vananguseze Ami, vanakavangiza tulunga veka nakuvazacilanga nakulifukulanga kuli vakivo, vananguseze Ami, kaha kavalaminenga jiximbi jamiko, xikaho.
Kahenu munapihisa kuhambakana vakakuluka jenu. Mwomwo kumana, mweji kutambukanga mutu himutu mwaya kunjinjajala camucima wenyi waupi, ngoco kamute kungwivwilila.
Xikaho nangukamitapula mulifuci lino mukaye kulifuci lize munazeneka kutacikiza, cipwenu cipwe vakakuluka jenu. Kaha kuze namukazacilanga tulunga veka namusana naufuku, mwomwo kangwexi kukamisolwela likojiko, xikaho.
Yehova nambe ngwenyi, Xikaho ivwenu, kuli nakwiza makumbi eka omu navakazeneka kwamba ceka ngwavo, Omu ayoya Yehova tu, Ou avakandwixile vana vaIsalele mulifuci lyaEjipitu,
oloze ngwavo, Omu ayoya Yehova tu, Ou avakandwixile vana vaIsalele nakuvaneha hakuvafumisa kulifuci lyakunote nakumafuci osenaze avahangilile. Kaha nangukavaneha ceka mulifuci lyavo eli ngwahanyine kuli vakakuluka javo.
Yehova ngwenyi, Ivwenu, nangukatumina vaka-kuta vaixi vavavulu, kaha navakavatata. Kaha hakukuminyina nangukatumina vinyanga vavavulu, kaha navakavazombazomba kujipili jajinene josena nakujipili jajindende josena namumyaji yamumalolwa.
Mwomwo meso ami ali hajijila javo josena, kavawaswekajo meso amiko, kaha kuhenga cavo kavawayolekaco meso amiko.
Kaha kuhenga cavo namulonga wavo nanguvangila kuvaxixixilavyo kavali, mwomwo vanapihisa lyehi lifuci lyami namijimba yavyuma vyavo vyakuzonda vyakufwa, kaha vanasulisa lyehi uswana wami navyuma vyavo vyaunyengwe, xikaho.
Ove Yehova, Ove ngolo jami, Ove mwami mwakukola, Ove mwami mwakucinyina halikumbi lyakumona luyando, kuli ove kukiko navakezeza vaka-mafuci hakufuma kujisongo jamavu, kaha navakakwamba, ngwavo, Vakakuluka jetu vanaswane vyakwonga kaha, vanaswane ufwefwelekete, muvikiko kamwatwama kuwahisako.
Kumana mutu alitengele tulunga hamono kavexi tulungako?
Xikaho kumana, nangukavalingisa kutacikiza, aka kamwe kaha nangukavalingisa kutacikiza livoko lyami naundume wami, kaha navakangutacikiza ngwavo, Lijina lyenyi Ikiye Yehova.
Mulonga wavaYuta vanausoneka nasonekeso yafwelu nasongo yandayamonde. Vanawolo lyehi hamikanda yamicima yavo nahajimbinga jamajiko enu akulumbila,
ximbu navanuka vana venu majiko avo akulumbila naMaxela javo kumilondo yituta hajipili jakunyunga.
Ove pili yami yamucipapa, luheto lwove navikumba vyove vyosena nangukavihana kupwa vyakupukula, namilundu yove yakunyunga nawa, mwomwo haxili, mwosenomwo mwahita ngiza yove.
Kahove lyavene naukejiva kuseza tuhu uswana wove ngwakuhanyine, kaha nangukakulingisa kuzacilanga vaka-kole jove mulifuci lize unazeneka kutacikiza. Mwomwo munawiki lyehi kakahya muutenu wami, kakiko nakakwatanga haya myaka yosena, xikaho.
Yehova nambe ngwenyi, Lungou mwafwelela kuli mutu napu wakwangula, ou mwetavila ukweci mujimba kupwa livoko lyenyi, ou ukweci mucima wenyi wakungusosolokAmi Yehova.
Mwomwo mwapwanga nge kaciputa kamulikundu, kexi kumonomu nakwiza kuwahako, oloze mwatwamanga kwakaza mupambo, mulifuci lyamungwa lyakuzeneka vatu kutwamamo.
Natokwa lungou eji kufwelelanga kuli Yehova, ou namwitavila lyehi Yehova amufwelelenga.
Mwomwo mwapwanga nge mutondo wakutumbila kumeya, ou weji kutanjilanga miji yawo kukalwiji, kexi kwivwa woma omu nakwiza liyenako, oloze mafo enyi nawapwanga atuta, kexi kuzakama hamwaka wacangako, kaha kexi kulitwamina kwima mihakoko.
Mucima wamutu unapu uka-kutangisa kuhambakana vyuma vyosena, uli namusongo waukalu, iyaze mwahasa kuutacikiza?
Ami Yehova ngweji kuhehulanga vixinganyeka, ngweji kwesekanga micima, mangana ngukahane kuli mutu himutu nge kutesa najijila jenyi, nge kutesa namihako yavilinga vyenyi.
Nganomu mwalinga ngwali hakuutamanyina hamasanga nazeneka kumbilila, ngoco mwanapu ou mwawana vikumba oloze kexi kuciyuloko. Mwaviseza hakaci kamakumbi enyi kaha hakukumisa cenyi mwakapwa Cileya.
Kuma lyetu kwajila kunapu litanda lyawangana lyaupahu lyakuzezula helu kufumisa kukuputuka.
Ove Yehova, Ove veji kutalililanga vaIsalele, vexovo navakuseza navakavevwisa sonyi. Vaze navafuma kuli Ami navavasoneka mumavu, mwomwo vanamuseze lyehi Yehova, Ou kaselwoke wameya akuyoya, xikaho.
Ove Yehova, nguhindule kaha nanguhinduka, ngulwile kaha nangupwanga wangulwila lyehi, mwomwo Yove vene ngweji kwalisanga.
Tala, veji kungwihulanga ngwavo, Lizu lyaYehova lili kulihize? Ngwavo, Lizenga jino.
Oloze aminyi kangwalyanguhwixile nakuseza kupwa ngukafunga nakukukavako, kaha nawa likumbi lyamalwa kangwalifwilileko, Ove unatacikiza. Oco cinalovoka mumivumbo yami cinapunga kumeso ove.
Kanda upwa uwakunguzuzwisa nawomako, Ove Uucinyino wami halikumbi lyakumona lupi.
Ava veji kunguyanjisanga vakavevwise sonyi, oloze aminyi kanda vakangwivwisa sonyiko. Vakavahombese vakivo oloze kanda vakanguhombesamiko. Vanehele likumbi lyalupi uvapazwojole nakupazwojola cakulunjika hakupazwojola.
Yehova angwambile ngwenyi, Yako ukemane kucikolo cavana vavatu jami, omu veji kwingililanga vamyangana javaYuta, omu veji kulovokelanga, namuvikolo vyaYelusalema vyosena,
ukavambulile ngwove, Enu vamyangana javaYuta nenu vaYuta muvosena nenu mwatwama muYelusalema muvosena, enu mweji kwingilanga kuvikolo evi, ivwenu lizu lyaYehova.
Yehova nambe ngwenyi, Lilamenunga hamyono yenu, kanda mukambata citeli halikumbi lyasambatako, cipwe kucingisa muvikolo vyaYelusalema.
Kaha kanda mukalovola citeli mujizuvo jenu halikumbi lyasambatako, cipwe kuzataho milimo himilimo. Oloze jililenu likumbi lyasambata nganomu ngwavalwezele vakakuluka jenu.
Oloze kavevwililileko, cipwe kutengeleka matwitwi avo. Oloze valikakamixile jixingo javo mangana vakane kwivwa, mangana vakane kuvanangula.
Yehova ngwenyi, Kaha nacikasoloka, nge namungwivwilila cakungwivwilila, nakukana kwingisa citeli muvikolo vyalimbo eli halikumbi lyasambata, nge namujilila likumbi lyasambata nakukana kulingaho milimo himilimo,
kaha muvikolo vyalimbo eli namukengilanga vamyangana navakakulitulaho vakutwama halitanda lyaNdavici lyawangana, vakutambuka hamatemba nahatuvalu, navakivo navaka-kulitulaho javo namalunga vavaYuta navava vatwama muYelusalema, kaha limbo eli nalitwamanga haya myaka yosena.
Kaha navakezeza hakufuma kumembo avaYuta nakwosena kuYelusalema jingulwixi nakulifuci lyavaMbenjamine nakucikulo nakulifuci lyajipili nakusulo, nakunehaneha mawana akulumba navimuna vakuvatula namawana akulya nalavona, nakunehaneha vimuna vakuvatula Yakusakwilila kuzuvo yaYehova.
Oloze nge namukananga kungwivwilila, nge namukananga kujilila likumbi lyasambata, nge namukananga kulitwamina kumbata viteli nakwingila kuvikolo vyaYelusalema halikumbi lyasambata, kaha nangukawika kakahya kuvikolo vyalyo, nakakalya mazuvo aYelusalema, kavexi kukakajimako.
Eli likiko lizu lyejile kuli Yelemiya lyakufuma kuli Yehova ngwenyi,
Katuka uxikumuke uyenga kuzuvo yatengi, kaha nangukakwivwixila mazu ami kuze.
Ngwaxikumukile kuzuvo yatengi, kaha kumana, apwile nakutenga cuma cimwe hamafumbo.
Kaha cuma cize apwile nakutenga naunonga omu calyenyekele mulivoko lyatengi acitengulwile cuma ceka nganomu amwene tengi kuwaha kucitenga.
Kaha lizu lyaYehova lyejile kuli ami ngwenyi,
Enu vakuzuvo yaIsalele, kangwahasa kulinga nenu nganomu nalingi tengi unoko? Mukiko mwanehula Yehova. Ivwenu, nganomu wapwa unonga mulivoko lyatengi, mukiko mumwapwenu mulivoko lyami, enu vakuzuvo yaIsalele.
Linwomu nanguvuluka vaka-lifuci cipwe wangana ngwami, vauvunyemo vaupuzule vaunongese,
kaci nge vaka-lifuci lize ngunavuluka navalumuka kukupihya cavo, kaha nangupihilila nakwalumuka kulupi luze ngwajinyine kuvalinga.
Kaha linwomu nanguvuluka vakalifuci cipwe wangana ngwami, nguutunge nakuutumba,
kaci nge navalingoco cinapihi kumeso ami hakukana kwivwilila mulizu lyami, kaha nangupihilila nakwalumuka kukuwaha cize ngwambile kuvawahisa.
Xikaho jino kahanjike kuli malunga vavaYuta nakuli ava vatwama muYelusalema ngwove, Yehova na­ mbe ngwenyi, Ivwenu, nguli nakumitakila lupi, nguli nakumijinyina vyakujina. Kindulukenu jino mutu himutu mujila yenyi yayipi, muwahise jijila jenu navilinga vyenu.
Oloze veji kwambanga ngwavo, Camokomoko tuhu, mwomwo natukavangizangevi tunajinyi, natulinganga mutu himutu mwaya kunjinjajala camucima wenyi waupi.
Xikaho Yehova nambe ngwenyi, Ihulenu jino muli vaka-mafuci, iyaze evwa lyehi vyuma vipwaha? Ou sanda Isalele nalingi cuma cakwivwisa nganganyi cikuma.
Kulilolwa lyamucipapa nakukahona vula yacixika yakuLevanone numba? Nyi meya atuta akupwelumuka kufuma kwakusuku nawominyina numba?
Mwomwo vatu jami vanangujimbala lyehi, vanalumbila tulunga vamakuli vyalivumba lyamwaza, vanavalingisa lyehi kutalyangila mujijila javo, eji jijila jamyaka, mangana vatambukenga mujijila javatwamahinji, mujila yakuzeneka kusukilila,
mangana vakalingise lifuci lyavo kupwa lyakukomwesa lyakuhahila haya myaka yosena. Wexowo mwakahicilako mwakalihomokela nakuhungisa mutwe wenyi.
Nangukavapuzumuna nge napeho yakumusamuko kumeso avakakole. Nangukavatalisa nyima yami kexi meso amiko halikumbi navakamona luvinda.
Jino valyambile ngwavo, Tuyenu tujinenu vyakujina hali Yelemiya. Ngwavo, Mwomwo jiximbi kajexi kukavanonga vapilixituko, cipwe punga kuli vaka-mangana cipwe mazu kuli kapolofweto. Ngwavo, Tuyenu tumuvetenu namalimi etu, kanda tutengeleka matwitwi etu kumazu enyi osenako.
Ove Yehova, ngutengelekele matwitwi ove, wivwilile mazu avaze vali nakungukokojwesa.
Kumana vaxixise kupihya mukuwaha? Mwomwo mwono wami vanaufulila lyehi wina. Acanuke omu ngunemana kumeso ove nakuhanjika kuwaha hali vakivo mangana nguvapeule kulundundu yove.
Xikaho vana vavo ukavahane kuzala yakalombolombo, ukavalwile kungolo jajipoko jamikwale, mapwevo javo vakapwenga vavindama lyehi vana vavo, vakapwenga vatuliwe, vakwavo malunga vakapwenga vavajiha lyehi kukufwa, vakwavo vana vamalunga vakapwenga vavaveta lyehi kujipoko jamikwale kujita.
Mujizuvo javo mukevwakane miteto, omu naukavanehela lizavu cakuvalendumukila. Mwomwo vanafulu lyehi wina mangana vangutemo, mahinji ami vanawavumbikila lyehi miheto.
Oloze Ove Yehova, Ove unatacikiza punga yavo yoseneyi vanangutwame ngwavo, vangujihe. Kanda ukafwika kuhenga cavoko, cipwe kujimbangana mulonga wavo kumeso ove. Oloze vakapwenga vavalimbwisa lyehi kumeso ove, ukavalinge mwavatela hamwaka wautenu wove.
Yehova angwambile ngwenyi, Yako ukalande mulondo watengi waunonga, ukaye navakulwane javatu navakulwane javapilixitu,
ukalovoke ukaye kucinema camwanaHinome, oco cili kuwingililo wacikolo Halaxite, ukavilikile kuze mazu awa nangukulweza.
Ukavambulile ngwove, Enu vamyangana javaYuta nenu mwatwama muYelusalema, ivwililenu lizu lyaYehova. Yehova wamayongomena, Ou Kalunga kaIsalele, nambe ngwenyi, Ivwenu, nangukaneha lupi homa hano, lukiko Wexowo mwakalwivwa matwitwi enyi nawakawemuka.
Mwomwo vananguseze lyehi Ami, vanalingisa homa hano kupwa nge heka, vanalumbililaho tulunga veka vyalivumba lyamwaza, vaze vazenekelenga kutacikiza, navakivo navakakuluka javo navamyangana javaYuta, kaha homa hano vanasulisaho namanyinga avava vazeneka cuma cakuvahanyina mulonga.
Vanatungu lyehi milundu yaMbale yakunyunga mangana voceleho vana vavo hakakahya kupwa mawana aMbale akulumba. Oco kangwavalwezelecoko, cipwe kucihanjika, kangwacixinganyekele mumucima wamiko.
Yehova nambe ngwenyi, Xikaho kumana, kuli nakwiza makumbi eka omu navakazeneka kuvuluka ceka homa hano ngwavo, Tofwete, ngwavo, Cinema camwanaHinome, oloze ngwavo, Cinema cakuhondela.
Kaha punga yaYuta naYelusalema nanguyihingununa homa hano, nangukavalingisa kulindwomwoka kujipoko jamikwale kumeso avakakole javo kumavoko avaze vali nakutonda myono yavo. Mijimba yavo yakufwa nangukayihana kupwa kulya catujila vahelu natunyama vahamavu.
Limbo eli nangukalilingisa kupwa lyakuhomwesa vatu lyakuhahila. Wexowo mwakahicilaho mwakalihomokela nakulihahila hamisongo yalyo yosena.
 Nangukavalisa nyama yavana vavo vamalunga nanyama yavana vavo vamapwevo. Mutu himutu mwakalya nyama yasepa lyenyi hakutwama mucingombela nahavihuli vize navakavamwenesa kuli vaka-kole javo ava vali nakutonda myono yavo.
Kaha mulondo kana ukaucika kumeso amalunga vaze nauya navo,
ukavambulile ngwove, Yehova wamayongomena nambe ngwenyi, Mukiko vene munangukavacika vatu ava nalimbo eli, nganomu navacika ndeho yatengi, eyi navahona kuyoyesa ceka. Kaha navakafunjilanga vafu muTofwete palanga nomu navakahona mwakuvafunjila.
Yehova nambe ngwenyi, Mukiko munangukalingila homa hano nakuvalingava vatwamaho nakulingisa limbo eli kupwa nge Tofwete.
Kaha mazuvo amuYelusalema namazuvo avamyangana javaYuta, awa vanapihisa lyehi, nawakapwa nge haTofwete, mazuvo osenawa akweci milungu yawo vanalumbilila liyongomena lyamwilu lyosena vyalivumba lyamwaza, vanahingunwinyina tulunga veka mawana akuhingununa.
Kaha Yelemiya ejile hakufuma kuTofwete kuze vamutumine kuli Yehova nakwambulula mazu aupolofweto. Emanyine mucipango cazuvo yaYehova, avambulilile vatu vosena ngwenyi,
Yehova wamayongomena, Ou Kalunga kaIsalele, nambe ngwenyi, Ivwenu, lupi lwosenelu ngunavuluka halimbo eli nangukaluneha halimbo eli nahamembo alyo osena, mwomwo vanalikakamisa lyehi jixingo javo mangana vakanenga kwivwilila mazu ami, xikaho.
Jino Paxule mwanakapilixitu Imele, uze apwile kalama wamukulwane muzuvo yaYehova, amwivwile Yelemiya hakwambulula upolofweto wavyumevi.
Kaha Paxule amuvetele kapolofweto Yelemiya, amuhakile mujikuli jize japwile mucikolo caMbenjamine cahelu cize capwile muzuvo yaYehova.
Kaha casolokele hakuca, Paxule amulowele Yelemiya mujikuli. Kaha Yelemiya amwambile ngwenyi, Yehova kavulukile lijina lyove yove Paxuleko. Oloze ngwenyi, Yove Mangole-misavive.
Mwomwo Yehova nambe ngwenyi, Tala, nangukakulingisa kupwa uwakulivwisa ciwomawoma, uwakuvevwisa masepa jove vosena ciwomawoma. Navakalindwomwoka kujipoko javaka-kole javo jamikwale, kaha meso ove nawakacimona. VaYuta vosena nangukavahana mumavoko amwangana waMbavilone, mwakavatundwila kuMbavilone nakuvavetaveta najipoko jamikwale.
Kaha luheto lwalimbo eli lwosena nanganyo jalyo josena navyuma vyalyo vyavilemu vyosena navikumba vyavamyangana javaYuta vyosena nangukavihana mumavoko avakakole javo, kaha navakavakwata ufunge nakuya navo nakuvatwala kuMbavilone.
Kaha ove Paxule, ove navosenava vatwama muzuvo yove namukaya muufunge. Naukaheta kuMbavilone, kwakuze vene naukafwila, kwakuze vene navakakufunjila, nayove namasepa jove vosenava unambulila upolofweto wakwonga.
Ove Yehova, unangukunyula lyehi kaha ngunakunyuka. Uli nangolo kunguhambakanami kaha unanguhase. Ngunalingi lyehi kupwou navaseha musana wosena, vosena veji kunguhendanga.
Mwomwo hexoho nanguhanjikila ngweji kutetanga, ngweji kuvilikanga ngwami, Ulyanyi! ngwami, Kwenyeka! Mwomwo mazu aYehova analingi lyehi kupwa akutomba kuli ami, akutoleka musana wosena.
Kaci nge nangulyamba ngwami, Kangwexi kumuvuluka cipwe kuhanjika ceka mulijina lyenyiko, kaha mumucima wami muli nge kakahya kakukwata kakusokelela muvifuhwa vyami, kaha jinanguhu lyehi nakulikanyisa, kangwacihaxileko.
Mwomwo ngunevu lyehi kufulilila cavavavulu naciwomawoma kwosena jingulwixi. Vatu vosenava ngunalikatenga navo, ava veji kungulamanga vangumone hakulindumuka, veji kulyambanga ngwavo, Mwambululenu, ngwavo, Natumwambulula, ngwavo, Pamo mwakakunyuka numba tumuhase numba tulitende hali ikiye.
 Oloze Yehova nguli nenyi nge nacindume Wakwivwisa woma. Xikaho vaka-kunguyanjisa navakatalyangila, kavexi kukanguhasako. Navakavevwisa sonyi cikuma, mwomwo kavazangamineko, xikaho. Navakavamwenesa kuzonda cahaya myaka oco navakazeneka kujimbala.
Oloze Ove Yehova wamayongomena, Ove weji kuvesekanga vakakwoloka, Ove weji kumonanga micima navixinganyeka, ngumone kutenda cove kuli vakivo, mwomwo mulonga wami ngunausolola lyehi kuli Ove, xikaho.
Mwimbilenunga Yehova, mwalisenunga Yehova, mwomwo mwono wamuka-kukalikiza naupululula lyehi mumavoko avaka-kupihisa, xikaho.
Likumbi lize ngwasemuwilile lipwenga lyakwangula. Likumbi lize angusemene mama kanda Ukapwa lyakukisulako.
Lunga uze ambulwile mujimbu kuli tata ngwenyi, Kuli ove kunasemuka mwana walunga, nakumwivwisa kuwaha cikuma, apwenga wakwangula.
Lunga uze apwenga nganomu apwa membo aze akatumwine Yehova cakuzeneka kupihilila. Evwe miteto nacimene nakulikuwa cajita hamulungu.
Mwomwo akanyine kungujiha omu ngwapwile ngucili mujimo, ngoco kaci mama apwilenga cimbumbe cami, kaci lijimo lyenyi lyapwilenga hanga lyatohwela.
Ngwasemuwilile ika mujimo mangana ngumonenga kilika nacinyengo, mangana makumbi ami alalenga nasonyi?
Eli likiko lizu lyejile kuli Yelemiya lyakufuma kuli Yehova omu vamutuminyine Paxule mwanaMalakiya nakapilixitu Zefwanyiya mwanaMaseya kuli mwangana Zetekiya nakumwamba ngwenyi,
Acitwihwile kuli Yehova, mwomwo mwangana waMbavilone Nevukataneza ali nakulwa netu jita, xikaho. Kwiji, pamo Yehova mwatulingila nge kutesa navilinga vyenyi vyakukomwesa vyosena mangana akanduke nakutufuma.
Kaha Yelemiya avakumbulwile ngwenyi, Kamwambulilenu Zetekiya ngwenu,
Yehova Kalunga kaIsalele nambe ngwenyi, Ivwenu, vitwa vyajita vili mumavoko enu, evi muli nakulwisa namwangana waMbavilone navaKalateya ava vanamihake mucingombela vali kusali yakembwe, nanguvipe-ulako, kaha nanguvakungulwila mukaci kalimbo lino.
Kaha naYami nawa nangulwa nenu nalivoko lyakwolola, livoko lyangolo, nautenu nakulundundu nandombo yayinene.
Ava vanatwame mwimbo lino, navatu natunyama, nanguvavetaveta, navafwafwa kumusongo wacihita waunene.
Yehova ngwenyi, Kaha hakukuminyina, ou mwangana wavaYuta Zetekiya navangamba jenyi navatu ava navakasalaho mwimbo lino kumusongo wacihita nakujipoko jamikwale nakuzala yakalombolombo nangukavahana mulivoko lyamwa­ngana waMbavilone Nevukataneza namumavoko avaka-kole javo, mumavoko avaze vali nakutonda myono yavo. Mwakavavetaveta nautwixi wajipoko jamikwale, kexi kukavatala nalikojiko, cipwe kuvatetela, cipwe kuvevwila kekeko.
Kaha vatu ava uvambulila ngwove, Yehova nambe ngwenyi, Ivwenu, Nanguhaka jila yakuyoya najila yakufwa kumeso enu.
Ou mwatwamanga mwimbo lino mwakafwa kupoko yamukwale nakuzala yakalombolombo nakumusongo wacihita. Oloze ou mwalovokamo nakuluuka kuli vaKalateya ava vanamihake mucingombela, ikiye mwayoyanga, mwono wenyi Mupwanga nge cuma cakupukula kuli ikiye.
Mwomwo ngunajiki lyehi meso ami halimbo eli mangana ngulipihise, kexi nakuliwahisako. Mukiko mwanambe Yehova. Ngwenyi, Nangukalihana mulivoko lyamwangana waMbavilone, kaha ikiye mwakalyoca nakakahya.
Jino hakuvuluka zuvo yamwangana wavaYuta, ivwenu lizu lyaYehova.
Enu vakuzuvo yaNdavici, Yehova nambe ngwenyi, Yulenunga mwaciyulo havimene, muvapulululengava vanapupu mumavoko avaka-kuvalyapula, kucina kulundundu yami nayikalovoka nge kakahya nakukwata palanga nomu nakukahonou mwayijima hakupihya cavilinga vyenu.
Yehova nambe ngwenyi, Ivwenu, enu mwatwama mucinema halilolwa lyakucana, ngunamimanyina nakole, enu mweji kulyambanga ngwenu, Iyaze mwakatuxikumukila? ngwenu, Iyaze mwakengila mumautwamo etu?
Kaha nangukamizangamisa nge kutesa namihako yavilinga vyenu. Mukiko mwanambe Yehova. Ngwenyi, Nangukawika kakahya mumusenge walyo, kaha nakakalya vyosenovyo vinalijingilika.
Yehova nambe ngwenyi, Xikumuka uye kuzuvo yamwangana wavaYuta ukambulileko lizu eli,
Ngwove, Ove mwangana wavaYuta, ove watwama halitanda lyaNdavici lyawangana, enu navangamba jove navatu jove ava veji kwingilanga kuvikolo evi, ivwenu lizu lyaYehova.
Yehova nambe ngwenyi, Lingenunga mwaciyulo mwakwoloka, muvapulululengava vanapupu mumavoko avaka-kuvalyapula. Vaka-kuzuzumana navava vazeneka masevo navatuliwe jamapwevo kanda muvapihisako cipwe kuvalyana. Kaha manyinga ayou azeneka cuma cakumuhanyina mulonga kanda muwamwanga hano homako.
Kaci nge namulinganga vene cumeci, kaha muvikolo vyazuvo yino namukengilanga vamyangana vakutwama halitanda lyaNdavici lyawangana, vakutambuka hamatemba nahatuvalu, navakivo navangamba javo navatu javo.
Yehova ngwenyi, Oloze nge namukananga kwivwilila mazu awa, ngunalixingi Ami lyavene ngwami, Zuvo yino nayikapwanga yakwenyeka.
Mwomwo Yehova nambe hakuvuluka zuvo yamwangana wavaYuta ngwenyi, Ove unapu nge uNgileyate kuli Ami, nge umutwe waLevanone. Oloze Camwenemwene nangukakulingisa kupwa upambo, umembo mwazeneka kutwama vatu.
Nangukakujilikila vaka-kukwenyeka, mutu himutu navitwa vyenyi, kaha mixitale yove yakusakula navakayipakula nakuyimbila hakakahya.
Vaka-mafuci amavulu navakahicila kwimbo eli nakulihwojola mutu himutu namukwavo ngwavo, Ikaze nalingila Yehova ngana kulimbo lyalineneli?
Kaha navakavakumbulula ngwavo, Mwomwo Vasezele luxiko lwaKalunga kavo Yehova, valifukwilenga kuli tulunga veka nakuvazacila, xikaho.
Kanda mumulilou nafuko, kanda mumuhungixila mitwe yenuko. Oloze mulililenungou mwafumaho, mwomwo kexi kukakindulukaho cekako, cipwe kumona ceka lifuci lyenyi asemuwilile.
Mwomwo Yehova nambe hakuvuluka mwangana wavaYuta Xalume mwanaYoxiya, ou apwilenga mwangana wakuxisa muli ise Yoxiya, ou alovokele muma muno, ngwenyi, Kexi kukakindulukamo cekako.
Oloze kuma kuze vanamutundwila, kwakuze mwakafwila, kexi kukamona ceka lifuci linoko.
Mama lelo kuli ou mwatunga zuvo yenyi cakuzeneka kwoloka, ou mwatunga jizuvo jenyi cakuzeneka ciyulo, ou mwazacisa mukwavo cawana, mwakana kumuhana fweto yenyi,
ou mwalyamba ngwenyi, Nangulitungila zuvo yayinene najizuvo jakuvatula jajinene, ou mwalituvila jinjanena, kaha navatungilamo walo wamixitale nakuyikwita ulombo ucila!
Nautwamanga muwangana mwomwo uli nakweseka kuvunjilamo vakwenu namixitale numba? Iso alilenga nakunwa nakulinga mwaciyulo mwakwoloka nyi? Numba amonenga mwamwaza.
Milonga yavaka-kuhutwa navaka-kukalikiza ayiyulilenga, numba kuwahenga. Coco vene kungutacikizAmi nyi? Mukiko mwanehula Yehova.
Oloze meso ove namucima wove kavyexi kwekako, kuvanga kucipululu cove kaha, nakukumwanga manyinga avava vazeneka cuma cakuvahanyina mulonga, nakukulisa vatu nacikela, nakukuvaxinyinyika, mangana uvilingenga.
Xikaho Yehova nambe hakuvuluka mwangana wavaYuta Yehoyakime mwanaYoxiya ngwenyi, Kavexi kukamulila jimbimbiko ngwavo, Mama lelo ove ndumbwami walunga! Ngwavo, Mama lelo ove ndumbwami wapwevo! Kavexi kukamulila jimbimbiko ngwavo, Mama lelo ove mwata! Ngwavo, Mama lelo upahu wenyi!
Navakamufunda nganomu veji kufunjilanga cimbulu hakumukokangiza nakumumbila kusali yavikolo vyaYelusalema.
Kanduka kuLevanone ukateteleko, kakangwile lizu lyove kuMbaxane, ukatetele kuAvalime, mwomwo vaka-kukuzanga vosena vanavanongesa lyehi, xikaho.
Ngwahanjikile kuli ove omu watwaminenga kanawa, oloze wangwambile ngwove, Kangwexi kukwivwililako. Mukiko mwaya jila yove kufumisa kuunyike wove, mwomwo unakanenga kwononoka mulizu lyami.
Tufunga twove vosena navakavalisa kupeho, vaka-kukuzanga vosena navakaya muufunge. Camwenemwene haze vene numba ukevwe sonyi nakuzonda hakupihisa cove cosena.
Ove watwama kuLevanone, ove unatungu uswa wove kumixitale, omu nakukakuwana kuyekela, misongo nge eyi yapwevo ali nakusapuluka, omwo naukatela kukwivwila keke!
Yehova nambe ngwenyi, omu ngwayoya tu, cipwe nge Konyiya mwanamwangana wavaYuta Yehoyakime apwanga kazekeso kahalivoko lyami lyacilyo, oloze kaci ngunakutomonaho.
Kaha mangukakuhana mumavoko avaze vali nakutonda mwono wove, mumavoko avaze unevu woma, mulivoko lyamwangana waMbavilone Nevukataneza, namumavoko avaKalateya.
Nangukakutapulamo, nanoko nawa uze akusemene, muyenga mulifuci lyeka muze mwazenekele kusemukila, mwamuze vene namukafwila.
Oloze kulifuci yinafwila myono yavo kukinduluka kavexi kukakindulukakoko.
Ou lunga Konyiya napu ndeho yakulumbilisa yakucika tahi? Napu cuma vanazeneka vatu kwivwila kuwaha tahi? Ikaze vanavatapwila, naikiye navaka-tanga yenyi, ikaze vanavambilila mulifuci lize vanazeneka kutacikiza?
Ove mavu, ove mavu, ove mavu, ivwa lizu lyaYehova.
Yehova nambe ngwenyi, Musonekenu mutu ou ngwenu, Kexi namwanako, ngwenu, Ikiye lunga wakuze­neka kufukila hamakumbi enyi, mwomwo kuli vaka-tanga yenyi kakwexi kukafukila ceka lunga wakutwama halitanda lyaNdavici lyawangana nakuyula ceka muYutako.
Mama lelo kuli tufunga vaze veji kunongesanga nakupuzumuna mikoko vakuulilo wami! Mu­kiko mwanambe Yehova.
Xikaho Yehova Kalunga kaIsalele nambe hakuvuluka tufunga vaze veji kufunganga vatu jami ngwenyi, Utanga wami enu munaupuzumuna, munavahange, kamwavalakanyineko. Kumana, nangukamizangamisa nakumimwenesa kupihya cavilinga vyenu. Mukiko mwanambe Yehova.
Kahava navakasalaho kuutanga wami Ami nangukavakungulula nakuvafumisa mumafuci osenaze ngunavahangila, kaha nangukavaneha ceka mumalimbavo, kaha navakasemunwinanga nakuvula.
Nangukavatongwela tufunga navakavafunganga. Kavexi kukevwa ceka womako, cipwe kuhomba, cipwe kulihonako. Mukiko mwanambe Yehova.
Yehova nambe ngwenyi, Ivwenu, kuli nakwiza makumbi eka omu nangukamukatwila Ndavici Mutango wakwoloka, nawakapwanga mwangana nakufukilanga nakulinganga mwaciyulo mwakwoloka mulifuci.
Kumakumbi enyi nangukamulwila Yuta, Isalele mwakatwamanga mukufwelela. Kaheli likiko lijina lyenyi navakamuvulukanga ngwavo, Yehova Ikiye kwoloka cetu.
Yehova ngwenyi, Xikaho ivwenu, kuli nakwiza makumbi eka omu navakazeneka kwamba ceka ngwavo, Omu ayoya Yehova tu, Ou avakandwixile vana vaIsalele mulifuci lyaEjipitu,
oloze ngwavo, Omu ayoya Yehova tu, Ou akandwixile tanga yazuvo yaIsalele nakuvaneha hakuvafumisa kulifuci lyakunote nakumafuci osenaze avahangilile. Kaha navakatwamanga mulifuci lyavo.
Nanguvuluka vapolofweto. Mucima wami unahokoka muli ami, vifuhwa vyami vyosena vili nakundenda. Ngunapu nge ngumutu wakupenda, nge ngulunga vanahitula lyehi kuvinyo, hali Yehova nahamazu enyi ajila.
Mwomwo lifuci linasulu navakaujila, mwomwo lifuci lili nakulixona hakwangula, malilo amupambo anominyina. Jila yavo yinapihi, undume wavo kawolokeleko.
Mwomwo navapolofweto navapilixitu vanapu vaka-kuzamukila Kalunga. Camwenemwene cipwe muzuvo yami ngunawanemo kupihisa cavo. Mukiko mwanambe Yehova.
Xikaho jila yavo nayikapwa nge kuma kwasenena mumilima kuli vakivo. Navavahangasanyinamo, kaha navakalindumukilamo, mwomwo nangukavanehela lupi, mwaka wakuvazangamisa. Mukiko mwanambe Yehova.
Namuli vapolofweto vakuSamaliya nawa ngunamonomo kuhulama. Vambulwilenga upolofweto hali Mbale, vahungumwixilenga vatu jami vaIsalele.
Namuli vapolofweto vamuYelusalema nawa ngunamonomo cuma cakwivwisa nganganyi. Veji kulinganga ujila nakutambuka mukwonga. Veji kukolezezanga mavoko avakakupihisa, ngoco kakwexi mutu mwakinduluka nakuseza kupihya cenyiko. Vakivo vosena vanalingi lyehi kupwa nge Sotome kuli Ami, ava vatwamamo vanalingi lyehi kupwa nge Ngomola.
Xikaho Yehova wamayongomena nambe hakuvavuluka vapolofweto ngwenyi, Kumana  nangukavalisa mwaji, nangukavanwisa meya anyangwa, mwomwo kuli vapolofweto vamuYelusalema kunalovoka kunguzamukila, cinayi lyehi mulifuci mwosena, xikaho.
Yehova wamayongomena nambe ngwenyi, Kanda mwivwilila mazu avapolofweto ava veji kumyambulilanga upolofwetoko. Veji kuminangulanga vyaufwefwelekete, veji kuhanjikanga vyakuvamwenesa vya­mumicima yavo, kexi vyamukanwa kaYehovako.
Veji kuvambulilangava vangusaula ngwavo, Yehova nahanjika ngwenyi, Namumonanga kuunda. Veji kuvambulilanga vosenava vatambuka mwaya kunjinjajala camicima yavo ngwavo, Kuli enu kakwexi kwiza lupiko.
Mwomwo iyaze nemana lyehi mupunga yaYehova numba amone mazu enyi nakuwevwa? Iyaze natengeleka litwitwi lyenyi kumazu enyi nakuwevwa?
Kumana nyamanganda yaYehova nalovoka lyehi, eyi kulundundu yenyi, yikiko nyamanganda wakulijinga, mwakaliveta hamitwe yavakakuhuka.
Utenu waYehova kawexi kukakindulukako palanga nomu nalingi nomu nazamisa lyehi evi nanuka mumucima wenyi. Hamakumbi akukuminyina nacikamilumbunukila cakumilumbunukila.
Vapolofweto ava kangwavatumineko oloze vakivo vanalahe. Kangwahanjikile kuli vakivoko oloze vakivo vanambulula upolofweto.
Oloze kaci vemananga mupunga yami, kaci vavevwisanga vatu jami mazu ami, kaci vanavakindulwisa mujila yavo yayipi nakuvasezesa kupihya cavilinga vyavo.
Yehova nehula ngwenyi, Ami nguKalunga wahakamwihi, kangwexi nguKalunga wakwakusukuko?
 Mutu mwahasa kuswama mwakuvumbama numbami nguhone kumumona? Mukiko mwanehula Yehova. Kangwasulisa lilu namavuko numba? Mukiko mwanehula Yehova.
Ngunevu lyehi omu vanambe vapolofweto, ava veji kwambululanga upolofweto wakwonga mulijina lyami ngwavo, Ngunaloto, ngunaloto.
Eci nacitwamanga palanga nakumwaka uka mumicima yavapolofweto? ava veji kwambululanga upolofweto wakwonga, vapolofweto ava veji kwambululanga kutangisa camumicima yavo,
ava vanajinyi kuvalingisa vatu jami kujimbala lijina lyami navilota vyavo veji kwambululanga mutu himutu kuli mukwavo, nganomu vajimbalile vakakuluka javo lijina lyami hali Mbale.
Kapolofweto ou naloto cilota ambulule cilota, kahou ali nalizu lyami ahanjike lizu lyami mwamucano. Tiliku yeji kukomokelanga muzungu halihi? Mukiko mwanehula Yehova.
Yehova nehula ngwenyi, Mazu ami anapu nge kakahya nyi? Anapu nge muveto wakupuzwojwesa malolwa nyi?
Yehova nambe ngwenyi, Xikaho tala jino, nguli navapolofweto nakole, ava veji kwivanga mazu ami mutu himutu kuli mukwavo.
Yehova nambe ngwenyi, Tala jino nguli navapolofweto nakole, ava veji kuhanjikanga namalimi avo nakwamba ngwavo, Nambe ngwenyi.
Yehova ngwenyi, Tala jino nguli nakole navava veji kwambululanga upolofweto wavilota vyakwonga, ava veji kuvyambululanga nakuhungumwisa vatu jami nakwonga cavo nakulifukwojola cavo, oloze Ami kangwavatumineko cipwe kuvahana luximbi, kavexi nakuwahisa vatu ava cakuvawahisako. Mukiko mwanambe Yehova.
Kaha vatu ava, cipwe kapolofweto cipwe kapilixitu, omu navakakwihula ngwavo, Citeli caYehova cikiko cika? Kaha ukavambulile ngwove, Citeli cilihi? Yehova nambe ngwenyi, Nangumisuva.
Kaha kapolofweto uze cipwe kapilixitu uze cipwe vatu vaze navakamba ngwavo, Citeli caYehova, nangukamuzangamisa mutu uze navava vakuzuvo yenyi nawa.
Mukamwihule mutu himutu mukwavo, mutu himutu ndumbwenyi, ngwenu, Yehova nakumbulula ngwenyika? ngwenu, Yehova nahanjika ngwenyika?
Kaha citeli caYehova kanda mukacivuluka cekako, mwomwo mazu amutu himutu nawapwa citeli cenyi, xikaho. Mwomwo munahingika lyehi mazu aKalunga wakuyoya, aKalunga ketu Yehova wamayongomena.
Mukamwihula kapolofweto ngwenu, Yehova nakumbulula ngwenyika? ngwenu, Yehova nahanjika ngwenyika?
Oloze nge namwambanga ngwenu, Citeli caYehova, xikaho Yehova ngwenyi, Mwomwo mweji kwambanga lizu eli ngwenu, Citeli caYehova, kahAmi ngunatumu lyehi kuli enu ngwami, Kanda mukambako ngwenu, Citeli caYehova,
xikaho kumana, nangumivulyama cakumivulyama, nangumisuva nalimbo eli ngwahanyine kuli enu nakuli vakakuluka jenu, nakumifumisa kumeso ami.
Kaha nangukaminehela kutomba cahaya myaka yosena, nakuzonda cahaya myaka yosena navakazeneka kujimbala.
Yehova angumwenesele, kaha kumana, kwapwile mitonga yajikuyu yivali vanatumbika kulutwe lwatembele yaYehova omu alingile mwangana waMbavilone Nevukataneza hanatundula lyehi mwangana wavaYuta Yekonyiya mwanaYehoyakime navaka-kulitulaho javaYuta naveno navafuli muYelusalema, hanavatwale lyehi kuMbavilone.
Mutonga umwe wapwile najikuyu jamwaza cikuma, nge jikuyu jize jakulivanga kwihya. Mutonga ukwavo wapwile najikuyu jajipi cikuma, kavahaxile kujilyako hakupihya.
Yehova angwihwile ngwenyi, Ove Yelemiya, unamono ika? Ngwamukumbulwile ngwami, Ngunamono jikuyu, jikuyu jamwaza jinapu jamwaza cikuma, jikuyu jajipi jinapihi cikuma, kavahasa kujilyako hakupihya.
Kaha lizu lyaYehova lyejile kuli ami ngwenyi,
Yehova Kalunga kaIsalele nambe ngwenyi, Ngana mwajikuyu jamwazeji, mukiko munanguvatalilanga vaYutava vanatundula, ava ngunatumu vafume muma muno vaye mulifuci lyavaKalateya, mangana nguvawahisenga.
Nangujika meso ami hali vakivo nakuvawahisa, kaha nangukavakindulwisa ceka mulifuci lino. Nangukavatunganga, kangwexi kukavaxiulako, nangukavatumbanga, kangwexi kukavavunyako.
 Nangukavahana micima mangana vangwijivengAmi ngwavo, Yove Yehova, kaha navakapwanga vatu jami, kahAmi nangukapwanga nguKalunga kavo, mwomwo navakakinduluka kuli Ami namicima yavo yosena, xikaho.
Kaha mwajikuyu jajipi eji vanahono kulya hakupihya, Camwenemwene Yehova nambe ngwenyi, Mukiko munangukahanyina mwangana wavaYuta Zetekiya navaka-kulitulaho jenyi navava vanasaleho muYelusalema, ava vanasaleho mulifuci eli navaze vanatwame mulifuci lyaEjipitu,
nangukavahana mangana vakavahangasanenga noku noku mumawangana ahamavu osena, mangana vakamonenga kupihya, vakapwenga vakutomba, ciximo, suhwamakwaca, cangu, kuma kwosena kuze nangukavahangila.
Nangukatuma jipoko jamikwale nazala yakalombolombo namusongo wacihita muli vakivo palanga nomu navakalala halifuci eli ngwahanyine kuli vakivo nakuli vakakuluka javo.
Eli likiko lizu lyejile kuli Yelemiya lyakuvuluka vatu vava­ Yuta vosena hamwaka wamwangana wavaYuta Yehoyakime mwanaYoxiya wamuciwana, ukiko wapwile mwaka wamwangana waMbavilone Nevukataneza wakulivanga,
eli ambulwile kapolofweto Yelemiya kuli vatu vavaYuta vosena nakuli vosena vaze vatwaminenga muYelusalema ngwenyi,
Mazu aYehova anezeza kuli ami kufumisa kumwaka wamwangana wavaYuta Yoxiya mwanaAmone wakusokesa mulikumi nayitatu palanga nakulikumbi lyalelo, myakeyi makumi avali nayitatu, kaha ngunahanjejeka kuli enu hakumenejeka cimenemene nakuhanjejeka, oloze kamwevwililileko.
Kaha Yehova namituminatumina vangamba jenyi vapolofweto vosena hakumenejeka cimenemene nakuvatumatuma, oloze kamwevwililileko cipwe kutengeleka matwitwi enu mwivwilile,
ngwenyi, Kindulukenu jino mutu himutu mujila yenyi yayipi nakuseza kupihya cavilinga vyenu mutwamenga mulifuci eli nahane Yehova kuli enu nakuli vakakuluka jenu kufumisa kumyaka nahaya myaka yosena.
Ngwenyi, Kanda mukavangiza tulunga veka nakuvazacila nakulifukula kuli vakivoko, ngwenyi, kanda mungusowangiza navilinga vyamavoko enuko, kaha kangwexi kumilinga mwamupiko.
Yehova ngwenyi, Oloze kamwangwivwililileko, mangana mungusowangizenga navilinga vyamavoko enu mangana mukamonenga kupihya.
Xikaho Yehova wamayongomena nambe ngwenyi, Mwomwo munakane kwivwilila mazu ami,
xikaho Yehova ngwenyi, Ivwenu, nangutuma nakusaka visaka vyakunote vyosena nakutuma nawa kuli ngamba yami mwangana waMbavilone Nevukataneza, kaha nangukavaneha halifuci lino nahali ava vatwamamo nahali vaka-mafuci vosenava vanatwameko jingulwixi, kaha nangukavatengulwila kukunonga nakuvalingisa kupwa vakuhomwesa vatu vakuhahila, membo avo akapwenga jingundu haya myaka yosena.
Nangukanongesa mazu akusambwojoka namazu akuwahilila muli vakivo, namazu avenyamyenga namazu avamyenga nakuvuma camalolwa akucekesa unga nakumunyika camanongo.
Kulifuci lyoseneli nakukapwanga kwajingundu kwakuhomwesa vatu, kaha vaka-lifuci ava navakamuzacilanga mwangana waMbavilone myaka makumi atanu naavali.
Kaha nacikasoloka, myaka yize makumi atanu naavali hakutamo, mwangana waMbavilone navakalifuci lize nangukavazangamisa hakuhenga cavo, nalifuci lyavaKalateya nawa, kaha nangukalingisako kupwanga kwahwilici haya myaka yosena.
Nangukaneha halifuci lize mazu ami osenawa ngunalivulukila, osenawa vanasoneka hamukanda uno awa nambulula Yelemiya naupolofweto hali vaka-mafuci osena.
Mwomwo vaka-mafuci amavulu navamyangana vavanene navakavalingisa navakivo nawa kupwa vandungo, kaha nangukavaxixixilamo nge kutesa navilinga vyavo, nge kutesa namilimo yamavoko avo.
Mwomwo Yehova, Ou Kalunga kaIsalele, nangwambe ngwenyi, Tambula lupasa lwavinyo yakulundundu elu kulivoko lyami, ukavanwisemo vaka-mafuci osena ava nangukutuma.
Navakanwa nakutelwomwoka nakuzaluka hajipoko jamikwale ojo nangukatuma muli vakivo.
Ngoco lupasa ngwalutambwile mulivoko lyaYehova, ngwavanwixilemo vaka-mafuci osena vaze angutumine Yehova,
naYelusalema namembo avaYuta navamyangana javo navaka-kulitulaho javo, nakulingisa membo avo kupwa jingundu jakuhomwesa vatu jakuhahila nganomu cinapu nakulikumbi lyalelo,
namwangana waEjipitu Fwalo nawa navangamba jenyi navaka-kulitulaho jenyi navatu jenyi vosena,
navatu vakulifutakana vosena navamyangana vamulifuci lyaUze vosena navamyangana vamulifuci lyavaFwilixite vosena, naAxakelone naNgaza naEkelone navaze vasalileho kuAxatote,
navaEtome navaMowave navana vaAmone,
navamyangana jaTule vosena navamyangana jaXitone vosena navamyangana vakucikulo camusali yakalungalwiji muze,
naNdetane naTema naMbuze navosena vaze vanateula lyehi mavinji awevu wavo,
navamyangana vakuAlavya vosena navamyangana javatu vakulifutakana ava vatwama mupambo vosena,
navamyangana vakuJimili vosena navamyangana vakuElame vosena navamyangana javaMete vosena,
navamyangana vakunote vosena navava vali kwakusuku navava vali kwakamwihi, mutu himutu namukwavo hamwe, namawangana ahakaye osenawa ali kwilu lyamavu, kaha mwangana waXexake mwakanwa hakukuminyina.
Ukavambulila ngwove, Yehova wamayongomena, Ou Kalunga kaIsalele, nambe ngwenyi, Nwenu, mupende musaze mulimbuke muhone kukatuka ceka, hajipoko jamikwale ojo nangukatuma muli enu.
Kaha nacikasoloka, nge navakakana kutambula lupasa kana mulivoko lyove nakunwamo, ukavambulila ngwove, Yehova wamayongomena nambe ngwenyi, Kunwa namunwa vene.
Mwomwo talenu, ngunaputuka kupihisa limbo eli vanavuluka halijina lyami, kahenu mukasambe cakusamba? Kamwexi kukasambako, mwomwo nangukasanyika jipoko jamikwale jikeze hali vosenava vanatwame hamavu, xikaho. Mukiko mwanambe Yehova wamayongomena.
Xikaho ove ukavambulila upolofweto wamazu osenawa nakuvambulila ngwove, Yehova ali helu mwakakumbwoka, mwakahanjika nalizu lyenyi lyakukanguka muutwamo wenyi wajila. Mwakakumbwoka cakukumbwokela limba lyenyi. Mwakalikuwa nganomu veji kulikuwangava navalyata mihako yavinyo, mwakavakuwila vosenava vatwama hamavu.
Nakukeza liuya mbwe nakusongo yamavu, mwomwo Yehova ali namulonga wakuhanjika navaka-mafuci, Ikiye mwakalisopesa navakweci mijimba vosena, kaha vaka-kuhuka mwakavahana kujipoko jamikwale. Mukiko mwanambe Yehova.
Yehova wamayongomena nambe ngwenyi, Ivwenu, muli vaka-lifuci limwe namukalovoka lupi nakuya kuli vaka-lifuci likwavo, navakasangumuna nyamanganda wamunene kusongosongo yamavu.
Kaha vakujiha kuli Yehova navakapwa kufumisa kusongo yamavu nakutwala kusongo yamavu yikwavo halikumbi lize, kavexi kukavalila jimbimbiko cipwe kuvakungulula cipwe kuvafunda, navakapwanga nge wilo kwilu lyamavu.
Enu tufunga, kalwomwokenu, tetenu. Enu vaka-utanga vavanene, lipocingenu muuto, mwomwo makumbi akumihonda nakumipuzwomwona aneza lyehi, kaha namuholoka nge mulondo Wakwivwisa cipepa.
Kaha ucinyino nauvanonga tufunga, mwakuyovokela namuvanonga vaka-utanga vavanene.
Kuli mazu amiteto yatufunga nakukalwomwoka cavaka-utanga vavanene, mwomwo Yehova ali nakwenyeka ulilo wavo, xikaho.
Kaha kumalimba kwakuunda vanaholesako haliyena lyautenu waYehova.
Naseze lyehi kwenyi kwakujika nge mwamwevu wandumba, mwomwo lifuci lyavo linalingi lyehi kupwa lyakuhomwesa vatu hamatoto amuka-kuvalisa nacikela, haliyena lyautenu wenyi.
Omu aputukile mwangana wavaYuta Yehoyakime mwana­ Yoxiya kupwa mwangana, lizu eli lyejile lyakufuma kuli Yehova ngwenyi,
Yehova nambe ngwenyi, Ukemana mucipango cazuvo yaYehova, ukahanjike kumembo avaYuta osena, ava veji kwizanga nakulifukula muzuvo yaYehova, ukavambulile mazu osenawa nangukulweza kuhanjika kuli vakivo, kanda ukatepululako nalizu limweko.
Kwiji, pamo navakevwilila nakwalumuka mutu himutu mujila yenyi yayipi, mangana ngupihilile nakwalumuka kulupi elu ngunajinyi kuvalinga hakupihya cavilinga vyavo.
Ukavambulila ngwove, Yehova nambe ngwenyi, Nge kamute kungwivwilila nakutambuka mujiximbi jami ngunahake kumeso enu,
nge kamute kwivwilila mazu avangamba jami vapolofweto, ava ngweji kumituminatuminanga hakumenejeka cimenemene nakuvatumatuma, oloze kamwevwililileko,
kaha zuvo eyi nangukayilingisa kupwa nge Xilo, limbo eli nangukalilingisa kupwa cangu kuli vaka-mafuci ahamavu osena.
Kaha vapilixitu navapolofweto navatu vosena vamwivwile Yelemiya hakuhanjika mazu awa muzuvo yaYehova.
Kaha casolokele, omu akumixile Yelemiya kuhanjika mwosenomu vamulwezele kuli Yehova kuhanjika kuli vatu vaze vosena, vapilixitu navapolofweto navatu vosena vamukwacile ngwavo, Naufwa cakufwa.
Ikaze unambulila upolofweto mu­lijina lyaYehova? nakwamba ngwove, Zuvo eyi nayikapwa nge Xilo, ngwove, Limbo eli nalikapwa ngundu, lyakuzenekou mwatwamamo. Kaha vatu vosena vamuungililile Yelemiya muzuvo yaYehova.
Jino vaka-kulitulaho javaYuta omu vevwile vyumevi, vakandukile kufuma kuzuvo yamwangana nakuya kuzuvo yaYehova, kaha vatwamine kuwingililo wacikolo cazuvo yaYehova cacihya.
Vapilixitu navapolofweto vahanjikile kuli vaka-kulitulaho nakuli vatu vosena ngwavo, Mutu ou atela kufwa, mwomwo nambulula upolofweto halimbo eli nganomu munevu lyehi mumatwitwi enu.
Jino Yelemiya ahanjikile kuli vaka-kulitulaho vosena nakuli vatu vosena ngwenyi, Yehova nangutumu ngwenyi, Ambulula upolofweto hazuvo eyi nahalimbo eli, mwaya mazu osenawa munevu.
Xikaho jino wahisenu jijila jenu navilinga vyenu, mwononokenga mulizu lyaKalunga kenu Yehova, kaha Yehova mwapihilila nakwalumuka kulupi elu namivulukila.
Oloze ami, talenu, nguli mumavoko enu, ngulingenu nganomu munawahe nakusungama mumeso enu.
Oloze tacikizenu cakutacikiza, mwomwo nge namungujiha namulingisa manyinga ayou azeneka cuma cakumuhanyina mulonga kumitelela nalimbo eli navava vatwamamo nawa, mwomwo mwamucano vene Yehova nangutumu kuli enu mangana nguhanjike mazu osenawa mumatwitwi enu.
Kaha vaka-kulitulaho navatu vosena vavakumbulwile vapilixitu navapolofweto ngwavo, Mutu ou katela kufwako, mwomwo nahanjika kuli etu mulijina lyaKalunga ketu Yehova, xikaho.
Kaha kuli vakulwane jalifuci kwakatukile malunga vamwe nakuhanjika kuliuka lyavatu lyosena ngwavo,
 Mika wakuMolexete ambulwile upolofweto hamakumbi amwangana wavaYuta Hezekiya, kaha ahanjikile kuli vatu vavaYuta vosena ngwenyi, Yehova wamayongomena nambe ngwenyi, KuZeyone navakalimako namatemo akukoka kuli vangombe nge kuwande, ngwenyi, Yelusalema nalikalinga kupwa malala, pili yazuvo nayikalinga kupwa nge milundu yakunyunga yamumusenge.
Mwangana wavaYuta Hezekiya navaYuta vosena vamujihile cakumujiha numba? Amwivwile Yehova woma, amulembelelele Yehova amutale nalikoji, kaha Yehova apihililile nakwalumuka kulupi luze avavulukilile nyi? Ngoco kaci tunalilingi myono yetu kupihya cacinene.
Kwapwile nawa mutu ambulwile upolofweto mulijina lyaYehova, ikiye Uliya mwanaXemaya wakuKilyate-yeyalime, ambulwile upolofweto halimbo eli nahalifuci eli nganomu aya mazu aYelemiya osena.
Kaha mwangana Yehoyakime navindume jenyi vosena navaka-kulitulaho vosena omu vevwile mazu enyi mwangana asakile amujihe. Oloze Uliya omu acivwile evwile woma, acinyine nakuya kuEjipitu.
Kaha mwangana Yehoyakime atumine vatu kuEjipitu, ou Elenatane mwanaAkavole navatu vakwavo nawa hamwe kuEjipitu.
Vamulowele Uliya muEjipitu nakumuneha kuli mwangana Yehoyakime, uze amujihile napoko yamukwale nakumbila mujimba wenyi wakufwa muvimbumbe vyavatu vamokomoko.
Oloze livoko lyaAhikame mwanaXafwane lyapwile kuli Yelemiya, mangana vahone kumuhana mumavoko avatu nakumujiha.
 Omu aputukile mwangana wavaYuta Yehoyakime mwanaYoxiya kupwa mwangana lizu eli lyejile kuli Yelemiya lyakufuma kuli Yehova ngwenyi,
Yehova nangwambe ngwenyi, Kalitengele jikuli najitoka, ukajihake muxingo yove,
ukajitume kuli mwangana wavaEtome nakuli mwangana wavaMowave nakuli mwangana wavana vaAmone nakuli mwangana waTule nakuli mwangana waXitone mumavoko avatuwa ava veji kwizanga kuYelusalema kuli mwangana wavaYuta Zetekiya.
Kavalweze nawa vakavambulile vamyata javo ngwavo, Yehova wamayongomena, Ou Kalunga kaIsalele, nambe ngwenyi, Kavambulilenu vamyata jenu ngwenu,
Ami ngunatenge mavu, navatu nawa natunyama vali kwilu lyamavu, ngunawatenge nangolo jami jajivulu nalivoko lyami lyakwolola, kaha ngweji kuwahananga kuli ava vanasungama kumeso ami.
Kaha jino Ami mafuci osenawa ngunawahane lyehi mulivoko lyangamba yami mwangana waMbavilone Nevukataneza, kaha natunyama vamuvipapa nawa ngunamuhanevo mangana vamuzacilenga.
Vaka-mafuci osena navamuzacilanga, nakuzacila mwanenyi nawa namwanamwanenyi, palanga nomu naukeza mwaka walifuci lyenyi nawa, numba vaka-mafuci amavulu navamyangana vavanene vakamulingise kupwa ndungo yavo.
Kaha nacikasoloka, vaka-lifuci lize nawangana uze navakakana kumuzacilou mwangana waMbavilone Nevukataneza, ava navakakana kuselwila jixingo javo mutoka yamwangana waMbavilone, vaka-lifuci lize nangukavazangamisa najipoko jamikwale nazala yakalombolombo namusongo wacihita, palanga nomu nangukalinga hingunavalalisa kulivoko lyenyi. Mukiko mwanambe Yehova.
Oloze enu kwenu, kanda mukevwilila vapolofweto jenuko, cipwe vaka-kutaha jenu cipwe vilota vyenu cipwe vakwenu vaka-kutaha mangana akusweka cipwe vaka-kupanda jenu, ava veji kuhanjikanga kuli enu ngwavo, Kamwexi kukamuzacila mwangana waMbaviloneko.
Mwomwo veji kumyambulilanga upolofweto wakwonga, mangana vakamitwalise kwakusuku nalifuci lyenu, mangana ngukamihange, mangana mukanonge.
Oloze vaka-lifuci olyo navakaselwila jixingo javo mutoka yamwangana waMbavilone nakumuzacilanga, vaka-lifuci lize nangukavasezanga mulifuci lyavo, kaha navakalilimanga nakutwamangamo. Mukiko mwanambe Yehova.
Ngwahanjikile kuli mwangana wavaYuta Zetekiya nge kutesa namazu osenawa ngwami, Selwilenu jixingo jenu mutoka yamwangana waMbavilone mumuzacilenga navatu jenyi muyoyenga.
Nyi mufwile ika, enu navatu jove, kujipoko jamikwale nakuzala yakalombolombo nakumusongo wacihita nganomu nahanjika Yehova hakuvuluka vaka-lifuci olyo navakana kumuzacila mwangana waMbavilone?
Kanda mwivwilila mumazu avapolofwetoko, ava veji kuhanjikanga kuli enu ngwavo, Kamwexi kukamuzacila mwangana waMbaviloneko, mwomwo veji kumyambulilanga upolofweto wakwonga, xikaho.
Yehova ngwenyi, Mwomwo kangwavatumineko, oloze vali nakulyongela kwambulula upolofweto mulijina lyami, mangana ngukamihangemo, mangana mukanonge, nayenu navapolofweto ava veji kumyambulilanga upolofweto nawa.
Ngwahanjikile nakuli vapilixitu nakuli vatu vosenava nawa ngwami, Yehova nambe ngwenyi, Kanda mwivwilila mumazu avapolofweto jenuko, ava veji kumyambulilanga upolofweto ngwavo, Ivwenu, vyuma vyamuzuvo yaYehova navanguhwisa jino kuvikindulwisa ceka hakuvifumisa muMbavilone, mwomwo vali nakumyambulila upolofweto wakwonga, xikaho.
Kanda muvevwililako. Muzacilenunga mwangana waMbavilone muyoyenga. Nyi limbo eli vakalilingixile ika kupwa ngundu?
Oloze kaci nge vanapu vapolofweto, kaci nge mazu aYehova vali nawo, kaha vamulombe jino Yehova wamayongomena mangana vyuma vinasaleho muzuvo yaYehova namuzuvo yamwangana wavaYuta namuYelusalema vikazeneke kuya kuMbavilone.
Mwomwo Yehova wamayongomena nambe hakuvuluka jize jipanda nalize limbaxiya navize Vitumbikilo navyuma vize vinasaleho mwimbo lino,
evi azenekele mwangana waMbavilone Nevukataneza kumbata omu atundwile mwangana wavaYuta Yekonyiya mwanaYehoyakime navilolo javaYuta naYelusalema vosena kuYelusalema nakuvatwala kuMbavilone,
Yehova wamayongomena, Ou Kalunga kaIsalele, nambe hakuvuluka vyumovyo vinasaleho muzuvo yaYehova namuzuvo yamwangana wavaYuta namuYelusalema ngwenyi,
Navakavitwala kuMbavilone, kwakuze vene navikapwanga palanga nakulikumbi lize nangukavyalakana, numba ngukavikandwise ceka nakuvikindulwisa muma muno. Mukiko mwanambe Yehova.
Jino casolokele hamwaka uze, hakuputuka mwangana wavaYuta Zetekiya kupwa mwangana, hamwaka wamuciwana hakakweji wamucitanu, kapolofweto Hananyiya mwanaAzule, uze apwile wakuNgiveyone, ahanjikile kuli ami muzuvo yaYehova kumeso avapilixitu navatu vosena ngwenyi,
Yehova wamayongomena, Ou Kalunga kaIsalele, nahanjika lyehi ngwenyi, Toka yamwangana waMbavilone ngunayihokola lyehi.
Ngwenyi, Ximbu kanda muhite makumbi amyaka yivali vyuma vyamuzuvo yaYehova vyosena vize ambacile mwangana waMbavilone Nevukataneza muma muno nakutwala kuMbavilone nangukavineha ceka muno.
Ngwenyi, Kaha mwangana wavaYuta Yekonyiya mwanaYehoyakime navaYuta vosena vaze vanatundula vaze vanayi lyehi kuMbavilone nangukavaneha ceka muno, mwomwo toka yamwangana waMbavilone nangukayihokola. Mukiko mwanambe Yehova.
Jino kapolofweto Yelemiya amukumbulwile kapolofweto Hananyiya kumeso avapilixitu nakumeso avatu vosena vaze Vemanyine muzuvo yaYehova,
kapolofweto Yelemiya amwambile ngwenyi, Amene, Yehova akalingemo vene. Yehova akazamise mazu ove unambulula naupolofweto hakuneha ceka vyuma vyamuzuvo yaYehova navosena vaze vanatundula lyehi, kuvafumisa kuMbavilone nakuvaneha muma muno.
Oloze ivwilila jino lizu eli nguli nakuhanjika mumatwitwi ove namumatwitwi avatu vosena.
Vapolofweto vaze valivangile kumyaka ximbu ngwapwile ami ngwauci ximbu wapwile ove wauci vambulwilenga upolofweto hamafuci amavulu nahamawangana amanene nakuvuluka jijita nalupi namisongo yavihita.
 Kapolofweto ou mwambulula upolofweto wakuvuluka kuunda, omu nalikasoloka lizu lyayauze kapolofweto, numba vakamutacikize kapolofweto uze ngwavo, Mwamucano vene Yehova namutumu.
Kaha kapolofweto Hananyiya afumixile toka muxingo yakapolofweto Yelemiya, ayihokwele.
Hananyiya ahanjikile kumeso avatu vosena ngwenyi, Yehova nambe ngwenyi, Mukiko munangukahokola toka yamwangana waMbavilone Nevukataneza nakuyifumisa mujixingo javaka-mafuci osena ximbu kanda muhite makumbi amyaka yivali. Kaha kapolofweto Yelemiya aliyilile kwenyi.
Jino lizu lyaYehova lyejile kuli Yelemiya omu alingile kapolofweto Hananyiya hanayihokola lyehi toka yamuxingo yakapolofweto Yelemiya ngwenyi,
Yako ukamwambulile Hananyiya ngwove, Yehova nambe ngwenyi, Unahokwojola lyehi jitoka jamitondo, oloze unafulu lyehi jitoka jafwelu nakujixixisamo.
Mwomwo Yehova wamayongomena, Ou Kalunga kaIsalele, nambe ngwenyi, Ngunahake lyehi toka yafwelu hajixingo javaka-mafuci osenawa, mangana vamuzacilenga mwangana waMbavilone Nevukataneza, kaha navamuzacilanga. Ngunamuhane nawa natunyama vamuvipapa nawa.
Kaha kapolofweto Yelemiya amwambulilile kapolofweto Hananyiya ngwenyi, Ove Hananyiya, ngwivwilile jino. Yehova kakutumineko oloze ove uli nakulingisa vatu ava kufwelela kwonga.
Xikaho Yehova ngwenyi, Tala, nangukusuula kwilu lyamavu. Na­ufwa mwaka uno mwomwo unahanjika mwakulikanga kuli Yehova, xikaho.
Ngoco kapolofweto Hananyiya afwile mwaka uze hakakweji wamucitanu navavali.
Jino awa akiko mazu amukanda uze atumine kapolofweto Yelemiya apwile kuYelusalema uye kuli vakulwane javaze vatundwile vasalileho nakuli vapilixitu nakuli vapolofweto nakuli vatu vosena vaze atundwile Nevukataneza kuYelusalema nakutwala kuMbavilone,
omu valingile mwangana Yekonyiya nanaye yamwangana navaze valutwile navaka-kulitulaho javaYuta naYelusalema naveno navafuli hivanafumu lyehi kuYelusalema, 
ou atumine mumavoko aElasa mwanaXafwane naNgemaliya mwanaHilikiya, vaze vatumine kuli mwangana wavaYuta Zetekiya kuya kuMbavilone kuli mwangana waMbavilone Nevukataneza, ngwenyi,
Yehova wamayongomena, Ou Kalunga kaIsalele, nambe kuli vatu vosena vaze vanatundula, vaze natundwisa kuYelusalema vaye kuMbavilone ngwenyi,
Katungenu jizuvo mukatwamengamo, katumbenu milemba mukalyenga mihako yayo.
Kalimbacilenu mapwevo, mukasemaseme vana vamalunga navava vamapwevo, kavambacilenu vana venu vamalunga mapwevo, kavahangisenu vana venu vamapwevo kuli malunga javo mangana vakasemaseme vana vamalunga navava vamapwevo. Kavulilenu okwo, kanda mukatepulukakoko.
Kaha sakenunga kuunda calimbo lize ngunamitundwixila, mulilombelenga kuli Yehova, mwomwo likiko hakuunda numba mumonenga kuunda, xikaho.
Mwomwo Yehova wamayongomena, Ou Kalunga kaIsalele, nambe ngwenyi, Vapolofweto jenu vaze vali muli enu navaka-kutaha jenu kanda vakamihungumwisako, kanda nawivwilila vilota vyenu mweji kulotesanga vakwenuko.
Mwomwo veji kulyongelanga kumyambulila upolofweto mulijina lyami. Kangwavatumineko. Mukiko mwanambe Yehova.
Mwomwo Yehova nambe ngwenyi, Omu namukalinga himunatemo lyehi myaka makumi atanu naavali haMbavilone, numba ngukamyalakane nakuzamisa mazu ami amwaza kuli enu hakumikindulwisa ceka muma muno.
Yehova ngwenyi, Mwomwo Ami ngunatacikiza kujina ngweji kumijinyinanga, cikiko kujina vyakuunda, kexi vyalupiko, mangana ngukamihane cakutalilila hamyaka yenu yakukuminyina.
Namukangusanyika, namukaya nakulomba kuli Ami, kaha nangukamivwilila.
 Namukangutonda kaha namukanguwana omu namukangusakasaka namicima yenu yosena.
Yehova ngwenyi, Namukanguwana, kaha ufunge wenu nangukaukindulwisa ceka, nangukamihomesa hakumifumisa mumafuci osena kwexokwo ngunamihangila. Mukiko mwanambe Yehova. Kaha nangukamineha ceka kuma ngwamitundwixile.
Mwomwo munambe lyehi ngwenu, Yehova natukalwila lyehi vapolofweto muMbavilone,
xikaho Yehova nambe hakuvuluka mwanganou natwame halitanda lyaNdavici lyawangana, nahakuvuluka vatu vosenava vatwama mwimbo lino, ava vandumbwenu vacili kanda valovoke nayenu hamwe vacili kanda vavatundule,
Yehova wamayongomena nambe ngwenyi, Ivwenu, nangukavatumina jipoko jamikwale nazala yakalombolombo namusongo wacihita, nangukavalingisa kupwa nge jikuyu jakwivwisa nganganyi, eji navahona kulya hakupihya.
Nangukavahangasananga najipoko jamikwale nazala yakalombolombo namusongo wacihita, nangukavahana mangana vakavahangasanenga noku noku mumawangana ahamavu osena, vakapwenga cangu, vakuhomwesa vatu, vakuhahila vakutomba muli vaka-mafuci osenaze ngunavahangila.
Yehova ngwenyi, Mwomwo vakanyinenga kwivwilila mazu ami, awa ngwavatuminyinyinenga navangamba jami vapolofweto, hakumenejeka cimenemene nakuvatumatuma, oloze kamwevwililileko, xikaho. Mukiko mwanambe Yehova.
Xikaho ivwenu lizu lyaYehova, enu muvosena vanatundula, enu ngunasuula mufume kuYelusalema muye kuMbavilone.
Ami Yehova wamayongomena, Kalunga kaIsalele, ngunambe hakuvuluka Ahave mwanaKolaya naZetekiya mwanaMaseya, ava veji kumyambulilanga upolofweto wakwonga mulijina lyami ngwami, Ivwenu, nangukavahana mumavoko amwangana waMbavilone Nevukataneza, kaha mwakavajiha kumeso enu.
Kaha kuli vakivo navakakwatako cangu kuli vaYuta vosenava vanatundula vali muMbavilone ngwavo, Yehova akulingise kupwa nge Zetekiya naAhave, ava vocele kuli mwangana waMbavilone hakakahya.
Mwomwo vanalingi lyehi mwakuhulama muli vaIsalele, mwomwo vanalingi lyehi ujila namapwevo javakwavo, mwomwo vanalyongela kuhanjika mazu mulijina lyami aze ngwazenekele kuvalweza, xikaho. Yami vene ngunatacikiza, yami Cinjiho. Mukiko mwanambe Yehova.
Jino hakuvuluka Xemaya wakuNehelame kahanjike ngwove,
Yehova wamayongomena, Ou Kalunga kaIsalele, nambe ngwenyi, Mwomwove unatumu lyehi mikanda mulijina lyove kuli vatu vosenava vali muYelusalema nakuli kapilixitu Zefwanyiya mwanaMaseya nakuli vapilixitu vosena ngwove,
Yehova nakulingisa kupwa ukapilixitu wakuxisa muli kapilixitu Yehoyata, mangana muzuvo yaYehova mupwenga mutulama hali wexowo mutu nazaluka nalilingisa kupwa kapolofweto, mangana ukamuhake mujikuli namupanda.
Ngwove, Xikaho jino unakanyina ika kumuhanjikila Yelemiya wakuAnatote, ou nalilingisa kupwa kapolofweto kuli enu?
Ngwove, Mwomwo natumu lyehi mikanda kuli etu muMbavilone ngwenyi, Ufunge kana nawililanga, ngwenyi, Katungenu jizuvo mukatwamengamo, katumbenu milemba mukalyenga mihako yayo.
Kapilixitu Zefwanyiya atangile mukandou mumatwitwi akapolofweto Yelemiya.
Kaha lizu lyaYehova lyejile kuli Yelemiya ngwenyi,
Tuma mazu kuli vosena vaze vanatundula lyehi ngwove, Yehova nambe hakumuvuluka Xemaya wakuNehelame ngwenyi, Mwomwo Xemaya namyambulila lyehi upolofweto kahAmi kangwamutumineko, mwomwo namilingisa lyehi kufwelela kukwonga,
xikaho Yehova nambe ngwenyi, Ivwenu, Nangukamuzangamisa Xemaya wakuNehelame navaka-tanga yenyi nawa. Kexi kukapwa namutu wakutwama muli vatu avako, kexi kukamona kuwaha kana nangukavalingila vatu jamiko, mwomwo nahanjika lyehi mwakulikanga kuli Yehova, xikaho. Mukiko mwanambe Yehova.
Eli likiko lizu lyejile kuli Yelemiya lyakufuma kuli Yehova ngwenyi,
Yehova, Ou Kalunga kaIsalele, nambe ngwenyi, Mazu osenawa ngunahanjika kuli ove asoneke hamukanda.
Yehova ngwenyi, Mwomwo kumana, kuli nakwiza makumbi eka omu nangukakindulwisa ceka ufunge wavatu jami vaIsalele navaYuta. Mukiko mwanambe Yehova. Ngwenyi, Nangukavakindulwisa ceka kulifuci eli ngwahanyine kuli vakakuluka javo, kaha navakalihetanga.
Awa akiko mazu ahanjikile Yehova hakuvuluka vaIsalele navaYuta.
Mwomwo Yehova ngwenyi, Tunevu mazu akucikima, amuzuzu kexi akuundako.
Ihulenu jino mumone numba nge malunga veji kusapulukanga. Nyi ikaze nguli nakumwena lunga hilunga nalikwate mavoko enyi hamitanda nganomu mwalinga pwevo hakusapuluka? kaha kumeso osena kunatomonokela ika?
Mama lelo! mwomwo likumbi lize lyalinene, ngoco kakwexi lyeka lyakulifwanako. Unapu mwaka waluyando lwaYakova, oloze navakamulwilamo.
Yehova wamayongomena nambe ngwenyi, Nacikasoloka halikumbi lize, nangukahokola toka yavo mujixingo jenu nakumbitwojola jifungo jenu. Kaha vatu veka kavexi kukavalingisa ceka kupwa vandungo javoko.
Oloze navakamuzacilanga Kalunga kavo Yehova namwangana wavo Ndavici ou nangukavakatwila.
Yehova ngwenyi, Xikaho ove ngamba yami Yakova, ove kanda wivwa womako. Ove Isalele, kanda ukahombako. Mwomwo tala, nangukakulwila nakukufumisa kwakusuku, navaka-tanga yove nawa kuvafumisa kulifuci lyaufunge wavo. Yakova mwakakinduluka ceka, mwakaundanga nakutwama muuholela, kakwexi kukapwou mwakamucikimisako.
Yehova ngwenyi, Mwomwo nguli nayove hamwe mangana ngukakulwile, xikaho. Mwomwo vaka-mafuci osenowo ngunakumwangila nangukavanongesa ndolokoto, oloze kangwexi kukakunongesove ndolokotoko, oloze nangukakuzangamisa mwaciyulo, kangwexi kukakusambisa tuhu cakukusambisako.
Mwomwo Yehova nambe ngwenyi, Kapazu kove kanapu nge mukongo, cito cove cili nakukola cikuma.
Kakwexi nou mwahakula mutonga wove numba vakujicikeko, kawexi navitumbo vyakukuhindwisako.
Vaka-kukuzanga vosena vanakujimbala lyehi, kavexi nakukusakasakako, mwomwo ngunakulemeka lyehi cito nge camuka-kole, ngunakuzangamisa nge mwamuka-cilala hakuvula cakuhenga cove, mwomwo mitonga yove yaxili yinapu yayivulu, xikaho.
Uli nakutetela ika hakapazu kove? Kukola cove kavexi kuhasa kucihindulako. Mwomwo hakuvula cakuhenga cove, mwomwo mitonga yove yaxili yinapu yayivulu, xikaho ngunakulingi lyehi vyumevi.
Jino vosenava veji kukulyanga navakavalya, vaka-kukwimanyina nakole vosena navakaya muufunge, ava veji kukupupanga navakava-pupa, kaha vosenava veji kukukwatanga nangukavahana kupwa vakukwata.
Mwomwo nangukakuhana ceka kuhinduka, nangukakuhindula kuvito vyove. Mukiko mwanambe Yehova. Ngwenyi, Mwomwo vakuvulukilenga ngwavo, Vanakuhange, ngwavo, Eli likiko Zeyone, eli lyakuzeneka mutu kusaka.
Yehova nambe ngwenyi, Ivwenu, ufunge wajimbalaka jaYakova nangukaukindulwisa ceka, mautwamo enyi nangukawevwila keke. Limbo navakalitungulwila hamulundu walyo, kaha muzuvo yamwangana navakatwamangamo nganomu valingililenga.
Kaha muli vakivo namukevwakana kungusakwilila namazu avava navakasehelela. Nangukavavulisa, kavexi kukapwa vavandende kahako. Nangukavatohwesa nawa, kavexi kukakehako.
Vana vavo nawa navakapwanga ngana muze vapwilenga kuxikulu, lizavu lyavo nalikazaminyina kumeso ami, kaha nangukavazangamisa vosena vaze navakavamwenesa makava.
Mwangana wavo mwakapwanga minavo, muka-kuvayula mwakalovoka muli vakivo, nangukamupandamisa, kaha mwakapandama kuli Ami. Mwomwo iyaze ou nahasuka kulipandamina kuli Ami? Mukiko mwanehula Yehova.
Namukapwanga muvatu jami, kahAmi nangukapwanga nguKalunga kenu.
Kumana, nyamanganda yaYehova nalovoka lyehi, eyi kulundundu yenyi, ikiye nyamanganda wakukombwesa, mwaliveta hamitwe yavakakuhuka.
Liyena lyautenu waYehova kalyexi kukakindulukako palanga nomu hanalingi lyehi nomu hanazamisa lyehi evi nanuka mumucima wenyi. Hamakumbi akukuminyina numba cikamilumbunukile.
Yehova nambe ngwenyi, Kumyaka yize nangukapwanga nguKalunga kavisaka vyavaIsalele vyosena, kaha vakivo navakapwanga vatu jami.
Yehova nambe ngwenyi, Vatu vasalileho kujipoko jamikwale vamwene uselewa mupambo, ava vaIsalele, omu ngwayile nakuvatwamisa kwahola.
Yehova alisolwele kuli ami hakufuma kwakusuku ngwenyi, Ngunakuzange nazangi yahaya myaka yosena. Xikaho ngunakukoko nalikoji.
Ove sanda Isalele, nangukakutunga ceka kaha naukapwanga vakutunga lyehi. Naukalilenga ceka natungoma twove, naukalovojoka nakukinyinyina cavaka-kuwahilila.
Naukatumbatumba ceka mawande amivinyo hajipili jaSamaliya. Vakakutumba navakatumbatumba nakulyalya mihako yawo.
Mwomwo nakukapwa likumbi omu navakavilika vaka-kutala hajipili jaEfwalime ngwavo, Katukenu, tukandukenu kuZeyone kuli Kalunga ketu Yehova.
Mwomwo Yehova nambe ngwenyi, Twenu jingunda hali Yakova, tezulenu mazu enu hali vamyata javaka-mafuci. Civwakanyisenu, mwalisenu, ambenu ngwenu, Ove Yehova, valwile vatu jove vaIsalele ava vanasaleho.
Ivwenu, nangukavaneha hakuvafumisa kulifuci lyakunote, nangukavahomesa hakuvafumisa kujisongosongo jamavu, natupuputa navakakumbilikita hamwe, namapwevo vali namajimo navava vali nakusapuluka hamwe. Kuze nakukakinduluka lizavu lyalinene.
Navakeza nakulila, nangukavaneha nakulembelela. Nangukavatambukixila kutulwiji vameya mujila yakwoloka navakazeneka kulimbuka. Mwomwo ngunapu nguise yaIsalele, Efwalime napu mwanami watwatwa, xikaho.
Enu vaka-mafuci, ivwenu mazu aYehova, mukawambulule mumatungu ali kwakusuku. Kambululenu ngwenu, Ou avamwangile vaIsalele mwakavahomesa nakuvalama nganomu mwalama kafunga utanga wenyi.
Mwomwo Yehova namukulu lyehi Yakova nakumusokola mumavoko avaze vamuhambakanyine ngolo.
Kaha navakezeza nakutwa jingunda oku kwakunyunga kuZeyone, navakaumbukilangako kukuwaha caYehova, nakukulya camanona nakuwala wamihako yavinyo nakumaji nakuli vana vavimuna vavandende navava vavangombe. Kaha myono yavo nayikapwa nge milemba vanahake lyehi meya, kavexi kukanowa cekako.
Haze vene numba vasanda jamapwevo vakawahililenga nakukinyinyina, navana vamalunga navakulwane nawa hamwe, mwomwo kulixona cavo nangukacalumuna kupwa cisambo, nangukavavendejeka nakuvalingisa kuwahilila nakuvafumisa kunyengetela cavo.
Myono yavapilixitu nangukayilisa namaji numba yikacakwe, vatu jami navakekuta kuwaha cami. Mukiko mwanambe Yehova.
Yehova nambe ngwenyi, KuLama kunevwakana lizu, kuli kwimba lungungu, kulila cacisasu, Lakele mwalila vana venyi, nakane kulivendejeka hali vana venyi, mwomwo vauci, xikaho.
Yehova nambe ngwenyi, Likanyise kulila, kumeso ove kanda kuhita masojiko, mwomwo kuli fweto yamilimo yove, xikaho. Mukiko mwanambe Yehova. Kaha navakeza ceka kufuma mulifuci lyavaka-kole.
Yehova nambe ngwenyi, Kuli cakutalilila cahamyaka yove yakukuminyina, kaha vana vove navakeza ceka mungiza yavo.
Kwivwa ngunevu lyehi Efwalime hakuliximwoka ngwenyi, Unanguzangamisa kaha ngunazangama, nge mwamwanangombe acili kanda ananguke. Ngwenyi, Ngwalumune kaha nangwalumuka, mwomwo Ove yove Kalunga kami Yehova, xikaho.
Camwenemwene omu ngwalingile hingunalumuka lyehi ngwapihililile, omu ngwalingile hivanangujimbwila lyehi, ngwalivetele hatungi yami. Ngwevwile sonyi nakuzonda nawa mwomwo vangutombelenga cahaunyike wami, xikaho.
Efwalime napu mwanami ngwazanga tahi? Napu mwana wakwivwisa kuwaha tahi? Mwomwo hexoho nanguhanjikila hali ikiye ngweji kumwanukanga lika cakumwanuka, xi­kaho mucima wami weji kulinyenganga hali ikiye, nangumwivwila keke cakumwivwila keke. Mukiko mwanambe Yehova.
Limikile malolwa akulweza jijila, lijikile vitondo vyakwinyikisa, jika mucima wove kuutalikisa kulikulakula, kujila yize wayililile. Ove sanda Isalele, kinduluka ceka, kinduluka ceka kumembo ove awa.
Ove mwanapwevo wakuhilwojoka kunyima, naukimbwojokanga palanga nakumwaka uka? Mwomwo Yehova natenge cuma cacihya hamavu, pwevo mwajingulwisa lunga.
Yehova wamayongomena, Ou Kalunga kaIsalele, nambe ngwenyi, Navakahanjika ceka lizu eli mulifuci lyavaYuta namumembo avo omu nangukakindulwisa ceka ufunge wavo ngwavo, Ove utwamo wakwoloka, ove pili yakujila, Yehova akuwahisenga.
Kaha vaYuta navakatwamangamo namembo avo osena hamwe, navanjimi nawa navaze veji kutambwojokanga namautanga.
Mwomwo myono yavava jinahu ngunayilisa lyehi numba yicakwe, kaha myono yavosenava vanowele ngunayikucisa.
Hoho vene ngwatonene nakumona, kaha tulo twami ngwatumwene ngwami, Tuyema.
Yehova nambe ngwenyi, Ivwenu, kuli nakwiza makumbi eka omu nangukakuva mbuto javatu nambuto jatunyama muzuvo yaIsalele namuzuvo yaYuta.
Kaha nacikasoloka, nganomu ngunavanyingaminanga nakuvavunyamo nakuvapuzwojola nakuvaxiwojola nakuvanongesa nakuvapihisa, mukiko munangukavanyingamina nakuvatunga nakuvatumba. Mukiko mwanambe Yehova.
Kumakumbi aze kavexi kukamba cekako ngwavo, Masevo vanali lyehi mihako yavinyo yingangamina, kaha mazo avana vavo anangangamina.
Oloze mutu himutu mwakafwila kuhenga cenyivene. Wexowo mutu mwakalya mihako kana yavinyo yingangamina, mazo enyi nawakangangamina.
 Yehova nambe ngwenyi, Ivwenu, kuli nakwiza makumbi eka, omu nangukalixika luxiko lwaluhya nazuvo yaIsalele nazuvo yaYuta,
kexi nge muze lwayile luxiko luze ngwalixikile navakakuluka javo halikumbi lize ngwavakwacile kumavoko avo nakuvalovola mulifuci lyaEjipituko. Mwomwo luze luxiko lwami vakivo valujihile, oloze Ami ngwapwilenga nge ngulunga lyavo. Mukiko mwanambe Yehova.
Yehova nambe ngwenyi, Oloze elu lukiko luxiko luze nangukalixika nazuvo yaIsalele omu nawakalinga makumbi aze hyanahicimo lyehi, nangukahaka jiximbi jami mujitulo javo, nangukajisoneka hamicima yavo, nangukapwanga nguKalunga kavo kaha vakivo navakapwanga vatu jami.
Kavexi kukanangula ceka mutu himutu mukwavoko, namutu himutu ndumbwenyi, ngwenyi, Tacikiza Yehova, mwomwo vakivo vosena navakangutacikizanga, kufumisa kuli minavo wamokomoko nakutwala kuli minavo wamulemu. Mukiko mwanambe Yehova. Ngwenyi, Mwomwo nangukavakonekela kuhenga cavo, xili yavo kangwexi kukayanuka cekako.
Yehova, Ou nahane likumbi kumunyika hamusana navilika vyakakweji navatanganyika kumunyika haufuku, Ou eji kukatulanga kalungalwiji ngoco makimbenyi hinawakumbwoka, Ou ukweci lijina lyenyi Ikiye Yehova wamayongomena nambe ngwenyi,
Kaci nge vilikevi navikafuma kumeso ami, kaha natanga yaIsalele nawa nayikalitwamina kupwa muyaci kumeso ami hamakumbi osena. Mukiko mwanambe Yehova.
Yehova nambe ngwenyi, Kaci nge vanahase kuseteka melu ali helu nakuhehula Vihela vyamavu vili muxi, kaha nayami nawa nangukavakana vaka-tanga yaIsalele vosena havyosenovyo vanalingi. Mukiko mwanambe Yehova.
Yehova nambe ngwenyi, Ivwenu, Kuli nakwiza makumbi eka, omu navakamutungulwila Yehova limbo eli kufumisa kukapoxi kaHananele mbwe nakucikolo camumbango.
Kaha lungoji lwakwesekesa nalukalovoka ceka nakuya kwakulitalasana nalyo kupili Ngaleve nakunyengumukila kuNgowa.
Kaha cinema camijimba yakufwa nauto cosena namawande osena mbwe nakumwanakalwiji Kicilone nakumbango kucikolo catuvalu kutala kumusamuko, navikapwanga vyajilila Yehova. Kavexi kukalivunyamoko cipwe kulixiula cekako haya myaka yosena.
Eli likiko lizu lyejile kuli Yelemiya lyakufuma kuli Yehova hamwaka wamwangana wavaYuta Zetekiya wakusokesa mulikumi, ukiko wapwile mwaka waNevukataneza wakusokesa mulikumi nayitanu nayitatu.
Haze vene jita yamwangana waMbavilone yapwile yinahake lyehi Yelusalema mucingombela, kaha kapolofweto Yelemiya apwile vanamusokelela lyehi mucipango cazuvo yakulamina vafunge yapwile muzuvo yamwangana wavaYuta.
Mwomwo mwangana wavaYuta Zetekiya alingile hanamusoko lyehi ngwenyi, Ikaze weji kwambulilanga upolofweto? nakwamba ngwove, Yehova nambe ngwenyi, Ivwenu, limbo eli nangukalihana mumavoko amwangana waMbavilone kaha mwakalitambula.
Ngwove, Mwangana wavaYuta Zetekiya kexi kucina mumavoko avaKalateyako, oloze navakamuhana cakumuhana mumavoko amwangana waMbavilone, mwakahanjika nenyi kanwa nakanwa, meso enyi nawakamumona kumeso enyi.
Ngwove, Mwakamutwala Zetekiya kuMbavilone, kwakuze vene mwakapwanga palanga nomu nangukamwalakana. Ngwove, Mukiko mwanambe Yehova. Ngwove, Cipwe namulwa navaKalateya kamwexi kukafukilako.
Yelemiya ambile ngwenyi, Lizu lyaYehova lyejile kuli ami ngwenyi,
Tala, mwanaiso Xalume, ou Hanamele, mweza kuli ove nakukwamba ngwenyi, Lilanjile wande wami uli kuAnatote, mwomwo ciyulo causoko cinapu cove mangana uulande, xikaho.
Ngoco mwanatata, ou Hanamele, ejile kuli ami mucipango cazuvo yakulamina vafunge mwayile lizu lyaYehova, angwambile ngwenyi, Acililanjile wande wami uli kuAnatote mulifuci lyaMbenjamine, mwomwo ciyulo causwana cinapu cove, kaha kuusokola cili kuli ove, xikaho lilanjilewo. Ngoco ngwatacikijile ngwami, Eli likiko lizu lyaYehova.
Ngoco wande uze wapwile kuAnatote ngwaulanjile kuli mwanatata, ou Hanamele, ngwamupezalixilile jimbongo, jixekele japalata likumi najitanu najivali.
Ngwacisonekele hamukanda, ngwalamikileho katacikijilo, ngwasanyikile vinjiho, ngwamupezalixilile jize jimbongo kucipezaliso.
Ngoco mukanda wandando kana ngwaukwacile, nawou wakulamika katacikijilo mwaya luximbi nacilika, nawou wawaxi,
kaha mukanda wandando kana ngwauhanyine kuli Mbaluke mwanaNeliya mwanaMaseya kumeso amwanatata, ou Hanamele, nakumeso avinjiho vaze vasonekele hamukanda wandando kana, kumeso avaYuleya vosena vaze vatwamine mucipango cazuvo yakulamina vafunge.
Kaha ngwamulwezele Mbaluke kumeso avo ngwami,
Yehova wamayongomena, Ou Kalunga kaIsalele, nambe ngwenyi, Yitambule mikandeyi, namukanda wandando ou wakulamika namukanda wandando ou wawaxi, ukayihake mumulondo wauma mangana yitwamenga makumbi amavulu.
Mwomwo Yehova wamayongomena, Ou Kalunga kaIsalele, nambe ngwenyi, Navakalandalanda ceka jizuvo namawande namawande amivinyo mulifuci lino, xikaho.
Jino omu ngwalingile hingunauhane lyehi mukanda wandando kana kuli Mbaluke mwanaNeliya ngwalombele kuli Yehova ngwami,
Mama lelo Ove Mwata Yehova! Kumana, Ove unatenge melu namavu nangolo jove jajinene nalivoko lyove lyakwolola, mwomwo kakwexi cuma cakukutakilikOveko,
 weji kusololanga likoji kumakombakaji nakuxixisa mukuhenga camasevo hajitulo javana vavo navakavakava, Ove Kalunga wamunene waundume ukweci lijina lyove yove Yehova wamayongomena,
umunene kupunga yove uwakulitulaho kuvilinga vyove, ukweci meso ove akutona nakutala jijila javana vavatu josena nakuhana kuli mutu himutu nge kutesa najijila jenyi, nge kutesa namihako yavilinga vyenyi,
yove vene wasolwele vinjikizo navyuma vyakukomwesa mulifuci lyaEjipitu palanga nakulikumbi lyalelo namuli vaIsalele namuli vatu veka nakulifumakanyisa nalijina nganomu cinapu likumbi lyalelo,
Ove walowele vatu jove vaIsalele mulifuci lyaEjipitu navinjikizo navyuma vyakukomwesa nalivoko lyangolo nalivoko lyakwolola nawoma wauvulu,
wavahanyine lifuci eli walixingile kuli vakakuluka javo kuvahana, likiko lifuci lyakumbwambumuka mavele nauci,
kaha vengililemo valihetele, oloze kavononokele mulizu lyoveko cipwe kutambuka mujiximbi jove, muvyuma vyosena vize wavalwezele kulinga kavalingile cimweko, xikaho unavamwenesa lupi lwosenelu.
Tala milundu, vanengila lyehi mwimbo mangana valitambule, kaha limbo eli vanalihane lyehi mumavoko avaKalateyava vali nakulilwila jita, hajipoko jamikwale nahazala yakalombolombo nahamusongo wacihita. Ovyo unahanjika vinasoloka lyehi, kaha kumana, unavimono.
Kaha Ove Mwata Yehova, Ove unangwambe lyehi ngwove, Ou wande kana lilanjilewo najimbongo usanyike vinjiho. Oloze limbo unalihane lyehi mumavoko avaKalateya.
Jino lizu lyaYehova lyejile kuli Yelemiya ngwenyi,
Tala, Ami yami Yehova, nguKalunga kavakweci mijimba vosena. Kuli cuma cakungutakilika cimwe numba?
Xikaho Yehova nambe ngwenyi, Tala, limbo eli nangulihana mumavoko avaKalateya mulivoko lyamwangana waMbavilone Nevukataneza, kaha mwalitambula.
Kaha vaKalateyava vali nakulwila limbo eli jita naveza nakufumika limbo eli kakahya nakulyoca najizuvo eji jikweci milungu vanamuhanyina Mbale vyalivumba lyamwaza nakuhingunwinyina tulunga veka mawana akuhingununa mangana vangusowangizenga.
Mwomwo vana vaIsalele navana vaYuta veji kulingangovyo vinapihi lika kumeso ami kufumisa kuunyike wavo. Mwomwo vana vaIsalele vanangusowangiza lika navilinga vyamavoko avo. Mukiko mwanambe Yehova.
Mwomwo limbo eli linapunga lyakungwivwisa utenu nakulundundu kufumisa kulikumbi lize valitungile palanga nakulikumbi lyalelo, mangana ngulifumise kumeso ami,
hakupihya cavana vaIsalele navana vaYuta cosenoco vanalingi nakungusowangiza, navakivo navamyangana javo navaka-kulitulaho javo navapilixitu javo navapolofweto javo namalunga vavaYuta, navava vatwama muYelusalema.
Vanangutalisa jinyima javo, kexi meso avoko. Kaha cipwe ngwavanangwilenga hakumenejeka cimenemene nakuvanangwojola, oloze kavevwililileko numba vetavile kuvanangulako.
Oloze vyuma vyavo vyakwivwisa unyengwe vanavihake muzuvo eyi vanavuluka halijina lyami mangana vayipihise.
 Milundu yaMbale yakunyunga nawa oyo yili mucinema camwanaHinome vayitungile mangana valingise vana vavo vamalunga navava vamapwevo kuhita mukakahya kuli Moleke. Oco kangwavalwezelecoko, kangwacixinganyekele mumucima wamiko ngwami, Vakalinge cuma caunyengwe eci nakuvalingisa vaYuta kuvulumuna.
Ngoco jino Yehova, Ou Kalunga kaIsalele, nambe halimbo eli muli nakuvuluka ngwenu, Vanalihane lyehi mulivoko lyamwangana waMbavilone hajipoko jamikwale nahazala yakalombolombo nahamusongo wacihita, ngwenyi,
Ivwenu, nangukavahomesa hakuvafumisa mumafuci osenaze ngunavahangila nautenu wami nakulundundu yami nandombo yayinene, kaha nangukavaneha ceka kuma kuno, nangukavatwamisako mukufwelela.
Navakapwanga vatu jami, kahAmi nangukapwanga nguKalunga kavo.
 Nangukavahana mucima umwe najila yimwe, mangana vakangwivwenga woma hamakumbi osena, mangana vakamonenga kuwaha navana vavo nawa vaze navakavakava.
Nangukalixika navo luxiko lwahaya myaka yosena ngwami, Kangwexi kukalumuka kukuvakava nakuvawahisako, kaha nangukahaka woma wami mumicima yavo mangana vakazenekenga kungufuma.
Nangukasambwojokanga hali vakivo nakuvawahisa, nangukavatumba mulifuci lino mumucano namucima wami wosena namwono wami wosena.
Mwomwo Yehova nambe ngwenyi, Nganomu ngunanehela lyehi lupi lwalunene lwosenelu hali vatu ava, mukiko munangukanehela kuwaha coseneci ngunavaxiki hali vakivo.
Kaha mulifuci eli mweji kuvulukanga ngwenu, Kunapu kwahwilici kwakuzeneka vatu cipwe tunyama ngwenu, Vanalihane lyehi mumavoko avaKalateya, navakalandalandamo mawande.
Vatu navakalandwojolamo mawande najimbongo nakucisonejeka hamikanda nakuyilamijika tutacikijilo nakusanyijika vinjiho mulifuci lyavaMbenjamine nakuYelusalema jingulwixi namumembo avaYuta namumembo akulifuci lyajipili namumembo akucikulo namumembo akusulo, mwomwo ufunge wavo nangukaukindulwisa ceka. Mukiko mwanambe Yehova.
Jino lizu lyaYehova lyejile kuli Yelemiya kamucivali omu apwile hanga vamusokelela mucipango cazuvo yakulamina vafunge ngwenyi,
Yehova, Ou Muka-kucilinga, Yehova, Ou Muka-kucitenga nakucizamisa, Ou ukweci lijina lyenyi Ikiye Yehova nambe ngwenyi,
Ngusanyike, kaha nangukwitaviza, nangukulweza vyuma vyavinene vyavikalu evi unazeneka kutacikiza.
Mwomwo Yehova, Ou Kalunga kaIsalele, nambe hajizuvo jalimbo eli najizuvo javamyangana javaYuta eji vanapuzwojola mwomwo hamilundu nahajipoko jamikwale ngwenyi,
Veji kwizanga nakulwa navaKalateya mangana vajisulise namijimba yavatu yakufwa, ava ngunajihi lyehi nautenu wami nakulundundu yami, vakweci kupihisa cavo ngunaswekela limbo eli meso ami.
Ngwenyi, Ivwenu, nangukalinehela kuhinduka nakulihindula, nangukavahindula nakuvasolwela kuunda namucano vyakulisala.
Ufunge wavaYuta naufunge wavaIsalele nangukaukindulwisa ceka, kaha nangukavatunganga nge hakulivanga.
Nangukavatomesa kukuhengesa cavo coseneci vananguvulumuna, nangukavakonekela vilinga vyavo vyakuhenga vyosenevi vananguvulumuna, evi vanalingi hakuzombwojoka jiximbi jami.
Limbo eli nalikapwanga hilijina lyacisambo kuli Ami, lyakungwalixila lyaupahu kuli vaka-mafuci ahamavu vosena vaze navakevwa kuwaha cosena cize nangukavalingilanga, kaha navakevwa woma nakucikima hakuwaha cosena nahakuunda cosena cize nangukalilingilanga.
Yehova nambe ngwenyi, Muma muno mweji kuvulukanga ngwenu, Mwapelumuku, mwakuzeneka vatu cipwe tunyama, muno mumembo avaYuta namujijila jaYelusalema, muno munapu mwahwilici mwakuzeneka mutu cipwe ou mwatwamamo cipwe kanyama, namukevwakana ceka
 mazu acisambo namazu akuwahilila, namazu avenyamyenga nama­zu avamyenga, namazu avaze navakamba ngwavo, Musakwililenunga Yehova wamayongomena, mwomwo Yehova wamwaza, mwomwo likoji lyenyi lyahaya myaka yosena, namazu avaze nawa navakanehaneha mawana akusakwilila muzuvo yaYehova. Mwomwo ufunge wavakalifuci nangukaukindulwisa ceka nge hakulivanga, xikaho. Mukiko mwanambe Yehova.
Yehova wamayongomena nambe ngwenyi, Muma muno munapu mwapelumuku mwazeneka mutu cipwe kanyama namumembo osenawa alimo namukapwanga ceka Utwamo watufunga navakautamisanga mautangavo.
Mumembo akulifuci lyajipili namumembo akucikulo namumembo akusulo namulifuci lyavaMbenjamine nakuYelusalema jingulwixi namumembo avaYuta mautanga nawakaselwojoka ceka muxi yamavoko avaze navakavalava. Mukiko mwanambe Yehova.
Yehova nambe ngwenyi, Ivwenu, kuli nakwiza makumbi eka omu nangukazamisa lizu lyamwaza eli ngunahanjika hazuvo yaIsalele nahazuvo yaYuta.
Kumakumbi aze nakumyaka yize nangukamusokesela Ndavici Mutango wakwoloka, kaha mwakalinganga mwaciyulo mwakwoloka mulifuci.
Kumakumbi aze nangukamulwila Yuta, Yelusalema nalikatwamanga mukufwelela. Kaheli likiko lijina lize navakalivulukanga ngwavo, Yehova Ikiye kwoloka cetu.
Mwomwo Yehova nambe ngwenyi, Kuli Ndavici kavexi kukatetako lunga wakutwama halitanda lyawangana lyazuvo yaIsaleleko.
Kaha kuli vapilixitu vavaLevi kavexi kukatetako lunga wakuhana wana wakulumba nakulumba mawana akulya nakuvatula vimuna kumeso amiko hamakumbi osena.
Lizu lyaYehova lyejile kuli Yelemiya ngwenyi,
Yehova nambe ngwenyi, Kaci nge namuhasa kujiha luxiko lwami lwamusana naluxiko lwami lwaufuku mangana kuzenekenga kupwa musana naufuku hamyaka yavyo,
kaha naluxiko lwami nawa elu ngunalixiki lyehi nangamba yami Ndavici navahasa kulujiha nawa, numba akazeneke mwanenyi wakutwama halitanda lyenyi lyawangana, nalwelu nawa ngunalixiki lyehi navaka-kunguzacila vapilixitu vavaLevi.
Nganomu vahona kulava liyongomena lyamwilu, nomu vahona kweseka musekulula wakukalungalwiji, mukiko munangukavulixila tanga yangamba yami Ndavici, navaka-kunguzacila vaLevi nawa.
Jino lizu lyaYehova lyejile kuli Yelemiya ngwenyi,
Unamono tahi? omu veji kuhanjikanga vatu ava ngwavo, Visaka vivali evi asakwile Yehova navisuu lyehi. Ngoco veji kuvasaulanga vatu jami mangana vazenekenga kupwa ceka muyaci kumeso avo.
Yehova nambe ngwenyi, Kaci nge luxiko lwami lwamusana naufuku kalwexi kwimanako, nge kangwatongwele vilika vyalilu namavuko,
kaha nangukasuva nawa tanga yaYakova nayeyi yangamba yami Ndavici mangana ngukakanenga kusakula vamwe kuli vaka-tanga yenyi kupwa vaka-kuyula tanga yaApalahama naIsaka naYakova. Mwomwo ufunge wavo nangukaukindulwisa ceka nakuvevwila keke, xikaho.
Eli likiko lizu lyejile kuli Yelemiya lyakufuma kuli Yehova omu apwile mwangana waMbavilone Nevukataneza najita yenyi yosena namawangana ahamavu osenaze apwile kuwata wenyi navatu vosena veka naveka omu vapwile nakulwa naYelusalema namembo alyo osena ngwenyi,
Yehova, Ou Kalunga kaIsalele, nambe ngwenyi, Yako ukahanjike kuli mwangana wavaYuta Zetekiya ukamwambulile ngwove, Yehova nambe ngwenyi, Tala, limbo eli nangukalihana mulivoko lyamwangana waMbavilone, kaha mwakalyoca nakakahya.
Kahove kawexi kucina mulivoko lyenyiko, oloze navakakukwata cakukukwata nakukuhana mulivoko lyenyi. Meso ove nawakamona meso amwangana waMbavilone, mwakahanjika nove kanwa nakanwa kaha naukaya kuMbavilone.
Oloze ove mwangana wavaYuta Zetekiya, ivwa mazu aYehova. Yehova nakuvuluka ngwenyi, Kawexi kukafwa kupoko yamukwaleko.
Ngwenyi, Naukafwa mukuunda, kaha nge mwayile kuwema kana vavalingilile vakakuluka jove vamyangana vakulivanga vaze vapwile ximbu wapwile ove wauci, mukiko munavakakulingilove kuwema. Kaha navakakulila jimbimbi ngwavo, Mama lelo ove mwata! mwomwo lizu kana Ami ngunalihanjika. Mukiko mwanambe Yehova.
Jino kapolofweto Yelemiya ahanjikile mazu osenawa kuli mwangana wavaYuta Zetekiya muYelusalema,
omu yapwile jita yamwangana waMbavilone nakulwa naYelusalema namembo aYuta osenaze asalileho, naLakixe naAzeka, mwomwo kumembo avaYuta kwasalileho membo akujingulwisa najikembwe wawa kaha.
Eli likiko lizu lyejile kuli Yelemiya lyakufuma kuli Yehova omu alingile mwangana Zetekiya hanalixiki lyehi luxiko navatu vosena vaze vapwile muYelusalema kuvavilikila kulihehwa ngwenyi,
mangana mutu himutu asuule tuhu ndungo yenyi walunga, mutu himutu asuule ndungo yenyi wapwevo, ava vanapu VaHepeleu vamalunga cipwe vamapwevo, vafume muundungo, mangana vatu vazenekenga kuheta ceka vandumbwavo vaYuleya muundungo.
Kaha vaka-kulitulaho vosena navatu vakwavo vosena vaze vetavilile luxiko kana vononokele, mangana mutu himutu asuule ndungo yenyi walunga, mutu himutu asuule ndungo yenyi wapwevo, vafume muundungo, mangana vatu vazenekenga kuvaheta ceka muundungo. Vononokele, vavasuwile.
Oloze hakukuminyina Valumukile, kaha vandungo vamalunga navava vamapwevo, vaze vasuwile vafume muundungo, vavafumbile ceka vapwenga vandungo javo vamalunga navava vamapwevo.
Xikaho lizu lyaYehova lyejile kuli Yelemiya lyakufuma kuli Yehova ngwenyi,
Yehova, Ou Kalunga kaIsalele, nambe ngwenyi, Ami ngwalixikile luxiko navakakuluka jenu halikumbi lize ngwavalowele mulifuci lyaEjipitu muzuvo yaundungo ngwami,
 Hakukumisa myaka yitanu nayivali mutu himutu akasuule ndumbwenyi wakaHepeleu ou vanamulanjisa, ou namuzacilanga myaka yitanu naumwe, akamusuule akafume muundungo akamuseze. Oloze vakakuluka jenu kavangwivwililileko cipwe kungutengelekela matwitwi avo.
Kahenu likumbi lyalelo mwalumukanga mwalinganga mwakusungama kumeso ami hakuvilika mutu himutu kulihehwa kuli mukwavo. Mwalinganga himunalixiki lyehi luxiko kumeso ami muzuvo yino vanavuluka halijina lyami.
Oloze munalumuka nakujilulula lijina lyami, mutu himutu nakindulwisa lyehi ndungo yenyi walunga nandungo yenyi wapwevo, ava mwasuulanga vafume muundungo ngana mwayanga micima yavo. Munavafumbu ceka mangana vapwenga vandungo jenu vamalunga navava vamapwevo.
Xikaho Yehova nambe ngwenyi, Enu kamwangwivwililile nakuvilika kulihehwa mutu himutu kuli ndumbwenyi namutu himutu kuli mukwavoko. Yehova ngwenyi, Ivwenu, Nangumivilikila kulihehwa cakutwala kujipoko jamikwale nakumusongo wacihita nakuzala yakalombolombo. Nangukamihana mangana vakamihangasanenga noku noku mumawangana ahamavu osena.
Kaha malungava vanazomboka lyehi luxiko lwami, ava vanakane kuzamisa mazu aluxiko elu valixikanga kumeso ami omu vapulanga mwanangombe muvali nakuhita mukaci kamitamba yenyi,
vaka-kulitulaho javaYuta navaka-kulitulaho vamuYelusalema navava valutula navapilixitu navatu vaka-lifuci vosenava vahitanga mukaci kamitamba yamwanangombe,
nangukavahana mumavoko avaka-kole javo, mumavoko avava vali nakutonda myono yavo, kaha miji­mba yavo yakufwa nayikapwa kulya catujila vahelu natunyama vahamavu.
Kaha mwangana wavaYuta Zetekiya navaka-kulitulaho jenyi nangukavahana mumavoko avaka-kole javo, mumavoko avaze vanatondo myono yavo, mumavoko ajita yamwangana waMbavilone, ava vanamifumu.
Yehova ngwenyi, Ivwenu, nangukavalweza nakuvakindulwisa ceka kwimbo lino, kaha navakalilwila jita nakulitambula nakulyoca nakakahya. Kaha nangukalingisa kumembo avaYuta kupwa kwahwilici nakuzenekou mwatwamako.
Eli likiko lizu lyejile kuli Yelemiya lyakufuma kuli Yehova hamakumbi amwangana wavaYuta Yehoyakime mwana Yoxiya ngwenyi,
Yako kuzuvo yavaLekave, ukahanjike kuli vakivo ukavanehe muzuvo yaYehova, muzuvo yakuvatula yimwe, ukavahane vinyo vakanwe.
Ngoco ngwayile naYazanyiya mwanaYelemiya mwanaHavajinyiya navandumbwenyi navana venyi vamalunga vosena navatu vakuzuvo yavaLekave vosena,
ngwavengixile muzuvo yaYehova, muzuvo yavana vaHanane mwanauze mutu waKalunga Ingindaliya, yize yapwile kwakamwihi nazuvo yavaka-kulitulaho, yize yapwile helu lyazuvo yaMaseya mwanaXalume, uze apwile muka-kulama kumukwilici.
Kaha ngwatumbikile vitasu vyakusula navinyo najipasa kumeso amalunga vakuzuvo yavaLekave, ngwavambile ngwami, Nwenu vinyo.
Oloze Vangukumbulwile ngwavo, Katwexi kunwa vinyoko, mwomwo setu Yonatave mwanaLekave atulwezele ngwenyi, Kanda mukanwa vinyoko, cipwenu cipwe vana venu, haya myaka yosena.
Ngwenyi, Kanda mukatunga jizuvoko, cipwe kukuva mbuto cipwe kutumba wande wamivinyo cipwe kutwama nawo. Oloze mutwamanga mujimbalaka makumbi enu osena, mangana muyoyenga makumbi amavulu mulifuci eli muli nakuzuzumana.
Kaha twononoka mulizu lyasetu Yonatave mwanaLekave mwosenomu atulwezele, tweji kukananga kunwa vinyo makumbi etu osena, etu namapwevo jetu navana vetu vamalunga navava vamapwevo,
katwexi kulitungila jizuvo tutwamengamoko, katwexi nawande wamivinyoko cipwe wande weka cipwe mbuto.
Oloze tunatwame mujimbalaka, twononoka nakulinga mwosenomu atulwezele setu Yonatave.
Oloze casolokele, omu akandukilile mwangana waMbavilone Nevukataneza mulifuci, twalyambile ngwetu, Twatuyenu kuYelusalema, hawoma wajita yavaKalateya, nahawoma wajita yavaSulya. Xikaho tunatwame muYelusalema.
Kaha lizu lyaYehova lyejile kuli Yelemiya ngwenyi,
Yehova wamayongomena, Ou Kalunga kaIsalele, nambe ngwenyi, Yako, ukavambulile vatu vavaYuta navava vatwama muYelusalema ngwove, Yehova nehula ngwenyi, Kamute kwitavila kuminangula nakwivwilila mumazu ami tahi?
Veji kuzamisanga mazu aYonatave mwanaLekave, omu avalwezele vana venyi ngwenyi, Kanda mukanwa vinyoko. Kaha nakulikumbi lyalelo kavexi kuvinwako, mwomwo veji kwononokanga muluximbi lwasevo, xikaho. Oloze Ami ngunahanjejeka kuli enu hakumenejeka cimenemene nakuhanjejeka, kaha kamwangwivwililileko.
Kaha ngunamituminatumina vangamba jami vapolofweto vosena hakumenejeka cimenemene nakuvatumatuma ngwami, Kindulukenu jino mutu himutu mujila yenyi yayipi, wahisenu vilinga vyenu, kanda mukavangiza tulunga veka nakuvazacilako, kaha namutwamanga mulifuci eli ngunahane kuli enu nakuli vakakuluka jenu. Oloze kamwangutengelekelele matwitwi enuko cipwe kungwivwilila.
Jino mwomwo vana vaYonatave mwanaLekave vanazamisa luximbi lwasevo luze avalwezele, oloze vatu ava kavamwivwililileko,
xikaho Yehova, Ou Kalunga wa­ mayongomena, Kalunga kaIsalele, nambe ngwenyi, Ivwenu, lupi lwosenelu ngunavavulukila nangukaluneha hali vaYuta nahali vosenava vatwama muYelusalema, mwomwo ngunahanjejeka kuli vakivo oloze kavevwililileko, ngunavasanyijika oloze kavangwitavilileko, xikaho.
Kaha Yelemiya avambulilile vaze vakuzuvo yavaLekave ngwenyi, Yehova wamayongomena, Ou Kalunga kaIsalele, nambe ngwenyi, Mwomwo mwononoka muluximbi lwasenu Yonatave nakulama jiximbi jenyi josena nakulinga nge kutesa namwosenomu amilwezele,
xikaho Yehova wamayongomena, Ou Kalunga kaIsalele, nambe ngwenyi, Kuli Yonatave mwanaLekave kavexi kukatetako lunga wakwimana kumeso amiko makumbi osena.
Jino casolokele hamwaka wamwangana wavaYuta Yehoyakime mwanaYoxiya wamuciwana lizu eli lyejile kuli Yelemiya lyakufuma kuli Yehova ngwenyi,
Limbacile mukanda wakuvunga, usonekeho mazu osenawa ngunahanjika kuli ove hali vaIsalele nahali vaYuta nahali vaka-mafuci osena, kufumisa kulikumbi lize ngwahanjikile kuli ove, kufumisa kumakumbi aYoxiya palanga nakulikumbi lyalelo.
Kwiji, pamo vakuzuvo yaYuta navakevwa lupi lwosenelu ngunajinyi kuvalinga, mangana vakinduluke mutu himutu mujila yenyi yayipi, mangana nguvakonekele kuhenga cavo naxili yavo.
Ngoco Yelemiya asanyikile Mbaluke mwanaNeliya, kaha Mbaluke asonekele mazu aYehova osena kukanwa kaYelemiya, aze ahanjikile kuli ikiye, awasonekele hamukanda wakuvunga.
Yelemiya amulwezele Mbaluke ngwenyi, Ami vanangusoko, kangwahaxile kuya kuzuvo yaYehovako.
Xikaho ove yako, ukatange hamukanda wakuvungou unasoneka kukanwa kami, ukatange mazu aYehova mumatwitwi avatu muzuvo yaYehova halikumbi lyakulitwamina kulya, ukawatange nawa mumatwitwi avaYuta vosenava vakufumafuma mumembo avo.
Kwiji, pamo navakamulembelela Yehova nakukinduluka mutu himutu mujila yenyi yayipi, mwomwo utenu nakulundundu evi navuluka Yehova hali vatu ava vinapu vyavivulu.
Mbaluke mwanaNeliya alingile nge kutesa namwosenomu vamulwezele kuli kapolofweto Yelemiya nakutanga mazu aYehova hamukanda kana muzuvo yaYehova.
Jino casolokele hamwaka wamwangana wavaYuta Yehoyakime mwanaYoxiya wamucitanu hakakweji wamucitanu navawana, vatu vamuYelusalema vosena navatu vaze vafumine mumembo avaYuta nakwiza kuYelusalema vosena vavilikile kulitwamina kulya kumeso aYehova.
Kaha Mbaluke atangile mazu aYelemiya hamukanda uze muzuvo yaYehova, muzuvo yaNgemaliya mwanauze muka-kusoneka Xafwane, mucipango cahelu kuwingililo wacikolo cazuvo yaYehova cacihya mumatwitwi avatu vosena.
Jino Mikaya mwanaNgemaliya mwanaXafwane omu evwile mazu aYehova osena hamukanda uze,
axikumukile nakwingila muzuvo yamwangana muzuvo yamuka-kusoneka. Kaha kumana, vaka-kulitulaho vosena vapwile vanatwame kuze, ou muka-kusoneka Elixama, ou Ndelaya mwanaXemaya, ou Elenatane mwanaAkavole, ou Ngemaliya mwanaXafwane, ou Zetekiya mwanaHananyiya, navaka-kulitulaho vakwavo vosena nawa.
Kaha Mikaya avambulilile mazu osenaze evwile omu atangile Mbaluke hamukanda mumatwitwi avatu.
Xikaho vaka-kulitulaho vosena vatumine Yehute mwanaNetanyiya mwanaXelemiya mwanaKuxi aye kuli Mbaluke ngwavo, Owo mukanda wakuvunga unatange mumatwitwi avatu ukwate mulivoko lyove wizenga. Ngoco Mbaluke mwanaNeliya akwacile mukanda kana wakuvunga mulivoko lyenyi ejile kuli vakivo.
Vamwambile ngwavo, Twama jino utangeho mumatwitwi etu. Ngoco Mbaluke atangileho mumatwitwi avo.
Jino casolokele, omu vevwile mazu osenaze vevwile woma nakulitalasana, vamwambile Mbaluke ngwavo, Natumwambulila mwangana cakumwambulila mazu osenawa.
Vamwihwile Mbaluke ngwavo, Tulweze jino mazu osenawa wawasonekele ngacilihi kukanwa kenyi?
Mbaluke avakumbulwile ngwenyi, Ahanjikile mazu osenawa nakanwa kenyi kuli ami, kaha ngwawasonekele naulombo hamukandou.
Ngoco vaze vaka-kulitulaho vamwambile Mbaluke ngwavo, Yako ukaswame, nayove naYelemiya nawa, mutu kanda akatacikizokwo muliko.
Jino vengilile muli mwangana i mucipango, oloze mukanda wakuvunga uze vautulikile muzuvo yayauze muka-kusoneka Elixama. Kaha mazu osena vawambulwile mumatwitwi amwangana.
Ngoco mwangana amutumine Yehute akasake mukanda kana wakuvunga, kaha aumbacile muzuvo yayauze muka-kusoneka Elixama. Yehute atangileho mumatwitwi amwangana namumatwitwi avakakulitulaho vosena vaze Vemanyine kuli mwangana.
Jino mwangana apwile natwame muzuvo yahamwaka wacixika hakakweji wamucitanu navawana, kaha kumeso enyi kwapwile mbambula yakakahya.
Kaha casolokele, omu alingile Yehute hanatange lyehi mikana yitatu nyi yiwana ngana, mwangana auteteletetele napoko, aumbilile mukakahya kaze kapwile mumbambula, palanga nomu walingile uze mukanda wosena hiunanongo lyehi hakakahya kaze kapwile mumbambula.
Kaha kavevwile womako, kavapulile mahinavoko, cipwe mwangana cipwe vangamba jenyi vosena vaze vevwile mazu osenawa.
Cipwe ngoco Elenatane naNdelaya naNgemaliya vamulembelelele mwangana ngwavo, Kanda wocou mukandako, oloze kavevwililileko.
Kaha mwangana amulwezele mwanamwangana Yelamele naSelaya mwanaAzalyele naXelemiya mwanaAvatele ngwenyi, Kavakwatenu muka-kusoneka Mbaluke nakapolofweto Yelemiya. Oloze Yehova avaswekele.
Jino lizu lyaYehova lyejile kuli Yelemiya omu alingile mwangana hanoco lyehi uze mukanda wakuvunga namazu aze asonekele Mbaluke kukanwa kaYelemiya ngwenyi,
Limbacile mukanda wakuvunga weka usonekeho mazu akulivanga osenaze apwile kumukanda wakulivanga uze noco mwangana wavaYuta Yehoyakime.
Kaha Ukambulula hali mwangana wavaYuta Yehoyakime ngwove, Yehova nambe ngwenyi, Ove unoco lyehi mukandowo ngwove, Ikaze unasonekelaho? ngwove, Mwangana waMbavilone mwakeza cakwiza nakunongesa lifuci eli nakulingisa vatu natunyama kulitwaminako.
Xikaho Yehova nambe hali mwangana wavaYuta Yehoyakime ngwenyi, Kexi kukapwa nou mwakatwama halitanda lyaNdavici lyawanganako. Mujimba wenyi wakufwa navakaumbila Wivwenga liyena hamusana nacixika haufuku.
Nangukamuzangamisa navakatanga yenyi navangamba jenyi hakuhenga cavo, kaha lupi lwosenelu ngunavavulukila nangukaluneha hali vakivo nahali ava vatwama muYelusalema nahali malunga vavaYuta, elu ngwavavulukilile oloze kavevwililileko.
Kaha Yelemiya akwacile mukanda wakuvunga weka, auhanyine kuli uze muka-kusoneka Mbaluke mwanaNeliya, uze asonekeleho mazu osenaze apwile hamukanda uze ocele mwangana wavaYuta Yehoyakime hakakahya kukanwa kaYelemiya, kaha vawahakilileko nawa mazu akwavo akuwafwana amavulu.
Jino Zetekiya mwanaYoxiya apwilenga muwangana nakuxisa muli Konyiya mwanaYehoyakime uze valingixile kupwa mwangana mulifuci lyavaYuta kuli mwangana waMbavilone Nevukataneza.
Oloze kevwililile mumazu aYehova aze ahanjikile muli kapolofweto Yelemiyako, cipwe ikiye cipwe vangamba jenyi cipwe vatu vamulifuci.
Jino mwangana Zetekiya atumine Yehukale mwanaXelemiya naZefwanyiya mwanakapilixitu Maseya vaye kuli kapolofweto Yelemiya ngwenyi, Acitulombele kuli Kalunga ketu Yehova.
Jino Yelemiya engililenga nakulovojoka muli vatu mwomwo haze apwile kanda vacimuhake mukamenga, xikaho.
Jino  jita yaFwalo yalingile hiyinalovoka lyehi muEjipitu, kaha vaKalateya vaze vapwile vanahake lyehi Yelusalema mucingombela, omu vevwile mujimbu wavo, vafumine kuYelusalema.
Kaha lizu lyaYehova lyejile kuli kapolofweto Yelemiya ngwenyi,
Yehova, Ou Kalunga kaIsalele, nambe ngwenyi, Kamwambulilenu mwangana wavaYuta ou namitumu kuli ami nakungwihula ngwenu, Ivwa, jita yaFwalo, eyi yinalovoka nakumikafwako, nalikakinduluka ceka kuEjipitu mulifuci lyavo.
Kaha vaKalateya naveza ceka nakulwilila limbo eli jita nakulitambula nakulyoca nakakahya.
Yehova nambe ngwenyi, Kanda mulitangisako ngwenu, VaKalateya vanatufumu cakutufuma, mwomwo kavexi kumifumako.
Mwomwo kaci mwavetanga lyehi jita yavaKalateya vosenava vali nakulwa nenu jita, kaci muli vakivo mwasalanga malunga vakupwikasana kaha, cipwe ngoco, kaci vanakatuka mutu himutu mumbalaka yenyi nakwoca limbo eli nakakahya.
Kaha casolokele, omu yalingile jita yavaKalateya hiyinakanduka lyehi kufuma kuYelusalema hawoma wajita yaFwalo,
kaha Yelemiya alovokele muYelusalema mangana aye kulifuci lyavaMbenjamine mangana akatambule cazano cenyi kuze muli vatu vakwavo.
Kahomu apwile mucikolo cavaMbenjamine mwapwile kapitau kavaka-kulama, lijina lyenyi apwile ikiye Iliya mwanaXelemiya mwanaHananyiya. Amukwacile kapolofweto Yelemiya ngwenyi, Uli nakuya mangana ukaluuke kuli vaKalateya.
Yelemiya amukumbulwile ngwenyi, Kwonga cove, kangwexi nakuya nakuluuka kuli vaKalateyako. Oloze kamwivwililileko, ngoco Iliya amukwacile Yelemiya amutwalile kuli vaka-kulitulaho.
Vaka-kulitulaho vamukwacile Yelemiya ndombo, vamuvetele vamuhakile mukamenga muzuvo yayauze muka-kusoneka Yonatane, mwomwo yikiko vene vayilingixile lyehi kupwa kamenga, xikaho.
Omu alingile Yelemiya hanengila lyehi muzuvo yawina mujizuvo jamumavu, omu alingile Yelemiya hanaximbula makumbi amavulu muze,
mwangana Zetekiya atumine nakumusaka, kaha mwangana amwihwile kupenge muzuvo yenyi ngwenyi, Kuli lizu lyakuli Yehova tahi? Yelemiya amukumbulwile ngwenyi, Kulili vene. Amwambile ngwenyi, Navakakuhana mulivoko lyamwangana waMbavilone.
Kaha Yelemiya amwihwile mwangana Zetekiya ngwenyi, Ngunavulumuna muka kuli ove cipwe kuli vangamba jove cipwe kuli vatu ava numba munguhake mukamenga?
 Vapolofweto jenu ava vamyambulilile upolofweto ngwavo, Mwangana waMbavilone kexi kukeza kuli enuko cipwe kulifuci eli, vali kulihi jino?
Kaha jino ove mwata wami mwangana, acingwivwilile. Acitavile kulembelela cami, kanda ungukindulwisa ceka muzuvo yayauze mukakusoneka Yonataneko kucina nangufwilamo.
Ngoco mwangana Zetekiya avalwezele, kaha vamusokelele Yelemiya mucipango cazuvo yakulamina vafunge, kaha halikumbi halikumbi vamuhanyinenga mbolo yakujila yavaka-kwoca yimwe yimwe palanga nomu yahwile mbolo yamwimbo lize yosena. Ngoco Yelemiya atwaminenga mucipango cazuvo yakulamina vafunge.
Jino Xefwaciya mwanaMatane naNgetaliya mwanaPaxule naYukale mwanaXelemiya naPaxule mwanaMalakiya vevwile mazu aze ahanjikilenga Yelemiya kuli vatu vosena ngwenyi,
Yehova nambe ngwenyi, Ou mwatwama mwimbo lino mwakafwa kupoko yamukwale nakuzala yakalombolombo nakumusongo wacihita, oloze ou mwalovoka nakuya kuli vaKalateya mwayoyanga, mwono wenyi naupwanga nge cuma cakupukula kuli ikiye, mwayoyanga.
Ngwenyi, Yehova nambe ngwenyi, Limbo eli navakalihana cakulihana mumavoko ajita yamwangana waMbavilone, kaha mwakalitambula.
Ngoco vaka-kulitulaho Vambile kuli mwangana ngwavo, Acitave vajihe mutu uno, mwomwo eji kuzeyesanga mavoko amalunga vaka-jita ava vanasaleho mwimbo lino namavoko avatu vakwavo vosena hakuhanjejeka mazu angoco kuli vakivo. Mwomwo mutu uno kasakile vatu ava vakamone kuundako, xina lupi kaha.
Mwangana Zetekiya avakumbulwile ngwenyi, Talenu, ali mumavoko enu, mwomwo kexi yami mwangana ngunahase kumimanyina kucumako.
Kaha vamutwalile Yelemiya, vamumbilile muwina wamwanamwangana Malakiya, uze wapwile mucipango cazuvo yakulamina vafunge, vamuzezumwinyinemo Yelemiya najingoji. Muwina muze kamwapwile meyako xina malova kaha, kaha Yelemiya engilile mumalovaze.
Jino uze kaEcopa Evete-meleke, apwile mutu wakulutula, uze apwile muzuvo yamwangana, omu evwile ngwavo, Vanamuhake lyehi Yelemiya muze muwina, omu apwile mwangana nakutwama mucikolo cavaMbenjamine,
Evete-meleke alovokele muzuvo yamwangana ahanjikile kuli mwangana ngwenyi,
Ove mwata wami mwangana, malungava vanapihisa mwosenomu vanalingila kuli kapolofweto Yelemiya. Mwomwo vanamumbili lyehi muwina, kaha nasake kufwila vene muze ali hazala yakalombolombo, mwomwo mwimbo kamwexi ceka kulyako, xikaho.
Mwangana amulwezele uze kaEcopa Evete-meleke ngwenyi, Yenu namalunga vakuno makumi atatu mukamuzezule kapolofweto Yelemiya muze muwina ximbu kanda afwe.
Ngoco Evete-meleke ayile navaze malunga, engilile muzuvo yamwangana muxi yazuvo yakulamina vikumba, ambacilemo vitau namahina akufwa, awazezumwinyine najingoji muwina muli Yelemiya.
Uze kaEcopa Evete-meleke ambile kuli Yelemiya ngwenyi, Vitau evi namahina akufwawa vihake mutuhwa twove helu lyajingoji. Yelemiya alingile ngoco.
Ngoco vamukokele Yelemiya najingoji jize, vamuzezwile muwina, kaha Yelemiya atwaminenga mucipango cazuvo yakulamina vafunge.
Jino mwangana Zetekiya atumine vatu nakumusaka kapolofweto Yelemiya aye kuli ikiye muwingililo wamucitatu uze uli muzuvo yaYehova. Mwangana amwambile Yelemiya ngwenyi, Nangukwihula cuma cimwe, kanda ungusweka cuma cimweko.
Yelemiya amwihwile Zetekiya ngwenyi, Kaci nge nangukulwezaco naungujiha cakungujiha nyi? Kaha numba ngukulweza mangana kawexi kungwivwililako.
Ngoco mwangana Zetekiya alixingile kuli Yelemiya kupenge ngwenyi, Omu ayoya Yehova tu, Ou atutengelele mwono uno, kangwexi kukakujihako, kaha kangwexi kukuhana mumavoko avatu ava vali nakutonda mwono woveko.
Kaha Yelemiya ambile kuli Zetekiya ngwenyi, Yehova, Ou Kalunga wamayongomena, Kalunga kaIsalele, nambe ngwenyi, Kaci nge naulovoka nakuya kuli vaka-kulitulaho jamwangana waMbavilone, kaha mwono wove nauyoyanga, kaha limbo eli kavexi kukalyoca Hakakahyako, nauyoyanga nayove navava vakuzuvo yove nawa.
Oloze nge naukana kulovoka nakuya kuli vaka-kulitulaho jamwangana waMbavilone, kaha limbo eli nangulihana mumavoko avaKalateya, navakalyoca nakakahya, kahove kawexi kukacina mumavoko avoko.
Mwangana Zetekiya amukumbulwile Yelemiya ngwenyi, Ngunevu woma wavaYuleya vaze vanaluuka lyehi kuli vaKalateya, kucina navakanguhana mumavoko avo kaha navakanguhenda.
Oloze Yelemiya amwambile ngwenyi, Kavexi kukakuhanako. Acivwilile mulizu lyaYehova mwosenomu nguli nakuhanjika kuli ove, ngoco naumonanga mwamwaza, kaha mwono wove nauyoyanga.
Oloze nge naukana kulovoka, eli likiko lizu nangumwenesa Yehova ngwenyi,
Tala, mapwevo vosenava vanasale muzuvo yamwangana wavaYuta navakavalowelavo vaka-kulitulaho jamwangana waMbavilone, kaha mapwevo vaze navakakwamba ngwavo, Malunga unalikatenga navo vanakuxinjila vanakuhase, kaha jino omu anengila lyehi mahinji ove mumalova vanakufutuka lyehi.
Kaha mapwevo jove vosena navana vove vosena navakavalowela kuli vaKalateya, kahove kawexi kukacina mumavoko avoko, oloze navakakukwata kulivoko lyamwangana waMbavilone, kaha naukawemesa limbo eli nakakahya.
Jino Zetekiya amwambile Yelemiya ngwenyi, Mutu kanda akatacikiza mazu awako kaha kawexi kukafwako.
Oloze nge vaka-kulitulaho navakevwomu ngunahanjika nayove, nge navakeza kuli ove nakukwihula ngwavo, Twambulile jino omu unambe kuli mwangana, ngwavo, Kanda utuswekamoko kaha katwexi kukujihako, ngwavo, Tulweze nomu nahanjika mwangana nawa kuli ove,
kaha ukavambulila ngwove, Ngwamulembelelanga mwangana ngwami, Kanda unguhilwisa ceka muzuvo yaYonatane numba ngukafwilemoko.
Vaka-kulitulaho vosena vejile kuli Yelemiya nakumwihula, kaha avambulilile nge kutesa namazu osenawa vamulwezele kuli mwangana. Ngoco valitwaminyine kuhanjika nenyi, mwomwo cuma kana kacevwakanyineko, xikaho.
Ngoco Yelemiya atwaminenga mucipango cazuvo yakulamina vafunge palanga nakulikumbi lize vatambwile Yelusalema.
Kaha casolokele omu vatambwile Yelusalema (mwomwo mwangana waMbavilone Nevukataneza najita yenyi yosena vejile kuYelusalema nakulihaka mucingombela hamwaka wamwangana wavaYuta Zetekiya wamucitanu nayiwana hakakweji wakusokesa mulikumi,
kaha hamwaka waZetekiya wakusokesa mulikumi naumwe hakakweji wamuciwana halikumbi lyakakweji lyamucitanu naawana vapulile lihanya mwimbo),
vaka-kulitulaho jamwangana waMbavilone vosena vengililemo, vatwamine mucikolo camukaci, ou Nelengale-xaleze, ou Samangale-nevo, ou Salasekime, ou apwile kapitau kavaze valutwile, ou Nelengale-xaleze, ou apwile kapitau kavaka-mangana, navaka-kulitulaho jamwangana waMbavilone vakwavo vosena.
Kaha casolokele, mwangana wavaYuta Zetekiya namalunga vakajita vosena omu vavamwene, vacinyine valovokele mwimbo naufuku mujila yamilemba yamwangana mucikolo mukaci kajikembwe jivali, alovokele nakutalisa kuAlava.
Oloze vaka-jita yavaKalateya vavakavangijile, vamuwanyine Zetekiya kuvyana vyakuYeliko. Kahomu valingile hivanamukwate lyehi vamukandwixile kuli mwangana waMbavilone Nevukataneza kuLivila mulifuci lyaHamate, kaha amusopesele.
Mwangana waMbavilone avajihile vana vaZetekiya vamalunga muLivila kumeso enyi, kaha Vilolo javaYuta vavalemu vosena nawa mwangana waMbavilone avajihile.
 Amutuvile Zetekiya nawa meso enyi, amuhakile mujikuli mangana amutwale kuMbavilone.
Zuvo yamwangana najizuvo javatu vakwavo vaKalateya vajocele nakakahya, kaha kembwe yaYelusalema vayipuzwojwele.
Vatu vaze vasalileho mwimbo navaze valuukile lyehi kuli ikiye navatu vaze vasalileho kapitau kavitapanga Nevuzalatane avatundwilile kuMbavilone.
Oloze kuli vatu vaka-kuhutwa vaze vazenekele vyuma kapitau kavitapanga Nevuzalatane asezele vamwe mulifuci lyaYuta, avahanyine mawande amivinyo namawande eka hamwaka uze.
Jino mwangana waMbavilone Nevukataneza amuhanyine kapitau kavitapanga Nevuzalatane luximbi lwakuvuluka Yelemiya ngwenyi,
Yako nenyi umulamenga kanawa, kanda umulinga mwamupiko, oloze mulingenga nganomu mwakwamba.
Ngoco kapitau kavitapanga Nevuzalatane, naNevuxazavane, ou apwile kapitau kavaze valutwile, naNelengale-xaleze, ou apwile kapitau kavaka-mangana, natupitau twamwangana waMbavilone vosena vatumine,
vamulowele Yelemiya mucipango cazuvo yakulamina vafunge, vamuhanyine kuli Ngetaliya mwanaAhikame mwanaXafwane mangana amutwale kuzuvo yenyi. Ngoco atwaminenga muli vatu vakwavo.
Jino lizu lyaYehova lyejile kuli Yelemiya ximbu apwilenga wakusoka mucipango cazuvo yakulamina vafunge ngwenyi,
Yako ukamwambulile uze kaEcopa Evete-meleke ngwove, Yehova wamayongomena, Ou Kalunga kaIsalele, nambe ngwenyi, Tala, mazu ami nangukawasolola halimbo eli kulupi kexi kukuwahako, nawakasoloka kumeso ove halikumbi lize.
Yehova ngwenyi, Oloze nangukakupululula halikumbi lize, kavexi kukakuhana mumavoko avatu vaze unevu womako.
Mwomwo nangukakuyovola cakukuyovola, kawexi kukalindumuka kupoko yamukwaleko, oloze mwono wove naukapwa nge cuma cakupukula kuli ove, mwomwo unafwelela muli Ami, xikaho. Mukiko mwanambe Yehova.
Eli likiko lizu lyejile kuli Yelemiya lyakufuma kuli Yehova, omu alingile kapitau kavitapanga Nevuzalatane hanamusuula lyehi kuLama, omu alingile hanamutwale lyehi wakukasa namalenge muli vaze vakutundula kuYelusalema naYuta vosena, vaze vatundwilile kuMbavilone.
Uze kapitau kavitapanga ayile naYelemiya, amulwezele ngwenyi, Kalunga kove Yehova avulukile homa hano lupi elu,
kaha Yehova nalusolola, nalingi lyehi nganomu ahanjikile. Mwomwo munamuvulumuna Yehova, kamwononokele mulizu lyenyiko, xikaho cumeci cinamiwane.
Kaha jino tala, likumbi lyalelo nangukukasununa malenge ali hamavoko ove. Kaci nge unamono kuwaha tuye nayove hamwe kuMbavilone, kaha twaya, nangukulamanga kanawa. Oloze nge unamono kupihya tuye nayove kuMbavilone, kaha litwamine tuhu. Tala, lifuci lyosena lili kumeso ove, kwexokwo unamono kunawahe nakusungama kuya, yako tuhu kuze.
Jino ximbu apwile kanda ahilule mazu, amwambile ngwenyi, Kinduluka kuli Ngetaliya mwanaAhikame mwanaXafwane, ou vanalingisa kupwa nguvulu yamembo avaYuta kuli mwangana waMbavilone, Ukatwamenga nenyi muli vakwenu vatu. Mokomoko yako tuhu kwexokwo kunasungama kumeso ove kuya. Ngoco uze kapitau kavitapanga amuhanyine pau nawana, amusuwile.
Kaha Yelemiya ayile kuli Ngetaliya mwanaAhikame kuMijipa, atwamine nenyi muli vatu vaze vasalileho mulifuci.
 Jino tupitau twamazavu aze apwile muvipapa vosena, vakivo navatu javo, omu vevwile ngwavo, Mwangana waMbavilone namulingisa lyehi Ngetaliya mwanaAhikame kupwa nguvulu mulifuci ngwavo, Namuhane malunga namapwevo navanyike, nakuli vaka-kuhutwa vamulifuci namuhane vamwe vaze vazenekele kutundwila kuMbavilone,
vejile kuli Ngetaliya kuMijipa, ou Iximele mwanaNetanyiya, ava vana vaKaleya Yohanane naYonatane, ou Selaya mwanaTanahumete, ava vana vaEfwai wakuNetofwa, ou Yezanyiya mwanayauze wakuMaka, vakivo navatu javo.
Kaha Ngetaliya mwanaAhikame mwanaXafwane alixingile kuli vakivo nakuli vatu javo ngwenyi, Kanda mwivwa woma wakuvazacilanga vaKalateyako. Twamenunga mulifuci, mumuzacilenga mwangana waMbavilone, kaha namumonanga mwamwaza.
Kahami, talenu, nangutwamanga kuMijipa nakwimana kumeso avaKalateya ava navezeza kuli etu. Oloze enu, kungululenu vinyo namihako yahamwaka waliyena namaji, muvi­hake muvyuma vyenu, mutwamenga mumembo enu aze munatambula.
Ngoco nawa vaYuleya vosena vaze vapwile muMowave namuli vana vaAmone namuEtome, navaze nawa vapwile mumafuci osena nawa, omu vevwile ngwavo, Mwangana waMbavilone naseze vamwe vaYuta vakusalaho, ngwavo, namulingisa lyehi Ngetaliya mwanaAhikame mwanaXafwane kupwa mwata wavo,
vaYuleya vosena vakindulukile kufuma kwosena kuze vavahangilile, vejile kulifuci lyaYuta kuli Ngetaliya kuMijipa, vakungulwile vinyo namihako yahamwaka waliyena vyavivulu.
Jino Yohanane mwanaKaleya natupitau twamazavu aze apwile muvipapa vosena vejile kuli Ngetaliya kuMijipa,
vamwambile ngwavo, Unatacikiza tahi? mwangana wavana vaAmone Mbalise namutumu lyehi Iximele mwanaNetanyiya mangana akujihe. Oloze Ngetaliya mwanaAhikame kavetavileko.
Yohanane mwanaKaleya ahanjikile kuli Ngetaliya kuMijipa kupenge ngwenyi, Acitave nguyenga, kaha nangukamujiha Iximele mwanaNetanyiya, kaha mutu naumwe pimbi mwakacitacikiza. Nyi akakujihile ika? numba vaYuleya vosenava vanalihomena kuli ove vakamwangale, navaYutava vanasaleho nawa vakanonge.
Oloze Ngetaliya mwanaAhikame amukumbulwile Yohanane mwanaKaleya ngwenyi, Kanda Ukalinga cuma kanako, mwomwo uli nakumuvangila Iximele.
Jino casolokele hakakweji wamucitanu navavali Iximele mwanaNetanyiya mwanaElixama, ikiye apwile wakutanga yawangana, apwile kapitau kamwangana wakulitulaho, namalunga likumi nawa hamwe vejile kuli Ngetaliya mwana­ Ahikame kuMijipa, kaha valile hamwe kuze kuMijipa.
Kaha Iximele mwanaNetanyiya akatukile, navaze malunga likumi apwile navo hamwe, vamuvetele Ngetaliya mwanaAhikame mwanaXafwane najipoko jamikwale nakumujiha, uze valingixile kupwa nguvulu yalifuci kuli mwangana waMbavilone.
NavaYuleya vosena nawa vaze vapwile kuli ikiye, kuli Ngetaliya kuMijipa, navaKalateya vaka-jita nawa vaze vawanyine kuze, Iximele avajihile.
Jino casolokele halikumbi lyamucivali, omu alingile hanamujihi lyehi Ngetaliya oloze mutu kacitacikijileko,
kwejile malunga vakufuma kuXekeme nakuXilo nakuSamaliya, malunga makumi atanu naatatu, vapwile vanateula lyehi wevu wavo nakupula mahinavo, vanalitetateta, vejile namawana akulya nalavona mumavoko avo mangana vavitwale kuzuvo yaYehova.
Iximele mwanaNetanyiya alovokele muMijipa mangana avasese, apwile nakuya nakulila hakuya. Kaha casolokele, omu avahumanganyine, avambile ngwenyi, Twayenu kuli Ngetaliya mwanaAhikame.
Kaha capwile, omu vejile mukaci kalimbo, Iximele mwanaNetanyiya avajihile nakuvambila muwina, ikiye namalunga vaze apwile navo.
Oloze muli vakivo vawanyinemo malunga likumi vambile kuli Iximele ngwavo, Kanda utujihako, mwomwo tuli navikumba vyakuvumbika muvipapa, vyatiliku nambale namaji nauci, xikaho. Ngoco alitwaminyine, kavajihilile muli vandumbwavoko.
Jino wina uze ambilile Iximele mijimba yavatu vaze ajihile yosena, muze apwile Ngetaliya (ou ukiko uze afulile mwangana Asa hawoma wamwangana wavaIsalele Mbaxa), Iximele mwanaNetanyiya ausulixile navaze ajihile.
Kaha Iximele avatwalile vatu vosena vaze vasalileho vaze vapwile muMijipa ufunge, navana vamwangana vamapwevo navatu vosena vaze vasalileho muMijipa, vaze vamuhanyine Ngetaliya mwanaAhikame kuli kapitau kavitapanga Nevuzalatane, Iximele mwanaNetanyiya avatwalile ufunge, akatukile mangana aye nakuwa kuli vana vaAmone.
Oloze Yohanane mwanaKaleya natupitau twamazavu aze apwile nawo vosena, omu vevwile kupihya cosena cize alingile Iximele mwanaNetanyiya,
yakatwile malunga vosena vayile mangana vakalwe naIximele mwanaNetanyiya, kaha vamuwanyine kumeya amavulu aze ali muNgiveyone.
Jino casolokele, vatu vosena vaze vapwile naIximele omu vamwene Yohanane mwanaKaleya natupitau twamazavu aze apwile nawo vosena, vawahililile.
Ngoco vatu vosena vaze atwalile Iximele ufunge kufuma kuMijipa valumukile nakukinduluka nakuya kuli Yohanane mwanaKaleya.
Oloze Iximele mwanaNetanyiya atusunukile kuli Yohanane, namalunga vatanu navatatu nawa, ayile kuli vana vaAmone.
Kaha Yohanane mwanaKaleya natupitau twamazavu aze apwile nawo vosena vayile navatu vaze vasalileho vosena vaze ahilwixile kuli Iximele mwanaNetanyiya vakuMijipa, omu alingile hanamujihi lyehi Ngetaliya mwanaAhikame, navindume jamalunga vaka-jita namapwevo navanyike navaze valutwile, vaze akindulwixile hakufuma kuNgiveyone.
Vayile, vatwamine muNgelutekimihame, kuze kwakamwihi naMbetelema, mangana vakaye vakengile muEjipitu
hali vaKalateya, mwomwo vavevwile woma, mwomwo Iximele mwanaNetanyiya amujihile Ngetaliya mwanaAhikame, uze valingixile kupwa nguvulu yalifuci kuli mwangana waMbavilone, xikaho.
Jino tupitau twamazavu vosena naYohanane mwanaKaleya naYezanyiya mwanaHoxaya navatu vosena kufumisa kuli vamokomoko nakutwala kuli vavalemu vapandamine,
Vambile kuli kapolofweto Yelemiya ngwavo, Acitavile kulembelela cetu, utulombele kuli Kalunga kove Yehova, kulomba hali vosenava vanasaleho, mwomwo tunasaleho tuvandende kaha twapwile tuvavulu, nganomu unatumono mumeso ove,
tulombele mangana Kalunga kove Yehova atulweze jila yatela kuli etu kutambuka nacuma catela kuli etu kulinga.
Kapolofweto Yelemiya avakumbulwile ngwenyi, Ngunevuko. Talenu, nangulomba kuli Kalunga kenu Yehova nge kutesa namazu enu osena, kaha nacisoloka, cexoco cuma mwamikumbulula Yehova nangumyambulilaco, kangwexi kumikinga cumako.
Kaha vakivo vamwambile Yelemiya ngwavo, Yehova apwenga Cinjiho wamucano wakuzaminyina muli etu numba nge katwexi kulinga mwexomwo mwaya olyo lizu kana mwakutuma nalyo Kalunga kove Yehova kuli etu.
Cipwe nge nalipwa lyamwaza, cipwe nge nalipwa lyalipi, natwononoka mulizu lyaKalunga ketu Yehova Ou tuli nakukutumina, mangana tumonenga mwamwaza omu natwononoka mulizu lyaKalunga ketu Yehova.
Jino casolokele, omu mwahicile makumbi likumi, lizu lyaYehova lyejile Kuli Yelemiya.
Kaha amusanyikile Yohanane mwanaKaleya natupitau twamazavu aze apwile nawo vosena navatu vosena kufumisa kuli vamokomoko nakutwala kuli vavalemu,
avambulilile ngwenyi, Yehova, Ou Kalunga kaIsalele, Ou mwangutuminyine mangana ngumulweze kulembelela cenu, nambe ngwenyi,
Kaci nge namucitwamanga cakutwama mulifuci lino, kaha nangumitunganga, kangwexi kukamixiulako, nangumitumbanga, kangwexi kukamivunyamoko, mwomwo ngunapihilila halupi elu ngunamilingi lyehi, xikaho.
Kanda mumwivwa mwangana waMbavilone womako, ou mweji kwivwanga woma, kanda mumwivwa womako. Mukiko mwanambe Yehova. Ngwenyi, Mwomwo nguli nayenu hamwe nakumilwila nakumipululula mulivoko lyenyi, xikaho.
Ngwenyi, Nangumimwenesanga keke, mangana amivwilenga keke, mangana amikindulwise mulifuci lyenu.
Oloze nge namwamba ngwenu, Katwexi kutwama mulifuci linoko, nge namukana kwononoka mulizu lyaKalunga kenu Yehova,
ngwenu, Nduma, oloze natuya mulifuci lyaEjipitu, muze natukazeneka kumona jita cipwe kwivwa ku­vuma caluneta cipwe kwivwa zala yakulya, ngwenu, Kwakuze vene natukatwamanga,
enu vaYuta mwasalaho, ivwenu jino mazu aYehova. Yehova wamayongomena, Ou Kalunga kaIsalele, nambe ngwenyi, Kaci nge enu namutalisa meso enu cakuwatalisa kwingila muEjipitu, nge namuya nakuzuzumana muze,
kaha nacikasoloka, jipoko jamikwale eji munevu woma najikamiwanyina muze mulifuci lyaEjipitu, kaha zala yakalombolombo eyi munevu woma nayikalipanjika nenu muze muEjipitu, kaha mwamuze vene namukafwila.
Mukiko munacikapwa kuli vatu vosena vaze navatalisa meso avo kuya muEjipitu nakuzuzumanamo. Navakafwafwa kujipoko jamikwale nakuzala yakalombolombo nakumusongo wacihita. Kuli vakivo kakwexi kukapwa umwe mwakasalaho cipwe kutusunuka kulupi luze nangukavamwenesaho.
Mwomwo Yehova wamayongomena, Ou Kalunga kaIsalele, nambe ngwenyi, Nganomu yinahingunukila lyehi utenu wami nakulundundu yami hali vaze vatwaminenga muYelusalema, mukiko munayikamihingunukila kulundundu yami omu namukengila muEjipitu. Namukapwanga muluxingo muvakuhomwesa vatu mucangu muvakutomba, kaha kamwexi kukamona ceka homa hanoko.
Enu vaYuta munasaleho, Yehova nahanjika hali enu ngwenyi, Kanda mukengila muEjipituko. Tacikizenu cakutacikiza, mwomwo ngunambulula unjiho kuli enu likumbi lyalelo.
Mwomwo munalyongo mangana muvindamise myono yenu. Omu mwangutumine kuli Kalunga kenu Yehova ngwenu, Tulombele kuli Kalunga ketu Yehova ngwenu, Mwexomwo mwahanjika Kalunga ketu Yehova, katulwezemo kaha natukalingamo.
Likumbi lyalelo ngunamyambulilamo, oloze kamwononokele mulizu lyaKalunga kenu Yehova mucuma cimwe nangutumina kuli enuko.
Xikaho tacikizenu jino cakutacikiza. Mwomwo kuze munazange kuya mukazuzumaneko namukafwilako kujipoko jamikwale nakuzala yakalombolombo nakumusongo wacihita.
Jino casolokele, omu alingile Yelemiya hanakumisa lyehi kuhanjika kuli vatu vosena nakuvalweza mazu aKalunga kavo Yehova osenawa amutuminyine Kalunga kavo Yehova kuli vakivo, mazu osenawa vene,
kaha Azaliya mwanaHoxaya naYohanane mwanaKaleya namalunga yakulipambula vosena vahanjikile nakwamba kuli Yelemiya ngwavo, Uli nakuhanjika mwakwonga. Ngwavo, Kalunga ketu Yehova kakutumine nakwambululako ngwenyi, Kanda muya muEjipitu nakuzuzumanamoko,
oloze Mbaluke mwanaNeliya ali nakukusowangiza kuli etu, mangana akatuhane mumavoko avaKalateya, mangana vakatujihe nakututundwila kuMbavilone.
Ngoco Yohanane mwanaKaleya natupitau twamazavu vosena navatu vakwavo vosena kavononokele mulizu lyaYehova nakutwama mulifuci lyaYutako.
Oloze Yohanane mwanaKaleya natupitau twamazavu vosena vayile navaYuta vosena vaze vasalileho, vaze valingile hivanakinduluka lyehi kufuma kumafuci osenaze vavahangilile mangana vatwamenga mulifuci lyaYuta,
namalunga namapwevo navanyike navana vamwangana vamapwevo navatu vosena vaze asezele kapitau kavitapanga Nevuzalatane kuli Ngetaliya mwanaAhikame mwanaXafwane, nakapolofweto Yelemiya nawa naMbaluke mwanaNeliya.
Kaha vayile mulifuci lyaEjipitu, mwomwo kavononokele mulizu lyaYehovako, xikaho. Vahetele kuTapanese.
Kaha lizu lyaYehova lyejile kuli Yelemiya kuTapanese ngwenyi,
Kambate malolwa amanene mumavoko ove, ukawavumbike musamende mucivili catumenga cili kuwingililo wazuvo yaFwalo muTapanese kumeso amalunga vavaYuta.
Kaha kavambulile ngwove, Yehova wamayongomena, Ou Kalunga kaIsalele, nambe ngwenyi, Talenu, nangukatuma nakusaka ngamba yami mwangana waMbavilone Nevukataneza, nangukahaka litanda lye­nyi lyawangana hamalolwawa ngunavumbika, kaha mwakalema mbalaka yenyi yaupahu helu lyawo.
Mwakeza, kaha mwakaveta lifuci lyaEjipitu, ava vakuya kukufwa navakavahana kukufwa, ava vakuya muufunge navakavahana kuufunge, kahava vakuya kujipoko jamikwale navakavahana kujipoko jamikwale.
Nangukawika kakahya mujizuvo jatulunga twaEjipitu, mwakavoca nakuvatwala ufunge, mwakalikupilika lifuci lyaEjipitu nganomu mwaiikupilika kafunga lihina lyenyi, kaha mwakalovoka kuze nakuunda.
Jipanda jaMbete-xemexe lize lili mulifuci lyaEjipitu mwakajipuzwojola, kaha jizuvo jatulunga twavaEjipitu mwakajococa nakakahya.
Eli likiko lizu lyejile kuli Yelemiya lyakuvuluka vaYuleya vosena vaze vatwamine mulifuci lyaEjipitu, vaze vatwamine kuMingitole nakuTapanese nakuMemefwise na­ mulifuci lyaPatalose ngwenyi,
Yehova wamayongomena, Ou Kalunga kaIsalele, nambe ngwenyi, Enu munamono lyehi lupi lwosena luze ngunanehe lyehi haYelusalema nahamembo avaYuta osena, kaha talenu, likumbi lyalelo anapu jingundu, kamwexi nou atwamamoko,
mwomwo hakupihisa cavo vanalingi nakungusowangiza, omu vayilenga nakulumba vyalivumba lyamwaza nakuzacila tulunga veka vaze vazenekele kutacikiza, cipwe vakivo cipwenu cipwe vakakuluka jenu.
Oloze ngwamituminyinenga vangamba jami vapolofweto vosena hakumenejeka cimenemene nakuvatumatuma, ngwami, Ngunamilembelela, kanda mulinga cuma kana caunyengwe ngunahunguko.
Oloze kavangwivwililileko, cipwe kutengeleka matwitwi avo mangana valumuke kukupihisa cavo mangana vakane kulumbila tulunga veka vyalivumba lyamwaza.
Xikaho kulundundu yami nautenu wami vyahingunukile, vyakwacile mumembo avaYuta namujijila jaYelusalema, kaha kunapu kwapelumuku kwahwilici nganomu kwapwa halikumbi lyalelo.
Xikaho jino Yehova, Ou Kalunga wamayongomena, Kalunga kaIsalele, nambe ngwenyi, Ngacilihi muli nakulinga kupihya cacineneci nakuvulumuna myono yenu enu vavene mangana mukatetemo malunga namapwevo navakemba navaka-kwamwa muli enu muli vaYuta, mangana vakazeneke kumisela ava navakasalaho?
Mwomwo muli nakungusowangiza navilinga vyamavoko enu hakulumbila tulunga veka vyalivumba lyamwaza mulifuci lyaEjipitu omu munayi nakuzuzumana, mangana ngukamiteteko, mangana mukapwenga mucangu muvakutomba muli vakamafuci ahamavu osena.
Kupihisa cavakaka jenu nakupihisa cavamyangana javaYuta nakupihisa camapwevo javo nakupihisa cenu nakupihisa camapwevo jenu, oco valingilenga mulifuci lyaYuta namujijila jaYelusalema munacijimbala lyehi tahi?
Kanda valinyise nakulikumbi lyalelo, kavevwile womako cipwe kutambuka mujiximbi jami cipwe muvilika vyami evi ngwahakile kumeso enu nakumeso avakakuluka jenu.
Xikaho Yehova wamayongomena, Ou Kalunga kaIsalele, nambe ngwenyi, Talenu, nangujika meso ami hali enu nakumipihisa, mangana ngukavateteko vaYuta vosena.
Kaha vaYutava vanasaleho, ava Vanajiki lyehi meso avo kuya muEjipitu nakuzuzumanamo, nangukavakwata kaha navakalalilamo vosena. Navakalindwomwokela mulifuci lyaEjipitu. Navakalala kujipoko jamikwale nakuzala yakalombolombo. Navakafwafwa kufuma kuli ou wamokomoko nakutwala kuli ou wamulemu, kujipoko jamikwale nakuzala yakalombolombo, kaha navakapwanga luxingo, vakuhomwesa vatu, cangu, vakutomba.
Mwomwo ava vanatwame mulifuci lyaEjipitu nangukavazangamisa nganomu ngunazangamisa lyehi Yelusalema kujipoko jamikwale nakuzala yakalombolombo nakumusongo wacihita,
ngoco kuli vaYutava vanasaleho, ava vanengila lyehi mulifuci lyaEjipitu nakuzuzumanamo, kakwexi kukatusunukako umweko cipwe kusalaho numba vakakinduluke mulifuci lyaYuta eli yinafwila myono yavo kukinduluka nakutwamamo. Mwomwo kakwexi kukakinduluka vekako kuvanga vaze navakatusunuka kaha.
Jino malunga vosena vaze vatacikijile ngwavo, Mapwevo jetu veji kulumbilanga tulunga veka vyalivumba lyamwaza, namapwevo vosena vaze vemanyineko nawa, vapwile liuka lyalinene, vatu vosena vaze vatwamine mulifuci lyaEjipitu muPatalose, vamukumbulwile Yelemiya ngwavo,
Lizu eli unahanjika kuli etu mulijina lyaYehova katwexi kukwivwililako.
Oloze natulinga cakulinga mwaya mazu osenawa analovoka mutunwa twetu, nakumulumbila mwangana wamwilu wapwevo vyalivumba lyamwaza nakumuhingunwina mawana akuhingununa nganomu tunalingi nayetu navakakuluka jetu navamyangana jetu navaka-kulitulaho jetu mumembo aYuta namujijila jaYelusalema. Mwomwo haze twekucilenga nakulya, twatwaminenga kanawa, katwamwenenga lupiko.
Oloze kufumisa haze twalitwaminyine kumulumbila mwangana wamwilu wapwevo vyalivumba lyamwaza nakumuhingunwina mawana akuhingununa tunahono vyuma vyosena, kaha tunalalenga kujipoko jamikwale nakuzala yakalombolombo.
Kahomu twamulumbilililenga mwangana wamwilu wapwevo vyalivumba lyamwaza nakumuhingunwina mawana akuhingununa, twamwocelele jimbolo jakumufwanyisa nakumuhingunwina mawana akuhingununa cakuzeneka malunga jetu numba?
Yelemiya avakumbulwile vatu vosena, namalunga namapwevo, vatu vosena vaze vamukumbulwile ngoco ngwenyi,
Vyalivumba lyamwaza vize mwalumbilililenga mumembo aYuta namujijila jaYelusalema, enu navakakuluka jenu navamyangana jenu navaka-kulitulaho jenu navatu vamulifuci, vyovyo vene anukile Yehova nakuvivezuka mumucima wenyi nyi?
Ngoco Yehova kacihaxile cekako, mwomwo hakupihisa cavilinga vyenu, havyuma vyaunyengwe ovyo munalingi, xikaho kulifuci lyenu kuli jingundu lika, linapu lyakuhomwesa vatu, cangu, lyakuzenekou mwatwamako, nganomu linapu likumbi lyalelo.
Mwomwo munalumbu vyalivumba lyamwaza, mwomwo munamuvulumuna Yehova, mwomwo munakane kwononoka mulizu lyaYehova, munakane kutambuka mujiximbi jenyi namuvilika vyenyi namumazu enyi aunjiho, xikaho lupi elu lunamiwane nganomu cinapu likumbi lyalelo.
Kaha Yelemiya ambile kuli vatu vosena nakuli mapwevo vosena ngwenyi, Enu vaYuta muvosena muli mulifuci lyaEjipitu, ivwenu mazu aYehova.
Yehova wamayongomena, Ou Kalunga kaIsalele, namyambe ngwenyi, Enu namapwevo jenu munahanjika lyehi natunwa twenu kaha munacitesamo namavoko enu ngwenu, Natulinga cakulinga mwaya jixiko jetu tunalixiki nakumulumbila mwangana wamwilu wapwevo vyalivumba lyamwaza nakumuhingunwina mawana akuhingununa. Namuzamisa jixiko jenu cakujizamisa nakulinga mwaya jixiko jenu cakulingamo.
Xikaho ivwenu mazu aYehova, enu vaYuta muvosena munatwame mulifuci lyaEjipitu. Yehova nambe ngwenyi, Ivwenu, ngunalixingi lyehi lijina lyami lyalinene ngwami, Lijina lyami kavexi kukalivuluka ceka mutunwa twavatu vavaYuta vosena mulifuci lyaEjipitu lyosenako ngwavo, Omu ayoya Mwata Yehova tu.
Talenu, nanguvanyingaminanga nakuvapihisa kexi nakuvawahisako. Ngoco vatu vavaYuta vosenava vali mulifuci lyaEjipitu navakalala kujipoko jamikwale nakuzala yakalombolombo palanga nomu navakalwa.
Kaha vaze navakatusunuka kujipoko jamikwale navakakinduluka hakufuma mulifuci lyaEjipitu nakuya mulifuci lyaYuta, navakapwa vatu vavandende kaha. Kaha vaYuta vosenava vanasaleho, ava vanengila mulifuci lyaEjipitu nakuzuzumanamo, navakatacikiza lizu lyeya nalikemana, eli lyami nyi lyavo.
Yehova ngwenyi, Kaheci nacikapwa cinjikizo kuli enu, mangana mukatacikijileho ngwenu, Yehova mwakatuzangamixila muno, mangana mukatacikize ngwenu, Mazu enyi nawatwimanyinanga cakutwimanyina nakutumwenesa lupi.
Yehova nambe ngwenyi, Ivwenu, mwangana waEjipitu Fwalo Hofwola nangukamuhana mumavoko avaka-kole jenyi, mumavoko avaze vali nakutonda mwono wenyi, nganomu ngwamuhanyine mwangana wavaYuta Zetekiya mulivoko lyamwangana waMbavilone Nevukataneza, ou apwile muka-kole wenyi, ou atondelenga mwono wenyi.
Eli likiko lizu ahanjikile kapolofweto Yelemiya kuli Mbaluke mwanaNeliya, omu asonekele mazu awa hamukanda kukanwa kaYelemiya, hamwaka wamwangana wavaYuta Yehoyakime mwanaYoxiya wamuciwana ngwenyi,
Ove Mbaluke, Yehova, Ou Kalunga kaIsalele, nambe kuli ove ngwenyi,
Wambile ngwove, Mama lelo kuli ami jino! Mwomwo Yehova nanguhakilako kunyengetela kuvangu yami, ngwove, Jinanguhu nakuliximwoka, ngwove, Kangwawanyine kunokako.
Kamwambulile ngwove, Yehova nambe ngwenyi, Tala, oco ngunatungu nangukacixiula, kahoco ngunatumbu nangukacivunyamo, mulifuci lyoseneli vene.
Kahove weji kulitondelanga vyuma vyavinene tahi? Kanda uvitondako, mwomwo tala, nangukaneha lupi hali vakweci mijimba vosena. Mukiko mwanambe Yehova. Ngwenyi, Oloze mwono wove nangukakuhanawo kupwa nge cuma cakupukula kwexokwo naukaya.
Eli likiko lizu lyaYehova lyejile kuli kapolofweto Yelemiya lyakuvuluka vaka-mafuci.
Eli lyahaEjipitu, hajita yamwangana waEjipitu Fwalo-neko, yize yapwile kukalwiji Yufwalate muKalakemixe, yize avetele mwangana waMbavilone Nevukataneza hamwaka wamwangana wavaYuta Yehoyakime mwanaYoxiya wamuciwana.
Ngwenyi, Longesenu mikingo najikepwe, pandamenu kujita.
Vajicikenu tuvalu, vanyinenu, enu vaka-tuvalu, imanenu namatepenu avikungo, tumunenu makunga, vwalenu mipila yavikungo.
Ngunacimwena ika? Vanahombo lyehi vanafutuka munyima, vindume javo vanavafufwojola vanacinwojoka, kavexi kutala munyimako, ciwomawoma cili kwosena jingulwixi. Mukiko mwanambe Yehova.
Vaka-kusasulwila kanda vacinwojokako, vindume kanda vakayovokako. Kunote kukalwiji Yufwalate vanatalyangilako nakulindwomwoka.
Ou you iyaze mwafumika nge mwaNyile, ou ukweci meyenyi akunganjanga nge tulwiji?
Ejipitu nalifumika nge mwaNyile, meyalyo nawanganjanga nge tulwiji, kaha Unambe ngwalyo, Nangufumika, nangufwika hamavu, nangukanongesa membo navaze vatwamamo.
Enu tuvalu, kandukenu, enu matemba, tambukenu mwakuzaluka. Vindume valovoke, navaKuxe navaPute, ava veji kukwatanga kujikepwe, navaLute, ava veji kukwatanga kumata amanana nakuwanana.
Mwomwo likumbi lize linapu likumbi lyaMwata Yehova wamayongomena, likumbi lyakutenda, mangana akalitende hali vaka-kole jenyi. Kaha jipoko jamikwale najikalyalya nakwikuta, najikavatula lipwila lyajo namanyingavo. Mwomwo Mwata Yehova wamayongomena mwavatula vimuna mulifuci lyakunote kukalwiji Yufwalate, xikaho.
Ove mwanaEjipitu wasanda, kanduka kuNgileyate ukatambwileko vitumbo. Uli nakulixina tuhu hakuvulisa vitumbo, kuli ove kakwexi kuhindukako.
Vaka-mafuci eka vanevu lyehi sonyi yove, kumavu kwosena kuli miteto yove lika, mwomwo cindume nalindumukila hali cindume, vosena vavali vanalindumukila hamwe, xikaho.
Eli likiko lizu ahanjikile Yehova kuli kapolofweto Yelemiya nakuvuluka kwiza camwangana waMbavilone Nevukataneza mangana akavete lifuci lyaEjipitu.
Ngwenyi, Cambululenu muEjipitu, civwakanyisenu muMingitole, civwakanyisenu muMemefwise namuTapanese. Ambululenu ngwenu, Imana ulilongese, mwomwo jipoko jamikwale jinali lyehi kuli ove kwosena jingulwixi.
Vove vakujikiza vanavakombwela ika? kavemanyineko, mwomwo Yehova navaxinjijika, xikaho.
Alimbwixile vavavulu, valindwomwokele nawa mutu himutu hali mukwavo. Valyambile ngwavo, Tukatukenu tukindulukenu kuli vakwetu vatu kulifuci lize twasemukilile, nakucina jipoko jamikwale jakulisa vatu nacikela.
Vavilikile kuze ngwavo, mwangana waEjipitu Fwalo napu liuya kaha, nazombwesa lyehi mwaka wakutongola.
Mwanganou ukweci lijina lyenyi Ikiye Yehova wamayongomena nambe ngwenyi, Omu ngwayoya tu, nge mwaTavole mujipili, nge mwaKalamele kukalungalwiji, mukiko vene mumwakeza.
Ove unatwamemo, ove mwanaEjipitu, lilingile vyuma vyakutunduka navyo, mwomwo Memefwise nalikapwanga lyahwilici, navakalixitula, nalikazenekangou mwakatwamamo.
Ejipitu linapu mwanangombe wamwaza cikuma, oloze kunonga cakufuma kunote cineza, cineza.
Venyi vakukamba vali muli ikiye vanapu nge vana vavangombe vakusoka, mwomwo navakivo nawa vanatalisa lyehi meso avo kweka, vanacinyi hamwe, kavemanyineko. Mwomwo likumbi lyaluvinda lwavo linavawane, mwaka wakuvazangamisa, xikaho.
Lizu lyenyi nalikaya nge mwalinoka, mwomwo navakatambuka lizavu nakwiza kuli ikiye najingimbu nge mwavaka-kuteta mitondo.
Yehova ngwenyi, Navakalema musenge wenyi cipwe vanahono kuhehulamo, mwomwo vanavulu kuhambakana Vambimba-makumbi, kavahasa kuvalavako.
MwanaEjipitu navakamwivwisa sonyi, navakamuhana mumavoko avatu yakunote.
Yehova wamayongomena, Ou Kalunga kaIsalele, nambe ngwenyi, Ivwenu, nangukamuzangamisa Amone wakuNo naFwalo naEjipitu natulunga twalyo navamyangana jalyo, ivene Fwalo navava vanamufwelela nawa.
Kaha nangukavahana mumavoko avaze vali nakutonda myono yavo, mulivoko lyamwangana waMbavilone Nevukataneza namumavoko avangamba jenyi. Kaha hakukuminyina numba mukatwamenga vatu nge hamakumbi akuxikulu. Mukiko mwanambe Yehova.
Oloze ove ngamba yami Yakova, kanda ukevwa womako. Ove Isalele, kanda ukahombako. Mwomwo tala, nangukakulwila hakukufumisa kwakusuku, navaka-tanga yove nawa hakuvafumisa kulifuci lyaufunge wavo. Yakova mwakakinduluka ceka, mwakaundanga nakutwama muuholela, kakwexi kukapwou mwakamucikimisako.
Yehova ngwenyi, Ove ngamba yami Yakova, ove kanda ukevwa womako, mwomwo nguli nayove hamwe, xikaho. Mwomwo vaka-mafuci osenowo ngunakuhangila nangukavanongesa ndolokoto, oloze kangwexi kukakunongesove ndolokotoko. Oloze nangukuzangamisa mwaciyulo, kangwexi kukusambisa tuhu cakukusambisako.
Eli likiko lizu lyaYehova lyejile kuli kapolofweto Yelemiya lyakuvavuluka vaFwilixite ximbu apwile Fwalo kanda acivete Ngaza.
Yehova nambe ngwenyi, Talenu, kuli nakufumika meya akufuma kunote, nawakalinga kupwa kalwiji wakupapa, Mwakapapa mulifuci navyosenevi vilimo, nalimbo nawa navava vatwamamo. Vatu navakateta, kaha vosenava vatwama mulifuci navakakalwomwoka.
Hakwivwa luxindo lwajisende javenyi vakujikiza najiliveta hamavu, hakwivwa luxindo lwamatembenyi, hakwivwa kuvuma camafumbo enyi, masevo kavexi kutalisa meso avo kuli vana vavoko, mwomwo hakuzeya camavoko avo.
Mwomwo halikumbi eli naliza nakuvenyeka vaFwilixite vosena nakuvatetako vaka-kukafwa vosenovo vanasaleko kuTule nakuXitone. Mwomwo Yehova mwakavenyeka vaFwilixite, ava vakulitungu lyaKafwatole vanasaleho.
Kuseva cinawane lyehi Ngaza, Axakelone vanalilingisa lyehi kupwa lyahwilici, eli lyasalileho mucinema cavo. Naulitetatetanga palanga nakumwaka uka?
Ove poko yaYehova yamukwale, nauzenekanga kuunda palanga nakumwaka uka? Lisomeke ceka mucindalo cove, unoke, uhole.
Nyi nauhasa ngacilihi kuunda hamono Yehova nakutumu lyehi naluximbi? Nakutumu kuAxakelone nakucikulo cakalungalwiji, kwakuze vene nacitongwela.
Eli lyakuvuluka Mowave. Yehova wamayongomena, Ou Kalunga kaIsalele, nambe ngwenyi, Mama lelo haNevo! mwomwo vanalyenyeka, xikaho. Kilyataime vanalivwisa sonyi vanalitambula. Mixingave vanalivwisa sonyi vanalihombesa.
Kwalisoco vanalisanga Mowave hicauci, vanamujinyina lupi muHexevone ngwavo, Twatuyenu tukamuteteko kukupwa lifuci: Ove Matamene, nayove nawa navakakuholesa, jipoko jamikwale najikakukavangiza.
KuHolonaime kuli mazu amiteto, vanenyekako nakupuzwojolako cikumakuma.
Mowave vanamunongesa lyehi, vana venyi vavandende vanevwakanyisa miteto.
Navakakandwojoka kumukandu waLuhite nakulilanga lika, mwomwo kwakuxikumuka kuHolonaime vanevuko luyando lwamiteto yakupuzwojola, xikaho.
Cinenu, tusununenu myono yenu, mupwenga nge omu twapwa tuviputa twamupambo.
Mwomwo unafwelela kuvilinga vyove nakuvikumba vyove, xikaho nayove nawa navakakukwata. Kemoxe mwakalovokamo nakumutundula, navapilixitu jenyi navakakulitulaho jenyi hamwe.
Muka-kwenyeka mweza kumembo osena, limbo nalimwe pimbi nalikatusunuka, cinema nacikanonga nacana nawa navakacenyeka nganomu nahanjika Yehova.
Muhane Mowave mavava mangana atuke nakufumako. Membo enyi nawakapwanga ahwilici nakuzenekangou mwatwamamo.
Ou mwazata milimo yaYehova mwakutangisa apwenga wakwangula, nou nawa mwakinga poko yenyi yamukwale kumanyinga.
Mowave natwamenga muuholela kufumisa kuunyike wenyi, nalungamanga havisele vyenyi, kavamukelwilile mucuma cikwavoko, kayile hakumutundulako. Xikaho hanga atwamina nakuyema cenyi, kaha livumba lyenyi kalyalumukileko.
Yehova ngwenyi, Xikaho ivwenu, kuli nakwiza makumbi eka omu nangukamutumina vaka-kutehuna, kaha navakamutehuna, navakalingisa vyuma vyenyi kupwa vyamokomoko nakupuzumuna milondo yavo.
Mowave mwakevwa sonyi yaKemoxe, nganomu vanevu ava vakuzuvo yaIsalele sonyi yaMbetele vafwelelelenga.
Ngacilihi namulyamba? ngwenu, Tuvindume, ngwenu, Tumalunga vaungazule vakuya kujita.
Mowave vanamwenyeka, vanakanduka lyehi mumembo enyi, vakweze jenyi vakusakula vanaxikumuka kukuvahonda. Mukiko mwanambe Mwangana, Ou ukweci lijina lyenyi Ikiye Yehova wamayongomena.
Luvinda lwaMowave luli kwakamwihi hikwiza, lupi lwenyi luli nakwanguhwisa cikuma.
Enu muvosena muli kuli ikiye jingulwixi muhungixilenu mitwe yenu, kahenu muvosena munatacikiza lijina lyenyi ambenu ngwenu, Mukombo wangolo citondo caupahu omu vanacihokola!
Ove mwanapwevo unatwame muNjivone, suluka nakuseza upahu wove utwamenga mulipwila. Mwomwo muka-kumwenyeka Mowave nakukandukila lyehi, nanongesa lyehi kwove kwakujingulwisa najikembwe, xikaho.
Ove watwama muAlowele, imana mujila utalijize. Mwihule ou mwacina nou nawa mwatusunuka ngwove, Vanalingi ika?
Mowave vanamwivwisa sonyi, mwomwo nahombo lyehi, xikaho. Kalwomwokenu nakuteta, cambululenu kuAlanone ngwenu, Mowave vanamwenyeka lyehi.
Mwomwo kulifuci lyakucana ku­neza kusopesa, nakuHolone nakuYaza nakuMefwata
nakuNjivone nakuNevo nakuMbete-njivilataime
nakuKilyataime nakuMbete-ngamule nakuMbete-meyone
nakuKelyote nakuMbozola nakumembo akulifuci lyaMowave osena, nawa ali kwakusuku nawa ali kwakamwihi.
Lumbinga lwaMowave vanaluteteko, livoko lyenyi linahokoka. Mukiko mwanambe Yehova.
Mupendesenu, mwomwo nalitohwesa nakole kuli Yehova, xikaho. Mowave mwakalipocinga muvisazo vyenyi, kaha naikiye nawa navakamutolekanga.
Mwomwo Isalele wamutolekelenga nyi? vamuwanyine muli veji tahi? Mwomwo hexoho weji kumuvulukanga weji kupyakulanga mutwe wove.
Enu mwatwama kuMowave, Sezenu membo enu mutwamenga mumalolwa, mukapwenga nge kambowa ou eji kutunganga uswa wenyi kujihaci jakanwa kawina wakusendeleka.
Tunevu lyehi kulivwimba caMowave ngwavo, Nalivwimbi cikuma. Tunevu lyehi kutunda cenyi Hakulivwimba cenyi nakulezwola cenyi nakulizelula camucima wenyi.
Yehova ngwenyi, Ami ngunatacikiza ndombo yenyi ngwami, Hicuma cauci. Mituto yenyi kayalingile cumako.
Xikaho nangukalwomwoka hali Mowave, nanguteta hali vaMowave vosena, navakaliximwoka hali malunga vakuKile-helese.
Ove muvinyo wakuXivima, nangukulila kuhambakana kulila caYazele. Mitekengo yove yazaukile kalungalwiji, yahetele kukalungalwiji kuYazele. Muka-kwenyeka nazombokela lyehi mihako yove yahamwaka waliyena namihako yove yavinyo.
Vanafumisa lyehi kuwahilila nakukinyinyina kumilemba nakulifuci lyaMowave, ngunalingisa lyehi vinyo kulitwamina kuvikamwino. Kakwexi kukapwou mwakavilyata nakulikuwako, kulikuwa nacikapwa kulikuwa cauci.
Vanahanjika lyehi namazu avo akukanguka kufuma kumiteto yaHexevone nakutwala kuEleyale mbwe nakuYahaze, kufuma kuZowale nakutwala mbwe nakuHolonaime, kuEngelate-xelixiya, mwomwo kumeya akuNyimilime nawa nakukapwa kwahwilici.
Yehova ngwenyi, Kaha kuMowave nangukamulingisou eji kulumbanga mawana kumulundu wakunyunga kulitwamina, nayou nawa eji kulumbilanga tulunga twenyi vyalivumba lyamwaza.
Xikaho mucima wami uli nakuvuma nge jipanda hali Mowave, mucima wami uli nakuvuma nge jipanda hali malunga vakuKile-helese, xikaho vyakulisala evi nawane vinanongo.
Mitwe yosena yinaseve, wevu wosena vanauteula, hamavoko osena vanatetatetaho, hamitanda yavo hali vikelei.
Hamilungu yajizuvo jaMowave yosena namujijila jenyi mwosena muli kulila jimbimbi, mwomwo ngunamupazwojola lyehi Mowave nge mwamulondo vanazeneka vatu kwivwila kuwaha, xikaho. Mukiko mwanambe Yehova.
Omu vanamuhokwojola! Omu navakalwomwoka! Omu natalisa Mowave nyima nasonyi! Ngoco Mowave mwapwanga wakusauka Wakwivwisa ciwomawoma kuli vosenovo vanamujingilika.
Mwomwo Yehova nambe ngwenyi, Tala, mwakatuka nge mwangonga, mavavenyi mwamutanduwilawo Mowave.
Kelyote vanalitambula lyehi, mwakukola mweka namweka vanakwatemo, halikumbi lize micima yavindume jaMowave nayikapwa nge mucima wapwevo ali nakwivwa misongo yenyi yakusema.
VaMowave navakavanongesa kukupwa vatu, mwomwo vanalitohwesa nakole kuli Yehova, xikaho.
Enu mwatwama muMowave, muzuzu nawina namuheto vinamiwane. Mukiko mwanambe Yehova.
Ou mwacina muzuzu mwaholokela muwina, kahou mwakanduka muwina mwafwa mumuheto. Mwomwo nangukavanehela mwaka wakuvazangamisa, vaMowave vene. Mukiko mwanambe Yehova.
Ava vanacinyi vanemana caku­zeneka ngolo mumuvwimbimbi waHexevone, mwomwo muHexevone munalovoka lyehi kakahya, mukaci kaXihone munalovoka lyehi mulangi, unali lyehi mutamba waMowave najimbamba-mitwe javana valiuya.
Ove Mowave, mama lelo kuli ove! Vatu jaKemoxe vananongo, mwomwo vana vove vamalunga vanavakwate lyehi ufunge navana vove vamapwevo nawa vanavatwale lyehi ufunge, xikaho.
Oloze ufunge waMowave nangukaukindulwisa ceka hamakumbi akukuminyina. Mukiko mwanambe Yehova. Hoho vene hanatwalila ciyulo cakuvuluka Mowave.
Eli lyakuvuluka vana vaAmone Yehova nehula ngwenyi, Isalele kexi navana vamalungako tahi? Kexi naswanako tahi? Nyi ikaze vanahetela Ngate kuli Malakame? Ikaze vanatwamina vatu jenyi mumembo enyi?
Yehova ngwenyi, Xikaho tala, kuli nakwiza makumbi eka omu nangukevwakanyisa kulikuwa cajita kuLava lyavana vaAmone. Nalikapwa mulundu wahwilici, kaha vana valyo navakawema nakakahya. Haze vene numba Isalele akavahetenga vaze vamuhetelenga. Mukiko mwanambe Yehova.
Ove Hexevone, kalwomwoka, mwomwo vanenyeka lyehi Ai, xikaho. Enu vana vaLava, tetenu, lijingilikenu vikelei, lilenu jimbimbi, hitanganenu mukaci kavipato, mwomwo Malakame navakamutwala nakumutundula navapilixitu jenyi navaka-kulitulaho jenyi hamwe.
Ove mwanapwevo wakuhilwojoka kunyima, ikaze weji kulisaxilanga havinema, hacinema cove cakuhita? Ove weji kufwelelanga kuvikumba vyove ngwove, Iyaze mwakeza kuli ami?
Mwata Yehova wamayongomena nambe ngwenyi, Tala, nangukaneha muzuzu hali ove, wakuli vosenava vali kuli ove jingulwixi, kaha navakamihanga mutu himutu kumeso enyi, kakwexi kukapwou mwakavahomesa vaka-kukimbwojokako.
Oloze hakukuminyina numba ngukakindulwise ceka ufunge wavana vaAmone. Mukiko mwanambe Yehova.
Eli lyakuvuluka Etome. Yehova wamayongomena nehula ngwenyi, MuTemane kamwexi ceka manganako tahi? Punga yinavanongo lyehi vaka-kunangakana tahi? Manganavo anahu lyehi tahi?
Enu mwatwama muNdetane, cinenu, alumukenu, ingilenu mwamusuku mutwamengamo, mwomwo luvinda lwaEsau nangukaluneha hali ikiye, mwakou nangukamuzangamisa.
 Kaci kuli ove kwezanga vakakuhela mihako yavinyo, kaci vanaseze mihako yakuhuhwojola yimwe nyi? Kaci kwezanga veji naufuku, kaci vanenyekanga palanga nomu vanambate vyakuswa nyi?
Oloze Ami ngunamuzulu lyehi Esau, ngunawuulula lyehi usonyi wenyi, kexi kukahasa kuswamako. Vaka-tanga yenyi vanavenyeka lyehi navandumbwenyi nawa navava alihata navo, kaha kexiko.
Seza vana vove vazeneka sevo, Ami nanguvayoyesanga, kaha mapwevo jove vavatuliwe vafwelelenga kuli Ami.
Mwomwo Yehova nambe ngwenyi, Tala, ava vazenekele kuvuluka naciyulo ngwavo, Vanwe mulupasa, navakanwamo cakunwamo, kaha yove vene nausamba cakusamba numba? kawexi kukasambako, oloze kunwamo naukanwamo vene.
Yehova ngwenyi, Mwomwo ngunalixingi lyehi Ami lyavene ngwami, Mbozola nalikalinga kupwa lyakukomwesa vatu, Nakutomba, lyapelumuku, cangu, kaha membo alyo osena nawakapwanga apelumuku haya myaka yosena.
 Ngunevu lyehi mujimbu wakufuma kuli Yehova. Natumu lyehi muluwa muli vaka-mafuci ngwenyi, Lihomenenu mwizenga kulikiko mukatuke muyenga kujita.
Mwomwo tala, ngunakulingisa lyehi kupwa umundende muli vakamafuci, uwakulumbilisa muli vatu.
Ove watwama mumyaji yamu­lilolwa, ove unalinjilila kwilu lyapili, ove hakwivwisa vakwenu ciwomawoma, kulipambula cove camucima wove cinakuhungumwisa. Cipwe nautunga uswa wove helu nge mwangonga, oloze nangukakuxikumwisaho. Mukiko mwanambe Yehova.
Kaha Etome mwakapwanga wakuhomwesa vatu, vosenovo navakahicilako navakalihomokela nakulihahila hamisongo yalyo yosena.
Yehova ngwenyi, Nganomu capwile hakukatumuna Sotome naNgomola namembo akulihatako, kamwexi kukatwama mutuko, kamwexi kukazuzumana mwanamutuko.
 Tala, muka-kole mwakakanduka nge mwandumba hakufuma kuutangalaji waYotau nakwiza kuutwamo wakuzama. Mwomwo nangukamulingisa kulaha nakufumako hakukemwina caliso, kaha wexowo ngunasakula nangukamutongwela halikiko. Mwomwo iyaze ou nafwane nge Ami? Kaha iyaze ou mwangutongwela mwaka? Kaha iyaze napu kafungou mwemana kumeso ami?
Xikaho ivwenu punga yaYehova eyi namutwame lyehi Etome, kujina cenyi eci najinyi hali ava vatwama kuTemane. Camwenemwene navakavakokangizako, ava vavandende vakuutanga, Camwenemwene mwakalingisa kuutwamo wavo kupwa kwahwilici hali vakivo.
Mavu ali nakundenda haluxindo lwakulindumuka cavo. Kuli kuteta, vyema vyaco vinevwakana mukalungalwiji Ucila.
Tala, mwakakanduka nakutuka nge mwangonga nakutanduwila Mbozola mavavenyi, kaha halikumbi lize micima yavindume jaEtome nayikapwa nge mucima wapwevo ali nakwivwa misongo yenyi yakusema.
Eli lyakuvuluka Ndamaxiku. Hamate linevu sonyi, naAlapate nawa, mwomwo vanevu lyehi mujimbu waupi, vananowo. Mukalungalwiji muli civanguvangu, kahaxile kuundako.
Ndamaxiku Unazeye lyehi, linalumuka nakucina, kulizuzukila nawoma cinalilinjilila. Vihuli naluyando vinalikwate nge vyapwevo ali nakusapuluka.
Omu vanaseze lyehi limbo lyakwalisa, limbo eli ngunevwilanga cisambo!
Xikaho vakweze jalyo navakalindwomwoka mujijila jalyo, kaha malunga vaka-jita vosena navakavaholesa halikumbi lize. Mukiko mwanambe Yehova wamayongomena.
Ngwenyi, Kaha nangukawika kakahya kukembwe yaNdamaxiku, nakakalya mazuvo aMbene-hatate.
Eli lyakuvuluka Ketale namawangana aHazole aze vavetele kuli mwangana waMbavilone Nevukataneza. Yehova nambe ngwenyi, Katukenu mukanduke kuKetale mukavanongese vana vakumusamuko.
Jimbalaka javo navimuna javo vavandende navakavitambula, navakalimbacila mahinavo akusukejeka navyuma vyavo vyosena navangamela javo, kaha navakatambakana nakuvamba ngwavo, Kuli ciwomawoma kwosena jingulwixi!
Enu mwatwama muHazole, cinenu, kimbwojokenunga cikuma, ingilenu mwamusuku mutwamengamo. Mukiko mwanambe Yehova. Ngwenyi, Mwomwo mwangana waMbavilone Nevukataneza namitwame lyehi punga, namijinyina lyehi vyakujina, xikaho.
Yehova nambe ngwenyi, Katukenu, kandukenu muyenga kumuyaci vanatwame kanawa mukufwelela, kuli vaze vazeneka vijilo cipwe tupaciso, vaze vanatwame uka wavo.
Vangamela javo navakapwa vakukwata, masetaseta avimuna javo navakapwa vakupupa. Kahava vanateula lyehi mavinji awevu wavo nangukavapekwojola kujipeho josena, luvinda lwavo nangukaluneha kufuma kumitamba yavo yosena. Mukiko mwanambe Yehova.
Hazole nalikapwanga Utwamo wavamyumbwe, lyahwilici haya myaka yosena. Kamwexi kukatwama mutuko, kamwexi kukazuzumana mwanamutuko.
Eli likiko lizu lyaYehova lyejile kuli kapolofweto Yelemiya jakuvuluka Elame akuputuka cawangana wamwangana wavaYuta Zetekiya ngwenyi,
Yehova wamayongomena nambe ngwenyi, Talenu, nangukahokola uta waElame wamanana, kuputuka caundume wavo.
 Jipeho jiwana jakufuma kumitamba yalilu yiwana nangukajineha hali vaElame, kaha nangukavapekwojwela kujipeho jize josena, kakwexi kukapwa vaka-lifuci limwe vakuzeneka vaElame ava vanahange kuhetakoko.
VaElame nangukavahombesa kumeso avaka-kole javo, kumeso avaze vali nakutonda myono yavo, nangukavanehela lupi, liyena jautenu wami. Mukiko mwanambe Yehova. Ngwenyi, Nangukatuma jipoko jamikwale jikavakavangizenga palanga nomu nangukalinga hingunavalalisa lyehi.
Nangukahaka litanda jami lyawangana kuElame, nangukanongesako namwangana navaka-kulitulaho. Mukiko mwanambe Yehova.
Ngwenyi, Oloze nacikasoloka hamakumbi akukuminyina, ufunge wavaEtome nangukaukindulwisa ceka. Mukiko mwanambe Yehova.
Eli likiko lizu ahanjikile Yehova haMbavilone halifuci lyavaKalateya muli kapolofweto Ye­lemiya.
Ngwenyi, Ambululenu muli vakamafuci mucivwakanyise, mujike lipandelo. Civwakanyisenu, kanda mukacifwikako. Ambululenu ngwenu, Mbavilone vanalitambula lyehi, Mbele vanamwivwisa sonyi, Melotake nahombo lyehi, makombelo alyo vanawevwisa lyehi sonyi, tulunga twalyo vakusonga vanahombo.
Mwomwo kuli nakulikandukila muyaci wakufuma kunote, vakivo navakalingisa kulifuci lyalyo kupwa kwahwilici, kakwexi kukapwou mwakatwamakoko. Vanacinyiko lyehi, vanayi, navatu natunyama.
Yehova nambe ngwenyi, Kumakumbi aze kumyaka yize vana vaIsalele navakeza, navakivo navana vaYuta hamwe, navakaya kwavo nakulila nakumutonda Kalunga kavo Yehova.
Navakehwojola Zeyone nakutalisa meso avo kujila yakuyako ngwavo, Tuyenu tukalipanjike naYehova naluxiko lwahaya myaka yosena natukahona kujimbala.
 Vatu jami vanapunga mikoko vakujimbala. Tufunga twavo vanavahungumwisa, vanavapewila kujipili, vanatambwojoka kufuma kupili yimwe nakuya kupili yikwavo, vanajimbala lyehi kwavo kwakuutama.
Vosenava vanavawane vanavali, kaha vaka-kole javo valyambilenga ngwavo, Katwexi namulongako, mwomwo vanamuvulumuna lyehi Yehova, Utwamo wakwoloka, Ou Yehova, kutalilila cavakakuluka javo, xikaho.
Cinenu muMbavilone, lovokenu mulifuci lyavaKalateya, mukapwenga nganomu vapwa vizamba javapembe kumeso avimuna vavandende.
Mwomwo ivwenu, nangukasangumuna liuka lyavaka-mafuci amanene vakufuma kulifuci lyakunote nakuvalingisa kukandukila Mbavilone. Navakalitanjika kulikiko, navakalitambulako. Mivwi yavo nayikapwanga nge yacindume muka-kuvindamisa vatu vana vavo, naumwe pimbi mwakakinduluka mavokovoko.
VaKalateya navakapwa vakupukula, vosena vaze navakalipukula navakekuta. Mukiko mwanambe Yehova.
Enu mweji kuhukulanga uswana wami, mwomwo munawahilila, mwomwo munalisambe, mwomwo munasambila havyuma nge mwamwanangombe mumwila, mwomwo mweji kutezulanga mazu enu nge mwatuvalu vangolo,
xikaho nenu navakamwivwisa sonyi cikuma, uze amisemene mwakapaya. Talenu, mwakapwa wakukuminyina kuli vaka-mafuci osena, hipambo, hilifuci lyakuma cau, hilikundu.
Handombo yaYehova hoho nalihonena vaka-kutwamamo, nalikapwanga lyahwilici. Wexowo mwakahicila kuMbavilone mwakalihomokela nakulihahila hamisongo yalyo yosena.
Enu muvosena mweji kunananga mata amanana, litanjikenu kuMbavilone jingulwixi ndo, lyasenunga, kanda mukavendekeza mivwiko, mwomwo linamuvulumuna Yehova, xikaho.
Likuwililenu jingulwixi ndo. Linasumu lyehi kupoko, jipanda jalyo jinapakuka, jikembwe jalyo vanajixiula, mwomwo cinapu kutenda caYehova, xikaho. Litendenu halikiko, nganomu Unalingila, mukiko lilingenu.
Tetenuko vaka-kukuva kuMbavilone, nava nawa veji kukwatanga kujipoko jakukambisa hamwaka wakwaha. Navakatalisa meso avo mutu himutu kuli vatu vakwavo hawoma wajipoko jamikwale jakulisa vatu nacikela, kaha navakacinyina mutu himutu kulifuci lyenyi.
Isalele napu mukoko wakuhangasana, vandumba vanamuhange. Hakulivanga mwangana waAsulya amulile, kaha jino hakukuminyina mwangana waMbavilone Nevukataneza naciki lyehi vifuhwa vyenyi.
Xikaho Yehova wamayongomena, Ou Kalunga kaIsalele, nambe ngwenyi, Ivwenu, nangukamuzangamisa mwangana waMbavilone nalifuci lyenyi nawa nganomu ngunamuzangamisa lyehi mwangana waAsulya.
Kaha Isalele nangukamukindulwisa ceka kuulilo wenyi, mwakalila kuKalamele nakuMbaxane, kaha mwono wenyi naukekuta hajipili jaEfwalime nakuNgileyate.
Yehova nambe ngwenyi, Kumakumbi aze kumyaka yize kuhenga caIsalele navakacitonda, kaha nacikapwa cauci, namilonga yaYuta nawa, oloze kavexi kukayiwanako. Mwomwo nangukavakonekela vaze nangukasezaho, xikaho.
Kandukilenu lifuci lyaMelataime, nalikiko navaze vatwama kuPekote. Enyekenuko nakutengulwilako kukunonga munyima yavo.
Mulifuci muli vyema vyajita, vyakupazwojola cacinene.
Muveto wakuveta hamavu hosena omwo vanautetateta nakuupazwojola! Mbavilone omwo linalingi lyehi kupwa lyahwilici muli vakamafuci!
Ove Mbavilone, ngunakute lyehi muheto kaha unafumo. Ove kawacitacikijileko, vanakuwane, kaha nawa vanakukwate, mwomwo unalipiki naYehova, xikaho.
Yehova nasokolola lyehi muzuvo yenyi yavikumba, nalovolamo lyehi vitwa vyamatoto enyi, mwomwo Mwata Yehova wamayongomena ali namilimo ayizate mulifuci lyavaKalateya, xikaho.
Lijilenu hakufuma kumitamba yosena, Sokololenu visete vyalyo, lilundululenu himalala, litengulwilenu kukunonga, kulikiko kanda kukasala cuma cimweko.
Jihenu mavuvu javangombe jalyo vosena, vaxikumuke kukuvahonda. Mama lelo hali vakivo! Mwomwo likumbi lyavo Uneza lyehi, mwakou wakuvazangamisa, xikaho.
Kuli mazu avava navacina nakutusunuka mulifuci lyaMbavilone, mangana kutenda caKalunga ketu Yehova vakacambulule muZeyone, oco kutenda tembele yenyi.
Sanyikenu vaka-mata amanana veze kuMbavilone, vaka-kunana mata amanana vosena. Litungililenu cilombo cenu jingulwixi ndo, kuli ava valimbo kanda kukatusunuka umweko. Lixixixilenu nge kutesa navilinga vyalyo, lilingenu nge kutesa namwosenomu Unalingila, mwomwo linalipambula kuli Yehova, kuli Ou waIsalele wajila, xikaho.
Xikaho vana valyo vamalunga navakalindwomwoka mujijila jalyo, kaha malunga jalyo vaka-jita vosena navakavaholesa halikumbi lize. Mukiko mwanambe Yehova.
Ove walipambula, tala, nguli nove nakole. Mukiko mwanambe Mwata Yehova wamayongomena. Ngwenyi, Mwomwo likumbi lyove Uneza lyehi, mwakou nangukuzangamisa, xikaho.
Kaha muka-kulipambula mwakatalyangila nakulimbuka, kakwexi kukapwou mwakamuhindula ceka­ko. Nangukawika kakahya mumembo enyi, kaha nakakalya vosena vaze vanamujingilika.
Yehova wamayongomena nambe ngwenyi, Vana vaIsalele navana vaYuta vanavalisa nacikela hamwe, kaha vosena vaze vavakwacile ufunge veji kuvalinjililanga, vanakane kuvasuula.
Muka-kuvasokola ali nangolo, lijina lyenyi Ikiye Yehova wamayongomena. Mwakahanjika mulonga wavo cakuuhanjika, mangana akatwamise vaka-mavu kwahola, nakuvapinjisava vatwama muMbavilone.
Yehova ngwenyi, Kuneza jipoko jamikwale hali vaKalateya nahali ava vatwama muMbavilone nahali vaka-kulitulaho jalyo nahali vakamangana jalyo.
Kuneza jipoko jamikwale hali vaka-kulitukwojola, kaha navakavahulamisa. Kuneza jipoko jamikwale hali vindume jalyo, kaha navakahomba.
Kuneza jipoko jamikwale hali tuvalu twavo, nahamatembavo nahali vatu vakulifutakana vaze vali mukaci kalyo, kaha navakalinga kupwa nge mapwevo. Kuneza jipoko jamikwale havikumba vyalyo, kaha navakavipukula.
Kuneza nonga hameyalyo, kaha nawakominyina. Mwomwo linapu lifuci lyamakombelo akusonga, kaha vanazalukila makombelo akuzuzwisa, xikaho.
Xikaho tunyama vamumakundu navamyumbwe navakatwamangako, kaha vanyamalanda navakatwamangamo. Kamwexi kukatwamanga ceka vatuko haya myaka yosena, kavexi kukatwamangamoko hacisemunwino hacisemunwino.
Yehova nambe ngwenyi, Nganomu capwile omu akatumwine Kalunga Sotome naNgomola namembo akulihatako, kamwexi kukatwama mutuko, kamwexi kukazuzumana mwanamutuko.
 Tala, kuli nakwiza vatu vakufuma kunote, nakukasangumuka muyaci waunene navamyangana vavavulu vakufuma kujisongosongo jamavu.
Navakwatakwata kumata amanana nakumakunga. Vanapu vakacilala, kavexi nakekeko, mazu avo eji kukumbwokanga nge mwakalungalwiji. Veji kutambukanga hatuvalu. Ove mwanaMbavilone, vosena vanalitanjika nge mutu umwe nakwiza nakulwa nove jita.
Mwangana waMbavilone nevu lyehi puho yavo, mavoko enyi ali nakulinga mbwambwala. Luyando lunamulinjilila lyehi, misongo nge yapwevo ali nakusapuluka.
 Tala, muka-kole mwakanduka nge mwandumba hakufuma kuutangalaji waYotau nakwiza kuutwamo wakuzama. Mwomwo nangukavalingisa kulaha nakufumako hakukemwina caliso, kaha Wexowo ngunasakula nangukamutongwela halikiko. Mwomwo iyaze ou nafwane nge Ami? Kaha iyaze ou mwangutongwela mwaka? Kaha iyaze napu kafungou mwemana kumeso ami?
Xikaho ivwenu punga yaYehova eyi nalitwame lyehi Mbavilone, kujina cenyi eci najinyi halifuci lyavaKalateya. Camwenemwene navakavakokangizako, ava vavandende vakuutanga, Camwenemwene mwakalingisa kuutwamo wavo kupwa kwahwilici hali vakivo.
Mavu ali nakundenda haluxindo lwakukwata Mbavilone, kaha kuteta kana Cinevwakana muli vaka-mafuci eka.
Yehova nambe ngwenyi, Tala, nangukakatwila Mbavilone navava vatwama muLeve-kamai pe­ho yakuvanongesa.
Nangukatuma vatu veka kuMbavilone, navakalipekwojola nakucikulula lifuci lyalyo. Mwomwo halikumbi lyalupi navakapwa kulikiko jingulwixi ndo, xikaho.
Muka-uta wamanana akamunanyine ou mwanana uta wenyi, nou nawa mwakatuka nakuvwala mupila wenyi wacikungo. Kanda mukatetela vakweze jalyoko, liyongomena lyalyo lyosena litengulwilenu kukunonga.
Kaha navakalindwomwoka vakujiha mulifuci lyavaKalateya vakupwikasana mujijila jalyo.
Mwomwo Isalele kavamutumbikile kuli Kalunga kenyi, kuli Yehova wamayongomenako, cipwe Yuta nawa, cipwe mafuci avo anasulu nami­longa vanamuvulumunOu waIsalele wajila.
Cinenu muMbavilone, yovolenu mutu himutu mwono wenyi, kanda vakamitetatetako mukuhenga calyoko. Mwomwo unapu mwaka waYehova wakulitenda, mwalixixixilamo.
Mbavilone Unapunga lupasa lwaulu mulivoko lyaYehova, luka-kupendesa kumavu kwosena. Vaka-mafuci vananu lyehi kuvinyo vyalyo, xikaho vaka-mafuci vanazaluka.
Mbavilone linalindumuka hakukemwina caliso, linapazwojoka. Kalwomwokenu halikiko, tambwilenu kukola calyo vitumbo numba nacihasa kulihindula.
Kaci tunahindula Mbavilone, Oloze kalyahindukileko. Lisezenu, tuyenu mutu himutu kulifuci lyenyi, mwomwo kulipayisa cinakwate namwilu, cinazezuka nakumavwi, xikaho.
Yehova nalovola lyehi kwoloka cetu, tuyenu tukahicile muvilinga vyaKalunga ketu Yehova muZeyone.
Kalulenu mivwi, kwatenu jikepwe. Yehova nasangumuna jixipilitu javamyangana javaMete, mwomwo nanuka lyehi Mbavilone ngwenyi, Ngulinongese, xikaho. Mwomwo cinapu kutenda caYehova, kutenda tembele yenyi, xikaho.
Zundulenu lipandelo kukembwe yaMbavilone, vakolezezenu vaka-kulama, vemikenu vaka-kutala, valongesenu vaka-kusengelela, mwomwo Yehova nanuka kaha nalingi nawa omu ahanjikile hali ava vatwama muMbavilone.
Ove watwama havimeya vyavivulu, ove wavula vikumba, kukumisa cove cineza, omu ngunesekela cipululu cove.
Yehova wamayongomena nalixingi mwono wenyivene ngwenyi, Camwenemwene nangukakusulisa namalunga nge navasamuyandulu, kaha navakalikuwa hali ove namazu akukanguka.
 Ikiye natenge mavu nangolo jenyi, nazamisa hakaye namanganenyi, nakanyika lilu nakunangakana cenyi.
Omu mwahanjika nalizu lyenyi mwilu muli kuzungumuka cameya, kaheji kukakumwisanga myuku kujisongo hamavu, eji kutengelanga vula miveso, eji kulovolanga peho mujizuvo jenyi jakulamina vikumba.
Vatu vosena vanalingi kupwa nge tunyama nakuhona cinyingi, vakakufula ulu vosena vanavevwisa sonyi kumakombelo avo akusonga, mwomwo makombelo avo akuzuzulula anapu akwonga, kaha muli vakivo kamwexi kuhwimako, xikaho.
Vanapu vifwefwelekete, himilimo yakuteleka, hamwaka wakuvazangamisa navakanonga.
Cazano caYakova kexi nge avako, mwomwo Ikiye Muka-kutenga vyuma vyosena, kaha Isalele napu muyaci wauswana wenyi. Lijina lyenyi Ikiye Yehova wamayongomena.
Ove yove kunya yami, yove vitwa vyami vyajita. Nangukapuzwojola nove vaka-mafuci, nangukanongesa nove mawangana,
nangukapuzwojola nove tuvalu navaka-kuvanyina,
nangukapuzwojola nove matemba navava vanatambukamo, nangukapuzwojola nove namalunga namapwevo, nangukapuzwojola nove navakulwane navakweze, nangukapuzwojola nove navana vamalunga navasanda jamapwevo,
nangukapuzwojola nove natufunga namautangavo, nangukapuzwojola nove navanjimi navangombe vajitoka javo, nangukapuzwojola nove navanguvulu navatemesa.
Kaha nangukavaxixixila Mbavilone navosenava vatwama muKalateya mukupihya cavo cosenoco vanalingi muZeyone kumeso enu. Mukiko mwanambe Yehova.
Yehova nambe ngwenyi, Ove pili yika-kunongesa, tala, nguli nove nakole, ove yika-kunongesa kumavu kwosena. Nangukakwolwela livoko lyami nakukuxindumuna ukafume hamalolwa, kaha nangukakulingisa kupwa upili yakuwema.
Kuli ove kavexi kukatambulako lilolwa lyamumbango yazuvoko, cipwe malolwa avihela, oloze naukapwanga ulyahwilici haya myaka yosena. Mukiko mwanambe Yehova.
Zundulenu lipandelo mulifuci, imbenu luneta muli vaka-mafuci, lijilikilenu vaka-mafuci, Sanyikenu mawangana akuAlalate nakuMinyi nakuAxakenaze eze kulikiko. Tongwelenu kapitau halikiko, valingisenu tuvalu kukanduka nge vasamuyandulu vakweci mangona.
Lijilikilenu vaka-mafuci, vamyangana javaMete navanguvulu javo navatemesa javo nalifuci lyawata wavo lyosena.
Lifuci lili nakundenda nakwivwa kukola, mwomwo kujina caYehova eci najinyina Mbavilone nacimana ngwenyi, lifuci lyaMbavilone akalilingise kupwa lyahwilici lyakuzenekou mwatwamamo.
Vindume vakuMbavilone vanalitwamina kulwa, vanatwame tuhu mwavo mwakukola, undume wavo unavahu, vanalingi kupwa nge mapwevo. Mautwamo alyo vanawaswamika lyehi kakahya, tupaciso twalyo tunahokoka.
Muka-kulaha umwe mwalaha nakukikilila muka-kulaha mukwavo, muka-kwambulula umwe mwalaha nakukikilila muka-kwambulula mukwavo, nakumwambulila mwangana waMbavilone ngwavo, Nganda yove vanayitambula lyehi kumitamba yosena.
Ngwavo, Mahicilo vanawatambula lyehi, mahongo vanawoco lyehi nakakahya, malunga vaka-jita vanalizuzukila nawoma.
Mwomwo Yehova wamayongomena, Ou Kalunga kaIsalele, nambe ngwenyi, MwanaMbavilone napu nge cizungwilo hamwakou navacilyata, kunacisale kaximbu kakandende kaha numba mwaka wakwaha uhete kuli ikiye.
Mwangana waMbavilone Nevukataneza nanguli lyehi, nanguciki lyehi, nangulingisa kupwa nge ngumutondo wamupolongwa, nanguminyi lyehi nge mwakanyama wamunene, nasulisa lyehi litoto lyenyi navyuma vyami vyamwaza, nangumbili lyehi.
Ou atwama kuZeyone mwakamba ngwenyi, Kulyana kana vanangulyane ami namujimba wami cipwenga haMbavilone. Yelusalema nalikamba ngwalyo, Manyingami avatelelenga ava vatwama muKalateya.
Xikaho Yehova nambe ngwenyi, Tala, nangukahanjika mutonga wove nakukutenda, kaha kalungalwiji kalyo nangukamumisa nakumisa kaselwoke kalyo.
 Mbavilone nalikalinga kupwa malala, hiutwamo wavamyumbwe, lyakuhomwesa vatu, lyakuhahila, lyakuzenekou mwatwamamo.
Navakatahwoka hamwe nge mwamyevu javandumba, navakanganyina nge mwavana vavandumba.
Omu navakalinga hivanazumu lyehi nangukavatelekela kulya cavo, nangukavapendesa mangana vakalisambe vakasavale tulo twahaya myaka yosena vakazeneke kutona. Mukiko mwanambe Yehova.
Nangukavaxikumwisa nge vana vamikoko kukuvahonda, nge vizamba jamikoko navava vavapembe.
Xexake omwo vanalitambwila! eli lyakwalisa kuli vaka-mavu vosena omwo vanalikwacila! Mbavilone omwo linalingi lyehi kupwa lyahwilici muli vaka-mafuci!
Kalungalwiji nakindukila lyehi Mbavilone, vanalifwiki lyehi kulisetaseta lyamakimbenyi.
Membo alyo analingi lyehi kupwa ahwilici, hilifuci lyakuma cau, likundu, lifuci lyakuzeneka mutu kutwamamo cipwe mwanamutu kuhitamo.
Kaha nangukamuzangamisa Mbele muMbavilone, oco naminyi nangukacilovola ceka mukanwa kenyi, vaka-mafuci kavexi kukamuumbukila cekako, kembwe yaMbavilone nayikakekumuka.
 Enu vatu jami, lovokenu mulikiko, yovolenu mutu himutu mwono wenyi kuliyena lyautenu waYehova.
 Micima yenu kanda yikazeyako, kanda mukevwa woma hamujimbu uze naukevwakana mulifuciko, mwomwo nakukeza mujimbu hamwaka umwe, kaha kukumisa ngoco kumwaka ukwavo nakukeza ceka mujimbu naulyanyi mulifuci, muka-kuyula umwe nakwimanyina mukakuyula mukwavo.
Xikaho tala, kuli nakwiza makumbi eka, omu nangukazangamisa makombelo aMbavilone akusonga, kaha lifuci lyalyo lyosena nalikevwa sonyi, kahava valyo navakajihajiha navakalindwomwoka mulikiko.
 Kaha melu namavu navyuma vyosenevi vili muvikiko navikatwa jingunda haMbavilone, mwomwo vaka-kwenyeka navakeza kulikiko hakufuma kunote, xikaho. Mukiko mwanambe Yehova.
Nganomu Unalingila Mbavilone hakuvalingisa vaIsalele ava vanajihajiha kulindwomwoka, ngoco vene kuMbavilone munakukalindwomwokela vakulifuci vosenava navakajihajiha.
Enu munatusunuka kujipoko jamikwale, yenunga, kanda mwimanako, mwanukenunga Yehova ximbu muli kwakusuku, vezukenu Yelusalema.
Tunevu sonyi mwomwo tunevu lyehi kututomba, kuzonda cinatufwiki lyehi kumeso etu, mwomwo mwajila muzuvo yaYehova munengila lyehi vatu veka, xikaho.
Yehova ngwenyi, Xikaho kuli nakwiza makumbi eka, omu nangukazangamisa makombelo alyo akusonga, kaha kulifuci lyalyo kwosena nakukakemenangava vanatuvasana.
Cipwe Mbavilone nalikanduka namwilu, cipwe nalikolesa kwenyi kwangolo kwakuzunduka, oloze kuli Ami nakukafuma vaka-kwenyeka nakwiza kulikiko. Mukiko mwanambe Yehova.
KuMbavilone kunevwakana vyema vyamiteto, vyakupazwojola cacinene kulifuci lyavaKalateya!
Mwomwo Yehova ali nakwenyeka Mbavilone nakunongesa lize lizu lyalinene mulikiko, makimbavo ali nakukumbwoka nge mwavimeya vyavivulu, vanahanjika lyehi naliuya lyamazu avo.
Mwomwo muka-kwenyeka neza lyehi halikiko, haMbavilone vene. Vindume jalyo vanavakwate lyehi, matavo amanana vanawahokwojola, mwomwo Yehova Ikiye Kalunga wakufwetafweta, Ikiye mwavaxixixilamo cakuvaxixixilamo.
 Nangukavapendesa vaka-kulitulaho jalyo navaka-mangana jalyo navanguvulu jalyo navalemesa jalyo navindume jalyo, kaha navakasavala tulo twahaya myaka yosena, kavexi kukatonako. Mukiko mwanambe Mwangana, Ou ukweci lijina lyenyi Ikiye Yehova wamayongomena.
Yehova wamayongomena nambe ngwenyi, Kembwe yaMbavilone yayinene navakayikatumuna cakuyikatumuna, vikolo vyalyo vyakuzunduka navakavyoca nakakahya, vatu veka naveka navakakilikicila vyamokomoko, vaka-mafuci navakakilikicila kakahya. Kaha navakazeya.
Eli likiko lizu valwezele Selaya mwanaNeliya mwanaMaseya kuli Yelemiya, omu ayile namwangana wavaYuta Zetekiya hamwe kuMbavilone hamwaka wawangana wenyi wamuciwana. Jino Selaya apwile mukulwane wakutala kuvilombo.
Jino lupi lwosena luze lwasakile kwiza haMbavilone Yelemiya alusonekele hamukanda umwe, mazu osenawa vanasoneka haMbavilone.
Yelemiya amwambile Selaya ngwenyi, Omu naukaheta kuMbavilone, kanuke ukatange mazu osenawa,
ukambulule ngwove, Ove Yehova, Ove unahanjika nakuvuluka homa hano ngwove, Nangukatetaho, mangana hakazenekengou mwatwamaho, cipwe mutu cipwe kanyama, ngwove, oloze nahakapwanga hahwilici haya myaka yosena.
Kaha cikasoloke, omu naukalinga hiunakumisa lyehi kutanga hamukanda uno, kakaxilileho lilolwa ukaumbile mukaci kuYufwalate.
Kaha Ukambulula ngwove, Mukiko munalikalondomana Mbavilone, kalyexi kukatufuka cekako, mwomwo halupi luze nangukaneha halikiko. Kaha navakazeya.
Zetekiya apwile namyaka makumi avali namwaka umwe omu aputukile kupwa mwangana, kaha apwilenga myaka likumi namwaka umwe muwangana muYelusalema. Lijina lyanaye apwile ikiye Hamutale mwanaYelemiya wakuLivina.
Alingilenga muze mwapihile kumeso aYehova nge kutesa namwosenomu alingililenga Yehoyakime.
Mwomwo hautenu waYehova casolokele muYelusalema namuYuta palanga nomu avahangile kumeso enyi.
Kaha casolokele hamwaka wawangana wenyi wamucitanu nayiwana, hakakweji wakusokesa mulikumi, halikumbi lyakakweji uze lyakusokesa mulikumi, mwangana waMbavilone Nevukataneza ejile kuYelusalema, ikiye najita yenyi yosena, kaha vayitungilile cilombo cavo, vayitungilile kembwe jingulwixi ndo.
Ngoco nganda yapwilenga mucingombela nakumwaka wamwangana Zetekiya wakusokesa mulikumi naumwe.
Hakakweji wamuciwana, halikumbi lyakakweji uze lyamucitanu naawana, zala yakalombolombo yatohwele munganda, ngoco kamwapwile vyakulya vaka-lifuciko.
Vapulile lihanya munganda, kaha malunga vaka-jita vosena vacinyine, valovokele mwimbo naufuku mujila yacikolo mukaci kajikembwe jivali, yize yapwile kwakamwihi namilemba yamwangana. Jino vaKalateya vapwile kunganda jingulwixi ndo. Kaha vayile kutalikisa kuAlava.
Oloze vaka-jita yavaKalateya vamukavangijile mwangana, vamuwanyine Zetekiya kuvyana vyakuYeliko, kaha jita yenyi yosena yamwangalile mwamwa nakumuseza.
Vamukwacile mwangana, vamukandwixile kuli mwangana waMbavilone kuLivila mulifuci lyaHamate, kaha alihanjikixile nenyi nakumusopesa.
Vana vaZetekiya vamalunga mwangana waMbavilone avajihilile kumeso enyi, navaka-kulitulaho javaYuta vosena nawa avajihile muLivila.
Amutwile Zetekiya meso enyi, kaha mwangana waMbavilone amuhakile mujikuli, amutwalile kuMbavilone, amuhakile mukamenga nakulikumbi lyakufwa cenyi.
Jino hakakweji wamucitanu, halikumbi lyakakweji uze lyakusokesa mulikumi owo wapwile mwaka wamwangana Nevukataneza, mwangana waMbavilone, wakusokesa mulikumi nayitanu nayiwana, kapitau kavitapanga Nevuzalatane, ou emanyinenga kumeso amwangana waMbavilone, engilile muYelusalema.
Zuvo yaYehova ayocele nazuvo yamwangana nawa, kaha jizuvo jakuYelusalema josena, jizuvo jajinene josena, ajocele nakakahya.
Jita yavaKalateya yosena, vaze vapwile nayauze kapitau kavitapanga hamwe, vapuzwile jikembwe jaYelusalema josena jingulwixi ndo.
Jino kuli vatu vaka-kuhutwa cikuma navatu vaze vasalileho munganda, navaze valuukile, vaze valuukile kuli mwangana waMbavilone navaze vasalileho kuliyongomena, kapitau kavitapanga Nevuzalatane atundwilemo vamwe.
Oloze kuli vaka-kuhutwa cikuma vamulifuci kapitau kavitapanga Nevuzalatane asezele vamwe vapwenga vaka-kulama mivinyo navanjimi.
 Jipanda jaunengu jize japwile muzuvo yaYehova navitumbikilo nalize limbaxiya lyaunengu vize vyapwile muzuvo yaYehova, vaKalateya vavipazwojwele, vatwalile unengu wavyo wosena kuMbavilone.
 Najindeho nawa najifwoxolo natuzola najimbaxiya najinguto navyuma vyaunengu vyosena vize vazacixilenga Vavimbacile.
 Najipasa namapanda akukwacila kakahya najimbaxiya najindeho namanongo najinguto navitasu, kapitau kavitapanga avimbacile, vize vyapwile vyaulu muulu, vize vyapwile vyapalata mupalata.
Jize jipanda jivali nalize limbaxiya limwe navaze vangombe vaunengu likumi navavali, vaze vapwile muxi yavize Vitumbikilo, vaze atengele mwangana Solomone hazuvo yaYehova, unengu wavyuma vyosenevi kavahaxile kuupezalisako.
Kaha jize jipanda, kuzandama capanda yimwe capwile jikuvite likumi najitanu najitatu, kaha lungoji lwajikuvite likumi najivali lwayinyengumukile. Ndama yayo yapwile yaminwe yiwana, yapwile yamupolongwa.
Kaha hapwile mutwe waunengu nawa. Kuzandama camutwe umwe capwile jikuvite jitanu, najikangalo najiloma hamutwe uze jingulwixi ndo, vyosena vyapwile vyaunengu. Napanda yamucivali nawa yapwile navyuma nge evi najiloma.
Kwapwile jiloma makumi atanu naawana najiloma jitanu nayimwe hajihaci, jiloma josena jize japwile likulukaji japwile hajize jikangalo jingulwixi ndo.
Uze kapitau kavitapanga amukwacile kapilixitu wakulitulaho Selaya, nakapilixitu wamucivali Zefwanyiya, navaze vaka-kulama kumukwilici vatatu,
kaha munganda akwacilemo cilolo umwe apwile kapitau kamalunga vaka-jita, namalunga vatanu navavali kuli vaze vamumwenenga mwangana kumeso enyi, vaze vawanyine munganda, nauze muka-kusoneka wakapitau kaliyongomena, uze avakungulwilenga vatu vamulifuci, namalunga makumi atanu nalimwe kuli vatu vamulifuci vaze vawanyine munganda.
Kaha kapitau kavitapanga Nevuzalatane ayile navo avatwalile kuli mwangana waMbavilone kuLivila.
Mwangana waMbavilone avavetele nakuvajiha kuLivila mulifuci lyaHamate. Ngoco vaYuta vavatundwile mulifuci lyavo.
Ava vakivo vatu vaze vatundwile kuli Nevukataneza. Hamwaka wamucitanu nayivali atundwile vaYuleya makombakaji atatu namakumi avali navatatu.
Hamwaka waNevukataneza wakusokesa mulikumi nayitanu nayitatu atundwile vatu makulukaji atanu naatatu namakumi atatu navatu vavali kuYelusalema.
Hamwaka waNevukataneza wakusokesa mumakumi avali nayitatu kapitau kavitapanga Nevuzalatane atundwile vatu vavaYuleya makulukaji atanu naavali namakumi awana navatu vatanu. Vatu vaze vosena vapwile makombakaji awana namakulukaji atanu nalimwe.
Kaha casolokele, hamwaka waufunge wamwangana wavaYuta Yehoyakine wakusokesa mumakumi atatu nayitanu nayivali, hakakweji wakusokesa mulikumi navavali, halikumbi lyakakweji uze lyakusokesa mumakumi avali naatanu, mwangana waMbavilone Evile-melotake azundwile mutwe wamwangana wavaYuta Yehoyakine nakumulovola mukamenga hamwaka uze aputukile kupwa mwangana,
Ahanjikile mwamwaza kuli ikiye, hakile litanda lyenyi helu lyamata­nda avamyangana vaze apwile navo kuMbavilone.
Amutambasanyinyine mahinenyi amukamenga. Yehoyakine alililenga vyakulya makumbi osenaze ayoyelenga kumeso enyi.
Cazano cenyi capwilenga cazano camakumbi osena cakumuhana kuli mwangana waMbavilone, halikumbi cazano halikumbi cazano nakulikumbi lyakufwa cenyi hamakumbi osenaze ayoyelenga.
