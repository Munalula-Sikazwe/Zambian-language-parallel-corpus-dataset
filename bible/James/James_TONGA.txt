Ndime Jemusi mubelesi wa Leza awa Mwami Jesu Kilisito. Ndamujuzya nomisyobo iili kkumi aibili iimwaikide koonse-koonse.
Nobakwesu, kamukkomana nomusikilwa makatazyo manji-manji. 
Mulizi kuti lusyomo lwanu lwazwidilila mumasukusyo aaya mulaiya kukakatila. 
Nkabela kukakatila ooku kubeleka canguzu kuti mulondoke kamunyina kampenda naa kubula cintu cibisya cimwi. 
Kuti naa mpali umwi akati kanu uubula busongo, akumbile kuli Leza, uupa kuli boonse kakunyina akubajanina butongo, nkabela uyoopegwa. 
Pele akumbile cakusyoma katadonaiki, nkaambo ooyo uudonaika uli mbuli mayuwe aalwizi aavwandauka akutonkaikwa aluuwo. 
Muntu uuli boobo atayeeyi kuti ulapegwa cintu kuzwa ku Mwami pe, 
nkaambo ulijisi myoyo yobilo, takkazikene munzila zyakwe zyoonse.
Mukwesu mmucete akondwe ciindi Leza namusumpula, 
awalo muvubi akondwe ciindi Leza namucesya, nkaambo awalo uyoomana mbubonya mbuli maluba aabwizu. 
Nkaambo zuba lilazwa akutenta, aboobo lilayumya bwizu, maluba aabo alaloka, abweebesi bwawo bulamana. Mbubonya oobo awalo muvubi ulakonzya kumana kacicita zyakwe.
Ulilelekedwe muntu uuyumina masunko, nkaambo azunda uyoopegwa musini wabuumi, ooyo Leza ngwaakasyomezya kuli baabo bamuyanda. 
Kuti naa muntu wasunkwa ataambi kuti, “Ndasunkwa a Leza.” Nkaambo Leza takonzyi kusunkwa kuti abisye pe, alimwi lwakwe mwini tasunki muntu. 
Pele muntu amuntu ulasunkwa ciindi naongelezegwa akucegwa azisusi zyakwe mwini. 
Lino zisusi zyasima zilazyala zibi, azyalo zibi zyakomena zilazyala lufu.
Mutacengwi nobakwesu bayandwa. 
Zipego zyoonse zibotu, zilondokede zilazwa kujulu kuli Taata wakalenga mimuni, walo uutasanduki alimwi kubala kwakwe takuzimaani aasyoonto mbuli cimvule. 
Mubukanze bwakwe mwini wakatupa buumi kwiindila mumajwi aaamba zyabwini kutegwa kukabe butaanzi akati kazilenge zyakwe zyoonse.
Nobakwesu bayandwa, amuzibe eeci, muntu woonse kafwambaana kuswiilila, pele atafwambaani kwaamba, nikuba kunyema. 
Nkaambo muntu uunyemede takonzyi kucita ziluleme kuli Leza pe. 
Nkaako amusiye busofwaazi boonse akugwisya bubi buzwide mulindinywe. Amwaatambule cakulibombya majwi Leza ngaakasyanga mumyoyo yanu aakonzya kumufutula.
Mutanoolicengi mukwiide kumvwa majwi buyo, pele kamucita zyaambwa mumajwi aayo. 
Nkaambo kuti naa muntu kaswiilila buyo majwi akutacita nzyaamvwa, ulikozyenye amuntu uulilanga mucimboni-mboni, 
amana kulibona ulazwa, eelyo cakufwambaana waluba mbuli mbwaabede. 
Mulawo wa Leza ulilondokede alimwi ulapa lwaangunuko. Muntu uulanga mu Mulawo ooyo akukakatila mulinguwo, taswiilili majwi buyo akwaaluba, pele ulaatobela. Aboobo Leza uyoomuleleka muli zyoonse nzyacita.
Kuti naa kuli muntu uuliyeeya kuti ukomba Leza amana talijati mukwaamba kwakwe, bukombi bwakwe mbwabuyo, alimwi wiide kulicenga. 
Bukombi bwini-bwini bulondokede kuli Leza Taata mboobu: muntu abambe bamusyaala abamukabafu mumapenzi aabo, akulibamba cakubula kampenda kuti ambweni bubi bwaansi ano bulamusofwaazya.
Nobakwesu, mukuti mulasyoma mu Mwami wesu Jesu Kilisito wabulemu, mutasalululani. 
Atwaambe, muntu umwi wanjila momubungene kasamide nweenwe yangolida azisani zyeebeka, kwamana kwanjila muntu mucete uusamide muzazawu. 
Lino mwalemeka yooyo uusamide kabotu akuti, “Amukkalile waawa aabotu!” pele kumucete mwaamba kuti, “Yebo, ima aalya,” naa, “Kkala aawa mpentandabalide.” 
Tee mwacita boobo mwasalululana akutalika kubeteka amizeezo mibi?
Amuswiilile, nobakwesu bayandwa. Sena Leza taakasala aabo bacete munyika kuti bakabe bavubi mulusyomo akuba basikukona bwami mbwaakasyomezya kuli baabo bamuyanda? 
Pele nywebo mwamusampaula muntu mucete. Tee kayi bavubide mbabamudyaminina akumutola munkuta? 
Tee mbambabonya basampaula zina lilemekwa lya Kilisito eelyo ndemwiitwa?
Kuti naa ncobeni mwatobela mulawo wa Mwami uulembedwe mu Malembe kuti, “Yanda mweenzinyoko mbuli mboliyanda omwini,” mulacita kabotu. 
Pele kuti kamusalululana mwabisya nkaambo mwazulwa amulawo. 
Kufumbwa uubamba milawo yoonse, amana watyola omwe buyo, ulijisi mulandu wakutyola yoonse. 
Nkaambo Leza waamba kuti, “Utaciti bumambi,” ngonguwenya uuti, “Utajayi.” Kuti naa tociti bumambi, pele kojaya, waba sikutyola mulawo. 
Amwaambe akucita lyoonse mbuli mbubeelede bantu bayoobetekwa amulawo walwaangunuko. 
Nkaambo ooyo uubeteka kanyina lweengelelo, awalo Leza uyoomubeteka cakutamweengelela. Pele ooyo weengelela teelede kuyoowa lubeta lwa Leza.
Ino cigwasya nzi kuti muntu kati ulijisi lusyomo, pele kakunyina ancacita andulo? Sena lusyomo lwakwe lulakonzya kumufutula? 
Atwaambe, mukwesu naa mucizi uusyoma wabula zyakusama azilyo, 
kwamana umwi wanu wati, “Koya muluumuno, ujane zyakulivumba azilyo,” kali taamupa zintu zyeelede zyamubili, ino cigwasya nzi? 
Mbubonya oobo alwalo lusyomo lutajisi milimo lulifwide.
Ambweni inga umwi ulati, “Yebo ulijisi lusyomo, mebo ndijisi milimo mibotu.” Ime inga ndati, “Nditondezye lusyomo lwako lutajisi milimo mibotu, ambebo amilimo yangu ndilakutondezya lusyomo ndwejisi.” 
Nywebo mulazumina kuti Leza ngumwi buyo, ncibotu. Ayalo myuuya mibi ilazumina oobo akukankama.
Sena yebo omuntu mufuba-fuba ulayanda kutondezegwa kuti lusyomo lutajisi milimo ndwabuyo? 
Tee kayi Abulahamu taata wakalulamikwa akaambo kamilimo ciindi naakatuuzya mwanaakwe Izaka acipaililo? 
Mwabona kuti lusyomo amilimo zyakacitikila antoomwe. Kwiindila mumilimo lusyomo lwakwe lwakazuzikizika. 
Nkabela zyakacitika zyakaamba Malembe kuti, “Abulahamu wakasyoma Leza, nkabela wakaambwa kuti mululami.” Nkaako Leza wakamwiita kuti mweenzinyina. 
Mwabona kuti zicita muntu nzezimululamika kutali buyo lusyomo lulikke.
Aboobo munzila njiyonya buyo awalo Lahabu mwaamu wakalulamikwa nkaambo kamilimo ciindi naakatambula basikutwela akubainzya nzila iimbi. 
Nkaambo mbubonya mbuli mubili uunyina muuya mbuufwide, alwalo lusyomo lunyina milimo lulifwide.
Nobakwesu, bunji bwanu batabi bamayi pe, nkaambo mulizi kuti swebo notwiisya, Leza uyootubeteka cakulangisisya kwiinda bamwi. 
Nkaambo toonse tulalubya muzintu zinji-zinji. Kuti muntu talubyi mukwaamba kwakwe, nkokuti ulilondokede ncobeni, alimwi ulakonzya kulijata lwakwe mwini. 
Tulabikka nsimbi mukanwa lyabbiza kutegwa lituswiilile mukuti katunyonoona mubili walyo woonse. 
Alimwi amubone mato mapati kapati, nikuba kuti mapati boobo alimwi atonkwa aguwo kkali, pele nkasi niini ilabunyona kufumbwa ooko sikweenzya nkwayanda kuti buye. 
Mbubonya oobo awalo mulaka ncizo ciniini buyo, pele ulalilumbaizya amakani mapati. 
Awalo mulaka uli mbuli mulilo. Muzizo zyesu uli mbuli bubi boonse kububikka antoomwe. Ulabisya bukkale boonse bwamuntu. Mulilo wawo uzwa kubusena bwamulilo uutamani, alimwi ulaumpa buumi boonse kuzwa kukuzyalwa mane do lufu. 
Muntu ulakonzya kuvuba misyobo yabanyama yoonse, ayabayuni boonse, azikalaba, azyamumaanzi 
pele taakwe muntu uukonzya kubombya mulaka pe. Mmubi tuujatiki, uzwide ncefu. 
Amulaka tulalemeka Mwami Taata, alimwi anguwenya tulasinganya bantu, aabo bakalengwa mucikozyanyo ca Leza. 
Kuzwa mumulomo omwe mulazwa kuleleka akusinganya. Nobakwesu, embo oobo mbokweelede kuba pe. 
Sena mukasensa komwe mulakonzya kuzwa maanzi mabotu amaanzi aalula? 
Nobakwesu, sena mukuyu ulakonzya kuzyala micelo yamaoliva naa musaansa kuzyala nkuyu? Mbubonya oobo kasensa kabyuuka takakonzyi kupa maanzi mabotu pe.
Ino nguni musongo uuli aaluzibo akati kanu? Atondezye kuti uli boobo abukkale bwakwe bubotu amuli nzyacita camaanu akulicesya. 
Pele kuti naa kamuli aabbivwe akuliyanda mumyoyo yanu, mutanoolikankaizyi akukazyanya azyabwini mukubeja. 
Oobo tabuli busongo buzwa kujulu pe, mbwaansi, mbwabuntunsi buzwa kumyuuya mibi. 
Nkaambo kufumbwa ooko kuli bbivwe antoomwe akuliyanda, nkokuli lupyopyongano amilimo yoonse mibi. 
Pele busongo busaanguna buzwa kujulu bulilondokede, alimwi mbwaluumuno, bulibombede, tabukazyanyi, mbwalweetelelo lunji, amicelo yabo mibotu minji. Tabuli bwalusalululo naa kuupaupa aameso pe. 
Nkabela kutebula kwabululami nkukooko kusyangwa muluumuno abaabo basiluumuno.
Ino kuzwangana akupampana akati kanu kuzwa kuli? Sena tazizwi kuzisuzi zyabuntunsi zilwana mulindinywe? 
Mulayandisya zintu pele tamuzijani pe, nkaako mulajaya. Mulanyonokela, pele tamukonzyi kuzijana pe, nkaako mulalwana akupampana. Tamujani zintu, nkaambo tamukumbili kuli Leza. 
Nikuba kuti mulakumbila, tamupegwi nkaambo mulaimpya mukulomba. Nzyomukumbila muzimwaila mukucita ziyanda zisusi zyanu. 
Nywebo nobantu batasyomeki! Sena tamuzi kuti kuyanda zyabuntunsi mbusinkondonyina Leza? Nkaambo kaako ooyo uuyandisisya zyabuntunsi ngusinkondonyina a Leza. 
Ambweni muyeeya kuti Malembe aamba zyabuyo naati, “Muuya uuli mulindiswe ulatuyandisisya kapati.” 
Pele ulatubeda aaluse lunji kapati, ncenciceeco Malembe ncaati, “Leza ulabakaka basikulisumpula, pele ubabeda aaluse aabo balibombya.” 
Lino amulibombye kuli Leza. Amumukazye Saatani, ndendilyo nayoomutija. 
Amuswene kuli Leza, eelyo awalo ulaswena kulindinywe. Amuleke zibi nywebo nobasizinyonyoono. Amusalazye myoyo yanu, nywebo nobasimyoyo yobilo. 
Amoomoke, muungumane, akulila. Kuseka kwanu kube kulila, akwalo kukondwa kwanu kube kuusa. 
Amulibombye ku Mwami, ndendilyo nayoomusumpula.
Nobakwesu, mutanoovwiyani pe. Nkaambo ooyo uuvwiya naa kubeteka mweenzinyina ulabisya akubeteka Mulawo wa Leza. Pele kuti naa wabeteka Mulawo, totobeli Mulawo pe, pele uli mubetesi wawo. 
Leza alikke nguupa Mulawo alimwi nguubeteka, alimwi nguukonzya kufutula akunyonyoona. Ino nduweni yebo oobeteka mweenzinyoko?
Akaka nywebo nomwaamba kuti, “Sunu naa juunza tuzooinka kumunzi uuli boobu, tukakkale ooko mwaka woonse, tukasambale, tukajane mpindu.” 
Pele tamuzi zyajuunza pe. Ino buumi bwanu ninzi? Nkaambo nywebo muli mbuli sikunku uulibonya mukaindi kaniini buyo, amana ulazimaana. 
Kapati mweelede kwaamba kuti, “Naa Mwami wayanda, twanoocipona, tuzoocita boobuya aboobuya.” 
Pele lino mulalisumpula akulisyoma. Coonse eeci ncibi. 
Lino kufumbwa ooyo uuzi nzyeelede kucita, kwamana taziciti, wabisya.
Amuswiilile lino nobavubi, amulile akoomoka nkaambo kamapenzi aatimusikile. 
Buvubi bwanu bwabola, zyakusama zyanu zyaligwa mapempya. 
Ngolida ansiliva zyanu zyaba aankalaya, nkabela nkalaya eeyo buyooba bukamboni bwakumuzula buyoonyonyoona mibili yanu mbuli mulilo. Mwalundika lubono mumazuba aano aamamanino. 
Amulange, tiimwabbadela aabo bamutebwida. Mwabanyanzya calucengo. Amumvwe matongoosi aabo, alo amvwigwa ku Mwami Leza Mutalabala. 
Mwalibukkede ansi aano. Mwalinenesya mukulibambilila buzuba bwakujaigwa. 
Mwapa mulandu akujaya baluleme batakamukazya pe.
Bakwesu, amukkazike myoyo mane kusikila Mwami akaboole. Amubone, mulimi mbwalindila micelo mibotu mane iboneke mumuunda wakwe. Ulakkazika moyo mane itange mvula alimwi ayabili iwe. 
Anywebo amukkazike myoyo, muyume, nkaambo Mwami uli aafwiifwi kuboola.
Nobakwesu, mutanoobejelani, kutegwa mutabetekwi a Leza. Amubone mubetesi uliimvwi aamulyango. 
Nobakwesu, amubone citondezyo cabasinsimi bakakambauka muzina lya Mwami Leza. Nikuba kuti bakapenzegwa pele bakakkazika myoyo. 
Amubone, tulaamba kuti, “Balilelekedwe aabo bakakatila.” Mwakamvwa zyakukakatila kwa Jobo, alimwi mulizi eezyo zyakamucitila Mwami kumamanino, nkaambo ngusilweengelelo ngusilubomba.
Pele kwiinda zyoonse, bakwesu, mutanookonki pe. Mutakonki nikuba kuti, “Kujulu buya!” nikuba kuti, “Ansi buya!” nikuba muli cimwi. Pele mukuzumina kamuti, “Iiyi,” mukukaka kamuti, “Peepe,” kuti mutajaninwi mulandu.
Naa umwi wanu uli mumapenzi, akombe. Naa umwi wanu ulikondedwe aimbe nyimbo zyakutangala. 
Naa umwi wanu waciswa, aite bapati bambungano kuti bamukombele, bamunanike mafuta muzina lya Mwami. 
Naa bakomba calusyomo mulwazi ulapona. Mwami ulamubusya, nkabela kufumbwa zibi nzyaakacita zilalekelelwa. 
Amwaambilane zibi zyanu alimwi amukombelane, kuti muponyezegwe. Kukomba kwamuntu uululeme kulaanguzu mpati. 
Elija wakali muntu uulya maila mbubonya mbuli ndiswe. Wakakomba kuti mvula itawi, nkabela tiiyakawa kwamyaka yotatwe amyezi iili cisambomwe. 
Naakamana wakakomba lwabili, eelyo mvula yakawa, ayalo nyika yakazyala micelo yayo.
Nobakwesu, naa umwi wanu wasweeka akusiya zyabwini, kwamana umwi wamuboozya, 
amuzibe kuti uuboozya sizibi kuzwa munzila yakwe iisweekede, uyoofutula muuya wayooyo kulufu, alimwi azibi zyakwe zinji-zinji ziyoolekelelwa.
