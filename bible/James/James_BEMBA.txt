Ine Yakobo, umusha wakwa Lesa ne Mfumu Yesu Kristu, namuposha bonse mwe nko ikumi limo na shibili isha bantu bakwa Lesa abasalangana icalo conse.
Mwe bamunyinane, amacushi ya misango ne misango nga yamwishila, mulemona ukuti lishuko nganshi! 
Pantu mwalishiba ukuti ilyo icisumino cenu cileeshiwa ku macushi, ici cilenga ukushipikisha. 
Ukushipikisha kwenu kuli nokumoneka nganshi mufyo mulebomba, epakuti muleba abapwililika lyonse, abashabulisha nelyo cimo. 
Umo pali imwe nga takwete amano, alombe kuli Lesa ukuti amupeele. Lesa nao uupeelesha ne nsansa onse uwamulomba, akamupeela. 
Lelo uyu wine ilyo alepepa, afwile ukuba ne cisumino, ukwabula ukutwishika. Pantu umuntu uutwishika, apala itamba ilya pali bemba ilitumpauka no kusendwafye konse uko umwela wapuupila. 
Uyo muntu uwaba ifi, tafwile kutontonkanya ati Imfumu kuti yamupeela ico alomba. 
Abafye uwabula ukushininkisha ifyo ali nokucita, imicitile yakwe yaluka alukafye.
Uwabwananyina umupina afwile ukumfwa bwino pali ico Lesa amucindamika. 
Umukankala uwabwananyina nao wine afwile ukumfwa bwino pali ico Lesa amupoka ubucindami. Pantu umukankala akalukuta nge luba lya cani. 
Akasuba nga katula, katampa no kubalikisha, ukukaba kwakako kulenga icani ukuma. Amaluba ya cani yalalukuta no kuyemba kwaciko kwapwa. Mu musango umo wine efyo umukankala akonaulwa pa nshita apamfiwe na makwebo yakwe.
Alishuka umuntu uushipikisha mu macushi. Pantu nga acimya amacushi, akapokelela icilambu camweo ico Lesa alaya abo abamutemwa. 
Umo nga atunkwa elatontonkanya ukuti ni Lesa eulemutunka. Pantu Lesa teti atunkwe ne fyabipa, elyo umwine wine tatunka muntu. 
Lelo umuntu atunkwa ilyo ulunkumbwa lwakwe lwamusembeleka no kumwikata. 
Ulunkumbwa nga lwakula, luleta ububifi. Ububifi nga bwakula, ninshi buleta imfwa. 
Ala mwilabepwa mwe bamunyinane! 
Ifyabupe fyonse ifisuma ifyo tupokelela ne fyawamisha umupwilapo fifuma ku mulu. Fifuma kuli Lesa Tata uwabumba ifya mu mulu ifipeela ulubuuto. Muli wena tamwaba imfifi, taluka. 
Lesa umwine kukufwaya kwakwe ewatufyele kwishiwi lyakwe ilyacishinka. Acita ifi pantu alefwaya ukuti tube abantanshi pa fibumbwa fyakwe fyonse.
Mwalishiba mwe bamunyinane mwe batemwikwa bandi ukuti, onse afwile ukwanguka ukumfwa, lelo uwatekanya pakulanda, kabili uushifulwa bwangu. 
Pantu icipyu ca muntu tacileta cisuma ico Lesa afwaya. 
Kanshi lekeni ifyakowela fyonse ne misango ibi yonse mucili nayo. Mulenakila Lesa no kupokelela amashiwi yakwe ayo abyala mu mitima yenu ayaba na maka yakumupususha. 
Mwilaibepa mukupelelafye pakumfwa amashiwi yakwe, lelo mulecita nefyo yalemweba. 
Umuntu uumfwafye amashiwi lelo tacita ifyo yalemweba, aba kwati muntu uuilolesha pa menso mu mulolani. 
Cilya apwa ukuilolesha afumapo, apopenefye alaba nefyo amoneka. 
Lelo umuntu uulolekesha mwifunde ilyapwililika ilitulenga tube abantungwa, kabili akonkanyapo ukulinakila, tapelelafye mukumfwa alaba nako lelo alecita ifyo omfwa, ninshi Lesa akamupaala muli fyonse ifyo alecita.
Bushe utila ndi mwina Lesa? Nga waba cilandelande ninshi uibepafye no bwina Lesa bobe nabo bwafyefye. 
Ubwina Lesa ubo Lesa Shifwe amona ukuti bwalipwililika ku busuma, kwafwa bakashiwa na bamukamfwilwa mufyo balekabila, no kuitalusha ku fyakowela fya pano calo.
Mwe bamunyinane, apo mwasumina mu Mfumu yesu Yesu Kristu, Imfumu icindami, mwilaba na kapatulula. 
Nga cakuti umukankala uufwele imbalaminwe ya golide ne nsalu shamutengo, nga aisa mu ŋanda mulongene, elyo no mupina uwasapula nao aisamo. 
Nga mwapokelela bwino uufwele ubusaka, mwamweba amuti, “Ikaleni apa pa cipuna apaweme.” Umupina nao mwamweba amuti, “Keminine uko nangu ikala panshi mupepi na ine.” 
Bushe ninshi te kapatulula mwacita? Bushe ninshi te mano yabi mwabomfya mukupingula? 
Umfweni mwe bamunyinane mwe batemwikwa bandi! Lesa asala aba bantu, abo abantu ba pano calo batila bapina ukuba abakankala mu cisumino. Abasala ukupyana ubufumu ubo Lesa alaya abamutemwa. 
Lelo imwe mulasausha abapina! Ni bani bushe bamufyengelesha no kumupatikisha ukuya ku filye? Bushe te bakankala! 
Bushe te bakankala basaalula ishina ilicindami lyakwa Kristu ilyo mwainikweko?
 Nga mulalungika, amulanakila icebo icikalamba icalembwa mu Malembo Yamushilo icitila, “Uletemwa umubiyo ifyo waitemwa we mwine.” 
Lelo nga mulacita akapatulula, ninshi mulabifya, kabili ukulingana na mafunde, ninshi muli bampulamafunde. 
Uyo onse uusunga amafunde yakwa Lesa yonse, nga apulafye muli limo, ninshi ali no mulandu kwati apulafye muli yonse. 
Lesa ewapeele icebo cakuti, “Wilabembuka” ne cakuti, “Wilaipaya.” Kanshi nangu taubembwike, lelo ulepaya abantu, ninshi uli mpulamafunde. 
Imilandile ne micitile yenu ileba nge ya bantu abapingulwa ne funde ililenga tube abantungwa. 
Pantu Lesa takabe na luse pakupingula umuntu uushakwete luse ku munankwe. Umuntu uwaluse tali nakutiina kupingulwa.
Mwe bamunyinane, umo nga atila nalikwata icisumino nomba talebomba nelyo cimo, bushe ici cisumino kuti camuwamina shani? Bushe ici cisumino cakwe kuti camupususha? 
Nomba nga cakuti munyinenwe, nangu nkashi yenu alisapula, elyo ne fyakulya takwete. 
Bushe cikabawamina shani nga umo pali imwe abeba ati, “Mwende umutende, mulefwala mulekaba, mulelya muleikuta,” nga tamubapeele ifi fintu balekabila mu bumi bwabo? 
Kanshi efyo ne cisumino caba, nga tacilebomba imilimo ninshi califwa.
Nalimo umo kuti alanda ati, “Iwe walikwata icisumino, na ine ndabomba imilimo isuma.” Pakumwasuka kuti namweba nati, “Cisuma, iwe unange icisumino cobe ukwabula imilimo isuma, na ine nalakulanga icisumino candi ku milimo iyo ncita!” 
Bushe wasumina ukuti kwabafye Lesa umo? Cisuma! Ne mipashi yakowela nayo yalisumina, kabili ilatutuma no kututuma ku mwenso. 
We cipumbu ca muntu we, bushe ulefwaya nkulange ukuti icisumino icabula imilimo isuma cafyefye? 
Bushe cinshi calengele ukuti Abrahamu icikolwe cesu abe uwakaele pa cinso cakwa Lesa? Ala ni pa milimo yakwe isuma, ilyo atuulile mwane Isaki pa bulambo pakuti amuleke ilambo. 
Wamona ukuti cisumino ne milimo yakwe isuma fyabombele pamo. Milimo yakwe isuma yalengele ukuti icisumino cakwe cibe icapwililika. 
Ne fyalembwa mu Malembo Yamushilo fyalifikilishiwa ifyakuti, “Abrahamu asumine Lesa, na pa mulandu wa cisumino cakwe, Lesa amumwene ukuba uwakaele pa cinso cakwe.” Kabili eco Abrahamu aleitilwa ukuti ni cibusa wakwa Lesa. 
Mwamona nomba ukuti, Lesa tamona muntu ukuti wakaele pa cinso cakwe pa mulandu wa cisuminofye ceka, lelo na pa mulandu wa milimo isuma.
 Epamo pene na ku mwanakashi Rahabu cilende. Lesa amumwene ukuti wakaele pa cinso cakwe pafyo acitile. Apokelele inengu sha bena Israeli shibili, ashafwilishako no kufyuka mukubomfya inshila imbi. 
Nga filya umubili wa muntu ufwa ilyo umupashi wafumamo, efyo ne cisumino ciba icafwa nga tacilebomba milimo isuma.
Mwe bamunyinane, pali imwe peba bakafundisha abengi. Pantu ifwe fwe bakafundisha, Lesa takabe na luse pakutupingula. 
Ifwe bonse ilingi tulalufyanya. Nomba umuntu nga talufyanya mufyo asosa, ninshi uyo aba uwapwililika. Kabili ninshi aba umuntu uwakwata amaka yakutungulula umubili wakwe onse. 
Tubika icela mu kanwa kakwa kabalwe pakuti alecita ifyo tulefwaya. Nga twacita ifi tulenga kabalwe ukuya konse uko tulefwaya.  
Tontonkanyeni pa cibwato icenda pali bemba. Nangu cikule shani, kabili nangu cisendwe ne cimwela icakosa shani, cipindululwafye kuli kanaosa akanono, no kuya konse uko kensha wa bwato alefwaya ukuti ciye. 
Ululimi nalo efyo lwaba. Nangu lwaba akapande ka mubili akanono, lulailumbanya ukuti lucita ifyakupapa.
Ululimi nalo lwaba kwati mulilo. Pa filundwa fya mibili yesu, ululimi lwaba kwati calo icaisulamo ububi bonse, lusalanganya ububi mu mubili onse. Lutanda umulilo mu bumi bwesu bonse ubwa pano calo kabili lwena lufumya uyu mulilo ku mulilo wape. 
Umuntu kuti ateeka inama sha mpaanga, ifyuni, ifikulika pa mushili ne sabi ukuba ifitekwa fya mu mushi. Nakuba no kuteeka tulafiteeka fyonse ifi. 
Lelo takwaba winganasha ululimi. Lwena talupema pa bubi, lwaisulamo no busungu ubwipaya. 
Ku lulimi tulalumbanishishako Imfumu kabili Shifwe, elyo kabili tulapishishako abantu banensu abo Lesa abumba mu cata cakwe. 
Mu kanwa kamo kene emufuma ukutasha no kulapisha. Bamunyinane ifi tefyo cilingile ukuba. 
Mu kamfukumfuku kamo kene teti mufume amenshi ayasuma na yacicelecele. 
Umukunyu, mwe bamunyinane, tekuti utwale ifitwalo fya muolifa, no mwangashi nao tekuti utwale amakunyu. Cimo na kamfukumfuku ka menshi yacicelecele tekuti kafumye amenshi ayasuma.
Ni ani pali imwe uwamano kabili uwacenjela? Uyo afwile ukulanga ukuti wamano kabili untu wacenjela ku micitile yakwe isuma mu fintu acita mu kuicefya ukwamano. 
Lelo nga mwaba no mufimbila nganshi no kuisakamanafye mwe bene, ninshi mwilaibepa tapali cishinka cakuitakishishapo. 
Amano ya uyu musango tekuli Lesa yafuma, mano ya pano calo yabuntunsefye, kabili yafuma ku mipashi yakowela. 
Pantu uko kuli umufimbila no kuisakamanafye, ekuba ne cimfulunganya ne misango yonse iyabipa. 
Lelo amano ayafuma kuli Lesa yena yaba ayapwililika, kabili yacibote, yamutembo no bufuke. Elyo kabili yakwatisha uluse, yacitafye ifisuma. Tayaba na mucishacinani, yaba pa cishinka. 
Ukuba abakaele pa cinso cakwa Lesa, e fisabo abalenga icibote balobolola ilyo babyala mu cibote.
Bushe ifilenga ukuti muleumana no kulalwa fifuma kwi? Bushe temukukonkelela ulunkumbwa lubi ululwisha mu mibili yenu? 
Mulafwaya ukukwata ifintu nomba tamukwata, eco mwipailapo na bantu. Mufimbila ukukwata ifintu lelo tamufikwata, eco muumanina no kulalwilapo. Tamukwata ifyo mufwaya pantu tamufilomba kuli Lesa. 
Ico mushipokelela ifintu ilyo mulomba, nico mulomba na mapange yabi. Mulomba ifintu fyakumusansamushafye mwe bene. 
Mwe bantu basangukila Lesa mwe! Bushe tamwaishiba ukuti ukubikana bucibusa ne calo kuba umulwani wakwa Lesa? Uufwaya bucibusa ne calo aicita umulwani wakwa Lesa. 
Mwilatontonkanya ukuti te fyacishinka ifyalembwa mu Malembo Yamushilo ifitila, “Mupashi Lesa abika muli ifwe, alitutemwa, alatufubila no kutufubila.” 
Lelo kwena Lesa icikuuku atukwatila calicilapo. Eico calembwa ukuti, “Lesa acincintila abacilumba, lelo abaicefya bena alabakwatila icikuuku.” 
Kanshi mulenakila Lesa. Muleyansha Ciwa, nao akulamubutuka. 
Mulepalama kuli Lesa, nao akulapalama kuli imwe. Sambeni iminwe yenu imwe mwe babi! Sangululeni imitima yenu mwe mfundabuteshi! 
Beni no bulanda, lileni no kuloosha. Lekeni inseko shenu shaluke imisowa, ne nsansa shibe ubulanda. 
Muleba abafuuka pa cinso ca Mfumu, nayo ikamusansabalika.
Mwe bamunyinane, mwilayambana. Uyo onse uwamba umubiye nangu ukumupeela umulandu, asuula amafunde yakwa Lesa nangu ukuyalengulula. Eico nga ulalengulula amafunde, ninshi tauyakonka iyoo, ulayalengululafye. 
Ni Lesa ekafye eupeela amafunde no kupingula abantu. Kabili ni ekafye ewaba na maka yakupususha abantu nangu ukubalofya. Nga iwe uli ani uwakupingula umunobe?
 Umfweni imwe mwe batila, “Lelo atemwa mailo tukaya ku musumba kantwa. Tukaya pwako umwaka umo. Tukalacita amakwebo no kunonkako indalama.” 
Tamwaishiba nga cakuti mukaba abomi mailo. Imwe mwabafye nga fubefube uumoneka pa kashita akanono, kabili mwaluba napo ele. 
Ifyo mulingile ukusosa nifi, “Imfumu nga ilefwaya tukaba abomi, tukacita fyakuti na fyakuti.” 
Nomba imwe mucita icilumba no kulaitakisha. Amataki yonse aya musango uyu, yantu yabipa. 
Eico kanshi umuntu onse uwaishiba ifisuma fintu afwile ukulacita, nomba talecita, ninshi alabifya.
Umfweni mwe bakankala. Akulileni ifilamba, mupumepo ne misowa pa mulandu wa macushi ayalamwishila. 
Ifyuma fyenu nafibola ne nsalu shenu nashiliwa ku fishishi. 
Golide na silifa nafiliwa ne ndalawa. Neshi ndalawa shikaba e kambone wakumushinina. Shikonaula umubili wenu kwati mulilo. Imwe namuituntumanikila ifyuma muli shino nshiku shakupelekeshako. 
Moneni, tamulipila babomfi ba mu mabala yenu amalipilo yabo. Kutikeni kufyo baleilishanya! Imfumu umwine wa fita fyonse nayumfwa inkuuta sha abo balobolola ifisabo fyenu. 
Mu bumi bwenu pano calo muposa indalama ishingi pa fyakuisansamusha no kuilemena mwe bene. Eico nomba namuinya kukupekanya ku bushiku bwakwipaiwa. 
Nimwe mupingwila abantu abakaele ukufwa, no kubepaya mulabepaya, nabo tabakaanako nakalya.
Mwe bamunyinane, ala muleteka umutima mpaka nelyo Imfumu ikabwela. Moneni ifyo umulimi ateka umutima pakulolela ifisabo fisuma fikule fipye mwibala lyakwe. Ateka umutima no kulolela imfula yakubalilapo ne yakulekelesha. 
Eico kanshi na imwe muleteka umutima, mwilanenuka, pantu ubushiku bwa kwisa kwa Mfumu nabupalama.
Pali imwe bamunyinane, nelyo umo elaisosha pafyo umubiye acita, epakuti Lesa ekamupeela mulandu. Kaputula wamilandu napalama, ali pa mwinshi. 
Mwe bamunyinane muleibukisha bakasesema abo Lesa atumine kukulanda amashiwi yakwe. Lekeni babe ifilangililo fyenu mukuteka umutima ilyo muli mu macushi. 
Moneni balya baleshipikisha mu macushi, ebo tutila balishuka. Mwalyumfwa ukushipikisha kwakwa Yobo. Mwalishiba ifyo Imfumu yamulambwile pakulekelesha, pantu Imfumu yafulisha uluse ne cilela.
 Bamunyinane ndemukonkomesha nganshi ukuti, mwilalapa mulapo pakulaya icilayo. Mwilalapa mulu, nelyo icalo, nelyofye umulapo umbi onse. Imwe muletilafye “Ee,” nga ni ee. “Iyoo,” nga ni iyoo. Epakuti Lesa ekamupeela umulandu.
Umo pali imwe nga ali mu macushi, nalepepa. Umo pali imwe nga ali ne nsansa, naembe inyimbo shakulumbanya Lesa. 
Umo pali imwe nga nalwala, naete abakalamba ba lukuta, pakuti baisa mupepelako no kumusuba amafuta ku maka ya Mfumu. 
No mulwele akapola ico abamupepelako bali ne cisumino. Imfumu ikamuposha no kumubelela uluse nga alibifya. 
Kanshi muleebana ifyabubifi fyenu, no kulapepelana epakuti mulepola. Ipepo lya muntu uwakaele pa cinso cakwa Lesa lyaliba na maka nganshi. 
Eliya ali umuntufye nga ifwe. Alombele Lesa pa maka ukuti aleshe imfula ukuloka. Elyo na pa myaka itatu ne myeshi mutanda takwali mfula mu calo iyoo. 
Aishile lomba nakabili, no mulu walokeshe imfula no mushili wameseshe ifisabo fyauko.
Mwe bamunyinane, umo pali imwe nga ayaluka, afuma na mu nshila yacishinka, elyo umbi amwalulula nakabili, ishibeni ici. 
Uyu muntu uwayalulula umubifi ukufuma ku mibeele yakwe ibi, ninshi akapususha ulya muntu ku mfwa kabili akafimba pa fyabubifi ifingi.
