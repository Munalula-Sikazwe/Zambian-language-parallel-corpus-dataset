Ami Yakoba, nduŋu yaNzambi niyaMwanta Yesu Kristu, nidi nakuyisonekela mukanda, enu akwanyichidi ikumi nayiyedi (12) munapalaŋani. Nayimushi.
Enu anakwami, tiyenu kuwaha nankashi chimukushika mukweseka kweŋi nakweŋi;
muloŋa muneluki kutompa kwatompaŋawu kukuhwelela kwenu kukuleta kutatakena.
Kutatakena kukalakali mudimu walala chikupu, kulonda enu mwikali awanina chikupu, mulumbuluki, mubuli chuma chimukukaankila hela chimu.
Mwinenu nabuli maana, alombi kudi Nzambi, wenkaŋa antu ejima makasa ayedi, hahosholaŋaku; akumwinkawu.
Ilaŋa dinu alombi nakukuhwelela chakadi ntadi; muloŋa watadikaŋa wudi neyi dinkanda dahakaluŋalwiji dahuŋumukaŋa nampepela nakubwankaŋila.
Muntu owu bayi atoŋojoka nindi wukutambula chuma kudi Mwantaku.
Muntu wanyichima yiyedi wajilajilaŋa mwelaŋayi mwejima.
Manakwetu wakadi kulema atiyi kuwaha chanamulemeshuwu;
nimukwakuheta atiyi kuwaha chanamuzozeshuwu; muloŋa wakahita neyi wuluya wamwisaŋa.
Muloŋa chashikaŋa itaŋwa mwiwulu nankanza yayeni, hiyikuumisha matahu, niwuluya hiwukuhuluka, nilubanji lwawu hilukukisika; dichi chakalepukayi mukwakuheta mwendelaŋayi.
Muntu watatakenaŋa chamonaŋayi kweseka, nakooleki; muloŋa neyi anamutompi dehi wakatambula chibaaba chawumi, chakaniniyi Mwanta kuyinka antu amukeŋa.
Muntu anateshuwu, bayi ela nindi, Ananteshi kudi Nzambuku; muloŋa Nzambi hiyamuteshaŋa nayatamaku, hela yena yomweni hateshaŋa muntuku.
Muntu himuntu amuteshaŋa chamukokolaŋawu nakumudimbeka nakufwila kwindi yomweni kwatama.
Dichi kufwila kwatama chikukubaaba ivumu hikukuvwala nshidi; nshidi chiyikukula hiyikuvwala kufwa.
Enu anakwetu nakeŋa, bayi mudidimbaku.
Yamukunkulu yayiwahi yejima, niyamukunkulu yawanina yejima, yasulukaŋa kwiwulu kudi Tata yayejeji; kudi yena hikwekala kubalumuka, hela kushetumuka neyi mwevuluku.
 Watuvweli nezu dawalala mwomwafuukwiliyi yomwenindi, nindi twikali neyi nyikabu yatachi yahayuma yindi yaleŋeliyi.
Tiyenu enu anakwami nakeŋa. Antu ejima anyakali kutiya, ilaŋa alabi kuhosha, alabi kuzuwa.
Muloŋa kuzuwa kwawantu hikwakoŋaŋa kuloŋa kwaNzambuku.
Dichi fumishenu majilu ejima nikutama kwakusumpoka; tambulenu izu danatumbuwu mudenu nakwovwaha munyichima, dinatweshi kwamwina wumi wenu.
Ikalenu akwakwila mwaya izu, bayi akwakukumina dakutiya hohu nakudidimba enu awenuku.
Muloŋa muntu wakuminaŋa dakutiya izu, ilaŋa kwilamu nehi, wudi neyi muntu nadimoni chamesu muchibanjilu;
chanadimoniyi hakufumahu, nalalameni dehi chekalayi.
Ilaŋa muntu wukutala munshimbi yawanina chikupu yaletaŋa kukasunuka hakukakelamu, hanekali mukwakutiya walalamenaŋaku, neli mukwakwilamu, yenowu muntu wakakooleka mwakwililayi.
Muntu wadimonaŋa nindi nimukwakujila, iku kufumba idimi dindi nehi, wudi nakudidimba mumuchima, kujila kwayeniwu muntu kwamukunkulwayi.
Kujila kwamonaŋayi Nzambi Tata yetu nindi kwalala kwakuwahi, kwokwakuhempula anshona, niamfwila hamonaŋawu lukadi, nakudihemba abuli kusampukila kuyuma yampata yamunu mwishina.
Enu anakwami, chimwekala akwakukuhwelela Mwanta wetu Yesu Kristu, Mwanta walubanji lwakulema, bayi mwakamaŋa antu kumesuku.
Muloŋa neyi muchipompelu chenu mukwiŋila muntu wavwala kazeya kawuru nimahina amawahi, mwiŋila nawa nikazweŋi wavwala mahina atama,
enu himukulemesha owu wavwala mahina amawahi, himukwila nenu, Shakamaku hanu hahawahi; himukumwila kazweŋi nenu, Imanaku oku; indi kwiji, Shakamaku hamaseki kunyendu yami.
Chimwelaŋa mwenomu, mwaambulaŋa mukachi kenu, munekali akwakusompesha nayitoŋojoka yatama.
Tiyenu enu anakwami nakeŋa, Nzambi watondeli atuzweŋi abula yuma yamunu mwishina kwikala akwakuheta mukukuhwelela, nianswana awanta wakaniniyi antu amukeŋa.
Hakwila enu, munadiwuli kazweŋi. Akwakuheta hidiwu ayikabishaŋenu nakuyikokela muyota yakusompelaku?
Hidiwu nawa atukaŋa ijina dalema dayitenaŋawuku?
Neyi mwovwahilaŋa nshimbi yawanta wankanu yamwaya Mukanda waNzambi yakwila nawu,
Hakwila neyi mwakamaŋa antu kumesu mwaputolaŋa, nshimbi iyi yinayihishi, munekali dehi akwanyiloŋa.
Muloŋa muntu wukuhemba nshimbi yejima, ilaŋa hakuluwa muchuma chimu, nahi kunshimbi yejima.
Muloŋa yena welili nindi,
Hoshenuŋa nakwila mwatelela antu akasompeshawu nanshimbi yaletaŋa kukasunuka.
Muntu wukubula kutiyila akwawu luwi akumusompesha chakadi luwi; luwi lwemikaŋa kusompesha mushindu.
Enu anakwami, neyi muntu wukwila nindi nikweti kukuhwelela, ilaŋa kwila nyidimu nehi, chikukwashana ŋahi? Kukuhweleloku kukutwesha kumwamwina, tahindi?
Neyi manakwenu hela muhelenu wudi nawuvu, nabuli yakudya yalelu,
mwinenu wumu hakumwila nindi, Endaku chachiwahi, tiyaku iyena, ikutaku; hakwila kumwinka yuma yakumujimba yanakaankiliyi nehi, chikukwashana ŋahi?
Dichi nikukuhwelela kwakadi nyidimu kukudifwila kankawaku.
Kwiji kukwikala muntu wukuhosha nindi, Eyi wukweti kukuhwelela, ami nikweti nyidimu; nleji kukuhwelela kweyi kwakadi nyidimu yeyi, ninami nukukuleja kukuhwelela kwami nanyidimu yami.
Eyi wakuhwelelaŋa neyi Nzambi wekala wumu; welaŋa chachiwahi. Andemoni niwena etejaŋa, hiyakuzaala nikuzaala.
Eyi muntu wabula maana, ilukaku neyi kukuhwelela kwakadi nyidimu kwamukunkulwayi.
Nkakulula yetu Abarahama, chalambwiliyi mwanindi Isaka hakameŋa kakulambwila hiyamuyiŋishili nakumutena waloŋa nanyidimuku, tahindi?
Wunamoni kukuhwelela kwakoŋeli chimu nanyidimu yindi, nikukuhwelela kwawaninini nanyidimu.
Dimu mwalumbulukila Mukanda waNzambi welili nawu,
Munamoni, komana muntu amuyiŋishaŋa nakumutena waloŋa nanyidimu, bayi nakukuhwelela hohuku.
Mwomumu nichivumbi Rahaba nawa amuyiŋishili nakumutena waloŋa nanyidimu, hatambwiliyi akwakwendesha ituŋa nakuyifuntisha njila yacheŋi.
Chafwa mujimba wakadi wumi, dichi nikukuhwelela kwakadi nyidimu kwafwa.
Enu anakwetu, bayi mwikala ankuluŋaŋa amavuluku; muloŋa tuneluki netu twakamona kusompesha kwakubadika.
Muloŋa wejima wetu twaluwaŋa muyuma yayivulu. Muntu wukubula kuluwa mukanwa diyi muntu walala chikupu, natweshi kufumba nimujimba wejima.
Dichi chitwashilaŋa mutunwa twawatuwalu yikuŋu yakuteŋulula nachu kulonda atwovwahili, hitukuteŋulula ninyijimba yawu yejima.
Toŋojokenu nimaatu nawa; hela asweja kutoha, ahuŋumukaŋa nampepela jasweja ŋovu, ilaŋa ayiteŋululaŋa natuyilapu twanyanya nankashi, kwejima kwanakeŋi kuyawu akwakuteŋulula.
Dimu nawa niidimi hikachidi kamujimba kanyanya, kadisamaŋa yuma yamaneni. Toŋojokenu mpata kutoha yahaŋa nakesi kantesha!
Idimi hikesi, himpata yaheŋa mukachi kayidi yetu, datamishaŋa mujimba wejima, dabutulaŋa kesi kayuma yamujimba yejima, dabutuka dehi kesi kakaluŋa kachinana.
Muloŋa antu afwomona dehi nyichidi yawanyama niyawatuda yejima, niyuma yakayilaŋa, niyuma yamukaluŋalwiji; yejimiyi anayifwomoni.
Hakwinza idimi kwosi muntu watweshaŋa kudifwomonaku; hichuma chatama chakánookaŋa, denzala dehi wulembi wafwana.
Twakiswilaŋa nachu Mwanta, yowu Tata, twashiŋaŋa nachu antu aleŋeluwu adifwana naNzambi.
Kukanwa kokamu hikukwidika ninkisu nikushiŋana. Enu anakwami, kwila mwenimu chinjila.
Kaseloki kasefukaŋa menji amawahi nialula mudisu dodimu, tahindi?
Enu anakwami, mutondu wachikuyu wukutwesha kusoŋa maolive? hela muvinyu wukutwesha kusoŋa mawundu achikuyu, tahindi? Nochu hela menji alumpuka hiyakutwesha kubalumuka amawahuku.
Wudi namaana nakashinshi mukachi kenu hinyi? Amwekeshi nyidimu yindi nanochu chashakamaŋayi chachiwahi, nakwovwaha mumuchima mwaya maana.
Hakwinza neyi mukweti ndulu nikufwilaŋana munyichima yenu, bayi mudisama hela kuheŋesha walalaku.
Maanawa ahamaseki, amujimba, awandemoni; hidiwu afumaŋa mwiwuluku.
Kwekala ichima nakufwilaŋana, diku kwekala nikuluwaŋana ninyidimu yatama yejima.
Hakwila maana afumaŋa mwiwulu, kusambila amawahi, nkumininaku awunda, ovwaha, anyakala kutiya, enzala luwi nanyikabu yayiwahi, hiyaheta ntadi hela wufwikijuku.
Antu awunda akuwaŋa kuwunda, aaŋulaŋa kuloŋa.
Indi majita namadombu mukachi kenu afumaŋa hanka? Afumaŋa kuyuma yimwafwilaŋa yaletaŋa njita muyidi yenu.
Mwafwilaŋa yuma, kuyimona nehi; mwadijahaŋa nikutiya lwisu, kutwesha kumwenamu yuma nehi; mwalwishaŋa nakulwa njita. Chimwabulaŋa kutambula, muloŋa mwabulaŋa kumulomba Nzambi.
Chimwalombaŋa, kutambula nehi, muloŋa mwalombaŋa chatama, kulonda mwakayikisaŋani nayuma yimwafwilaŋa.
Enu ayivumbi, himuneluki nenu wubwambu wampata yamunu mwishina wukweti wulumbu naNzambuku? Dichi muntu wukukeŋa kukwata wubwambu nampata yamunu mwishina, nadibalumuni dehi kwikala chilumbu chaNzambi.
Mwatoŋojokaŋa nenu Mukanda waNzambi wahoshaŋa tuhu, tahindi? Spiritu washakamaŋa mudetu wafwilaŋa nindi, etu twikali indi chikupu.
Hakwila yena wavulishaŋa luwi. Dichi chakwilayi nindi,
Dichi mwovwahilenu Nzambi, hakwinza diyabolu dikaŋenu nindi, niyena wukuyitemuka.
 Kundamenu kwakwihi naNzambi, niyena wukukundama kwakwihi nanenu. Enu akwanshidi, isukenu kumakasenu; enu akwanyichima yiyedi, tookeshenu munyichima yenu.
Tiyenu kumuchima bwi-i, neŋenu, dilenu. Kuseha kwenu kubalumuki kuneŋa, nikuzaŋalala kwenu kubalumuki kudihomba kumesu.
 Dizozenu kumesu aMwanta, niyena wukuyitohesha.
Enu anakwetu, bayi muditenaŋa chatamaku. Muntu wukutena manakwindi chatama hela kumusompesha, nateni nshimbi chatama nikuyisompesha. Neyi eyi wukusompesha nshimbi, hiwuneli mukwakwovwahila nshimbuku, wuneli dehi mukwakuyisompesha.
Mukwakwinka nshimbi nikusompesha yowu wumu hohu bweŋi, yowu natweshi kwamwina nikukisaŋana; indi eyi yeyinyi mwaka wusompeshi mukwenu?
Ehe-e! Enu mwelaŋa nenu, Hela lelu, hela kumadiki tukuya kumukala wakampanda, twakashakamaku mwaka wumu, twakalandujola nakuhetelaku;
kutoŋa yimukumona kumadiki himunayilukuku. Wumi wenu wudi ŋahi? Enu mudi mbundu, yamwekanaŋa mpinji yantesha, kukasumuka yinahiti dehi.
Chachiwahi kwila nenu, Neyi Mwanta neteji tukuhanda, tukwila mwenimu hela mwenomu.
Ichi dinu, chimwadinkaŋa wanta himukudisama; kudisama kwejima kumwadisamaŋochu kwatama.
Dichi muntu neluki kwila mwamuwahi, yena kwilamu nehi, kudi yena chinekali hinshidi.
Ehe-e, enu akwakuheta! Tumpenu nakukaluka nyiteti nayihuŋu yimukukeŋa kumona.
Mahetenu atoka dehi, mahinenu adiika dehi kudi tunzembula.
Wuru wenu nisiliva yenu yakwata dehi ndala, nindala yayu yakayishimuna wunsahu watama, yakadya nyijimba yenu neyi kesi. Munadilumbikili maheta mumafuku akukumisha.
Tiyenu, mbila yawulooku wawantu akalakeli, ámunini mumahenu, wúmunakakeli chawukombi. Tiyenu nimbila janawa amunini jineŋili dehi mumatu aMWANTA Wamazaza.
Munashakami nakuluŋa hanu hamaseki; munaditiyishi kuwaha; munaditoheshi neyi yimuna yikukeŋa kujahawu.
Munahishi mukwakuloŋa, munamujahi; yena kudikaŋa nanenu nehi.
Dichi enu anakwetu, tatakenenuŋa nichakenzayi Mwanta. Toŋojokenu ndimi chatalilaŋayi nyikabu yayiwahi yahamaseki, wahembelaŋa nichiyakayinokela nvula yatachi niyakukuminina.
Dichi ninenu tatakenenuŋa, dikoleshenu munyichima yenu, muloŋa kwinza kwaMwanta kudi kwakwihi.
Enu anakwetu, bayi muditobeshaŋaku, kulonda abuli kuyisompesha; talenu, mukwakusompesha nemani kuchisu kachi.
Enu anakwetu, imbujolenu atuprofwetu ahosheli mwijina daMWANTA chamwenuwu yihuŋu nichatatakenenuwu.
Toŋojokenu chitwatenaŋa antu atatakeneni, netu akooleka. Munatiyi mwatatakeneniyi Yoba; munamoni nimwakumishaŋayi MWANTA, chaswejaŋayi MWANTA kutiyila antu wushona niluwi.
Enu anakwami, chuma chasweja kulema yowu kubula kusanyika hela iwulu hela iseki hela yuma yacheŋi; kwiteja kwenu chiŋa kwikala yowu, Eŋa; nikukanisha kwenu chiŋa kwikala yowu, Nehi; kulonda abuli kuyisompesha.
Omu mukachi kenu mudi wamonaŋa yihuŋu, tahindi? Alombeli kwindi. Mudi wázaŋajalaŋa tahindi? Embaŋa kwindi nakusakilila.
Omu mukachi kenu mudi wákata, tahindi? Atambiki akulumpi achipompelu, amulombeleli, amuwayishi manji mwijina daMwanta.
 Kulombela kwakukuhwelela kukuhandisha wakata, niMwanta wukumukolesha; neyi naputoli akumwanakena.
Itejenu mumunaputoli, muntu ashimuni kudi mukwawu; dilombelelenu muntu namukwawu kulonda mukoli. Kulembelela kwamuntu waloŋa kwekala naŋovu yakukoŋa nachu yuma yayivulu.
Elija wadiŋi muntu watiyaŋa mutwatiyaŋetu; walombeleli nankashi nindi nvula yibuli kunoka; hiyanokeli hamaseki nyaka yisatu natukweji tutanu nakamuku.
Walombeleli cheŋi, niiwulu hidikunokesha nvula, nimaseki hiyakusoŋesha nyikabu yawu.
Enu anakwami, neyi mukachi kenu mudi muntu nasenuki muwalala, mukwawu hakumubalumuna mumuchima,
owu muntu wukubalumuna mukwanshidi munjila yindi mwanasenukiyi, eluki nindi namwamwini muntu mukufwa, nabuti nshidi jajivulu.
