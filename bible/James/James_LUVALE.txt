Ami Yakova, ngundungo yaKalunga naMwata Yesu Kulixitu, kuli enu vaka-miyaci likumi nayivali munalimwangila mumafuci. Wahililenu!
Enu vandumbwami, hexoho namumwena kumyeseka mweka namweka, cimonenu ngwenu, kuwahilila kaha,
hakutacikiza ngwenu, oco kweseka kufwelela cenu cili nakuzata lukakacila.
Kaha lukakacila lukamanyise milimo yalwo palanga nakusongo, mangana mukapwenga muvakukupuka mwosena, muvalambwe, nakulihona mucuma nacimwe pimbi.
Oloze kaci nge minenu umwe nahono mangana, awalombenga kuli Kalunga, Ou Muka-kuhana kuli vosena cakuzeneka uminyi, kexi kuvahanjikilako, kaha mwakamuhanawo.
Oloze alombenga nakufwelela, kexi nge nakukakasanako, mwomwo muka-kukakasana nafwane nge likimba lyakukalungalwiji, lyakupekwomwoka nakunganjanga.
Mwomwo kanda mutu uze ukaxinganyeka ngwenyi, mwatambula cuma cimwe kuli Mwatako.
Ikiye lunga ukweci micima yivali, muka-kupekwojoka mujijila jenyi josena.
Oloze ndumbwenu wakuzeneka ulemu awahililenga mwomwo vanamuzezula lyehi helu.
Oloze muka-luheto awahililenga mwomwo vanamwinyisa, mwomwo mwakahita nge lutemo lwamwila.
Mwomwo likumbi nalitutuka nakaza yanonga, kaha nalizujisa mwila, lutemo lwawo hinaluhuluka, kaha kuwaha camujimba wawo hinacinonga. Ngoco mumwakalehuka namuka-luheto nawa muvilinga vyenyi.
 Natokwa lungou mwakakacilanga hakumweseka, mwomwomu navakumisa kumweseka, nakumwalisa, numbanyi atambule mucama wakuyoya, uze axikile Mwata kuuhana kuli vaka-kumuzanga.
Mutu omu ali nakumona kumweseka kanda akalyamba ngwenyi, Vali nakungweseka kuli Kalungako. Mwomwo Kalunga kavexi kuhasa kumweseka navyuma vyavipiko, kaha Ivene nawa kexi kweseka mutu naumweko.
Oloze mutu himutu hakumweseka, kufwila camumucima wenyi nacimuzondola nakumwonga.
Jino kufwila kana hakukumisa kwimita, hinacisema xili, kaha xili hakukula hinayisema kufwa.
Enu vandumbwami ngwazanga, kanda muhungumukako.
Mawana amwenemwene osena namawana akukupuka mwosena osena, eji kufumanga mwilu muli Setu Salumunyika, muli Ikiye kamwexi kununguluka nacimweko, cipwe muvwimbimbi wakwalumuka.
Mwomwo mukiko mwayile mucima wenyi, xikaho atusemenene hamazu amucano, mangana ngwenyi, tupwenga nge tumbuto jakulivanga kuvyuma vyenyi atengele.
Enu vandumbwami ngwazanga, munacitacikiza lyehi. Oloze mutu himutu anguhwenga kwivwilila, axipwokelenga kuhanjika, axipwokelenga kukwata ndombo.
Mwomwo ndombo yamutu kayexi kuzata kwoloka caKalungako.
Xikaho hakuzula majilo osena, nakupihisa cakumbwambumuka, linyisenu nakwitavila mazu awa vanatumbu muli enu, akiko vene anahase kulwila myono yenu.
Oloze pwenunga muvaka-kulinga mwaya mazu, kanda mupwa muvaka-kwivwa kaha nakulitangisenu vaveneko.
Mwomwo kaci nge mutu napu muka-kwivwa kaha, nge kexi mukakulingako, kaha ikiye nafwane nge lunga muka-kulitala kumeso acisemwa cenyi mucitalilo.
Mwomwo mwalitala ivene, himwaya, kaha nganomu mwaka hanavulyama lyehi Omwapwa.
Oloze ou mwatala kanawa mujiximbi jakukupuka mwosena, eji jakulihehwa, nakuximbulamo, ou nakane kupwa muka-kwivwa nakuvulyama, oloze mwapwa mukakulinga nakuzata, ikiye mwatokwanga mukulinga cenyi.
Kaci nge mutu nalimono ngwenyi, ngumuka-kuzacila Kalunga, oloze nge kexi kukasa lilimi lyenyiko, nge mwalitangisa ngoco mumucima wenyi, kaha kuzacila Kalunga camutu uze cinapu cifwefwelekete kaha.
Kuzacila Kalunga citoma cakuzeneka kupihya kumeso aKalunga Setu cikiko vene kwalakana vana vavanginga navatuliwe muluyando lwavo, nakulilamanga kuvyuma vyahamavu cakuzeneka lipenga.
Enu vandumbwami, hakulama lufwelelo lwaMwata wetu Yesu Kulixitu, Mwata waupahu, kanda mumonanga vatu mweka namwekako.
Mwomwo kaci nge musunangonga yenu namwingila lunga navwale kazekeso kaulu, namahina aupahu, kaha hinamwingila nawa mukakuhutwa namahina amapi,
kahenu hinamutala meso enu kuli uze navwale vyaupahu, nakumwamba ngwenu, Twamove kuno kwamwaza, hikumwamba uze mukakuhutwa ngwenu, Imanove kuze, mokomoko ngwenu, Twama hamavu kucitwamo camahinji etu,
kumana, munalimono nge muveka naveka nyi? Munalitengeka kupwa muvaka-kuyula navixinganyeka vyavipi nyi?
Ivwenu, enu vandumbwami ngwazanga. Vaka-kuhutwa vahano hamavu Kalunga navasakula vakivo kupwa vaka-luheto mukufwelela nyi? vakivo hivaswana vakuswana wangana kana axikile kuhana kuli vaka-kumuzanga nyi?
Olojenu kwenu vaka-kuhutwa munavafwefulula. Vaka-luheto vakivo veji kumixinyinyikanga nyi? Vakivo veji kumikokelanga kuvisopeselo nyi?
Kaha Lijina lyamwazeli vavuluka hali enu vakivo veji kulisaulanga nyi?
Oloze kaci nge namutesamo mwaya luximbi elu lwawangana omwaya Mazu-vasonekawa ngwavo, Zanganga mukwenu nganomu walizangilove lyavene, kaha munalingi kanawa.
Oloze kaci nge namumona vatu mweka namweka, muli nakuzata milimo yaxili, kaha Jiximbi jinamihanjikila ngwajo, muvaka-kujizomboka.
Mwomwo wose mwalama Jiximbi josena, oloze mwahukana kulizu limwe kaha, napayila lyehi josena.
MwomwOu ambile ngwenyi, Kanda ukalinga ujilako, ambile nawa ngwenyi, Kanda ukajiha mutuko. Jino, kaci nge kawexi kulinga ujilako, oloze nge naujiha mutu, kaha unalingi lyehi kupwa umuka-kuzombwojoka Jiximbi.
Hanjikenunga, lingenungomu mwavatu navakasopesela haJiximbi jakulihehwa.
 Mwomwou akana kutetela vakwavo, hakumusopesa kavexi kumutetelako, kaha kutetela ceji kulisambanga nakuhonesa kusopesa.
 Enu vandumbwami, kaci nge mutu mwamba ngwenyi, Nguli nakwitava, oloze nge kexi navilingako, mwakawanyinaho ika? Oco kwitava cenyi nacihasa kumulwila numba?
Kaci nge ndumbwove walunga nyi ou wapwevo ali nauvu, nahono kulya cenyi cahakumbi hakumbi,
kaha nge minenu umwe mwavamba ngwenyi, Yenunga nakuunda, kevwenu songonyoko, ikutenu, oloze nge kexi kuvahana vyuma vize vanahono kumijimba yavo, kaha navakawanyinaho ika?
Ngoco vene hakwitava nawa, nge kacexi navilingako, capwa cakufwa, mwomwo cili uka waco, xikaho.
Oloze mutu umwe mwamba ngwenyi, Ove uli nakwitava, kahami nguli navilinga. Ngulweze oco kwitava cove cakuzeneka vilinga vyove, kahami kuvilinga vyami nangukulwezako ove kwitava cami.
Ove unetava ngwove, Kalunga Ikiye Umwe kaha. Unalingi kanawa. Navandemone nawa vanetava, vanalingungumuna.
Oloze ove mutu wamokomoko, unasake kutacikiza tahi? mwomwo kwitava cakuzeneka vilinga capwa camokomoko.
 Kakuluka yetu Apalahama kavamuvulukilile kwoloka havilingako numba? omu ahanyine mwanenyi Isaka halijiko lyakulumbila.
Unamono omu cazacilile kwitava cenyi navilinga vyenyi hamwe, kaha havilinga vyenyi hoho vene catelelemo kwitava cenyi.
Kaha lizu eli vasoneka lyatelemo, eli lyakwamba ngwavo, Apalahama amwitavile Kalunga, kaha amuvulukilileco ngwenyi, Cikiko kwoloka. Kaha vamuvulukile ngwavo, Ikiye sepa lyaKalunga.
Munamono omu vanavulukila mutu kwoloka havilinga, kexi hakwitava kahako.
Ngoco nawa nauze muka-ujila Lahave nawa, kavamuvulukilile kwoloka havilingako numba? omu avetavilile vaze vandoji nakuvatuma mujila yeka.
Mwomwo nganomu wafwa lyehi mujimba wakuzeneka xipilitu, ngoco nawa hakwitava cakuzeneka vilinga nawa mucapwa nawa cakufwa.
Enu vandumbwami, kanda mupwa muvaka-kunangula muvavuluko, hakutacikiza ngwenu, natukamona kusopesa cakuhambakana.
Mwomwo kuvyuma vyavivulu tuvosena tweji kulimbukanga. Kaci nge mutu kexi kulimbuka kumazu enyiko, kaha ikiye napu lunga wakukupuka lyehi mwosena, mwahasa kwononona mujimba wenyi wosena nawa.
 Kaci nge natuhaka vikungo mutunwa twatuvalu, mangana ngwetu, vononoke kuli etu, kaha tweji kupilumunanga mijimba yavo yosena.
Xinganyekenu mato nawa, cipwe anatoho cikuma ngoco, cipwe eji kutambukanga najipeho jakutenuka, oloze veji kuwapingululanga nacipingulwisa cacindende cikuma kwexokwo nazange muka-kupingulula mumucima wenyi.
Ngoco nalilimi nawa linapu cuma cacindende, oloze lyeji kulisasanga vyuma vyavinene. Xinganyekenu ocipapa kutohwa naciwema nakakahya kakandende!
Kaha lilimi linapu kakahya, lilimi lyapwa lifuci lyakuhenga muvyuma vyamijimba yetu, lyeji kupihisanga mujimba wosena, lyeji kuwikanga kakahya muvyuma vyacisemwa cetu vyosena, likiko veji kuliwikanga kakahya kakufuma kuNgehena.
Mwomwo miyaci yatunyama yosena, natujila, navaka-kuhalala hamavu, navyuma vili mukalungalwiji, veji kuvahombolanga, kaha vavahombola lyehi kuli vatu.
Oloze lilimi mutu naumwe pimbi mwahasa kulihombola, likiko linapu kupihya cakupekwojoka, lyakuzula nawanga wakuneha kufwa.
Tweji kumukisulanga nalyo Mwata, Setu. Tweji kuvangulanga nalyo vatu, ava vatenga mukulifwana naKalunga.
Mukanwa kokamwe mweji kulovokanga nakukisula nakwangula. Enu vandumbwami, vyumevi kavyatela kusoloka ngocoko.
Kaselwoke youmwe mwavweluka nameya amasamu nameya amasasu mwomumwe numba?
Enu vandumbwami, mukuyu nauhasa kwima jilive numba? cipwe muvinyo nauhasa kwima jikuyu numba? Ngoco nawa kumeya amungwa kakwexi kulovoka meya amasamuko.
Iyaze napu kuluwa muka-mangana muli enu? Vilinga vyenyi avisololenga mukutwama cenyi camwaza mukulinyisa camangana.
Oloze kaci nge muli nalisungu lyalisasu nakulikindukila mumicima yenu, kanda mulisasako, kaha kanda mwonga nakusaula mucanoko.
Manganawa kawexi awa akufuma mwiluko, oloze apwa ahamavu, akumwono wakuhwima kaha, akuli vandemone.
Mwomwo kwexokwo kuli lisungu nakulikindukila, kwakuze vene kuli kupinda navilinga vyavipi vyosena.
Oloze mangana kana akufuma mwilu, hakulivanga apwa atoma, hyakuunda, amavwovu, akukunyuka waxi, akuzala nakutetela namihako yamwenemwene, kawexi kwalumuka mwekako, kawexi kulyongako.
Kaha mihako yakwoloka veji kuyitumbanga mukuunda kuli vakakuzata kuunda.
Kulihize okwo nakufuma majita, nokwo nakufuma vikokojola, evi vili muli enu? Kwokwo vene nyi? kuviseke ovyo mweji kukavanga, ovyo vyeji kulwanga jita muvyuma vyamijimba yenu.
Mweji kufwilanga vyuma, oloze kamwexi navyoko. Mweji kujihanga vakwenu, nakutwama nalwiso, oloze kamwahaxile kuviwanako. Mweji kulikokojwesanga nakulyasa jita, oloze munavihono, mwomwo kamwexi nakuvilombako, xikaho.
Mweji kulombanga, oloze kamwexi kutambulako, mwomwo mweji kulombanga mwamupi, mangana ngwenu, muvilye muviseke vyenu, xikaho.
 Enu mapwevo vaka-ujila, kamwatacikijileko tahi? mwomwo usepa walifuci lyahamavu unapu kole naKalunga. Xikaho wose mwasaka ngwenyi, apwenga sepa lyalifuci lyahamavu, ali nakulilingisa kupwa muka-kole waKalunga.
Nyi munaxinganyeka tahi? ngwenu, Mazu-vasoneka akuhanjika tuhu camokomoko? Xipilitu Ou atwamisa muli etu eji kufwilanga vyuma nakwivwa luxiuxiu numba?
Oloze eji kuhananga likoji lyakuhambakana. Xikaho nambe ngwenyi, Vaka-kutangalala Kalungeji kuvemanyinanga nakole, oloze eji kuhananga likoji kuli vaka-kulinyisa.
Xikaho luukenu kuli Kalunga, oloze mwimanyinenu liyavolo, kaha mwamicina.
Pandamenu kuli Kalunga, kaha mwapandama kuli enu. Enu vakaxili, Sanenu kumavoko enu. Enu vaka-micima yivali, tomesenu micima yenu.
Pihililenu, lixonenu, lilenu. Miselo yenu yalumuke kupwa kulixona. Kuwahilila cenu calumuke kupwa kuhomba.
 Linyisenu kumeso aYehova, kaha mwamizezula helu.
Enu vandumbwami, kanda mulifulililanga navakwenuko. Mukakufulilila ndumbwenyi, cipwe kupayisa ndumbwenyi, ali nakufulilila Jiximbi nakupayisa Jiximbi. Oloze nge uli nakupayisa Jiximbi, kaha kawexi umuka-kulinga mwaya Jiximbiko, oloze umuka-kusopesa.
Kuli Umwe kaha Muka-kuhana Jiximbi Muka-kusopesa, Ikiye venyOu  nahase kulwila nakunongesa.  Ove yoveyaze numba upayise mukwenu?
Kaha jino ivwenu, enu mweji kwambanga ngwenu, Cipwe lelo, cipwe hamene, numba tuye kwimbo lyanganji, kaha natuximbulako mwaka umwe, tukasepelengako tukawanyineho luheto.
 Oloze oco nacikasoloka hamene kamwacitacijileko. Myono yenu yapwa ngacilihi? Mwomwo enu mwapwa nge mbundu, oyo yeji kusotokanga hahandende kaha, nganomu yinalelangana lyehi.
Mwomwo kaci munambe ngwenu, Nge Mwata netava, kaha natuyoya kaha natulinga munganji mukananga.
Oloze jino mweji kulisasanga mukulihana cenu mituto. Kulisasa cangoco cosena cacipi.
Xikaho kuli ou natacikiza kulinga mwamwaza, oloze mwakana kulingamo, kuli ikiye capwa mutonga waxili.
Kaha jino ivwenu, enu vakaluheto, lilenu, kalwomwokenu havihuli vyenu vize navikamiwana.
Luheto lwenu lunapolo lyehi, kuvwala cenu tututu vanacili.
Ulu wenu napalata yenu yinakwate lyehi xingwe, kaha xingwe yavyo nayikapwa unjiho wakumipayisa, nayikalya nyama yenu nge kakahya. Munalilunjikila lyehi vikumba vyenu hamakumbi akukumisa.
Talenu, fweto yavaka-kumizacila vaze vahelele jimbuto mumawande enu, yize munali nacipululu, yili nakuteta, kaha miteto yavaze vahelele yinahete namumatwitwi aYehova wamayongomena.
 Munatwamenga hamavu mwawangana, munaliwahisanga, micima yenu munayilisanga halikumbi lyakumihonda.
Muka-kwoloka munamupayisa lyehi nakumujiha, kexi nakumimanyinako.
Xikaho, enu vandumbwami, undenunga palanga nakukwiza caMwata. Talenu, njimi eji kutalililanga mbuto jamumavu jajilemu, nakuunjilangaho palanga nomu najimona vula yakulivanga nayeyi yakukuminyina.
Nayenu nawa undenunga, zamisenunga micima yenu mbe, mwomwo kwiza caMwata cili kwakamwihi, xikaho.
Enu vandumbwami, kanda mukalikeketanga navakwenuko, kucina navamipayisa. Talenu, Muka-kusopesa nemana kuvikolo.
Enu vandumbwami, vapolofweto vaze vahanjikile mulijina lyaYehova vamonenu ngwenu, vakutalilaho mulupi luze vamwenenga namukuunda cavo.
Talenu, vaze vakakacilile tweji kuvavulukanga ngwetu, Vatokwa. Mwevwa lyehi kukakacila caYopa, kaha munamono lyehi omu eji kukumixilanga Yehova, mwomwo Yehova azala nakeke, Ikiye Mukakutetela.
Oloze, enu vandumbwami, cumeci cinahambakana vyuma vyosena ngwami, kanda mukalixingako, cipwe kulixinga lilu, cipwe kulixinga mavu, cipwe kulixinga cuma ceka nacimwe pimbi, oloze enu hakwitava ambenu ngwenu, Eyo kaha, kaha hakuhamika ngwenu, Nduma kaha, kucina namukamona kumipayisa.
Minenu umwe ali nakumona lupi tahi? Alombe kuli Kalunga. Minenu umwe ali nakuwahilila tahi? Embenga myaso yakumwalisa Kalunga.
Minenu umwe ali nakuviza tahi? Avasanyike vakulwane jaliuka veze kuli ikiye, kaha vamulombele vamuwavise maji mulijina lyaMwata.
Kaha kulomba cakufwelela nacimulwila uze naviji, Mwata mwamuhindula, kaha kaci nge navulumuna lyehi milonga yaxili, navamukonekelayo.
Xikaho litavilenunga vilinga vyeÂ­nu vyakuhingika, lilombelenunga mangana Kalunga amihindule. Kulembelela camuka-kwoloka hakuzata cili nangolo jajinene.
Elija apwile mutu mukakwivwila mwomumwe nayetu, alombele cakulomba ngwenyi, kanda kunoka vulako, kaha vula kayanokele hamavu hamyaka yitatu natukweji vatanu naumweko.
 Alombele ceka nawa, mwilu mwanokele vula, kaha mavu asokele jimbuto.
Enu vandumbwami, kaci nge minenu umwe mwahungumuka nakuseza mucano, nge umwe mwamukindulula,
kaha atacikize, mwomwo ou mwakindulula muka-xili mujila yenyi nahungumukila, mwalwila mwono wenyi kukufwa, mwafwika milonga yaxili yayivulu cikuma.
