Ndime Jemusi musebenshi wakwe Lesa aMwaami Jesu Klistu. Ntoolembela ndimwe nomikowa ili likumi ayobilo yakapalanganina mushishi shimwi shoonse. Ndamwaansha.
Nobamakwesu, kamusangalala abuumbi na mwashikilwa mapensho apusenepusene, 
mukwiinga mulishi kwaamba ayi na mwayuminina kushoma ciindi ndimutoosunkwa muleeya kutaboola pesule. 
Kutaboola pesule kwanu kulyeelete kutolelela kushikila mukabule kampenda nakaceyi mulushomo lwanu. 
Sombi na umwi pakati kanu taacite busongo, asenge kuli Lesa uyo upa bantu boonse camaansa obilo akutatongooka, ncakwiila ulaakupekwa. 
Ono ulyeelete kusenga cakutatonsha napaceyi. Ceebo uyo utonsha uli anga ndyaaba palweenge ilyo litolaanishikwabo amuuwo. 
Muntu wa mushobo wooyu teelete kuyeeya ayi ulaakupekwa ncaatosenga kuMwaami Lesa. 
Ceebo ulicite myoyo yobilo alimwi ngushikwaaloka mushintu shoonse nshaacita.
Mushomi mukandu ulyeelete kusangalala na Lesa wamusumpula. 
Alakwe mushomi mubile ulyeelete kusangalala na Lesa waceesha buboni bwakwe. Mukwiinga mubile ulaakumana bweenka mbuli liluba lya muluundu. 
Lisuba lilaswa akubala abuumbi, aboobo lilayumya kasamu ka liluba, lyalo liluba lya nkako lilalokaako alimwi bubotu bwa ndilyo bulanyonyooka. Mbweeke ubo mubile ulaakunyonyoolwa kaaciya cicita milimo yakwe.
Ulicite coolwe uyo utolelela kushoma na weeleshekwa mukwiinga na wakoma masunko, ulaakutambula mushini wa buumi butamaani uyo Lesa ngwaakashomesha baabo bamusuni. 
Muntu na wasunkwa ataambi ayi, “Lesa ngowansunka,” ceebo Lesa taasunkwi abubi alimwi taaku muntu ngwaasunka. 
Sombi muntu woonse ulasunkwa na wayungoolwa akucenjeekwa alunkumbwa lwakwe mwiine. 
Ono lunkumbwa lwakwe na lwakula lulashala cibiibi alimwi cibiibi ici na cakula cilashala lufu.
Mutanoocenjeekwa nobamakwesu basunikwi! 
Shipo shoonse shibotu shitacite kampenda shilaswabo kwiculu kuli Lesa Mulengi wa mimuni yoonse ili mwiculu. NguLesa utapilooki mbuli shimfule shilongalonga. 
Mukuyanda kwakwe mwiine wakatupa buumi kwiinda mumaswi a lushinisho, ayi pakati ka shilengwa shakwe shoonse tube anga nshisepo shitaanshi.
Nobamakwesu basunikwi, kamwiibaluka ayi mulyeelete kuba bantu bafwambaana kukutika, bacelwa kwaamba alimwi akukalala. 
Ceebo bukali bwa muntu tabukoonshi kuleta shiluleme isho nshaasuni Lesa, sobwe. 
Aboobo amushiye shibiibi shoonse nshemushibite abubi ubo buli mumyoyo yanu. Amutambule cakulibombya maswi ayo Lesa ngaakashanga muli ndimwe, ayo akonsha kumupulusha.
Mutabi bantu balibeca kwiinda mukunookutikabo maswi ayo, sombi kamucita shaambwa muli ngawo. 
Uyo woonse ukutikabo kutacita shaambwa mumaswi ayo, uli anga ngumuntu ulilangilisha kumeenso mucilola. 
Na wamanabo kulibona akuswaawo, ciindi ceenka ico waluba mbwaaboneka. 
Milawo yakwe Lesa ililuleme alimwi ilapa lwaanguluko. Uyo woonse wiilangilisha cakuyanda kwiiya akutolelela kucita bweenka ubo alimwi cakutaluba sheesho nshaanyumfwa, sombi kushikonkela, Lesa ulaakumupa coolwe mushintu shoonse nshaacita.
Na kuli muntu uyeeya ayi ulapaila Lesa, ono kaalilwa kulicata mukwaamba, ingayi kupaila kwakwe taaku mbokubete alimwi utoolibecabo mwiine. 
Kupaila kwiine kwiine kutacite kampenda pameenso akwe Lesa Ishiwesu, nkwakulama bana banshiwa abamukalubinje banakashi mumapensho abo. Peculu lya waawo, nkuloonda shibiibi sha mucishi ca panshi ayi inga shamubisha.
Nobamakwesu mwebo nomushoma muMwaami wesu Jesu Klistu shibulemu, mutanoosalululana. 
Twaambe bobulya, na muntu umwi wenjila momubungene kaafwete ninga ya golodi ashakufwala shibotu abuumbi, ono alimwi kwesa amuntu mukandu ufwete masempele, 
na mwalemeka wooyo ufwete kabotu akwaamba ayi, “Amwikale waawa pacuuna cibotu!” Sombi mwaambila mukandu uyo ayi, “Imikana uko nabi ayi kwesa ukale panshi apa.” 
Na mwacita boobo, sa te mulicite mulandu wakusalululana pakati kanu akoombolosha kwiimfwi pamiyeeyo ibiibi?
Amukutike nobamakwesu basunikwi, Lesa wakasala baboneka ayi mbakandu mucishi ca panshi ayi bakabe babile mulushomo akwinjila muBweene bwakwe Lesa ubo mbwaakashomesha baabo bamusuni. 
Sombi mwebo tamulemeki muntu mukandu. Sa te babile mbobamulyatilila alimwi akunoomutola kunkuta shipusenepusene? 
Sa te abo mbobacobola liina lilemekwa lyakwe Klistu ilyo ndyemwiitwa?
Na ncakwiila mulakonkela mulawo wa Mwaami Lesa ulembetwe muMalembo akwe ayi, “Suna mubyo bweenka mboolisuni omwiine,” ingayi mulacita kabotu. 
Ono na mulasalulula ingayi mulabisha. Mulawo weenka uyu ulaakumushinina mbuli beshikusotoka Milawo yoonse. 
Ceebo uyo woonse usotoka mulawo womwi ulapekwa mulandu wakusotoka yoonse. 
Mukwiinga Lesa ngowakaamba ayi, “Utaciti bulale” alimwi ngowakaamba ayi, “Utacaayi.” Nkokwaamba ayi webo na wabula kucita bulale ono wacaya muntu, ngumushobo womwi waba shikusotoka Milawo. 
Nshemwaamba anshemucita ashibe sheelete bantu bacishi ayi balaakoomboloshekwa amulawo uyo uleta lwaanguluko. 
Ceebo Lesa teshi akanyumfwilewo nkumbu pakoombolosha muntu utanyumfwili nkumbu babye. Sombi abo banyumfwila nkumbu tabeelete kuloonda loombolosho lwakwe Lesa.
Ino nimpindunshi icite muntu waamba ayi ulicite lushomo, sombi taaciti micito ibotu? Sa lushomo lwa mushobo uyo inga lwamupulusha? 
Ono twaambe ayi mushominyineesu umwi, musankwa nabi mwanakashi, taacite shakufwala acakulya, 
umwi pakati kanu na wamwaambila ayi, “Lesa akupe coolwe ucane shakulifweka acakulya,” sombi wabula kumupa shiyandika, ino ici inga camucafwanshi? 
Mbweeke ubo lushomo lutacite micito lulifwite.
Ono umwi muntu inga waamba ayi, “Webo ulicite lushomo, nebo ndicite micito ibotu.” Nebo palwaangu inga ndamwaambila ayi, “Ntondeshe mbweenga muntu waba alushomobo lutacite micito, nebo ntookutondesha lushomo kwiinda mumicito yangu.” 
Mulashoma kwaamba ayi kulibo Lesa womwi. Ncakwiila, sombi abalo bashikaswa balashoma ubo alimwi balaloonda akututuma.
Webo omuntu muluya sa ulisuni kwishiba kwaamba ayi lushomo lutacite micito taaku mbolubete? 
Ishiwesu mukulukulu Abulaamu wakalulamikwa pameenso akwe Lesa ceebo ca ceeco ncaakacita cakubenga Isaki mwanaakwe pacipaililo. 
Sa te waboona ono kwaamba ayi lushomo lwakwe amicito sheendela pantu pomwi? Lushomo lwakwe lwakashika payanda Lesa ceebo ca micito. 
Ono cakacitika cancinencine kweelana aMalembo akwe Lesa aamba ayi, “Abulaamu wakashoma Lesa, aboobo kwiinda mulushomo lwakwe, Lesa wakamubona ayi uliluleme akumutambula.” Paceebo nceeco Lesa wakamwaamba ayi ngumubye. 
Ono waboona ayi muntu ulalulamikwa pameenso akwe Lesa kwiinda mumicito kuteshibo mulushomo lweenka.
Mbweeke ubo Laabu mufuule ulya, wakalulamikwa pameenso akwe Lesa ceebo ca micito yakwe ndyaakatambula beshikusensa bene Isilaeli, akubacafwa ayi baloboke mukubeensha nshila imwi.
Ono aboobo bweenka mubili utacite muuya mbotwaamba ayi ulifwite, alwalo lushomo na talucite micito lulifwite.
Nobamakwesu, baanji pakati kanu batanoolilila kuba bafundishi mukwiinga mulishi kwaamba ayi swebo sotwiisha, Lesa ulaakutoombolosha kwiinda bamwi. 
Ceebo swebo soonse tulabisha mushintu shiinji. Na muntu taalubishi mukwaamba ingayi uliluleme cakumaninina alimwi ulakonsha kulicata mushintu shimwi shoonse. 
Tulabika nshimbi mukanwa ka liaki kwaamba ayi linootunyumfwila, aboobo tulalilengesha kuya kuli koonse nkotusuni. 
Nabi na twaambe pabwaato bunene. Mubone mbobubete kukomena alimwi bulatolanishikwabo amuuwo upupa cankusu, sombi shikweensha ulabululamika koonse nkwaasuni kwiinda mukantu kaniinibo. 
Mbweeke ubo mbocibete amulaka, awalo nguniini abuumbi, sombi ulalisumpula akwaamba shintu shiinji.
Awalo mulaka uli anga ngumulilo. Uli anga ncishi ca bubi pakati ka shipansha shoonse sha mubili. Mulaka uyu ulalengesha mubili woonse abwikaalo bwa muntu kubica. Mulilo wa nguwo ulaswa kuli Satana kumusena wa bafu. 
Muntu ulakonsha kufuba alimwi wakafubawo kale shintu shiyoya sha mishobo yoonse mbuli shinyama, shiyuni, ntaale ashintu shimwi sha mushobo uyu alimwi answi, 
sombi taaku muntu wakafubawo kale mulaka. Ngubiibi tawookeshi alimwi uliswite busungu bucaya. 
Mulaka usebenseshekwa kulumbaisha Lesa, ngowomwi weenka ngotushinganishishaako bantu abo bakalengwa mucikoshanyo cakwe Lesa. 
Mumulomo womwi mulaswa maswi akulumbaisha akushinganya. Nobamakwesu, tabwishi mboceelete kuba ubo! 
Sa maanshi abotu amaanshi aalula inga aswa pakantupu komwi? 
Nobamakwesu, sa mukuyu inga wacata maolifi, nabi shisamu sha minyansa kucata nkuyu? Mbweeke ubo akalo kantupu ka maanshi alula takakoonshi kukusha maanshi abotu.
Ino ngani musongo ucite lushibo pakati kanu? Aatondeshe kwaamba ayi uli boobo mubwikaalo bwakwe bubotu amumicito iyo iswa mukuliceesha. 
Ono na mumyoyo yanu muli munyono uyoosha alimwi akulisuna, mutacoboli lushinisho kwiinda mukulilumbaisha ayi muli basongo. 
Ceebo busongo bwa mushobo uyu tabuswi kwiculu. Bulaswa mucishi ca panshi, mbwa buntu alimwi mbwa bushikaswa. 
Mukwiinga apo pali munyono akulisuna, pali akutanyumfwana alimwi abubi bwa mushobo uli woonse. 
Sombi bantu bacite busongo buswa kwiculu, citaanshi tabacite kampenda alimwi balisuni luumuno, balalicata mukwaamba, balalibombya, mbaankumbu lyoonsebo alimwi balacita shintu shibotu shimwi shoonse. Tabasalululi alimwi tabalyaambi mbobatabete. 
Peculu lya waawo mbeshiluumuno abo bali anga batooshanga mbuto muluumuno, balatebula bululami.
Anu cilengesha kulwana akwaambana pakati kanu nciinshi? Sa te njimiyeeyo yakuyandishisha kulikondelesha iyo ilwana muli ndimwe? 
Mulisuni kuba ashintu shimwi, sombi tamukoonshi kushicana, aboobo mulilibambite kucayana. Mulakumbwa shimwi shintu, sombi tamukoonshi kushicana, aboobo mulalwana akwaambana. Tamushicaani ceebo tamusengi kuli Lesa. 
Alimwi nabi mwaseenga inga tamushitambuli ceebo miyeeyo njemucitila boobo njibiibi. Mulasenga shintu kwaamba ayi mushisebenseshe mukulikondelesha mwebo nobeene. 
Mwebo nobantu batashomeki! Sa tamwishi kwaamba ayi kupanga bushicibusa abuumi bwa cishi ca panshi nkuba mulwani wakwe Lesa? Ee, uyo woonse usuni buumi bwa cishi cino ulalilengesha kuba mulwani wakwe Lesa. 
Mutayeeyi ayi Malembo akwe Lesa alabeca ndyaamba ayi, “Muuya Lesa ngwaakabika muli ndiswe ulayandishisha shamubili.” 
Sombi Lesa ulatupa luse lwakushikoma. Nceceeco Malembo ncaambila ayi, “Lesa ulakaka bantu balisumpula sombi ulapa luse kubaabo baliceesha.”
Ono aboobo amulibombye kuli Lesa. Amupikishe Mubiibi, lyalo ulaakumutalamuka. 
Kamusena pafwaafwi aLesa alakwe ulaakusena pafwaafwi amwebo. Amusambe kumaansa mwebo nobamucita shibi! Amusalashe myoyo yanu nobantu baamba nshemutaciti. 
Amuungumane, mulile buumpute amibila, kuseka kwanu mukwaalule kulila akwalo kusangalala kwanu mukwaalule buumba! 
Amuliceeshe pameenso a Mwaami Lesa, lakwe ulaakumusumpula.
Nobamakwesu, mutanoofuyana. Uyo ufuya nabi woombolosha mushominyina, ulacobola akoombolosha Milawo yakwe Lesa. Ono na woombolosha Milawo, ingayi wacileka kwiikonkela, akuba shikuyoombolosha. 
Ono Lesa eenkabo ngoshikupa Milawo akoombolosha bantu. Lakwe eenkabo ngweenga wapulusha muntu nabi kumunyonyoola. Ino webo ulayeeya ayi ndiwaani, pakoombolosha muntunyoko?
Amunyumfwe mwebo nomwaamba ayi, “Sunu nabi ciilo tulaakuya kundabala inene imwi tukekaleeko mwaaka katusambasha makwebo esu akucana mpindu inene.” 
Sombi tamwishi ambweshi bukace ciilo. Mwebo mulibo anga mbwiishi ubo bubonekabo ciindi ciniini akushimingana. 
Mwebo mulyeelete kwaamba ayi, “Mwaami Lesa na nkuyanda kwakwe tulaakubukila buumi akucita boobo aboobo.” 
Ono mwebo mulalisumpula akulilumbaisha. Kulilumbaisha koonse kwa mushobo uyo nkubisha. 
Kulilabo muntu ushi nshaaelete kucita ono kaatashiciiti, ulabisha.
Amukutike ono nobabile, amulile buumpute amibila ceebo ca mapensho atoosa pali ndimwe. 
Bubile bwanu bwabola, shakufwala shanu shalikwa tubambala. 
Golodi asilifa yanu yaba andalabwa. Ono ndalabwa isho shilaakupa bukamboni bwakumushinina akunyonyoola mibili yanu anga ngumulilo. Mwalibunjikila bubile munshiku shino shakweelaako. 
Abo batebula mumyuunda yanu tamukwe kubafoleshawo kale. Ono amunyumfwe mbobatootongooka! Kulilishaanya kwa bantu abo, Mwaami Lesa Shinkusu shoonse wakunyumfwa. 
Pacishi ca panshi pano mwekala buumi bwakuliiba akulikondelesha. Mwalya mwaina kulibambila bushiku bwakucaikwa. 
Mwapa mulandu akucaya bantu batacite milandu alimwi tabamupikishi.
Ono mwebo nobamakwesu, amube beshimoyonteeka kushikila Mwaami wesu akese. Amubone mulimi mbwaakomenya moyo kulindila shishango mumyuunda yakwe ayi shicate. Ulalindila mfula itaanshi ayakweelaako camoyonteeka. 
Mbweeke ubo amwebo amube beshimoyonteeka, muyume ceebo Mwaami wesu Jesu ulibo pafwaafwi kwisa.
Nobamakwesu, mutanootongookana kwaamba ayi Lesa atakamoomboloshi. Moomboloshi ulibo pafwaafwi kuboneka. 
Amuyeeye balaluki bakulukulu abo bakalinga kushimikila muliina lya Mwaami Lesa. Amubone mbobakakomenya myoyo akutolelela kushoma mushiindi shamapensho abo. Amube bweenka mbobakalinga. 
Tulaamba ayi balicite coolwe ceebo tabakwe kuboola pesule mulushomo. Mwakanyumfwa shakutaboola pesule kwakwe Jobo asheesho Mwaami Lesa nshaakamucitila kumeelelesho ceebo Mwaami uyo ngushinkumbu shiinji abuumbi.
Bunene bunene nobamakwesu, pakushomesha cimwi cintu mutanoolumbila kwiculu nabi cishi ca panshi nabi pacintu cimwi cili coonse. Nkwaambabo ayi, “Ee” na ulyeelete kusumina nabi ayi, “Sobwe” na ulyeelete kukaka, kwaamba ayi Lesa atakamupi mulandu.
Na umwi pakati kanu uli mumapensho, aapaile kuli Lesa. Na kuli usangalete aimbe nyimbo shakulumbaisha. 
Na umwi waciswa pakati kanu aaite bamatanjilili ba coonde kwaamba ayi bamupailile akumunanika mafuta muliina lya Mwaami Jesu. 
Na bapaila calushomo, mulwashi ulaba kabotu. Mwaami wesu inga wamulengesha kuba kabotu alimwi shibiibi shoonse nshaakacita shilalekelelwa. 
Anu kamwaambilana shibiibi shanu akupaililana kwaamba ayi Lesa amushilike. Ceebo mupailo wa muntu ululeme ulicite nkusu abuumbi. 
Amubone Elija wakalinga muntu bweenka mbuli ndiswe. Wakapaila kuswa kuunshi kwa moyo kwaamba ayi mfula italoki, ncakwiila taikwe kuloka kwamyaaka yotatwe amusa. 
Ono wakapaila alimwi, mpeeke yakaloka ashishango shoonse shiswa mubulongo shakamena akucata shisepo.
Nobamakwesu, na umwi pakati kanu waswa mulushinisho, ono mubye umwi wamuboosha, 
amulabilile kwaamba ayi uyo woonse ukusha mubye munshila shakwe sha shibiibi, ulaakupulusha buumi bwa muntu uyo kuswa mulufu lutamaani akulengesha ayi shibiibi shakwe shiinji shikalekelelwe.
