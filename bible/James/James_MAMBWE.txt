  Kalata kufuma kuli ne Yakobo, muomvi wakwe Leza nu wa Mwene Yesu Klistu. Nkulamuka antu yakwe Leza yonsi mitundu ikumi na ili asalangana konsi mu nsi.
Inane, mwelenganye ukuti mwemwe yasyuke lino kweziwa kwa misango yonsi kwiza pakasi kinu. 
Pano mwamanya ukuti ndu utailo winu wacimvya kweziwa konsi kwa musango uu, lyene mulakwata maka akuposya. 
Musininkizye ukuti utailo winu watwalilila kwaula kutonta, pakuti mukule, muye afumaluke, antu atulilwa cimwi. 
Lelo ndi umwi uwa munomuli ulilwa mano, wene alinzile kulenga Leza, nga nawe alamupeela, pano Leza akapeela kuli yonsi kwaula kasoozi. 
Lelo lino mukulenga cimwi mwataila kwaula kutwisika. Muntu ali wensi wino akatwisika wene wakolana wi imbi lya pali yemba lino likusunkwa ni cipupu. 
Empty verse
Empty verse
Mwina Klistu mupina alinzile kusansamuka lino Leza walenga kuti acindame. 
 Mwina Klistu mukama nawe alinzile kusansamuka lino Leza wamupoka ucindami. Pano akama yalafwa wa maluwa amu mpanga. 
Ilanzi likatunka nga cikaililwa caliko cikaoca cimelwa, maluwa yaciko nayo yalukuta, nga nu kuyemba kwayako kononwa. Mu musango uli onga kwene mukama lino akuomba milimo yakwe ya ulonsi, afwa.
Walongo umuntu wino akatwalilila kuya mutailwe lino akweziwa, pano lino wacimvya kweziwa, wene alapeelwa umi wa pe, wila uno Leza walaya yao amutemwa. 
Ndu muntu watunkwa na mezyo amusango uu, wene atalinzile kulanda ati, “Leza akuntunka.” Pano Leza atangatunkwa ni nkota, nupya Leza asyatunka muntu nanti wenga. 
Lelo umuntu akatunkwa lino umwisikulu wongolwa nu kulemya mu citeyo ca kulonda kwakwe kwa nkota. 
Lyene kulonda kwakwe kwa nkota kulamulenga kwifya. Kwifya nako ndi kwakoma kulaleta imfwa.
Inane mutasombwa! 
Wila usuma onsi ni cakupeelwa cifumaluke consi cikafuma kwiyulu, kuli Tata, kaumba wino uwaumvile ivya mwiyulu vyonsi vino vikapeela luswepo. Wene ali umwi lyonsi, nupya luswepo lwakwe lusyazima nanti panono. 
Ku kulonda kwakwe umwisikulu wene watupeela umi kupitila mwi Landwe lya cumi, kuti tuye wa vizao vyankolelo pa viumbwa vyonsi.
Mwe inane yakundwe, iusyini cii! Muntu wensi alinzile kuuvwa zuwa, lelo atekele kulanda nu kusoka. 
Pano kusoka kwa muntu kusyafikilizya kulonda kwakwe Leza. 
Acino lekini kucita vya winyi nu ukakasi onsi. Tontelini Leza nu kuzumila mazwi yano akaika mu myenzo inu, yano angamutuula.
Mutaisomba mweisikulu pa kuvwa sile mazwi yakwe Leza. Lelo mulinzile kucita vino mazwi yalanda. 
Wino wensi akauvwa mazwi kwaula kucita vino yakulanda, wene akoline wa muntu wino akalola mwi lola nu kuilola umwisikulu vino waya. 
Wene umwisikulu akaiceceta ningo, apita, nga lilyo kwene ailila vino akaloleka. 
Lelo wino wensi akaceceta ningo mu masunde afumaluke yano akalenga antu kuya antungwa, ndi watwalilila kusumba mano kunoyali kwaula kuvwa sile nu kwilila, lelo akacita vino yene yakulanda, muntu wiyo Leza alamupolelela muli vino akacita.
Uzye muntu umwi akaelenganya vino wene umupefi wakwe Leza? Ndi cakuti wene asyapindulula lulimi lwakwe, ale nu upefi wakwe uwasilesile nupya akaisomba umwisikulu. 
Upefi uno Leza Tata akalola ukuti uwa mpomvu aewu: ukwazwa ana asyale na yamukamfwilwa mu macuzi yao nga nu kuisunga ku ukakasi uwaya mu nsi.
Inane, mwemo mwataila muli Yesu Klistu Mwene witu uwa lulumbi. Acino mutalinzile kukwata kasoozi pa antu kulingana na vino yakaloleka kunzi. 
Ndi cali muntu mukama wino azwite mbalaminwe iyapangwa kuli zaabu nga ni nsalu ziyembe cuze wiza mu ukongano winu, nga nu mupina nawe kwene aiize, ale azwite vinyanko. 
Ndi cakuti mwacindikisya umuntu wino azwite ningo nu kumunena muti, “Ikala papa pa cilimba cisuma kuluta,” lelo munena mupina muti, “Imilila papa, nanti ikala pansi pa nanti pano pipi ni ngazo zyane,” 
ale lyene muli nu mulandu wakucita upinguzi uno wimikwa pa kwelenganya kwipe.
Uvwini, mwe inane yakundwe! Leza wasolwile apina amu nsi ii kuti ayacite akama mu utailo nga kuti yakumeko ku wene uno walavile yao amutemwa. 
Lelo mwemo mukasaalula apina! Uzye asi akama akamucuzya nu kumutintanya yamutwala ku vilye vya milandu? 
Yakwene alio akalandila zina lisuma viipe, zina lya Mwene winu.
  Ndi mukuyela Isunde lya Wene ilyaya mu malembelo likati, “Uwatemwa umuzo ndi vino waitemwa.” Ale mukucita ningo. 
Lelo ndi mukucitila antu kulingana ni milolekele yao yaku mwili, ale lyene muli nu mulandu uwa kwifya, nupya mulaya nu mulandu uwa kuntayela masunde. 
Wino wensi uwakana kuyela isunde lyonga wene ali nu mulandu uwa kuntayela masunde yonsi. 
 Pano wino uwavwanzile ati, “Utalongozya” ali wenga kwene uwavwanzile ati, “Utakoma.” Nanti angala usyalongozya, ndi wakoma ale cili conga wemo usyayela masunde. 
Mwavwanga nu kucita vintu wa antu yano yalapingwilwa kwi sunde lino likatulenga kuya antungwa. 
Pano Leza wene atalaya na mizu ku muntu wino atali na mizu ku yauze. Lelo pano mizu yaluta upinguzi, Leza alaya na mizu.
Inane ndi umwi walanda ukuti akweti utailo lino milimo yakwe isuma isyakulanga cisininkizyo cimwi cakuti akweti utailo, uzye usuma cii ungaya mu kulanda kwakwe? Uzye utailo uu ungamutuula? 
Ndi kwali aina ya muntu, yakalume na yakaci yano yulilwa vyakuzwala ni vyakulya. 
Uzye cisuma cii icingaya mu kulanda kwinu ndi mwayanena mwati, “Leza amupolelele! Mwasungwa mu kaye nu kulya ningo!” Ndi mutangayapeela vikalondwa mu kusunga umi, ale musi cisuma cimwi. 
Vivyo kwene ivili nu utailo. Utailo ndi usyakutungulula ku kucita milimo isuma ala wene ufwe!
Ndi cali umuntu umwi avwange ati, “Muntu wenga wakwata utailo, lino muze wakwata milimo.” Kulanda kwane kukuti, “Mundange vino umuntu angakwata utailo kwaula milimo isuma. Namamulanga utailo wane vino uli kupitila mu milimo yane.” 
Uzye wataila ukuti kwaya sile Leza wenga? Cisuma! Mipasi yankota nayo kwene yataila, nupya ikaoopa nu kuzakaza. 
Ciwelewele we! Uzye ukulonda kuti yakulange vino utailo uno usyatungulula ku kucita milimo isuma ala wene uwasilesile? 
 Uzye Abulaamu cikolwe citu wacisilwe uli mololoke pa manso yakwe Leza? Cali umu milimo yakwe isuma lino wene wapile Isaki mwana wakwe impolelwa pa kavuwa. 
Uzye mutakulola? Utailo wakwe waomvile pamwi ni milimo yakwe. Utailo wakwe wasininkiziwe kuya ufumaluke kupitila mu milimo yakwe. 
 Na malembelo yafikiliziwe yano yakati, “Abulaamu wataile Leza, nga pamulandu wa kutaila kwakwe Leza wamuzumile kuya mololoke.” Vii avino Abulaamu wizile aamwa ukuti a cuza wakwe Leza. 
Lyene mwalola ukuti muntu akacitwa kuya mololoke pa manso yakwe Leza kupitila mu milimo yakwe isuma, asi sile mu utailo wakwe.
  Vivyo kwene avino cali na kuli Laabu cizelele. Wene wacisilwe kuya mololoke pa manso yakwe Leza kupitila mu milimo yakwe apa kuzengela nengu zya ina Izlaeli nu kuyazwa kongoloka, yapita ku museo uze.
Caleka, vino mwili uwaula mupasi ala ufwe, vivyo kwene nu utailo uwaula milimo isuma nao ufwe.
Inane, aingi munomuli yatalinzile kuya yakasambilizya. Mwamanya ukuti swe yakasambilizya tulapingulwa nu kucecetwa cuze kuluta yauze. 
Lili lingi swensi kwene tukaluvyanya. Lelo ndi cakuti muntu umwi asyaluvyanya mu mazwi yano akalanda, ala umuntu wiyo umufumaluke nupya wene ali na maka akukanya mwili wakwe onsi. 
Tukaika vyela mu milomo ya mfwalasi kuti zitutontele, nga alino tukaleka ziya kuno tukasi. 
Nanti manye elenganyini ciwato cikulu. Nanti angala caya cikulu, cene cikasendwa ni miza ikome, nupya cingapindululwa ku kapindulwilo kanono sile. Alino lyene ciya konsi kuno kapisya akulonda kuti ciye. 
Vivyo kwene avino cili nu ku lulimi kwene. Nanti angala ulunono, lwene lungaitumika pa vicitwa vikulu.
Acino lulimi lukoline wa moto. Lwene amaka yaipe yano yakakowezya mwili nga nu koca umi onsi uwa muntu ku vimbilimbili vino vikafuma kuzimo. 
Umuntu angateeka nupya wateekapo viumbwa vyonsi, inyama nga ni vyunyi vya mpanga, ivisela nga ni nswi. 
Lelo kusi umwi uwatala wateeka lulimi. Lwene ulwipe nupya lutangapindululwa. Lwene lukasalanganya mazwi akoline wa ulembe. 
 Swemo tukaomvya lulimi pa kutaizya Mwene witu nupya Tata, nga nu kutipilako antu yanji, yano aumbwa mu unkolanya wakwe Leza. 
Ntaizyo nga ni ntipu zikafuma mu mulomo uli umwi kwene. Inane cii citalinzile kucitika! 
Kutaya kafukoka ka manzi kano kakafumya manzi asangalale na asampe kwene. 
Inane, uzye musamvu ungaseeka maolivi? Uzye mutingi ungaseeka masamvu? Nanti uzye manzi asangalale yangafuma mu kafukoka ka manzi ali nu musilya?
Uzye munomuli mungaya umwi akweti mano nu kumanyikisya? Ndi amunoli lekini aisininkizye kupitila mu kwikala umi wakucita visuma mukufuka na mano. 
Lelo ndi cakuti mu mwenzo muli uzuwa, muvimbila, kuitemwa, lyene mutaitumika pa mano inu nanti kufisa cumi mu kutumpoka kwinu. 
Mano amusango uu yasyafuma kuli Leza. Yene amano yamu nsi auntunze nupya yakwe Ciwa umwisikulu. 
Konsi kuno antu yakazuwilana nu kuitemwa, kwene kwaya cimvulunganya ni misango yonsi iipe. 
Lelo mano yano yakafuma kwiyulu nkolelo yakatwazwa kuya asanguluke, acuvwano, mutembo nu kuyelezyanya. Yene yakatulenga kukwatisya mizu nga nu kucita vicitwa visuma. Yene yakatulenga kuntakwata vikanza nanti usomvi. 
Lyene usuma uli uzombozi uno ukafuma ku mbezu zino yakacita ya mutende yakakomela.
Uzye pacani mukalwisyanya nu kupazyanya? Uzye asi pamulandu wakuti mukweti vilondwa vyakuitemwa vino vikalwisya kutungulula mili inu? 
Mukalonda kukwata vintu vino mutakweti. Acino mukacita cili consi, nanti kukoma kwene, pakuti mukwate. Mukalondesya kukwata vintu, lelo mukaposiwa kuvikwata. Caleka mukalemanila nu kulwa. Musyakwata vino mukalonda pamulandu wakuti musyalenga Leza. 
Nupya lino mukamulenga musyapeelwa, pano mapange inu aipe. Mwemo mukalenga vintu vya kuizanzya mweisikulu. 
Mwe antu mwe muno musi akutailwa kuli Leza! Uzye mutamanyile ukuti ndi mwaya ucuza ni nsi ala mwapatana na Leza? Wino wensi akalonda kuya cuza wa nsi ala wene waicita mwanisi wakwe Leza. 
Mutatwisika cumi icaya mu malembelo yano yakati, “Leza akasakamala pamulandu wa mupasi uno wika munotuli.” 
 Lelo cikuku cino Leza akatukwatila cene ica maka kuluta. Cili ndi vino malembelo yakati, “Leza akakanya umuntu wensi uwa cilumba, lelo akaya ni cikuku ku muntu uwaicefya.”
Caleka, mwayela Leza. Mwakanya Ciwa, nawe aluutuka kufuma kunomuli. 
Mupalame kuli Leza, nga nawe amapalama kunomuli. Mwe yakaifya, namwe fulalini minwe inu! Mwe asomvi, namwe swefini myenzo inu! 
Muye nu ulanda, mwalosya nu kulila minsozi. Tini kuseka, tandikini kulosya. Tini kuzanga, tandikini kukungumala! 
Muicefye mweisikulu pa manso ya Mwene, nga nawe alamutumpula.
Mutapelana milandu, inane. Wino wensi akapeela mwina Klistu muze mulandu nanti kumupingula, ala wene akusula masunde nu kwezya kuyapingula. 
Leza aliwe wenga sile ali kapela wa Masunde nupya kapingula. Aliwe wenga sile angatutuula nanti kutonona. Uzye nsambu cii ino mukweti iyakupingula umuntu muzo?
  Lyene nguvwini mwe muno mukati, “Ilelo nanti mutondo tulaya pa lwendo kuya ku musumba ukulu umwi. Kuku akuno tulikala kulingana mwaka, ale tukuculuzya nu kulonka impiya zingi.” 
Mutamanya nanti vino umi winu ulaya pa mutondo! Mwemo mukoline wa cunsi, cino cikaloleka pa kasita kanono nupya icita kuloleka. 
Mulinzile kulanda muti, “Ndi cakuti Mwene akasi, swemo tulaya nu umi nu kucita cii nanti cica.” 
Lelo ndakai muli ni cilumba nupya mukuitumika. Kuitumika kwa musango uu konsi ukuluvyanya.
Caleka, umuntu wino asyacita cisuma cino amanyile ukuti alinzile kucita ala ali nu mulandu uwa kwifya.
Mwe antu akama, ndakai nguvwini! Losyini nu kukuta pa malanda ali nu kumuponela! 
 Vyuma vinu vyati viola mpiti, nga uwonyi nao walya insalu zinu. 
Zaabu pamwi na siluva winu kwene vyonsi vikweti ngalawa, nga ngalawa kwene zii zilaya a kambone wa kumusinila nu konona mili inu ndi vino moto ukaonona. Mwemo mwaitulikila cuma mu manda kwene yaa a mpelelekezyo. 
 Mutacili mulipile aomvi malipilo yao, yano onsi akuomba mu vyalo vinu. Uvwini kuilizyanya kwao! Kulilizika kwakwe yao akakonganika vino yakamuzombwela kwati kuvwika kuli Leza, uwa maka onsi. 
Umi winu muno nsi uwa kuipakizya mu vintu vyamutengo. Lelo ndakai mukoline wa ng'ombe ziine zino zikusendwa ku kukomwa. 
Mwemo mwapingula nu kukoma antu akaele, yano atezizye kulwisya mwemwe.
Inane, lyene tekini myenzo kufika lino Umwene aliiza. Lolini vino mulimi akateeka mwenzo lino acili akulolela kuti vilimwa vya mpomvu vice mu calo cakwe. Wene akalolela nu kuteeka mwenzo kuti vipokelele mvula ya pa miundo ni yamu koolo. 
Namwe kwene mulinzile kuteeka myenzo. Lekini kupaalila kwinu kutanenuka, pano wanda wa kwiza kwa Mwene wati upalama.
Inane, mutailizyanya wenga pa muze pakuti Leza atace amupingule. Kapingula watapalama, nupya ali pipi nu kuloleka. 
Inane, iusyini yakasema yano avwanzile mazwi lino Umwene wayatumile. Lekini kuteeka kwa myenzo kuno yakweti na macuzi yao viye cilangililo kunomuli. 
 Yaa, ayano tukati alongo pano yene yaposizye. Muuvwa vino Yobo watesile mwenzo, nga mwamanya na vino pacisila Umwene wamwazwilizye. Pano Umwene wakwatisya mizu nu luse.
  Kuluta pali vyonsi, inane mutaomvya mulapo lino mukulaya. Mutalumbula iyulu nanti insi nanti cintu cili consi mu milapo. Lelo lino mukuzumila muvwange muti, “Ee” na lino mukukana muvwange muti, “Awe.” Ndi mwacita vii, lyene Leza atalamupingula.
Uzye munomuli muli umwi ali mu ntazi? Wene alinzile kupepa. Uzye kuli umwi watazanga? Wene alinzile kwimbila nyimbo zya kulumbanya Leza. 
 Uzye kuli umwi uwatalwala? Wene alinzile kwama aikolo yi uvi, nao yalamupepela nu kumupaka amafuta mwi zina lya Mwene. 
Ndi yataila lino yapepa ale mulwale alapoziwa. Mwene alamukatusya, nga nu kumwelela maifyo yano wacita. 
Caleka, lyene mwailongwela maifyo inu wenga nu muze, nu kupepelana kuti mupoziwe. Ipepo lya muntu wino akacita vyawololoke lyakwata maka cuze. 
 Eliya wali umuntu uwali wakwe sweswe. Wene wapefile nu mwenzo onsi kuti imvula itatonya, kulingana ni myaka itatu na citika imvula itatonyizye. 
 Nupya wapefile iila na lyuze, ni mvula itandika kutonya nu musili iumezya nu kukuzya vimelwa.
Inane, umwi uwa munomuli ndi wasya inzila ya cumi muze alinzile kumuwezya nupya. 
 Iusyini ukuti wino wensi uwawezya kaifya kufuma ku viponge vyakwe ala wene alamutuula kufuma ku mfwa nga nu kuleka kuti aelelwe maifyo yakwe aingi.
