Kwakali mwaalumi wamusyobo wa Efulemu, uutegwa Elikana, wakali kukkala mumunzi wa Lama, munyika yatulundu-lundu ya Efulemu. Elikana wakali mwanaa Jelohamu, mwana wa Elihu, mwanaa Tohu baciinga ca Zufu, wamusyobo wa Efulemu. 
Elikana wakalaalikide, mukaintu umwi wakali Hana, umwi wakali Penina. Penina wakazyede bana, pele Hana wakanyina aomwe.
Lino mwaka amwaka Elikana wakali kuunka kuzwa kumunzi wakwe kuyookomba akupa zipaizyo ku Mwami Leza Singuzuzyoonse ku Syilo, ooko Hofuni a Fineyasi, bana ba Eli nkobakali bapaizi ba Mwami Leza. 
Nkabela kufumbwa ciindi Elikana naakali kupa cipaizyo cakwe, wakali kwaabanya caabilo caco kuli Penina, akuli umwi aumwi wabana bakwe balombe abasimbi. 
Pele nikuba kuti wakali kuyandisisya Hana, wakali kumupa caabilo comwe buyo, nkaambo Mwami Leza taakamupede bana. 
Nkaako Penina ngwakaalikidwe limwi wakali kumunyetaukila, nkaambo Mwami Leza taakamupede luzyalo. 
Eeci cakali kucitika mwaka amwaka, lyoonse nibakali kuya kuŋanda ya Mwami Leza, Penina wanoonga upenzya Hana akumulizya, cakuti Hana taakwe anaakali kulya pe. 
Elikana mulumaakwe wakali kubuzya Hana kuti, “Ino nkaambo nzi ncolila akuumbaalilwa? Nkaambo nzi notalyi? Sena kulinduwe nsiindi bana balombe bali kkumi?”
Cimwi ciindi kabali ku Syilo, nibakamana kulya, Hana wakainka kuyookomba. Eli mupaizi wakalikkede mubusena bwakwe kumbali aamulyango waŋanda ya Mwami Leza. 
Nkabela Hana wakaluuside kapati, naakali kukomba ku Mwami Leza wakali kulilisya. 
Wakakonkezya wati, “O Mwami Leza Singuzuzyoonse, ndibona. Bona mapenzi aangu alimwi kondiyeeya! Utandilubi, O Mwami wangu! Kuti naa wandipa mwana mulombe, ndasyomezya kuti njoomupa kulinduwe mubuumi bwakwe boonse, nkabela taakwe anatikagelwe pe.”
Lino Hana kacikomba ku Mwami Leza, Eli mupaizi wakali kulangisya milomo yakwe. 
Wakali kukomba cacuumunizi kakuputa buyo milomo, pele majwi aakwe taakali kumvwigwa pe. Nkaako Eli wakayeeya kuti wakolwa. 
Eli wakati, “Ani unookoledwe kusikila lili? Koya ukakololokwe.”
Aawo Hana wakaingula kuti, “Peepe, simalelo wangu nsinywide waini niciba cimwi cikola pe! Pele nduuside kapati, aboobo ndililila Mwami Leza akaambo kaceeci. 
Utayeeyi kuti ndimukaintu mubi pe. Ndali kukomba nkaambo ndipengede kapati mumoyo wangu.”
Eli wakati, “Koya muluumuno, nkabela Leza wa Isilayeli akupe ceeco ncooli kumukumbila.”
Hana wakati, “Kondifwida luzyalo lyoonse ndemubelesi wako.” Mpoonya aawo Hana wakanyamuka, wainka wakaakulya alimwi taakacuuside.
Elikana amukwasyi wakwe bakabuka cifumo-fumo, bakakomba Mwami Leza, bamane bakajokela kumunzi ku Lama. Nkabela Elikana wakasandukila Hana, eelyo Mwami Leza wakakuvuwa kukomba kwa Hana. 
Mpoonya wakamita wakazyala mwana mulombe. Wakamuulika kuti Samuyele, nkaambo wakati, “Ndakamukumbila buya kuzwa ku Mwami Leza.”
Elikana amukwasyi wakwe bakainka ku Syilo kuyoopa zipaizyo ku Mwami Leza zyamwaka acimwi cipaizyo cilibedelede eeco ncaakasyomezezye. 
Pele Hana taakwe naakainka pe, wakaambila mulumaakwe kuti, “Kufumbwa buyo mwana aakulesegwa, ndiyoomutola kuŋanda ya Mwami Leza akuyoomupa kulinguwe, ooko nkwayookkala kwabuumi bwakwe boonse.”
Eelyo Elikana wakaingula kuti, “Cita kufumbwa ncoyeeya kuti ncibotu, kkala mumunzi mane kusikila ukamulesye, nkuti buyo kube mbuli Mwami Leza mbwayanda.” Nkaako Hana wakasyaala mumunzi kalela mwanaakwe mane kusikila naakamulesya.
Lino Hana naakalesya mwana, wakamutola ku Syilo, wakatolelezya amoombe wamyaka yotatwe, antumba yabusu bunante, ankomo yawaini. Wakamutola, kacili mwana muniini kuŋanda ya Mwami Leza ku Syilo. 
Nibakajaya moombe ooyo, bakaleta mwana kuli Eli. 
Mpawo Hana wakati kuli Eli, O simalelo wangu, masimpe ndendime mukaintu uulya ngookabona kaimvwi aawa, kakomba ku Mwami Leza. 
Ndakalikukumbila mwana ooyu, nkabela Mwami Leza wakandipa eeco ncindakali kukumbila. 
Aboobo lino ngooyu ndamupa ku Mwami Leza. Mubuumi bwakwe boonse unoobelekela Mwami Leza.
Hana wakakomba wakati,
“Taakwe uusalala mbuli Mwami Leza,
Amuleke kulisumpula,
Mata aabasilumamba basinguzu alatyoka,
Aabo bakazuzizye ono baya basunza,
Mwami Leza nguuleta lufu akupa buumi,
Mwami Leza nguucetaazya akuvubya,
Zyoonse ntalisyo zyanyika nzya Mwami Leza,
“Ulakwabilila buumi bwabantu bakwe basyomeka,
Nkabela basinkondonyina Mwami Leza bayoonyonyoonwa,
Mpoonya Elikana wakapiluka kumunzi ku Lama, pele mulombe wakasyaala mu Syilo, akukutaukila Mwami Leza kalangwa amupaizi Eli.
Lino bana ba Eli bakali bantu babi, taakwe nibakali kuswiilila Mwami Leza pe. 
Mboobu mbubakali kucita. Kwanoonga ciindi mwaalumi naleta cituuzyo cakwe kucipaizyo, mubelesi wamupaizi wali kuza aciyasyo camala otatwe, 
ciindi nyama niicibila, wali kuyasa aciyasyo mumpoto, nkabela kufumbwa cituli cayaswa cakali kuba camupaizi. Baisilayeli boonse bakalikuza ku Syilo mbubakali kubacita oobo bana ba Eli. 
Kunze lyakooku, bakali kunga mafuta kaatanatentwa mubelesi wamupaizi wali kusika akwaambila uupaizya kuti, “Ndipa nyama njokele mupaizi, nkaambo tayandi nyama iijikidwe.”
Pele kuti naa muntu ooyu waingula kuti, “Akusaangunwe kutenta mafuta, notitole mbuli mboyanda,” mubelesi wamupaizi wali kwaamba kuti, “Peepe. Kondipa lino. Kuti utandipi ndakunyanga.”
Mbombuboobu zinyonyoono zyabana ba Eli mbuzyakakomena ku Mwami Leza, mukuti bakali kusampaula zituuzyo zya Mwami Leza.
Lino Samuyele wakali kubeleka kumbele lya Mwami Leza lyoonse. Wakali kusama kabaki kabupaizi kategwa efodi. 
Alimwi banyina bakali kumutungila jansi mwaka amwaka. Bakali kumutolela ciindi ncibakali kuunka amulumi wabo kukupa zipaizyo zyamwaka amwaka. 
Eelyo Eli wakali kuleleka Elikana amukaintu wakwe amajwi aakuti, “Mwami Leza kacikupa abambi bana kwiindila mumukaintu ooyu, bayootola busena bwayooyu ngookatuuzya ku Mwami Leza.” Bamana bakali kubweeda kulimbabo.
Leza wakafwida Hana luzyalo, nkabela wakazyala abambi bana balombe botatwe abasimbi bobilo. Elyo mwana Samuyele wakakomena kabelekela Mwami Leza.
Lino Eli wakalicembeede kapati. Nkabela lyoonse wakali kumvwa nzibakali kucita bana bakwe balombe ku Baisilayeli, ambubakali kweenda abakaintu aabo bakali kubelekela kumulyango watente lyakuswaanganina lya Mwami Leza. 
Aboobo wakati kulimbabo, “Nkaambo nzi nomucita zintu eezi? Bantu boonse balandaambila zintu zibi nzomucita. 
Peepe bana bangu, amuleke. Nkaambo taili mpuwo mbotu njemvwide eeyo bantu ba Mwami Leza njobamwaamba. 
Kuti naa umwi wabisizya muntunyina, Leza ulamukombelezezya, pele kuti naa wabisizya Mwami Leza, ino nguni uunga wamukombelezezya?” Pele nikuba boobo tiibakaswiilila majwi aawisi, nkaambo ooku kwakali kuyanda kwa Mwami Leza kuti bafwe.
Lino Samuyele wakali kuya bukomena, akukkomanisya Mwami Leza abantu.
Lino kwakasika muntu wa Leza kuli Eli amakani aaya kuzwa ku Mwami Leza wakati, “Ciindi sikale wanu Aloni amukwasyi wakwe nibakali bazike ba Falo munyika ya Ijipiti, ndakaliyubununa lwangu kulinguwe. 
Kuzwa kumisyobo yoonse ya Isilayeli ndakasala sikale wanu kuti abe mupaizi wangu, uundibelekela kucipaililo, kuti katenta tununkilizyo, akusama kaefodi muŋanda yangu. Alimwi ndakapa mukwasyi wakwe kutola caabilo cazipaizyo zitentwa a Baisilayeli acipaililo. 
Ino nkaambo nzi nomuubaula zituuzyo azipaizyo nzendakalailila kuti zipegwe kulindime? Ino nkaambo nzi yebo Eli ncoyandisya bana bako kwiinda ndime nobalekela kulineneesya lwabo azituli eezyo zyoonse zibotu zyazipaizyo zindipa bantu bangu? 
Mebo, nde Mwami Leza wa Isilayeli, ndakasyomezya muciindi cakale kuti, mukwasyi amikowa yanu iyoondibelekela kuba bapaizi muciindi coonse. Pele lino ndaamba kuti, peepe, tacikonzeki pe. Nkaako ndiyoolemeka baabo bandilemeka, pele aabo bandisampaula ambebo ndiyoobaubaula. 
Masimpe, mazuba aazoosika ciindi nendiyoojaya bana balombe boonse mumukwasyi amumukowa wako, kutegwa kutakabi muntu naba omwe mumukwasyi wako uutikoongole. 
Lino mumapenzi aako uyoonyomenenwa zyoonse nzenjoopa ku Baisilayelinyoko, pele ncobeni taakwe naba omwe wamumukwasyi wako uyooongola pe. 
Ooyo uuyoosyaala kandibelekela kucipaililo uyoobaya akuusa mumoyo wakwe, nkabela bana boonse baluzubo lwako bayoofwa lufu lwakujaigwa kabacili acijatilo canzoka. 
Ziyoocitika ku bana bako, Hofuni, a Fineyasi ciyooba citondezyo kulinduwe, boonse bayoofwa buzuba bomwe. 
Njoolisalila mupaizi ooyo uusyomeka kulindime akucita zyoonse eezyo nzeyanda. Ndiyoomupa mukwasyi uyoondibelekela lyoonse kumbele lya munanike wangu. 
Bana boonse baluzubo lwako banoocipona, banooyooinka kulinguwe akumukumbila tuli nikaba kakulya, akumukumbila kuti, ‘ndizumizya kuti ndigwasilizye bapaizi kuti ndijanine kakulya.’”
Lino mulombe Samuyele wakali kubelekela Mwami Leza kalangwa a Eli. Mumazuba aayo kwakali kutambulwa buyo makani mace kuzwa ku Mwami Leza, nkabela azyalo zilengaano zizwa kulinguwe zyakali zice. 
Bumwi busiku Eli wakali kuya boofwaala, wakalilede mubusena bwakwe. 
Lino Samuyele wakalilede muŊanda ya Mwami Leza, oomo bbokesi lya Leza molyakabede. Nkabela lambe lya Leza lyakacili kuyaka. 
Mwami Leza wakaita Samuyele, nkabela wakavuwa kuti, “Ndime!” 
Mpoonya wakazuzila kuli Eli waakuti, “Ndaboola, nkaambo wandiita.” Pele Eli wakaingula kuti, “Taakwe nindakwiita pe. Koya ukalale.” Aawo Samuyele wakabweeda kukoona.
Lino Mwami Leza wakaita Samuyele alimwi. Eelyo Samuyele wakabuka, wakainka kuli Eli waakuti, “Ndaboola, nkaambo wandiita.” Pele Eli wakaingula kuti, “Taakwe nindakwiita mwanaangu. Koya ukalale.” 
Taakanaziba mbwaita Mwami Leza pe, nkaambo Mwami Leza taakanaambawide kulinguwe.
Lino Mwami Leza wakaita Samuyele lwatatu, eelyo wakabuka akuya kuli Eli waakuti, “Ndaboola, nkaambo wandiita.” Mpoonya Eli wakaziba kuti Mwami Leza nguuita mulombe. 
Aboobo wakamwaambila kuti, “Koya ukalale, kuti naa akwiite alimwi, waambe kuti, ‘Koamba, O Mwami Leza, mubelesi wako ulaswiilila.’” Aboobo Samuyele wakabweeda kukoona.
Lino Mwami Leza wakaboola, wakaima mbubonya mbuli mbwaakali kucita ziindi zyoonse, waita wati, “Samuyele! Samuyele!” Samuyele wakaingula, wakati “Koamba, O Mwami Leza, mubelesi wako ulaswiilila.”
Mpawo Mwami Leza wakati kulinguwe, “Swiilila ndiyanda kucita cimwi cintu kubantu ba Isilayeli, calo ciyoogambya kapati cakuti kufumbwa muntu uyoomvwa uyookankamana. 
Ciindi eeco njooleta bukali bwangu kumukwasyi wa Eli kuzwa kumatalikilo kusikila kumamanino. 
Ndakamwaambila kale kuti ndiyanda kusubula mukwasyi wakwe mane kukabe kutamani, nkaambo bana bakwe balombe balandisampaula. Lino Eli wakalizi kuti balacicita eeci, pele taakwe naakabakasya pe. 
Nkaako ndakonkezya kuti mulandu wamukwasyi wa Eli tuukakombelezegwi acipaizyo niciba cituuzyo.”
Lino Samuyele wakalala mane kusikila bwaca, mpoonya wakabuka, wajula milyango yaŋanda ya Mwami Leza. Samuyele wakayoowa kwaambila Eli makani aacilengaano. 
Lino Eli wakaita Samuyele wakati, “Samuyele, mwanaangu.” Samuyele wakaingula kuti, “Ndime.”
Mpawo Eli wakamubuzya kuti, “Ino Mwami Leza wakwaambila nzi? Utandisisi niciba cintu comwe. Leza akusubule bweelede alimwi akwiindilila kuti naa utandaambili zyoonse nzyaakwaambila.” 
Mpoonya Samuyele wakamwaambila makani oonse, taakwe ncaakasisa niciba cintu comwe. Lino Eli wakati, “Ngu Mwami Leza, acite kufumbwa cimubotela.”
Nkabela Samuyele wakakomena, awalo Mwami Leza wakali aanguwe, wakacita zyoonse eezyo Samuyele nzyaakaamba kuti zibe zyakasimpe. 
Aboobo bantu boonse ba Isilayeli kuzwida ku Dani kusikila ku Biyasyiba bakaziba kuti Samuyele nguwakasalwa kuba musinsimi wa Mwami Leza. 
Eelyo Mwami Leza wakali kulibonya ku Syilo, ooko nkwaakaliyubununa kuli Samuyele akwaambaula kulinguwe. Zyakaamba Samuyele zyakamvwigwa mu Isilayeli.
Lino cimwi ciindi Baisilayeli bakainka kuyoolwana a Bafilisiti, Baisilayeli bakayaka zivuka zyabo ku Ebeneza, Bafilisiti bakayakila ku Efeki. 
Bafilisiti bakalibambila kuti balwane a Baisilayeli. Ciindi nkondo niyakavuta, Baisilayeli bakazundwa, basilumamba bakajaigwa munkondo eeyo bakatisike kuzyuulu zyone. 
Ciindi basilumamba nibakapiluka kuzivuka zyabo, bapati ba Baisilayeli bakati, “Ino nkaambo nzi Mwami Leza naacita kuti sunu tuzundwe a Bafilisiti? Atukalete bbokesi lyacizuminano ca Mwami Leza ku Syilo kutegwa lyuunke andiswe ndendilyo Mwami Leza nayootuvuna kuli basinkondoma.” 
Mpawo bakatuma bamwi ku Syilo, bakaakulijana bbokesi lyacizuminano ca Mwami Leza Singuzuzyoonse uukkala akati kabakelebu. Bana ba Eli ba Hofuni a Fineyasi, bakasika kabayumwide bbokesi lyacizuminano ca Mwami Leza.
Lino bbokesi lyacizuminano ca Mwami Leza nilyakasika ku zivuka zyabo, boonse Baisilayeli bakavutuka kapati cakuti nyika yakazungaana. 
Lino Bafilisiti nibakamvwa kuyobeka ooko bakati, “Ino kuyobeka koonse ooko kuzivuka zya Bahibulu nkwanzi?” Bafilisiti nibakaziba kuti bbokesi lya Mwami Leza balileta kuzivuka zya Baisilayeli 
bakayoowa bakati, “Umwi wabaleza wasika kuzivuka zyabo, Maawe! Twamana. Taakwe nicakacitikide kale cili mbuli ceeci. 
Maawe! Ino nguni uukonzya kutuvuna kuzwa kunguzu zyabaleza aaba bayumu? Mbaaleza aabo bakajaya Baijipiti munkanda acuumo. 
Amuyume, mube baalumi bazyandamene Nobafilisiti, buyo-buyo inga tulaba bazike ba Bahibulu mbubonya mbuli mbubakali bazike besu. Aboobo amulwane mbuli baalumi bazyandamene.” 
Nkabela Bafilisiti bakalwana canguzu, eelyo Baisilayeli bakazundwa, bakabweeda kuminzi yabo batija. Basilumamba basimaulu bakajaigwa buzuba oobo bakali banji, bakasika kuzyuulu zili makumi otatwe. 
Alimwi bbokesi lya Mwami Leza lyakajatwa, abalo bana ba Eli ba Hofuni a Fineyasi, bakajaigwa.
Lino buzuba mbubonya oobo umwi mwaalumi wamusyobo wa Benjamini wakatija kuzwa kunkondo yakali kulwanwa, waya ku Syilo akuyoosika mubuzuba oobo mbubonya. Kutondezya mause aakwe, wakadelaula zisani akulamba vu kumutwe. 
Naakasika Eli wakalikkede mucuuno cakwe kumbali lyamugwagwa, kalangilila. Wakalipengede kapati akaambo kabbokesi lya Leza. Lino mwaalumi ooyo naakanjila mumunzi wakaambilizya cakacitika, nkabela munzi woonse wakabunga dilwe. 
Eelyo Eli naakamvwa koomoka ooko, wakabuzya wati, “Ino nkoomoka nzi ooku?” Lino mwaalumi ooyo wakafwambaana kuya kuli Eli kuyoomwaambila makani oonse. 
Ciindi eeco Eli wakalijisi myaka iili makumi aali fuka alusele, alimwi ciindi eeci wakali kuya boofwaala. 
Mpoonya mwaalumi ooyo wakati, “Ndatija kuzwa kunkondo, ndaboola ndizabuzuza.” Eli wakamubuzya kuti, “Ino ncinzi cacitika mwanaangu?” 
Sikuleta makani wakaingula kuti, “Baisilayeli batija kuzwa ku Bafilisiti. Banji besu bajaigwa. Abalo bana bako ba Hofuni a Fineyasi bajaigwa, alimwi abbokesi lya Mwami Leza lyatolwa.”
Mwaalumi ooyo naakaamba makani aa bbokesi lya Mwami Leza, Eli wakawa nsalamwa kuzwa acuuno cakwe kumbali lyamulyango. Mukuti wakalicembeede akuneneya kapati nsingo yakatyoka mpawo wakafwa. Wakali musololi mu Isilayeli kwamyaka iili makumi one.
Mukamwana wa Eli, mukaintu wa Fineyasi, wakali minsi, alimwi ciindi cakutumbuka cakali aafwiifwi. Ciindi naakamvwa kuti bbokesi lya Mwami Leza lyatolwa, akuti wisizyala amulumi wakwe boonse balifwide, wakamyongwa kapati cakuti cakakatazya. 
Lino kayanda kufwa, basikumutumbusya bakati, “Utatyompwi. Ulaamwana mulombe.” Pele wakacinyina mputo taakaingula pe. 
Kumane mwanaakwe wakamuulika zina lya Ikabodi, lyaamba kuti, “Bulemu bwa Mwami Leza bwazwa mu Isilayeli.” Wakaamba oobo nkaambo bbokesi lya cizuminano lyakatolwa, alimwi wisizyala amulumaakwe bakafwa. 
Wakati, “Bulemu bwa Mwami Leza bwazwa mu Isilayeli, nkaambo bbokesi lya Mwami Leza lyatolwa.”
Lino Bafilisiti nibakamana kutola bbokesi lya Mwami Leza, bakalibweza kuzwa ku Ebeneza akulitola kumunzi wa Asyidodi. 
Bakalitola mukakombelo kaleza wabo Dagoni, akuliimika kumbali lya Dagoni. 
Lino nibwakaca cifumo-fumo, bantu baku Asyidodi bakabona kuti Dagoni wawa, ulivunteme kumbele lyabbokesi lya Mwami Leza. Bakamubweza akumwiimika mubusena bwakwe. 
Alimwi nibwakaca cifumo-fumo bakabona kuti Dagoni wawa alimwi ulivunteme kumbele lyabbokesi lya Mwami Leza. Mutwe amaanza aakwe oonse akalikomookede, zyakalisalangene acikunguzyo, pele buyo citimbi-timbi cilikke ncecakasyeede. 
Nkankakaako bapaizi ba Dagoni abaabo bakombi nibanjila muŋanda yakwe mu Asyidodi ncobacisotoka cikunguzyo akutalyata mpawo asunu.
Nkabela Mwami Leza wakabasubula kapati bantu baku Asyidodi abaabo mbobakabambene limwi kwiindila mukubaumya zyuute. 
Nibakabona eeco cakali kucitika bakati, “Leza wa Isilayeli watusubwida antoomwe aleza wesu Dagoni. Tatweelede kunoocibambide bbokesi lya Leza ooyo kuno pe.” 
Aboobo bakatumya nkombe kubaleli boonse ba Bafilisiti akubabuzya kuti, “Ino tulalicita buti a bbokesi lya Leza wa Baisilayeli?” Balo bakati, “Amulitole ku Gati.” Bakalitola ooko. 
Nibakamana kulitola akuyoolisisya ooko Mwami Leza wakasubula munzi ooyo akuupyopyonganya. Mwami Leza wakabasubula kwiindila mukutumya zyuute eezyo zyakacisa bantu boonse bamumunzi ooyo, baniini abapati mbubonya buyo. 
Aboobo bakatumina bbokesi lya Mwami Leza kumunzi wa Ekiloni. Lino ciindi nilyakaakusika ooko, bantu bakatalika kulila akwaamba kuti, “Balileta okuno bbokesi lya Leza wa Baisilayeli kuti toonse tujaigwe abantu besu.” 
Alimwi bakatumya nkombe kubaleli ba Bafilisiti akuti, “Amutumine bbokesi lya Leza wa Isilayeli ooko nkulyakazwida kutegwa litatujayi antoomwe abantu besu.” Bantu boonse bamumunzi bakayoowa kuti inga bamana kufwa, nkaambo Leza wakali kubasubula. 
Aabo bakafwa, bakaumizigwa zyuute, nkaako bantu bakali kulila kapati.
Lino bbokesi lya Mwami Leza lyakali mucisi ca Filisitiya kwamyezi iili ciloba. 
Bafilisiti bakaita bapaizi abasondi akubabuzya kuti, “Tulicite buti bbokesi lya Mwami Leza? Amutwaambile, ino inga tulalitumizya buti nkulyakazwa kubusena bwalyo?”
Bakabaambila kuti, “Kuti naa mwalipilusya bbokesi lya Leza wa Baisilayeli, mutalitumizyi buyo pele mweelede kutumizya azituuzyo zyakumanya milandu yesu kulinguwe. Mwacita oobo muyooponyesegwa, alimwi mulaziba ncaali kumusubwida.”
Eelyo bakabuzya kuti, “Ino zituuzyo nzi nzyotunga twamutumizya?” Bakaingula kuti, “Zikoto zyosanwe zyangolida zikozya cuute ambeba zyosanwe zyangolida, mbubonya mbuli kumweelwe wabaleli ba Bafilisiti. Nkaambo zyuumo zyakamupenzya antoomwe abaleli banu. 
Muleelede kucita zikoto zikozya cuute ambeba zinyonyoona cisi canu mulemeke Leza wa Baisilayeli. Nkaambo ambweni inga ulaleka kumusubula nywebo, baleza banu acisi canu. 
Ino mwaba buti basicinguni mbuli Baijipiti a Falo? Ciindi naakamana kubasubula, sena tiibakaleka Baisilayeli kuti bainke? 
Lino amubweze, mulibambile nkalaki mpya ampwizi zyobilo zinyonsya zitanabopedwe pe, muzibope kunkalaki, pele bana bazyo mubaboozye kucimpati. 
Mpawo mutole bbokesi lya Mwami Leza, mulibikke munkalaki akuzilongela eezyo zintu zyangolida nzyomuyanda kutuuzya kulinguwe mbuli zituuzyo zyakumanya milandu yanu. Kwamana mulitumye, lyuunke. 
Ono kamulilangilide lyatolwa kucisi calyo mane kuyoosika ku Betisyemesyi. Kuti lyeende boobo muzibe kuti ngu Leza wa Baisilayeli wakatumide mapenzi aaya kulindiswe. Pele kuti naa talilulami nkuko, inga twaziba kuti talinguwe watusubula, nkokuti mapenzi aaya alisikila eeni.”
Bakacita oobo, bakabweza mpwizi zyobilo zinyonsya, bakazibopa kunkalaki, bana bazyo bakabajalila mucaanda. 
Lino bakalilongela bbokesi lya Mwami Leza munkalaki antoomwe abbokesi lyakabikidwe mbeba zyangolida azikoto zyangolida zili mbuli zyuute. 
Mpwizi eezyo zyakatozya kunzila yakali kuya ku Betisyemesyi, kazitaleyi-leyi kuzwa mumugwagwa. Zyakali kuya bulila munzila yoonse. Abalo baleli ba Bafilisiti bakali kuya buziccilila kusikila kumunyinza waku Betisyemesyi.
Ciindi eeco bantu baku Betisyemesyi bakali kutebula maila mukkuti, nibakati bazoonuunuke bakabona bbokesi lya Mwami Leza, mpawo bakakondwa kapati. 
Nkalaki yakiijisi yakasika kumuunda wa Josyuwa waku Betisyemesyi akwiima ooko munsi amundomba wabbwe. Bantu bamunzi ooyo bakapapaula mapulanga aankalaki akujaya pwizi eezyo bazitenta kuti cibe cipaizyo ku Mwami Leza. 
Lino Balevi bakagwisya bbokesi lya Mwami Leza abbokesi lyakayumwide zikoto zyangolida, bakazibikka atala andomba eelyo. Mpoonya bantu baku Betisyemesyi bakapa cipaizyo cakutenta azimwi zituuzyo ku Mwami Leza mubuzuba oobo mbubonya. 
Ciindi eeci baleli baya bosanwe ba Bafilisiti bakali kulangilizya Baisilayeli nibacita eeci bamane bakajokela ku Ekiloni mubuzuba mbubonya oobo.
Mbombuboobu Bafilisiti mbubakatuma zikoto zyangolida zikozya cuute zyosanwe ku Mwami Leza mbuli cituuzyo cakumanya milandu yabo, comwe ncica Asyidodi, cimwi cakali ca Gaza, cimwi ca Syikeloni, cimwi ca Gati, cimwi ca Ekiloni. 
Azyalo mbeba zyangolida zyakali mbuli mweelwe waminzi yabaleli aaba bosanwe ba Bafilisiti yakayakilidwe kubikkilizya atunzi twayo. Ndomba eelyo nkolicili asunu mumuunda wa Josyuwa waku Betisyemesyi, aawo aakabikkidwe bbokesi lya Mwami Leza, kuti libe ciibalusyo caceeco cakacitika.
Lino Mwami Leza wakajaya bamwi babaalumi baku Betisyemesyi nkaambo bakasondela mubbokesi lyacizuminano, nkabela aabo bakafwa bakasika kumakumi aali ciloba. Eelyo bantu bakalila, nkaambo Mwami Leza wakabauma kapati.
Baalumi baku Betisyemesyi bakati, “Nguni uukonzya kwiima kumbele lya Mwami Leza, Leza uusalala uuloobuya? Ino ono tulalitumizya kuli bbokesi lyakwe?” 
Nkabela bakatuma nkombe kubantu bakumunzi wa Kiliyatijeyalimu, bakati, “Bafilisiti balipilusya bbokesi lya Mwami Leza. Amuze kuno, muzoolitole kulindinywe.”
Lino bantu bamumunzi wa Kiliyatijeyalimu bakalibweza bbokesi lya Mwami Leza akulitola kuŋanda ya Abinadabu yakayakidwe atala akalundu. Bakasala mwanaakwe mulombe Eliyazaa kuti alindilile bbokesi eelyo.
Lino bbokesi lya Mwami Leza lyakakkala mumunzi wa Kiliyatijeyalimu kwaciindi cilamfu, kwamyaka iili makumi obilo. Ciindi eeci Baisilayeli boonse bakali kulilila Mwami Leza kuti abagwasye
Lino Samuyele wakaambila Baisilayeli boonse kuti, “Kuti naa kamuyanda kupiluka ku Mwami Leza amyoyo yanu yoonse, muleelede kugwisya baleza bapange azikozyano zya Asyitaloti. Amulipe lwanu nobeni cakumaninina ku Mwami Leza akukomba nguwe buyo alikke, natikamuvune kuzwa ku Bafilisiti.” 
Mpawo Baisilayeli bakagwisya zikozyano zyabo zya ba Baali a Baasyitaloti akukakatila kukomba Mwami Leza alikke.
Mpoonya Samuyele wakati, “Amubunganye Baisilayeli boonse ku Mizipa, kuti nkabakombelezezye ku Mwami Leza.” 
Nkabela boonse bakaakubungana ku Mizipa. Bakateka maanzi akwaatila kumbele lya Mwami Leza, alimwi bakaliimya kulya buzuba oobo boonse. Bakati, “Twakabisizya Mwami Leza.” Lino Samuyele wakali kukkala ku Mizipa kabeteka makani mu Isilayeli.
Bafilisiti nibakamvwa kuti Baisilayeli balibungene ku Mizipa, bami ba Bafilisiti bakanyamuka kuti bakalwane Baisilayeli. Baisilayeli nibakamvwa kuti kwaza basikubalwana bakayoowa, 
bakaambila Samuyele bati, “Yebo utaleki kukomba ku Mwami Leza wesu kutegwa atuvune ku Bafilisiti.” 
Mpawo Samuyele wakabweza kabelele kacinyonka akukapa kuti kabe cipaizyo cakutenta ku Mwami Leza. Wakakomba ku Mwami Leza kuti agwasye Baisilayeli, pele ncobeni Mwami Leza wakamvwa kukomba kwakwe. 
Ciindi naakacili kupaizya, Bafilisiti bakaswena kuti babalwane, nkabela Mwami Leza wakayoosya Bafilisiti amuzumo wajwi pati. Eelyo Bafilisiti bakanyongana batija. 
Lino Baisilayeli nibakabona boobo bakazwa ku Mizipa akutandaanya Bafilisiti aabo, kabaya bubajaya munzila yoonse mane kunselelo lya Betikala.
Samuyele wakabweza bbwe akulibikka akati ka Mizipa a Syeni, wakalyuulika kuti Ebeneza, nkokuti, “Kusikila sunu nguutugwasya.” 
Nkabela Bafilisiti bakazundwa, alimwi taakwe nibakazoosaala limbi cisi ca Isilayeli. Mwami Leza lwakwe nguwakali kulwana Bafilisiti muciindi coonse cabuumi bwa Samuyele. 
Lino minzi yoonse kuzwa ku Ekiloni kusikila ku Gati, eeyo Bafilisiti njibakatolede, yakabweedezegwa ku Baisilayeli. Mbombuboobu Baisilayeli mbubakajokezya nyika yakatoledwe a Bafilisiti. Kwakaba luumuno akati ka Baisilayeli a Baamoli.
Samuyele wakali musololi mu Isilayeli mumazuba aabuumi bwakwe boonse. 
Mwaka amwaka wakali kuya buzingulukika akubeteka kuzwida ku Beteli ku Giligali aku Mizipa. 
Wanoonga amana, wapilukila kumunzi wakwe ku Lama, ooko akwalo nkwaakali kubeteka. Ku Lama wakayaka cipaililo ca Mwami Leza.
Lino Samuyele naakacembaala wakabikka bana bakwe baalumi kuba babetesi mu Isilayeli. 
Mwanaakwe mutaanzi wakali Joweli, wabili wakali Abija, mbibakali kubeteka ku Biyasyiba. 
Nikuba boobo tiibakali kutobela nzila yawisi. Bakatalika buyo kutandila mpindu, bakali kutambula masinka mulomo, tiibakali kubeteka milandu buluzi.
Mpawo bapati ba Baisilayeli boonse bakabungana antoomwe akuunka kuli Samuyele ku Lama, 
baakwaamba kuti, “Langa, yebo wacembaala, bana bako tabatobeli nzila zyako pe. Aboobo yebo utubikkile mwami uutinootweendelezya mbubonya mbuli misyobo imwi.” 
Pele Samuyele wakabijilwa mukukumbila kwabo kwakuti ababikkile mwami abalele, nkaako wakakomba ku Mwami Leza. 
Nkabela Mwami Leza wakati kuli Samuyele, “Swiilila kwaamba kwabantu mulizeezyo zyoonse zintu nzebakumbila. Toli nduwe ngobakaka bakaka ndime. Tabayandi kuti kandicibalela. 
Kuzwa ciindi ciya nindakabagwisya kuzwa mu Ijipiti bakandikaka akukomba baleza bambi, lino bacicita akulinduwe. 
Aboobo baswiilile buyo, pele ubacenjezye cini-cini akubapandulwida mbuli bami babo mbobati kabacite.”
Mpawo Samuyele wakabaambila bantu aabo bakali kukumbila kuti bapegwe mwami, makani oonse Mwami Leza ngaakamwaambila. 
Samuyele wakati, “Mboobu, mwami wanu ooyo mbwayoocita. Bana banu balombe uyoobacita basilumamba, bamwi babo bayooba basinkalaki, bamwi bayooba basimabbiza, eeyi njemilimo njebayoomumanina. 
Alimwi bamwi uyoobacita basilutwe babasilumamba bali cuulu, nkabela bamwi bayooba basilutwe babasilumamba bali makumi osanwe. Bana banu balombe mbabayoolima myuunda yakwe, kutebula zilyo zyakwe, kupanga zilwanyo azibelesyo zyankalaki zyakwe. 
Bana banu basimbi banooyooenga tununkilizyo, kumukutaukila muŋanda bayooba basyaŋanda bakwe. 
Uyoomunyanga myuunda yanu mibotu yansaansa ayamaoliva, uyooipa kuli balupati-pati bakwe. 
Alimwi unootola kwakkumi kuzwa kumaila aanu akunsaansa zyanu kapa balupati-pati bakwe ababelesi bamwi balupati-pati mubulelo bakwe. 
Uyootola babelesi baalumi abakaintu, basune banu babotu ambongolo, eelyo zyoonse eezi uyoozibelesya mwami ooyo. 
Akwalo kumbelele uyootola kwakkumi. Nkabela nywebo lwanu muyooba bazike bakwe. 
Eeco ciindi caakusika muyoolilauka kapati akaambo kamwami wanu ooyo walo ngomuyoolisalila, pele Mwami Leza takooyoomuswiilila pe.” 
Pele bantu aaba taakwe nibakamuswiilila Samuyele. Bakamwiingula kuti, “Peepe. Swebo tuyanda mwami utweendelezya. 
Kutegwa aswebo tube mbuli misyobo imwi, tube amwami wesu uunootusolweda munkondo.” 
Samuyele wakaswiilila nzobakali kwaamba zyoonse, mpawo wakainka akuyooambila Mwami Leza. 
Walo wakaingula kuti, “Bacitile buyo eeco ncobayanda, ubape mwami.” Mpoonya Samuyele wakaambila baalumi boonse ba Baisilayeli kuti bapilukile kuminzi yabo.
Lino kwakali mwaalumi umwi wamusyobo wa Benjamini uuvubide wakali kwiitwa kuti Kisyi, mwana wa Abiyeli, mwanaa Zelo, mwanaa Bekolati, waciinga ca Afiya. 
Wakalijisi mwana mulombe wakali kutegwa Saulu, wakali mubotu akweebeka. Kakutakwe naba omwe mu Baisilayeli wakali mubotu mbuli nguwe. Wakali mulamfu kwiinda bantu boonse.
Lino mbongolo zya Kisyi zyakalisweekede, eelyo Kisyi wakaambila mwanaakwe Saulu kuti, “Utole umwi wababelesi, mukayandaule mbongolo.” 
Lino bakainka mane bakaakusika kunyika yatulundu-lundu ya Efulemu, kuyoosika ku Syalisya, pele taakwe nibakazibona, aboobo bakaindilila akuya kucisi ca Syalaimu, pele alimwi mbongolo tiizyakali kooko pe. Bamane bakaindilila alimwi akuya kucisi ca Benjamini, pele akwalo ooko tiizyakaliko. 
Ciindi nibakaakusika kucisi ca Zufu, Saulu wakati kumubelesi wakwe, “Atupiluke buyo kumunzi, nkaambo antela bataata baleka akuyeeya mbongolo batalike kukatazigwa akaambo kesu.”
Pele mubelesi wakaamba kuti, “Swiilila! Kuli muntu wa Leza uulemekwa kapati, mumunzi ooyu, kufumbwa ncaaamba cilacitika ncobeni. Atweende kulinguwe, ambweni uyookonzya kutwaambila nkotunga tuyoozijana mbongolo.”
Mpawo Saulu wakabuzya kuti, “Kuti naa twaya kulinguwe ino tulamupa nzi? Taakwe acinkwa casyaala munkomo zyesu, taakwe cintu ncotukonzya kumutolela muntu wa Mwami Leza pe. Ino tujisi nzi?”
Mpawo mubelesi ooyo wakaingula kuti, “Ndijisi kadi kansiliva aako nkenjoopa muntu wa Leza, eelyo uyootwaambila nkotunga tuyoozijana mbongolo zyesu.”
Lino kale-kale mu Isilayeli kwakalikunga muntu nayanda kubuzya Leza, wakali kwaamba kuti, “Atweende, tukabone mulangi,” nkaambo kuciindi eeco musinsimi wakali kwiitwa kuti mulangi.
Saulu wakati, “Mbubo, Atweende.” Aboobo bakainka kumunzi, kwalo ooko muntu wa Leza nkwaakali kukkala. 
Nibakacili kuya butanta kalundu kuya mumunzi, bakaswaanganya basimbi bakali kuya kukuteka maanzi. Bakabuzya basimbi aabo kuti, “Sena mulangi mwali mumunzi?”
Balo bakaingula kuti, “Iiyi, mpali. Naacizwa akuboola, amufwambaane nkaambo bantu sunu nobaya kukupaizya kucilundu. 
Mwasika buyo mumunzi mulamujana tanainka kucilundu kuyoolya. Nkaambo bantu tabakonzyi kutalika kulya mane do asike kucilundu, nkaambo nguuelede kuleleka cipaizyo kusaanguna, wamana batambidwe nibalya. Lino kamuya, mulamujana ciindi cino nciconya.”
Mpawo bakainka mumunzi ooyo, nkabela nibakali kunjila mumunzi, bakabona Samuyele kaza kulimbabo mulweendo lwakuya kucilundu.
Lino Saulu katanasika, muli bwajilo Mwami Leza wakayubunwide Samuyele kuti, 
“Junza mbuli eeno ndiyookutumina mwaalumi uuzwa kucisi ca Benjamini, ngonguwe ooyo ngoelede kunanika kuti abe mwami wabantu bangu Baisilayeli. Nkabela uyoobavuna ku Bafilisiti, nkaambo ndakubona kupenga kwabantu bangu, alimwi ndamvwa kulila kwabo kuti bagwasigwe.”
Lino Samuyele naakabona Saulu, Mwami Leza wakamwaambila kuti, “Ooyu ngomwaalumi ngwindakali kukwaambila. Ngonguwe uutilele bantu bangu.” 
Mpoonya Saulu wakaswena aafwiifwi kuli Samuyele kumbali aamulyango mupati wamunzi akumubuzya kuti, “Ndabuzya, ino ŋanda yamulangi ili kuli?”
Mpawo Samuyele wakaingula kuti, “Ndendime mulangi.” Amusolole kumbele lyangu, tuye kucilundu. Nywebo nyoonse nyobilo sunu tuyoolida antoomwe. Nkabela junza cifumo-fumo nenjoomwaambila cili kumoyo wanu. 
Lino mbongolo nzyookasweekelwa mazuba otatwe aainda, utapengi pe, zyajanwa kale. Ino nguni ooyo Baisilayeli ngobayandisisya kunze lyanduwe amukwasyi wauso?
Mpawo Saulu wakaingula kuti, “Mebo ndizwa kumusyobo wa Benjamini, musyobo muniini kwiinda misyobo yoonse mu Isilayeli. Ndizwa kumukwasyi uutazizilwe kapati muciinga ca Benjamini. Ani inga wandaambila zintu zili boobu buti?”
Mpoonya awo Samuyele wakatola Saulu amubelesi wakwe muŋanda mpati akubabikka mubusena butaanzi kutebule ooko nkobakakkede bakatambidwe. Antoomwe bakali makumi otatwe. 
Nkabela Samuyele wakaambila syaŋanda kuti, “Leta cituli canyama eeyo njindakupa akukwaambila kuti, ‘Uibikke ambali.’ 
Mpawo syaŋanda wakabweza mweendo acituli cakali mpawo, wazibikka kumbele lya Saulu. Mpawo Samuyele wakati, ‘Langa, nceeci ncobambilidwe. Kolya cabikkilidwe nduwe kuti uzoocilye ciindi ecino antoomwe abantu aaba mbindakatamba.’”
Eelyo bakaseluka acilundu mpobakalikupaizizya Saulu wakabambilwa bulo mujulu atala.
Lino buce buyo, cifumo-fumo Samuyele wakaita Saulu kuzwa mpaakalede atala wakati, “Libambile uunke kulindinywe.” Mpawo Saulu wakabuka, lino Samuyele wakazwida anze. 
Nkabela nibakaakusika kumamanino aamunzi, Samuyele wakaambila Saulu kuti, “Ambila mubelesi wako kuti ainde kumbele lyesu.” Mpawo mubelesi ooyo wakeendela kumbele lyabo, Samuyele wakaamba kuti, “Kociima-ima nkwaambile candaambila Mwami Leza.”
Mpoonya Samuyele wakabweza nsazi yamafuta aaoliva akwaatila amutwe wa Saulu, mpoonya wamumyonta akumwaambila kuti, “Mwami Leza wakunanika mafuta kuti ube mwami wabantu bakwe Baisilayeli. Uyoolela bantu ba Mwami Leza akuyoobavuna kuzwa kuli basinkondonyina. Nceeci cizibyo cakuti yebo ncobeni Leza wakusala kuti ube mwami wabantu bakwe. 
Lino wazwa buyo kuno, uyooswaangana a baalumi bobilo kumbali lyacuumbwe ca Lacelo kumunyinza wacisi ca Benjamini ku Zeliza. Bayookwaambila kuti, ‘Mbongolo nzooli kuyandaula zyajanwa kale, aboobo uso wakaleka kuyeeya mbongolo wakatazigwa akaambo kanu.’ Nkabela ubuzya kuti, ‘Ino ndilacita buti amakani amwanaangu?’ 
Kuzwa kooko ulaya, ukasike kumusamu mupati uulya waku Taboo kwalo uyooswaangana abaalumi botatwe baya kukupaizya ku Beteli. Umwi wabo unoobwezede tupongo totatwe, wabili unoobwezede zinkwa zyotatwe, watatu unoobwezede nkomo yawaini. 
Nkabela bayookujuzya akukupa zinkwa zyobilo, eezyo nzyoelede kuyootambula. 
Waakumana ukainke kucilundu ca Leza ku Gibeya, ooko kwalo nkokuli zivuka zyabasilumamba ba Bafilisiti. Mboyoosika buyo kumanjililo aamunzi, uyooswaangana nkamu yabasinsimi bazwida kucilundu cakukombela. Nkabela banoouma tulumbu, tungoma, nyeele atunkobela kumwi kabasinsima. 
Mpoonya muuya wa Mwami Leza uyookuselukila canguzu, eelyo uyoosinsima aabo, mpawo uyoosanduka akuba muntu uumbi. 
Lino zyaakucitika buyo eezi zitondezyo, ukacite kufumbwa oobo mbokonzya, nkaambo Leza ulaanduwe. 
Nkabela undisaangunine kuya ku Giligali. Ooko njooboola ncobeni kuzoopa zipaizyo zyakutenta, azyalumvwano. Uleelede kuyoolindila ooko kwamazuba aali ciloba mane do ndaakusika akuzookwaambila cakucita.”
Ciindi Saulu naakapiluka akusiya Samuyele, Leza wakasandula moyo wa Saulu, azyalo zitondezyo ziya zyakacitika mubuzuba mbubonya oobo. 
Ciindi Saulu amubelesi wakwe nibakasika ku Gibeya, nkamu yabasinsimi yakabaswaanganya. Mpawo muuya wa Leza wakamuselukila canguzu, eelyo wakasinsima ambabo. 
Lino aabo bantu bakamuzi kale nibakamubona kacita ceeci, bakatalika kulibuzya akati kabo kuti, “Ino ncinzi eeci cicitika kumwanaa Kisyi? Sena Saulu awalo waba musinsimi?” 
Umwi mwaalumi wakali kukkala kooko wakati, “Sena aba mbana babasinsimi balo-balo?” Aawa mpampawo aakatalikila kasimi kakuti, “Sena Saulu awalo musinsimi?” 
Lino Saulu naakamana kusinsima, wakainka kucipaililo cakali acilundu.
Mpawo simizyaakwe wakamubuzya antoomwe amubelesi wakwe kuti, “Ino mwakali kuli?”
Mpoonya simizyaakwe wakabuzya kuti, “Ndaambila ncinzi ncaakakwaambila Samuyele?”
Saulu wakaingula kuti, “Wakatuzibya kuti mbongolo zyabonwa.” Pele taakwe naakaambila simizyaakwe makani aabwami bwakaamba Samuyele kuti buyooba bwakwe.
Mpoonya Samuyele wakabunganya Baisilayeli antoomwe kukukomba Mwami Leza ku Mizipa. 
Wakabaambila kuti, Mwami Leza, Leza wa Isilayeli, waamba kuti, “Ndakaleta Isilayeli kuzwa mu Ijipiti, ndakamuvuna kuzwa ku Baijipiti akubantu boonse aabo bakali kumudyaminina.”
Pele sunu mwamukaka Leza wanu, ooyo uumuvuna kuzwa kumapenzi amakatazyo aanu, alimwi mwaamba kuti, “Peepe. Tupe buyo mwami. Nkaako lino amubungane kumbele lya Mwami Leza mumisyobo amuziinga zyanu.”
Lino Samuyele wakaswenya aafwiifwi misyobo yoonse ya Isilayeli, nkabela musyobo wa Benjamini nguwakawidwa cisolo. 
Lino Samuyele wakaita musyobo wa Benjamini muziinga zyawo. Ciinga ca Matili ncicakawidwa cisolo kumamanino Saulu mwanaa Kisyi nguwakawidwa cisolo. Pele nibakamuyandaula, taakwe nibakamujana. 
Nkaako alimwi bakabuzya ku Mwami Leza kuti, “Mwati waza buya ooyo?”
Mpawo bakazuzaana kuyoomugwisya bakamuleta kubantu. Bakamwiimika akati kabo, wakali mulamfu kwiinda bantu boonse. 
Eelyo Samuyele wakati kubantu boonse, “Sena mwamubona mwaalumi Mwami Leza ngwaasala? Taakwe uumbi uuli mbuli nguwe.”
Lino Samuyele wakapandulwida bantu milimo yabwami, amane wakailemba mubbuku akwiibikka kumbele lya Mwami Leza. Kumane Samuyele wakalayana abantu. 
Saulu wakapilukila kumunzi wakwe ku Gibeya. Baalumi bamwi basinguzu aabo Mwami Leza mbaakayumya-yumya bakamusindikila. 
Pele bamwi babi bakati, “Ino inga ooyu muntu watuvuna buti?” Bakamusampaula, tiibakamupa cipego pe. Pele Saulu wakaumwide buyo.
Lino Nahasyi Muamoni wakaya kuyoolwana munzi wa Jabesyigiliyadi. Basilumamba bakwe bakazinguluka munzi ooyo, mpoonya baalumi bamu Jabesyi bakati kuli Nahasyi, “Atupange cizuminano, cakuti katukubelekela.”
Pele Nahasyi Muamoni wakabaambila kuti, “Mbotunga twapanga cizuminano andinywe nkuti umwi aumwi akati kanu mmugwisye liso lyalulyo kutegwa eeci cintu cikajazye nsoni Baisilayeli boonse.”
Aawo bapati baku Jabesyi bakati, “Tupe mazuba aali ciloba kutegwa tutumye ku Baisilayeli boonse, kuti naa taakwe uunga watuvuna tulalipa kuli nduwe.”
Lino batumwa aabo nibakaakusika ku Gibeya wa Saulu akuyooamba makani aayo, bantu bakalila kapati. 
Ciindi eeco Saulu wakali kuzwida kumuunda kaza bubinga basune bakwe, mpoonya wakabuzya kuti, “Ino ncinzi cacitika? Ino nkaambo nzi bantu boonse ncobalila?” Mpawo bakamulungwilida makani aakaleta batumwa baku Jabesyi. 
Ciindi Saulu naakamvwa makani aaya, muuya wa Mwami Leza wakamuselukila canguzu, nkabela wakakalala kapati. 
Mpawo wakabweza basune bobilo, wabakosoola zituli-zituli, ucimana wazitumya ku Baisilayeli boonse wati, “Kufumbwa ooyo uukaka kutobela Saulu a Samuyele kunkondo, basune bakwe bayoocitwa boobu.”
Saulu wakabunganya bantu boonse ku Bezeki, kwakali baalumi bali zyuulu zili makumi otatwe bakazwa kucisi ca Juda. 
Mpoonya bakaambila batumwa aabo baku Jabesyi kuti, “Mukazibye bakulindinywe kuti, ‘Juunza aatentela zuba muyoovunwa.’” Eelyo batumwa nibakaakusika akwaamba makani aaya baalumi baku Jabesyi, bakakondwa, 
bakati ku Baamoni, “Junza tuzoolipa kuli ndinywe, nkabela uzootucita kufumbwa ncoyanda.”
Lino nibwakaca Saulu wakaandaanya bantu bakwe mu mpi zyotatwe, nkabela kabucili kooko, basilumamba aaba bakanjila muzivuka zya Baamoni akutalika kubajaya, mane kusikila aatentela zuba. Aabo bakacili baumi bakamwaikizyanya akutija omwe-omwe.
Lino Baisilayeli bakabuzya Samuyele kuti, “Ino mbaani aabo bakali kwaamba kuti Saulu takonzyi kuba mwami? Balete tubajaye.”
Pele Saulu wakati, “Peepe, sunu kutajaigwi muntu naba omwe pe, nkaambo kakuti sunu Mwami Leza wavuna Baisilayeli.” 
Mpoonya Samuyele wakaambila bantu kuti, “Kamuza, tweende ku Giligali, tukazuminane kuti Saulu ngo mwami wesu.” 
Aboobo bantu boonse bakainka ku Giligali, nkabela okuya Saulu bakamucita mwami kumbele lya Mwami Leza, ooko Saulu abaalumi boonse Baisilayeli bakasekelela akupa zipaizyo zyalumvwano.
Lino Samuyele wakaambila Baisilayeli kuti, “Ndamucitila eeco ncimwakakumbila kuti ndimucitile. Ndamupa mwami uutimulele. 
Lino ngonguwe uunoomulela. Mebo ndacembaala ndatuba, abana bangu mbaaba. Nkabela mebo ndalikumweendelezya kuzwa kubukubusi bwangu kusikila sunu. 
Lino ndimaano. Kuti naa kuli cimwi cintu cibi ncindakacita, amwaambe kumbele lya Mwami Leza amunanike wakwe Saulu. Sena kuli ngundakanyanga ŋombe? Sena kuli ngundakanyanga mbongolo? Sena kuli ngundakacenga naa ngundakadyaminina? Sena kuli ngundakatambwida sinkamulomo? Kuti naa kuli cimwi ncindakacita, ndaciboozya.”
Bantu bakaingula kuti, “Taakwe ncookatucenga nikuba kutudyaminina, alimwi taakwe ncookatunyanga.”
Lino Samuyele wakati, “Mwami Leza amunanike wakwe ooyu mbabakamboni sunu, kuti taakwe kampenda nkumwandijanina.”
Nkabela Samuyele wakati, “Mwami Leza ngonguwe wakasala Mozesi a Aloni, akugwisya basikale banu kuzwa mu Ijipiti. 
Lino atuyeezyanye eezyo Mwami Leza nzyaakacitila ndinywe abasikale banu. 
Ciindi Jakobo amukwasyi wakwe kainkinde ku Ijipiti, ooko Baijipiti nkobali kubadyaminina, basikale banu bakalilila Mwami Leza kuti abagwasye, eelyo wakatuma Mozesi a Aloni, aabo bakabagwisya kuzwa mu Ijipiti akubabikka munyika eeyi. 
Pele bantu bakaluba Mwami Leza wabo, mpoonya walo wakabaaba kuli Sisela wabasilumamba ba Hazoo, aku Bafilisiti, aku mwami wa Mowabu. 
Mpawo bakalilila Mwami Leza kuti abagwasye bakati, ‘Twabisya, O Mwami Leza, nkaambo kakuti twakaka nduwe, twatalika kupaila ba Baali aba Asyitaloti. Pele lino tuvune, O Mwami Leza kuzwa kulibasinkondoma, nkabela tulakomba buyo nduwe.’ 
Mpoonya Mwami Leza wakatuma Jelububaali, Balaki, Jefuta, a Samuyele, aabo balo bakamuvuna kuzwa kuli basinkondonyoko, mwakakkala muluumuno. 
Alimwi nimwakabona kuti mwami Nahasyi wa Baamoni uyanda kumulwana mwakaamba kuti kulindime, ‘Tuyanda mwami uutinootulela.’ Nikuba kuti Mwami Leza nguwakali Mwami wanu. 
Lino ngooyu mwami ngomwakasala ngomwakakumbila, Mwami Leza wamupa. 
Zintu zyoonse zileenda kabotu andinywe, kuti naa kamulemeka Leza wanu, akumumanina milimo, akutazangila milawo yakwe alimwi kuti nywebo amwami wanu mwamutobela Mwami Leza ncibotu. 
Pele kuti naa mwakaka kuswiilila ku Mwami Leza akuzangila milawo yakwe, uyoomusubula mbwaakali kucita basikale banu. 
Aboobo amulindile, mubone cintu cigambya ncayanda kucita Mwami Leza. 
Sena sunu tabuli buzuba bwakutebula maila? Lino ndilakomba kuti Mwami Leza atume muzumo amvula. Nkabela mwacibona, mulaziba kuti masimpe mwakacita cibi ku Mwami Leza mukumukumbila mwami.”
Mpoonya Samuyele wakakomba, buzuba oobo mbubonya Mwami Leza wakatuma muzumo amvula. Eelyo bantu boonse bakayoowa Mwami Leza a Samuyele. 
Mpoonya bakati kuli Samuyele, “Akaka, tukombele ku Mwami Leza, Leza wako kutegwa tutafwi pe. Nkaambo atala azinyonyoono zyesu, twayungizya bubi bwakukumbila mwami.”
Lino Samuyele wakabaambila kuti, “Mutayoowi, nikuba kuti mwakacita cibi cili boobu, mutaleyi kuzwa ku Mwami Leza pele muleelede kumumanina milimo amyoyo yanu yoonse. 
Mutatobeli mituni iili njabuyo, nkaambo kakuti tiikwe milimo, tiikonzyi kumugwasya nikuba kumuvuna kayi njabuyo. 
Nkaambo Mwami Leza wakapa kale cisyomezyo cakuti takooyoomusiya, mukuti cakamubotela kuti mube bantu bakwe. 
Nkabela citacitiki kuti mebo mbisizye Mwami Leza mukutamukombela. Alimwi ndinoomwiisya makani aanzila mbotu iiluzi. 
Amulemeke Mwami Leza akumumanina milimo cakusyomeka amyoyo yanu yoonse. Amuyeeye zintu zipati eezyo nzyaakamucitila. 
Pele kuti naa muzumanane kucita zibi, ncobeni lwanu antoomwe amwami wanu muyoonyonyoonwa.”
Saulu wakaba mwami kali amyaka iili makumi otatwe. Wakalela myaka iili makumi one aibili. 
Wakasala baalumi bali zyuulu zyotatwe Baisilayeli aabo bamwi bakasyeede wakabaleka bapiluka. Nkabela baalumi bali zyuulu zyobilo bakali aanguwe ku Mikimasyi munyika yatulundu-lundu ya Beteli, balo bamwi bakali cuulu bakali amwanaakwe mulombe Jonatani mu Gibeya wa Benjamini.
Nkabela Jonatani wakasaala akuzunda Bafilisiti ku Geba, eelyo Bafilisiti bakamvwa makani aaya. Mpoonya Saulu wakatuma bantu kuti basibe myeembo mucisi coonse ca Isilayeli, kaamba kuti, “Baswiilile Bahibulu!” 
Mpoonya Baisilayeli boonse bakamvwa kuti Saulu wasaala akuzunda Bafilisiti, akuti Bafilisiti bakasesemwa Baisilayeli. Aboobo baalumi bakaitwa kuti bagwasye Saulu ku Giligali.
Lino Bafilisiti bakalibunga antoomwe kutegwa bakalwane Baisilayeli. Bakalijisi nkalaki zyankondo zili zyuulu zili makumi otatwe, abasimabbiza bali zyuulu zili cisambomwe, abasilumamba batabaliki mbuli musenga wankomwe yalwizi. Lino bakaya ku Mikimasyi kujwe lyamunzi wa Betaveni akuyooyaka zivuka ooko. 
Baisilayeli nibakabona kuti bakali mumapenzi nkaambo kakuyuma kwampi ya Bafilisiti bakayoowa kapati. Bamwi babo bakayuba mumpangala, muzyoonde, akati kamandomba, muzilindi, amuziteelekezyo. 
Bamwi bakazubuka mulonga wa Jolodani akuyoonjila muzisi zya Gadi a Giliyadi.
Mukutobela malailile aa Samuyele, Saulu wakalindila kwamazuba aali ciloba, pele Samuyele taakwe naakasika ku Giligali. Bantu bakatalika kuloboka Saulu. 
Aboobo Saulu wakati, “Amundiletele cipaizyo cakutenta azipaizyo zyalumvwano.” Eelyo wakapa cipaizyo cakutenta, 
nkabela mbwaakamanina buyo kupaizya, awalo Samuyele wakasika. Lino Saulu wakainka kuyoomucinga akumujuzya. 
Pele Samuyele wakati, “Wakacitila nzi eeci?”
ndayeeya kuti, ‘Bafilisiti balandilwana mebo muno mu Giligali, nketana akukumbila lugwasyo ku Mwami Leza.’ Nkenkakaako ncindapa cipaizyo cakutenta.”
Mpoonya Samuyele wakati, “Wafubaala yebo. Taakwe nootobela mulawo wa Mwami Leza wako ngwaakakupa pe. Nootobela mulawo wa Mwami Leza nokunga yebo abaciinga cako nomulela kwalyoonse. 
Pele lino bwami bwako tabuciyi kumbele. Mwami Leza uyoosala mwaalumi ooyo ngwayanda akumucita kuti abe ngomwami wabantu bakwe, nkaambo taakwe noomuswiilila.”
Mpoonya Samuyele wakanyamuka kuzwa ku Giligali akuya ku Gibeya wa Benjamini. Eelyo Saulu wakabala basilumamba, wakajana kuti bakatisike kumyaanda iili cisambomwe buyo. 
Lino Saulu a Jonatani mwanaakwe, abaalumi mbobakali aabo bakakkala mu Geba mucisi ca Benjamini, Bafilisiti bakayakide zivuka zyabo ku Mikimasyi. 
Mpoonya basilumamba ba Bafilisiti bakaandaana mumpi zyotatwe, imwi yakatozya ku Ofula kufwiifwi a Syaulu, 
imwi yakatozya ku Betiholoni, yatatu yakatozya kumunyinza wakalangene akkuti lya Zeboimu kulanga kunkanda.
Lino taakwe amufuzi wakalikujanika mu Isilayeli, nkaambo kakuti Bafilisiti bakalikanzide kuti Bahibulu balesegwe kupanga mapanga amasumo. 
Aboobo Baisilayeli bakali kuya buselemukila nkobakakkede Bafilisiti kuti bakakwenge milomo yamaamba, maamba, tweembe, azigonsyo. 
Kwakali kubbadelwa kadi kaniini ciindi lyakali kukwengwa milomo yamaamba, alimwi kadi lyakali kukwengwa zigonsyo atweembe akusensemuna zidunsyo. 
Aboobo mubuzuba bwankondo taakwe naba omwe silumamba waba Isilayeli wakajisi zilwanyo, cita buyo Saulu a Jonatani mbabakajisi masumo amapanga.
Mpoonya Bafilisiti bakatuma mpi yakalindilide mumumpata ku Mikimasyi.
Lino bumwi buzuba Jonatani wakaambila mukubusi wakali kumubwezela zilwanyo kuti, “Koza, atweende kuzivuka zyabasilumamba ba Bafilisiti.” Pele Jonatani taakamwaambilide wisi. 
Saulu wakali kukkala munsi amusamu wamapomegileneti ku Migiloni, tiikwakali kule kuzwa ku Gibeya. Nkabela baalumi mbaakali aabo bakatisike kumyaanda iili cisambomwe, 
akati kabo kwakali mupaizi Ahija wakali kusama kabaki kabupaizi kategwa efodi, mwana wa Ahitubi munyina Ikabodi, mwanaa Fineyasi, mwana wa Eli, wakali mupaizi wa Leza ku Syilo. Lino bantu taakwe nibakazi kuti Jonatani wakainka pe.
Munzila eeyo Jonatani njaakatola ciindi naakazubuka kuya kuzivuka zya Bafilisiti kwakali mandomba obilo, lyomwe lyakali kubbazu lyalulyo, limwi lyakali kubbazu lyalumwensi. Limwi lyakali kwiitwa kuti Bozezi. Limwi lyakali kwiitwa kuti Sene. 
Lyomwe lyakali kubbazu lyakumbo lyanzila, kalilangide ku Mikimasyi, limwi lyakali kujwe lyanzila, lyalo lyakalangide ku Geba.
Mpoonya Jonatani wakaambila mukubusi ooyo, wakali kubweza zilwanyo zyakwe kuti, “Koza, atweende, tuunke mutala liya kuzivuka zyababaya batapalwidwe. Ambweni inga Mwami Leza ulatugwasya. Kunyina cinga cakasya kuti atuzundye, nibavula nibaceya buti.”
Mpoonya mukubusi ooyo wakali kubweza zilwanyo zyakwe wakaingula kuti, “Kocita buyo kufumbwa mboyeeya, bona ambebo ndili ayebo.”
Jonatani wakati, “Ncibotu, atweende, tuzubuke kutegwa baalumi aabo batubone. 
Kuti naa batwaambile kuti, ‘Amulindile mane tusike ooko nkomubede,’ tuyooima awo mpoonya mpotutinoobede. 
Pele kuti naa batwaambila kuti, tuunke kulimbabo tukainke, nkaambo eeco nceciyooba citondezyo cakuti Mwami Leza watuzundya.”
Eelyo bakalibonya ku Bafilisiti, balo bakati, “Amubone, Bahibulu batalika kuzwa mumena mubayubide.” 
Mpoonya basilumamba ba Bafilisiti bakaita Jonatani asikumubwezela zilwanyo zyakwe bakati, “Kamuza muzoolibonene.”
Mpoonya Jonatani wakatanta cakukalaba kabelesya maanza amaulu, asikumubwezela zilwanyo wakamutobela. Lino Jonatani wakalwana Bafilisiti akubauma kabawa, mukubusi ooyo wakali sikumubwezela zilwanyo wakali kubasaulula. 
Ciindi eeci Jonatani asikumubwezela zilwanyo bakajaya baalumi bakatisike kumakumi obilo mubusena buli mbuli bbanga lyalimwa lyomwe. 
Nkabela Bafilisiti boonse aabo bakali musokwe bakayoowa kapati, kubikkilizya ampi zyabo. Nyika yakazungaana, nkaako kwakali kunyongana.
Lino balindizi ba Saulu ku Gibeya wa Benjamini, bakabona basinkondo ba Bafilisiti kabatija cakunyongana. 
Saulu wakaambila bantu bakwe kuti, “Amubungane, tubone naa nguni uutawo.” Nkabela nibakabungana, bakajana kuti Jonatani asikumubwezela zilwanyo tiibakaliwo pe. 
Mpoonya Saulu wakati kuli Ahija mupaizi, “Leta bbokesi lya cizuminano ca Leza.” Nkaambo ciindi eeco bbokesi lyakali aa Baisilayeli. 
Saulu kacaambaula amupaizi akwalo kunyongana kuzivuka zya Bafilisiti kwakaindila, mpoonya Saulu wakati kulinguwe, “Leka buyo.” 
Eelyo Saulu abantu boonse mbaakali aabo bakanyamuka akuya kukulwana. Bakajana balinyongene kapati cakuti bakali kuyasana muli cabo. 
Nkabela aabo Bahibulu bakali kubbazu lya Bafilisiti, bakalipatula alimwi banjila nkamu ya Saulu a Jonatani. 
Baisilayeli bakayubide munyika ya mutulundu-lundu ya Efulemu bakamvwa kuti Bafilisiti batija, mpoonya abalo bakayubunuka akugwasya Baisilayelinyina. 
Mbombuboobu Mwami Leza mbwaakavuna Baisilayeli mubuzuba oobo. Nkabela nkondo yakainda moonse mu Betaveni.
Lino buzuba oobo Baisilayeli zyakabamana nguzu alimwi bakafwa nzala kapati, nkaambo Saulu wakakonkezya kuti, “Asinganyizigwe ooyo uutilye sunu nketanazunda basinkondoma.” Aboobo buzuba oobo ncobeni taakwe wakalya nokaceya. 
Lino basinkondo boonse bakanjila mucisaka, nkabela kwakali buci ansi. 
Lino bantu nibakanjila mucisaka, bwakali kungwenga nikuba boobo taakwe naba omwe wakalya buci oobo pe, nkaambo bantu boonse bakali kuyoowa cikonke ca Saulu. 
Pele Jonatani taakwe naakamumvwa wisi kalailila basilumamba, aboobo wakayasa cimbulu cabuci walya. Mpoonya ameso agweemuka, walimvwa kabotu. 
Mpoonya aawo umwi wabasilumamba aabo wakati, “Toonse tulifwide nzala, pele uso wakonkezya kuti, ‘Asinganyizigwe ooyo uutilye sunu.’ Ncenciceeco balilengukide.”
Mpoonya Jonatani wakati, “Taata wakatazya bantu besu. Amubone mebo ameso andigweemuka akaambo katuci ootu ntundalabila. 
Nicabota kapati bantu nibalya zyazeezyo nzibanyanga basinkondonyina. Nkaambo nikwali boobo nitwajaya Bafilisiti banji.”
Buzuba oobo Baisilayeli bakali kuya bujaya Bafilisiti kuzwa ku Mikimasyi mane kuyoosika ku Aijaloni. Lino bakakatala. 
Mpoonya bakavuumukila zeezyo nzibakasaala kuzwa kuli basinkondonyina, bakabweza mbelele, basune, aboombe, bakazijaya abusena mpoonya awo, bakali kulya nyama antoomwe abulowa. 
Lino bakaambila Saulu kuti, “Bona! Bantu babisizya Mwami Leza, mukuti balya nyama iijisi bulowa.” Saulu wakati, “Mwabisya. Amukunkulisye bbwe pati okuno.” 
Saulu wakalailila kuti, “Kamuya akati kabantu, mubaambile boonse kuti balete basune ambelele zyabo kuno. Baleelede kuzijaya akuzilya kuno nkukonya. Batabisizyi Mwami Leza mukulya nyama iijisi bulowa.” Masiku aayo ngoonya omwe omwe wabo wakaleta musune akumujaya ooko nkukonya. 
Saulu wakayakila Mwami Leza cipaililo, eeco cakali nciindi cakusaanguna ncaakacita boobo.
Lino Saulu wakabaambila kuti, “Atuselele, tukalwane Bafilisiti masiku, tukabasaale mane do kubucedo tukabajaye boonse.”
Mpoonya Saulu wakabuzya Leza kuti, “Sena nkabalwane Bafilisiti? Sena uyootuzundya?” Mwami Leza taakwe naakaingula buzuba oobo pe. 
Eelyo Saulu wakati kuli basilutwe babasilumamba bakwe, “Kamuza kuno tuvuntauzye naa cinyonyoono cacitwa. 
Mbubuli Mwami Leza uufutula Baisilayeli mbwali muumi kuti naa kujanwe kuti ngu Jonatani mwanaangu ngulaamulandu, ncobeni ulafwa.” Aawo taakwe naba omwe wakaamba ijwi. 
Mpoonya Saulu wakaambila basilumamba kuti, “Nywebo nyoonse amwiimine kuya, mebo a Jonatani mwanaangu tulaimina waano.”
Lino Saulu wakakomba ku Mwami Leza wa Isilayeli, “O Mwami Leza, ino nkaambo nzi nootandiingula sunu? O Mwami Leza wa Isilayeli, ndiingula kwiindila mu Ulimu a Tumimu. Kuti naa cinyonyoono cacitwa amwanaangu Jonatani naa ndime wiingule a Ulimu, pele kuti naa cacitwa abantu bako Baisilayeli, wiingule a Tumimu.” Lino Jonatani a Saulu cakabawida, bantu tiibakawidwa. 
Mpoonya Saulu wakati, “Amuume cisolo akati kesu tobilo, mebo a Jonatani mwanaangu.” Mpoonya Jonatani cakamuwida. 
Saulu wakabuzya Jonatani kuti, “Ndaambila ncinzi ncoocita?”
Saulu wakati kulinguwe, “Mwami Leza andisubule nikuba kundijaya kuti naa yebo utafwi!”
Basilumamba bakati kuli Saulu, “Sena ono Jonatani afwe, ooyu waleta luzundo luli boobu ku Isilayeli? Peepe. Mbubuli Mwami Leza mbwali muumi taakwe anokaba kasusu kakwe katiwide ansi. Eeci ncaacita sunu cacitwa alugwasyo lwa Leza.” Mbombuboobu bantu mbobakavuna Jonatani kuti atajaigwi.
Mpoonya Saulu wakaleka kutandaanya Bafilisiti, abalo bakapiluka kucisi cabo.
Musule Saulu naakaba mwami wa Isilayeli wakatalika kulwana basinkondonyina boonse mumasena oonse, wakalwana Bamowabu, Baamoni. Baedomu, abamami baku Zoba, alimwi a Bafilisiti. Kufumbwa ooko nkwaakainka kuyoolwana wakali kubazunda. 
Wakalwana canguzu akuzunda Baameleki. Wakavuna Baisilayeli kuzwa kuli boonse bakali kubasaala.
Bana balombe ba Saulu bakali ba: Jonatani, Isyivi, a Malikisyuwa. Musimbi wakusaanguna wakali Melabu muniini wakali Mikalo. 
Mukaintu wa Saulu wakali Ahinowamu, mwanaa wa Ahimaazi, Silutwe wabasilumamba bakwe wakali Abina mwanaa Nee wisi umwi Saulu. 
Wisi Saulu wakali Kisyi, wisi Abina wakali Nee, bakali bana ba Abiyeli.
Mumazuba oonse aabuumi bwakwe Saulu wakali kulwana Bafilisiti canguzu. Lyoonse wanoonga kufumbwa ajana mwaalumi Muisilayeli singuzu sicamba, Saulu wakali kumutola akumubikka muli basinkondo bakwe.
Lino Samuyele wakati kuli Saulu, “Ndime ngwaakatuma Mwami Leza kuti nzookunanike kuti ube mwami wabantu Baisilayeli. 
Lino swiilila ncaamba Mwami Leza, Singuzuzyoonse ulati, ‘Ndiyoosubula Baameleki nkaambo bakakasya Baisilayeli ciindi nibakazwa ku Ijipiti kwiinda. 
Koya ukalwane Baameleki, ukanyonyoone zyoonse nzyobajisi. Utakasiyi cintu nociba comwe, ukajaye boonse baalumi, bakaintu, bana, ŋombe, mbelele nkamela ambongolo.’”
Mpawo Saulu wakaita basilumamba bakwe, ku Telaimu wababala, basilumamba basikweenda aamaulu bali zyuulu zili myaanda yobilo a kkumi bakazwida kumusyobo wa Juda. 
Saulu abasilumamba bakwe bakainka kumunzi wa Baameleki, wakabayubilila mumimpata. 
Mpoonya Saulu wakacenjezya Bakeni wakati, “Amuzwe musiye Baameleki kuti ntamujayilizyi antoomwe ambabo. Nkaambo nywebo mwakabeda aaluse Baisilayeli ciindi nibakazwa ku Ijipiti.” Aawo Bakeni bakazwa.
Lino Saulu wakalwana Baameleki kuzwa ku Havila mane kusikila ku Syuu kujwe lya Ijipiti. 
Saulu wakajata mwami Agagi wa Baameleki kalanga pele wakajaya bantu bakwe boonse. 
Saulu abantu bakwe tiibakamujaya Agagi kubikkilizya mbelele, ŋombe, boombe baneneede, tubelele alimwi azimwi zyakali zibotu. Zimwi zyakasampukide bakazinyonyoona.
Lino Mwami Leza wakaambila Samuyele kuti, 
“Ndausa kuti ndakacita Saulu kuti abe mwami, nkaambo wandifutatila, alimwi taatobela malailile aangu.” Lino Samuyele wakanyema kapati, masiku oonse aayo wakali kulilila Mwami Leza. 
Nibwakaca cifumo-fumo wakainka kuyoobonana a Saulu. Pele wakaambilwa kuti Saulu waya ku Kameli, ooko nkwakaakulibumbila ciibalusyo, amane wakaindilila waya ku Giligali. 
Ciindi Samuyele naakabonana a Saulu, Saulu wakamujuzya wati, “Mwami Leza akuleleke. Ndaatobela malailile aa Mwami Leza.”
Samuyele wakabuzya kuti, “Ino ŋombe ambelele nzyemvwide kulila nzyanzi?”
Saulu wakaingula kuti, “Basilumamba mbibazileta kuzwa ku Baameleki. Bakazisiila kuti kabapaizya ku Mwami Leza wabo, zimwi twakazinyonyweeda limwi.”
Mpoonya Samuyele wakalailila Saulu kuti, “Swiilila ndikwaambile eeco Mwami Leza ncaandaambila sunu masiku.” Saulu wakati, “Ndaambila.”
Samuyele wakati, “Nikuba kuti wakali kulitenga, sena ono nduwe silutwe wabantu bamisyobo yoonse ya Isilayeli? Mwami Leza wakakunanika kuti ube mwami wa Baisilayeli. 
Lino Mwami Leza wakakutuma kuti ukanyonyweede limwi bantu babi baya Baameleki. Ubalwane kusikila bazimaane. 
Ino nkaambo nzi ncootakaswiilila Mwami Leza? Nkaambo nzi ncookasaala zintu akucita cibi ku Mwami Leza?”
Mpawo Saulu wakaingula Samuyele kuti, “Peepe, ndakamuswiilila Mwami Leza, kayi ndakainka ooko mbubonya mbuli mbwaakandaambila, ndakajaya Baameleki boonse, ndaleta buyo mwami Agagi. 
Pele basilumamba mbibakasaala mbelele aŋombe mbotu, mukuti kabapaizya ku Mwami Leza wako ku Giligali.”
Mpawo Samuyele wakati,
Nkaambo buzangi buli mbuli cinyonyoono cakusonda, alimwi busicinguni cili mbuli bubi bwakukomba mizimo.
Saulu wakati kuli Samuyele, “Ndabisya, nkaambo ndasotoka mulawo wa Mwami Leza amalailile aako, nkaambo kakuti ndakayoowa bantu ndakacita ncobayanda. 
Lino ndakukomba lekelela cinyonyoono cangu, wamana tubweede ayebo kutegwa nkakombe Mwami Leza.”
Pele Samuyele wakaingula Saulu kuti, “Nsikoobweeda ayebo pe, nkaambo kakuti wakaka majwi aa Mwami Leza, aboobo awalo wakukaka kuti koli mwami wa Isilayeli.”
Samuyele naakanyona kuti ainke, Saulu wakajata moombe wacisani cakwe, cakayauka. 
Mpoonya Samuyele wakaambila Saulu kuti, “Awalo Mwami Leza wakuyawida bulelo bwa Isilayeli mubuzuba buno, wabupa kuli simunzinyoko, ooyo uuli kabotu kwiinda nduwe. 
Mwami Leza uuli mbobulemu bwa Isilayeli takonzyi kubeja pe, nikuba kusandula muzeezo wakwe. Nkaambo kakuti tali muntu uukonzya kusandula muzeezo wakwe.”
Mpawo Saulu wakaingula kuti, “Ndabisya. Nikuba boobo akaka kondilemeka kumbele lyabapati babantu bangu, abantu boonse ba Isilayeli. Tubweede ayebo kutegwa nkakombe Mwami Leza wako.” 
Lino Samuyele wakabweeda kusindikila Saulu, nkabela wakakomba Mwami Leza.
Mpoonya Samuyele wakati, “Ndiletela kuno mwami Agagi wa Baameleki, wakasika calumwemwe. Kayeeya kuti, Lufu lwainda.” 
Pele Samuyele wakati,
Amane Samuyele wakainka ku Lama, Saulu wakainka kumunzi wakwe ku Gibeya wa Saulu. 
Kuzwa ciindi eeco Samuyele wakafwa aakufwa kabatabonani a Saulu nikuba kuti wakali kumulilila. Awalo Mwami Leza wakausa kuti wakacita Saulu kuti abe mwami wa Isilayeli.
Lino Mwami Leza wakati kuli Samuyele, “Ino nciindi cilamfu cili buti ncoocinoolilila Saulu kwalo kozi kuti ndakamukaka kuti kacili mwami wa Isilayeli? Zuzya lwija lwako amafuta, uunke kwa Jese ku Betelehemu, ndakutuma ooko nkaambo ndasala mwami akati kabana bakwe balombe.”
Mpawo Samuyele wakati, “Ino nduunke buti? Kuti naa Saulu wamvwa, ulandijaya.”
Lino ukatambe Jese kucipaizyo, nkabela njookwaambila cakucita. Ooyo ngwetikakwaambile ukamunanike nguuyooba mwami.”
Samuyele wakacita mbubonya mbwaakaambilwa a Mwami Leza, wakainka ku Betelehemu. Kwalo ooko nkwaakaakuswaangana abapati bamunzi, lino bakamubuzya cakukankama bakati, “Mwati waboola buyo?”
Walo wakaingula kuti, “Iiyi ndaboola buyo. Ndaboolela kuti nzoopaizye ku Mwami Leza. Amulisalazye, tweende anywebo kukupaizya.” Alimwi wakatamba Jese abana bakwe balombe kuti bainke anguwe.
Nibakaakusika ooko, Samuyele wakabona Eliyabu, mwana mulombe wa Jese, walyaambauzya lwakwe wati, “Ooyu mwaalumi wiimvwi aawa kumbele lya Mwami Leza, ngonguwe munanike wakwe.” 
Pele Mwami Leza wakaambila Samuyele kuti, “Utalangi ciwa cakwe nibuba bulamfu bwaciimo cakwe. Mebo ndamukaka, nkaambo mebo nde Mwami Leza nsilangi mbuli bulanga muntu. Muntu ubona ciwa buyo, pele mebo nde Mwami Leza ndilanga mumoyo wamuntu.”
Mpoonya Jese wakaita mwanaakwe mulombe Abinadabu akumwiinzya kumbele lya Samuyele. Pele Samuyele wakati, “Peepe, Mwami Leza awalo ooyu tamusalide.” 
Mpawo Jese wakainzya Syama. Samuyele wakati, “Peepe, Mwami Leza awalo ooyu tamusalide.” 
Munzila njiyonya eeyi Jese wakaleta bana bakwe balombe bali ciloba kuli Samuyele. Pele Samuyele wakali kwaamba kuti, “Mwami Leza taakwe naba omwe ngwaasala akati kabaaba.” 
Mpoonya Samuyele wakati kuli Jese, “Sena aaba balikke mbabana bako balombe?” Jese wakaingula kuti, “Kwasyaala omwe muniini, pele uli kukweembela mbelele.”
Mpawo Jese wakatuma basikuyoomweeta. Lino ooyu wakali mulombe mubotu wakalimvwide. Mpawo Mwami Leza wakati kuli Samuyele, “Ngonguwe ooyu, munanike.” 
Samuyele wakabweza lwija lwamafuta, wakananika Devedi bana bokwabo kabalangilide. Lino Muuya wa Mwami Leza wakaselukila Devedi canguzu kuzwa mubuzuba oobo. Amane Samuyele wakapilukila ku Lama.
Muuya wa Mwami Leza wakazwa kuli Saulu, nkaako Mwami Leza wakalekela muuya mubi kuti unjile muli Saulu umupenzye. 
Mpoonya babelesi ba Saulu bakati kulinguwe, “Bona, muuya mubi uuzwa kuli Leza mbuukupenzya. 
Simalelo wesu tulailile tobabelesi bako, notuli aano, kuti tukayandaule muntu uuzi kabotu mbokuumwa kalumbu, kutegwa ciindi muuya mubi uuzwa ku Mwami Leza nuukunjila, kuuma, ndendilyo nonoolimvwa kabotu alimwi.” 
Saulu wakati kubabelesi bakwe, “Mbubo, amundilangawide muntu uukonzya kukauma kabotu, mumulete kulindime.”
Lino umwi wababelesi bakwe wakaingula kuti, “Bona, ndibwene umwi mwana mulombe wa Jese waku Betelehemu uuzi kuuma kabotu, alimwi mwaalumi sicamba, ulakanana cabusongo, kwamana mubotu. Awalo Mwami Leza uli aanguwe.”
Saulu wakatuma bantu kuli Jese akuyooamba kuti, “Nditumina mwanaako mulombe uutegwa Devedi, ooyo weembela mbelele.” 
Lino Jese wakatumya mbongolo yakayumwide cinkwa, nkomo yawaini akapongo, wakazituma amwanaakwe Devedi kuli Saulu. 
Mpoonya Devedi wakasika kuli Saulu, eelyo wakanjila mumulimo wakwe. Nkabela Saulu wakamuyandisya kapati, eelyo wakaba sikumubwezela zilwanyo. 
Mpoonya Saulu wakatumya makani kuli Jese aakuti, “Devedi ndamuyandisisya, aboobo ndiyanda kuti akkale okuno kulindime.” 
Nkabela kuzwa eelyo, kufumbwa ciindi muuya mubi ooyo wakali kuzwa kuli Leza nuwakali kumunjila Saulu, Devedi wanoonga wabweza kalumbu wakauma. Eelyo Saulu wakali kuubulukwa waba kabotu, muuya mubi wakali kuzwa.
Lino Bafilisiti bakabunganya basilumamba babo ku Soko, mucisi ca Juda. Bakayaka zivuka zyabo akati ka Soko a Azeka mu Efesidamimu. 
Saulu a Baisilayeli bakabungana akuyaka zivuka zyabo mukkuti lya Ela, bakalibambila kuyoolwana Bafilisiti. 
Bafilisiti bakaliimvwi acilundu kubbazu limwi, abalo Baisilayeli bakaliimvwi kubbazu limwi acilundu cimwi akati kabo kwakali kkuti.
Lino kwakazwa muntu singuzu kuzivuka zya Bafilisiti, wakali waku Gati uutegwa Goliyati. Wakali kulampa tukokola cisambomwe acisela. 
Wakali kusama apanga yamukuba alimwi wakali kusama cibaki cakali amapanga aamukuba, bbaki eeli lyakali demu loko. 
Kumaulu wakali kusama matapisi aamukuba aakali kumukwabilila, alimwi wakagwabikide sumo lyamukuba kusule. 
Lusako lwasumo lyakwe lwakali lupati, alyalo sumo lini lyakali lyalubulo, lyakali demu loko. Ooyo wakali sikuyumuna ntobo yakwe wakali kweenda kumbele lyakwe. 
Goliyati wakaima akoongolweda basilumamba ba Isilayeli kati, “Nkaambo nzi nimwasika akwiima mindando yankondo? Mebo ndi Mufilisiti, sena nywebo tamuli buyo babelesi ba Saulu? Lino amusale muntu wanu nobeni, uutindilwane. 
Kuti naa wakonzya kundilwana akundijaya, tulaba bazike banu. Pele kuti naa ndimuzunde akumujaya, nywebo mulaba bazike besu.” 
Mufilisiti ooyo wakaindilizya akuti, “Tubone sunu, amundipe muntu tulwane anguwe.” 
Saulu a Baisilayeli boonse nibakamvwa majwi aaya aa Mufilisiti, lyakabaleka.
Lino Devedi wakali mwana mulombe wa Jese, Muefulati waku Betelehemu mucisi ca Juda, Jese wakalijisi bana balombe bakali lusele. Saulu naakali mwami, Jese wakalicembeede. 
Bana ba Jese balombe bapati botatwe bakainka a Saulu kunkondo. Mazina aabo ngaaya: Eliyabu, uuli ngowakusaanguna, wabili ngu Abinadabu, watatu ngu Syama. 
Devedi ngowakali keela, nkabela aaba bapati botatwe bakainka a Saulu, 
pele Devedi wakali kuzwida kwa Saulu kuyooembela mbelele zyawisi ku Betelehemu. 
Nkabela Mufilisiti ooyo wakali kulikankaizya lyoonse kumbele lya Baisilayeli cifumo-fumo akumangolezya kwamazuba aali makumi one.
Lino Jese wakati kuli Devedi mwanaakwe, “Tolela bapati bako cisuwo eeci cipati camaila aakangidwe, azinkwa eezi zili kkumi, ufwambaane kuzitola kubapati bako bali kuzivuka. 
Alimwi utole zinkuli zyabwanda zili kkumi uzitolele silutwe wabasilumamba bali zyuulu. Alimwi ukabalange abapati bako kuti naa sunu bali buti, nkabela ukaletelezye cintu cimwi citondezya kuti waakubabona.” 
Bali aa Saulu abasilumamba boonse ba Baisilayeli kukkuti lya Ela, nkobalwana aa Bafilisiti.
Mpoonya Devedi wakabuka kabucili kooko akusiya umwi wakali kulanga mbelele, wakabweza zyakulya akuunka mbubonya mbuli Jese mbwaakamulailila. Nkabela wakaakusika kuzivuka ciindi basilumamba nobalibambila kundandama, kabayobelana. 
Basilumamba ba Baisilayeli bakaima kubbazu limwi, abalo basilumamba ba Bafilisiti bakaima kubbazu limwi. 
Devedi wakasiya zintu eezyo kumulindizi wazintu, wakazuzaanina kumindando kwakali bapati bakwe. 
Kacaambaula ambabo, Goliyati silumamba singuzu Mufilisiti waku Gati wakazooima akati-kati kalikankaizya mbuuli lyoonse ku Baisilayeli. Ciindi eeci Devedi awalo wakalimvwida. 
Basilumamba boonse Baisilayeli nibakabona muntu ooyo, bakatija mukuyoowa, 
Baisilayeli bakali kwaamba kuti, “Tee mwamubona muntu ooyu? Ncobeni waboolela kusampaula Baisilayeli. Kufumbwa uunga wamujaya mwami uyoomupa lubono lunji, alimwi ulamupa mwanaakwe kuti akwate, abalo bamukwasyi wakwe tabaciteli.”
Devedi wakabuzya baalumi aabo mbaakaimvwi aabo, “Ino ncinzi ncaticitilwe muntu uunga wajaya Mufilisiti ooyu akugwisya masampu aaya ku Baisilayeli?” Nkaambo nguni walo ooyu Mufilisiti uutapalwidwe kuti kasampaula basilumamba ba Mwami Leza muumi? 
Lino bantu bakamwaambila eeco ncanga muntu ooyo ulacitilwa.
Eliyabu, mupati wa Devedi, wakamvwa ciindi naakali kwaambaula abaalumi aabo mbaakaimvwi aabo. Mpoonya wakanyemena Devedi akumwaambila kuti, “Ino ncoyanda ncinzi okuno? Nguni ngoosiila kweembela munkanda? Ndilizi cisapi abubi bwamoyo wako, waboolela kubona nkondo.”
Mpoonya Devedi wakati, “Ino ndacita nzi? Sena nsikonzyi kwaamba nikuba kubuzya?” 
Eelyo wakacengulukila kuluumbi akwaambaula makani ngoonya, nkabela bantu bakamwiingula mbuli kusaanguna.
Majwi aakaamba Devedi akamvwigwa, akatolwa kuli Saulu, mpawo wakamutumina sikumwiita. 
Mpoonya Devedi wakati kuli Saulu, “Kutabi muntu naba omwe uulenguka moyo akaambo ka Mufilisiti uulya, mebo ndemubelesi wako ndainka nkamulwane.”
Mpoonya Saulu wakati kuli Devedi, “Tokonzyi kulwana Mufilisiti, bona, yebo ucili mwana muniini, walo ngusinkondo kuzwa kubukubusi bakwe.”
Pele Devedi wakati kuli Saulu, “Mebo nde mubelesi wako ndili mweembezi wambelele zyataata, nkabela nikwakaza syuumbwa naba munyama wabutambo umwi, akujata mbelele kuzwa mubutanga, 
ndakamutobela, ndakamuuma akuvuna mbelele kuzwa kumulomo wakwe. Eelyo naakandibukila, ndakamujata kucilezu, ndakamuuma akumujaya. 
Mebo ndemubelesi wako ndakajaya boonse bobilo syuumbwa amunyama wabutambo umwi, lino ayooyu Mufilisiti uutapalwidwe ulaba mbuli umwi wabaabo banyama, ndamumvwa kasampaula basilumamba ba Mwami Leza muumi.” 
Mpoonya Devedi wakati, “Mwami Leza wakandigwisya kuzwa kucifumba casyuumbwa akuzwa kucifumba camunyama wabutambo lino ulandivuna aku Mufilisiti ooyu.”
Saulu wakasamika Devedi zisani zyakwe zyankondo, wakamusamika ngowani yamukuba antoomwe abbaki lyakulwanya. 
Devedi wakasekka panga lyakwe atala azisani eezyo, pele naakasoleka kweendeenda anzizyo, wakakacilwa, nkaambo taakazizibide. Mpoonya Devedi wakati kuli Saulu, “Sikonzyi kweenda azeezi, nsizizibide.” Mpoonya Devedi wakazisamununa. 
Eelyo wakabweza musako mujanza, wakaakusala mabwe osanwe aabulungene mukalonga, wakaabikka munkomo, wakalijisi a nkwibba mujanza, eelyo wakaswena aafwiifwi ku Mufilisiti ooyo.
Lino Mufilisiti wakaswenenena kuli Devedi, sikuyumuna ntobo yakwe wakalisolwede kumbele lyakwe. 
Mufilisiti naakalanga, wakabona Devedi, nkabela wakamusampaula, nkaambo wakacili muniini, kali mubotu, weebeka. 
Mufilisiti wakati kuli Devedi, “Sena mebo ndili mubwa noza kulindime atusako?” Mufilisiti wakasinganya Devedi muzina lyabaleza bakwe. 
Mufilisiti ooyo wakati kuli Devedi, “Swena kuno mubili wako ndaupa bayuni abanyama bamusokwe.”
Mpoonya Devedi wakati ku Mufilisiti, “Yebo waza kulindime apanga amasumo, pele mebo ndaboola kulinduwe muzina lya Mwami Leza, Singuzuzyoonse, Leza wabasilumamba ba Baisilayeli, ooyo ngosampaula. 
Sunu Mwami Leza ulakwaaba kulindiwe, ndilakuuma, nkabela ulawida ansi, kwamana ndilakukosola mutwe. Eelyo mitumba ya basilumamba ba Bafilisiti sunu ndaipa bayuni abanyama bamusokwe, lino nyika yoonse ilaziba kuti kuli Leza mu Isilayeli. 
Bantu boonse babungene waawa balaziba kuti Mwami Leza tavuni apanga niliba sumo, nkondo eeyi nja Mwami Leza, sunu ulakwaaba kulindime.”
Lino Mufilisiti naakaza aafwiifwi kuti aswaangane a Devedi, Devedi wakafwambaana kuzuzaanina kumundando. 
Mpoonya Devedi wakanjila munkomo, wakagwisya bbwe, waliwaala ankwibba, lyakauma Mufilisiti ankumo. Bbwe lyakabbila munkumo, mpawo wakawa cakuvuntama. 
Mbombuboobu Devedi mbwaakazunda Mufilisiti ankwibba abbwe lyomwe. Wakauma Mufilisiti ooyo akumujaya, katajisi panga pe. 
Mpoonya Devedi wakazuza akwiima atala lya Mufilisiti, wakabweza panga lya Mufilisiti, wakalisomona mucikanda calyo, wamumaninizya, amane wakamukosola mutwe andilyo.
Mpoonya aawo Baisilayeli abaku Juda bakavwankamuka kabayobeka, bakatandaanya Bafilisiti mane kusikila ku Gati akumilyango mipati ya Ekiloni. Bafilisiti bakali kuyaswa, bakali kuya buwa munzila yoonse kuzwa ku Syalaimu kusikila ku Gati aku Ekiloni. 
Kumane Baisilayeli bakapiluka kuzwa kukutandaanya Bafilisiti, bakaakusaala zintu zyakajanwa kuzivuka zyabo. 
Mpoonya Devedi wakatola mutwe wa Mufilisiti uulya ku Jelusalemu, alimwi wakabikka zilwanyo zya Mufilisiti mutente lyakwe.
Ciindi Saulu naakabona Devedi ulainka kuyoolwana a Mufilisiti ooyo, wakati kuli Abina silutwe wabasilumamba bakwe,
Mpawo mwami wakati, “Buzya naa mwanaani.”
Devedi naakapiluka kuzwa kukujaya Mufilisiti, Abina wakamutola kuli Saulu kayumwide amutwe wa Mufilisiti ooyo.
Mpoonya Saulu wakati kulinguwe, “Nguni uso mulombwana?” Devedi wakati, “Ndimwana wamubelesi wako Jese waku Betelehemu.”
Devedi naakamana kwaambaula a Saulu, Jonatani mwanaa Saulu a Devedi bakatalika kumvwana, nkabela Jonatani wakayandisya Devedi mbubonya mbuli mbwaliyanda mwini. 
Saulu wakamutola buzuba oobo, taakamuzumizya kuti aye kuŋanda yawisi. 
Mpoonya Jonatani wakapangana cizuminano a Devedi, nkaambo wakali kumuyanda mbubonya mbuli mbwaliyanda mwini. 
Jonatani wakasamununa jansi eelyo ndyaakasamide, walipa Devedi antoomwe azyakusama zyankondo, panga, buta, alutambo lwakwe. 
Kufumbwa Devedi ncaakatumwa wakali kuzwidilila, aboobo Saulu wakamucita kuti abe mupati wabasilumamba. Nkabela eeci cakabotezya bantu boonse ababelesi ba Saulu boonse.
Lino basilumamba nibakali kuboola kumunzi ciindi Devedi naakamana kujaya Mufilisiti uulya, bamakaintu bakazwa muminzi yoonse ya Isilayeli kabaimba akuzyana kabaya kukucingauzya mwami Saulu atooma atwiimbyo tumwi kabaimba nyimbo zyakukondwa. 
Bakaintu aaba nobakali kusekelela bakali kuvwiilana kuti,
Amvwe boobo Saulu wakanyema kapati, nkaambo kaambyo aaka kakamunjila kapati. Mpawo wakati, “Devedi bamutembawida zyuulu zili makumi, mebo banditembawida zyuulu buyo, ino ncinzi casyaala kuti atole, mbulelo!” 
Kuzwa ciindi eeco wakakweeka Devedi.
Lino nibwakaca, muuya mubi wakazwida kuli Leza wakamusikila Saulu canguzu, nkabela wakatalika kulabalika mumonya muŋanda. Ciindi eeco Devedi wakali kuuma kalumbu, mbubonya mbuli mbwaakali kucita lyoonse. Saulu ciindi eeco wakajisi sumo. 
Mpoonya wakafusa sumo, kayeeya kuti, “Limubbaatikizye kubwaanda.” Pele Devedi wakaleya ziindi zyobilo.
Saulu wakatalika kuyoowa Devedi, mukuti Mwami Leza wakali aanguwe. Mwami Leza wakafutatilide Saulu. 
Aboobo Saulu wakagwisya Devedi kumbele lyakwe, wakamubikka kuba silutwe wabasilumamba bali cuulu, aabo mbaakali kusolweda munkondo. 
Devedi wakazwidilila munzila zyakwe zyoonse, mukuti Mwami Leza wakali aanguwe. 
Lino Saulu naakabona Devedi mbwaakali kuzwidilila, wakamunyonokela kapati. 
Pele Baisilayeli boonse abaku Juda bakali kuyanda Devedi nkaambo wakali musololi mubotu.
Mpoonya Saulu wakati kuli Devedi, “Ngooyu mwanaangu mupati Melabu, ngweti kupe kuti ukwate, ncendiyanda nkuti ube sicamba akulwana nkondo zya Mwami Leza.” Saulu wakali kuyeeya kuti, “Nsyeelede kumujaya ndemwini pe. Pele kumujaye Bafilisiti.”
Mpawo Devedi wakati kuli Saulu, “Ino mebo ndimeni? Awalo mukwasyi wataata naa ciinga cataata mu Isilayeli, ninzi kuti mebo ndikwate mwanaa mwami?” 
Pele ciindi eeco Melabu mwanaa Saulu ncakeelede kukwatwa kuli Devedi, wisi wakamukwasya kuli Adiliyeli waku Mehola.
Lino mwanaa Saulu Mikalo bakayandana a Devedi, eelyo Saulu wakaamvwa makani aaya, nkabela Saulu wakakkomana kapati. 
Mpawo wakayeeya kuti, “Nkoomukwasye, kutegwa abe kooze kuli Devedi kuti akajaigwe a Bafilisiti.” Mpoonya aawo Saulu wakaambila Devedi kabili kuti, “Ulaba mukwe wangu.” 
Saulu wakalailila babelesi bakwe kuti, “Amwaambile Devedi kumbali, mwaambe kuti, ‘Bona, mwami wabotelwa kapati anduwe, babelesi bakwe boonse balakuyanda, lino koba buyo mukwe wamwami.’”
Babelesi ba Saulu bakaambila Devedi majwi aayo. Pele wakati, “Sena muyeeya kuti ncintu cuuba-uba kuba mukwe wamwami? Mebo ndimucete, alimwi nsizizilwe pe.” 
Babelesi ba Saulu bakamwaambila kuti, “Ngaaya makani ngaamba Devedi.” 
Mpoonya Saulu wakati, “Mboobu mbomutikaambe kuli Devedi, ‘Mwami tayandi lubono lwakukwasya pe, ccita ndomo zili mwaanda zya Bafilisiti kutegwa ndipilusizye cibi kuli basinkondoma.’” Muzeezo wa Saulu wakali wakuti Devedi akajaigwe a Bafilisiti. 
Babelesi aabo nibakaambila Devedi majwi aaya, wakabotelwa kapati kuti abe mukwe wamwami. Nkabela ciindi kacitanamana, 
Devedi wakanyamuka akuunka abasilumamba bakwe, bakaya Bafilisiti bali myaanda yobilo. Eelyo wakaleta ndomo, eezyo mwami nzyaakaambilide Devedi kuti abe mukwe wakwe. Mpoonya Saulu wakakwasya mwanaakwe kuli Devedi.
Saulu naakabona akuziba kuti Mwami wakali aa Devedi, alimwi akuti mwanaakwe wakali kuyanda mulumaakwe, 
Saulu wakaindilila kuyoowa Devedi. Aboobo Saulu wakaba sinkondonyina mubuumi bwakwe boonse.
Eelyo basilutwe babasinkondo ba Bafilisiti bakaboola kuzoolwana, nkabela kufumbwa ciindi ncibakeza Devedi wakali kuzwidilila kwiinda bamwi basilutwe ba Saulu, nkaako wakaduma.
Lino Saulu wakaambila mwanaakwe Jonatani ababelesi bakwe boonse kuti bajaye Devedi. Pele Jonatani wakali kuyanda Devedi kapati. 
Nkaako Jonatani wakacenjezya Devedi kuti, “Taata uyandaula nzila yakukujaya, lino juunza cifumo-fumo ukacenjele loko ukayube. 
Mebo ndaboola kuzooima ataata musokwe, kumbali akooko nkoyubide, nzooambaula kuli taata zyanduwe, kuti naa ndikamvwe cimwi cintu nzookwaambila.”
Mbombuboobu mbwaakacita, wakalumbaizya Devedi kuli wisi wakati, “O Mwami, utabisizyi mubelesi wako Devedi, nkaambo taakwe naakubisizya, alimwi milimo njakucitila njampindu. 
Wakalisanga naakalyaaba kuti ajaye Mufilisiti uulya, mulinguwe Mwami Leza wakazundila Baisilayeli boonse. Nkabela ayebo wakalibonena alimwi wakakondwa. Ino nkaambo nzi noyanda kubisizya muntu uutakwe mulandu mbuli kujaya Devedi kaatakwe akaambo?”
Lino Saulu naakamvwa majwi aa Jonatani, wakakonkezya kuti, “Mbubonya mbuli Mwami Leza mbwali mmumi, Devedi takoojaigwa pe.” 
Kumane Jonatani wakaita Devedi wakamwaambila makani aaya oonse. Lino Jonatani wakaleta Devedi kuli Saulu, nkabela wakakkala akumubelekela mbubonya mbuli lyoonse.
Alimwi kwakaba nkondo, Devedi wakainka kuyoolwana a Bafilisiti, eelyo wakabajaya kapati cakunga bakatija.
Lino muuya mubi uuzwa ku Mwami Leza wakasikila Saulu, nkabela kakkede muŋanda kumwi kajisi asumo Devedi wakali kuuma kalumbu. 
Lino Saulu wakasoleka kuyasa Devedi asumo kuti amubbaatikizye kubwaanda. Pele wakaleya, aboobo sumo lyakaakuyasa bwaanda. Mpawo Devedi wakatija walivuna.
Lino masiku aayo ngoonya Saulu wakatuma bantu kuŋanda ya Devedi kuti bakayubilile, kutegwa azoomujaye bwazooca cifumo-fumo. Pele Mikalo mukaintu wa Devedi wakacenjezya mulumaakwe kuti, “Kuti naa sunu masiku utatiji juunza uzoojaigwa.” 
Mpoonya aawo Mikalo wakainzya Devedi ampulungwido mpati, wakacita kuti Devedi atije. 
Aawo Mikalo wakabweza mutuni wuulazika abulo, wabikka cilitulisyo caboya bwampongo kumutwe wawo akuuvumba ngubo. 
Ciindi Saulu naakatuma bantu kuzoojata Devedi, Mikalo wakati, “Waciswa.” 
Mpoonya Saulu wakabatuma kuyoobona Devedi. Wakati, “Mukamulete kuno, mukamutembe abulo kuti nzoomujaye.” 
Ciindi batumwa nibakapiluka, bakabona kuti mmutuni wakalede kumitwe kwakali boya bwampongo. 
Naakamvwa Saulu wakati kuli Mikalo, “Ino nkaambo nzi noondicenga boobu? Nkaambo nzi ncooleka sinkondoma kuti atije?”
Lino Devedi wakatijila kuli Samuyele ku Lama akuyoomwaambila zyoonse eezyo Saulu nzyaakamucita. Mpoonya walo a Samuyele bakainka kuyookkala ku Naiyoti. 
Nkabela Saulu wakaambilwa makani aakuti, “Devedi uli ku Naiyoti ku Lama.” 
Saulu wakatuma bantu kuyoojata Devedi. Nibakabona nkamu yabasinsimi kabasinsima, awalo Samuyele kaimvwi mbuli silutwe wabo, mpoonya Muuya wa Leza wakabaselukila batumwa ba Saulu, eelyo abalo bakasinsima. 
Saulu naakaambilwa zyabaabo, wakatuma bambi, abalo bakaakusinsima mbubonya. Alimwi Saulu wakatuma abambi, abalo bakaakusinsima. 
Mpoonya lwakwe kumugama, wakainka ku Lama, wasika kumukalo ku Seku. Wabuzya kuti, “Ino Samuyele a Devedi bali kuli?” Umwi wakati, “Bali ku Naiyoti ku Lama.” 
Eelyo Muuya wa Leza wakamuselukila mane do naakaakusika ku Naiyoti ku Lama. 
Eelyo awalo wakasamununa zibaki zyakwe, wakasinsima kumbele lya Samuyele, wakalala ansi amantanda sikati amasiku woonse. Ncenciceeco ncokutegwa, “Sena awalo Saulu musinsimi?”
Mpoonya Devedi wakatija kuzwa ku Naiyoti ku Lama, wakasika akuzooamba kuli Jonatani kuti, “Ino ndacitanzi? Ino ndaamulandu nzi? Ino uso wandijanina cibi nzi ncayanda kundijaila?”
Jonatani wakati kulinguwe, “Peepe, Tokoofwa. Bona, Taata takonzyi kucita cintu niciba buti katana ndaambila pe, ino inga taata wandisisa buti eeci? Takuli boobo pe.”
Pele Devedi wakakonka akuti, “Uso ulizi kabotu-kabotu kuti yebo ulandiyandisisya, lino walo uyeeya kuti Jonatani teelede kwaaziba aaya makani inga wausa. Pele ncobeni mbubuli Mwami Leza mbwali muumi, yebo Jonatani ooli waawa lufu lwangu taluli kule pe.”
Mpoonya Jonatani wakati kuli Devedi, “Kufumbwa cintu ncotaambe ndakucitila.”
Mpawo wakati kuli Jonatani, “Langa. Junza kuli pobwe lya mwezi mupya, aboobo njelede kuti nkalye amwami, lino leka nkayube musokwe mane do zona mangolezya. 
Kuti naa uso andizule, inga omwaambila kuti, ‘Devedi wakandikumbila kuti ainke ku Betelehemu kumunzi wakwe nkaambo kuli pobwe lyakupaila licitwa mwaka amwaka lyabantu baciinga cakwe.’ 
Kuti naa waamba kuti, ‘Ncibotu.’ ‘Ciyooba cibotu kulindime ndemubelesi wako, pele kuti naa wanyema, ukazibe kuti ucindikanzide. 
Lino uleelede kundifwida luse, ndemubelesi wako, nkaambo ulipangene cizuminano ambebo kumbele lya Mwami Leza. Pele kuti naa ndijisi mulandu, undijaye yebo lwako. Nkaambo nzi ncoyanda kundaaba kuli uso?’”
Mpawo Jonatani wakati, “Peepe musa, embo mbokubede oobo pe. Kuti naa nendalizi kuti taata ulakukanza kuti akujaye, sena nindatakwaambila?”
Mpoonya Devedi wakati kuli Jonatani, “Ino nguni uuti ndaambile kuti naa uso wavuwa cabukali?” 
Jonatani wakati kuli Devedi, “Koza, tweende musokwe.” Nkabela boonse bobilo bakainka. 
Eelyo Jonatani wakati kuli Devedi, “Mwami Leza wa Isilayeli abe ngokamboni. Njakwaambaula ataata juunza aciindi nciconya cino, alimwi kuti naa nkajane kuti makani mabotu, nzookutumina mulomo. 
Pele kuti naa taata uyanda kukujaya, Mwami Leza andisubule akwiindilila kuti intazookwaambili akukucijisya kuti uvunwe. Mwami Leza abe anduwe mbubonya mbuli mbwaakali ataata. 
Kuti naa necipona, uleelede kundibeda aaluzyalo mbubuli lwa Mwami Leza kuti intajaigwi, 
pele kuti ndafwa kocinootondezya luzyalo oolu kumukwasyi wangu kwalyoonse alyoonse. Nikuba ciindi Mwami Leza aakunyonyoona basinkondonyina Devedi kuzwa ansi aano, 
mukwasyi wangu nde Jonatani utakazimaanizigwi ambabo. Masimpe Mwami Leza akasubule basinkondonyina Devedi.”
Alimwi Jonatani wakakonkya Devedi kuti ataleki kumuyanda, nkaambo wakali kumuyanda mbuli mbwaaliyanda mwini. 
Mpoonya Jonatani wakati kuli Devedi, “Juunza ndipobwe lya mwezi mupya uyoozulwa, nkaambo taakwe uuyookkala acuuno cako. 
Zona kumangolezya ukainke kubusena mbookayubide lyakatalika penzi eeli, ukandilindilile kumwaala wa Ezeli. 
Nkabela mebo nzoofusa mivwi yotatwe kumbali aandilyo, nzoobaanga kuli nceyasa. 
Eelyo nzootuma mulombe kuti, ‘Koya, ukalete mivwi.’ Kuti naa ndaamba kumulombe kuti, ‘Langa. Mivwi ili kuno kubbazu lyako, ibweze,’ uleelede kuyooboola. Nkaambo mbubonya mbuli Mwami Leza mbwali muumi, nkokuti kuli kabotu, taakwe mapenzi. 
Pele kuti naa ndaamba kumulombe kuti, ‘Langa. Mivwi icili kumbele lyako,’ mpoonya uzwe, nkaambo Mwami Leza wakucijisya. 
Lino kucizuminano ncitwapanga Mwami Leza ngokamboni akati kesu tobilo mane kukabe kutamani.”
Mbubonya mbuli mbubaapangana Devedi wakayuba musokwe. Eelyo ciindi capobwe lyamwezi mupya mwami Saulu wakakkala abusena bwakwe kuti alye. 
Wakakkala acuuno cakwe, mbubonya mbuli kuziindi zimwi wakakkede cuuno cakubwaanda. Jonatani wakakkede munsi lyakwe kulubazu lumwi, Abina wakakkede kubbazu limwi lya Saulu, pele acuuno ca Devedi kwakanyina muntu. 
Mubuzuba oobo Saulu taakwe ncaakaamba pe, nkaambo wakali kuyeeya kuti ambweni walomona tasalali. 
Nibwakaca buzuba bwabili, kalimanide pobwe eelyo cuuno ca Devedi cakacikkede buyo. Mpawo Saulu wakabuzya Jonatani mwanaakwe kuti, “Ino nkaambo nzi mwana wa Jese naatasiki kukulya kwamazuba aaya obilo jilo asunu?”
Mpawo Jonatani wakaingula Saulu kuti, “Devedi wakandikumbila kuti aye ku Betelehemu. 
Wakati, ‘Njinke, nkaambo bamukwasyi wangu balijisi pobwe lyakupaizya mumunzi, mupati wangu wandikumbila canguzu kuti ndeelede kuyooba nkuko. Aboobo kuti koli mweenzuma ncobeni, ndileke nkabone bapati bangu.’ Ncenciceeco ncaatasikila kuzoolya amwami pe.”
Mpoonya Saulu wakakalalila Jonatani wakati, “Yebo omwana wamukaintu sicinguni sigama, sena nsizi kuti ulamvwana amwanaa Jese walo uutikuletele bweeme, abanyoko bakakuzyala? 
Kwaciindi ncacipona mwanaa Jese, yebo tokabuboni bwami. Nkaako lino tuma bakamuyandaule akumuleta kulindime, nkaambo uleelede kufwa.”
Mpoonya Jonatani wakaingula Saulu wisi kuti, “Ino ufwida nzi? Ncinzi ncaakacita?”
Eelyo Saulu wakafusa sumo lyakwe kuli Jonatani kuti amujaye, aboobo Jonatani wakaziba kuti wisi ucikanzide kujaya Devedi. 
Mpawo Jonatani wakanyamuka cabukali kuzwa atebule, wakatakata taakwe naakalya mubuzuba oobo, wakausa, nkaambo wisi wakalikutundulula Devedi. 
Lino nibwakaca cifumo-fumo Jonatani wakainka musokwe ooko nkubakapangene a Devedi, nkabela wakainka amulombe. 
Wakati kumulombe ooyo, “Zuzaana, ukalete mivwi njindafusa eelyo kacizuzaana wakafusa muvwi kumbele lyakwe.” 
Lino mulombe naakaakusika ooko kwakali muvwi Jonatani wakati, “Ucili kumbele?” 
Alimwi Jonatani wakapozomokela mulombe wati, “Fwambaana, koya, utaimiimi.” Nkaako mulombe wa Jonatani wakabweza mivwi yoonse, wiileta. 
Pele mulombe ooyo taakwe ancaakazi, Jonatani buyo a Devedi mbibakezi makani. 
Mpoonya Jonatani wakapa mulombe zilwanyo zyakwe, wakati, “Koya, uzibweedezye kumunzi.”
Mulombe mbwaakapilukila buyo, Devedi alakwe wakayubunuka kuzwa munsi abbwe mpaakayubide, Devedi wakavuntama ziindi zyotatwe, bakamyontana akulila mane Devedi walilisya. 
Mpoonya Jonatani wakati kuli Devedi, “Koya muluumuno, mbubonya mbuli mbutwakakonkezyanya swebo toonse tobilo muzina lya Mwami Leza kuti, ‘Mwami Leza uyooba kamboni akati kangu ayebo alimwi aakati kalunyungu lwangu alunyungu lwako mane kukabe kutamani.’” Mpoonya Devedi wakainka, alakwe Jonatani wakapiluka kumunzi.
Lino Devedi wakainka ku Nobu kuli Ahimeleki mupaizi. Ahimeleki wakaza kucingauzya Devedi kumwi kazyangama, wakati, “Ino nkaambo nzi ncoli olike, taakwe angoli aawe pe?”
Mpawo Devedi wakati kuli Ahimeleki mupaizi, Mwami wandilailila makani amwi, wakandaambila kuti, “Kutabi muntu naba omwe uuziba makani aaya ngindakwaambila. Kwaamba zyabantu bangu twapangana kuti tukaswaangane kubusena bumwi. 
Mwati kuli kakulya? Ndipe zinkwa zyosanwe niciba cimwi ncojisi.”
Mpawo mupaizi wakaingula Devedi kuti, “Nsijisi zinkwa ziligwa bantu buyo, pele ndijisi cinkwa cisalala, kuti naa bantu bako tiibakali kuya kubakaintu.”
Eelyo Devedi wakaingula mupaizi kuti, “Masimpe ciindi coonse notuli alweendo tatubonani abakaintu, tulalyaanga. Mbotucita amunyendo buyo, ino ono alweendo luli boobu inga twaya buti kubakaintu?”
Mpoonya mupaizi wakamupa cinkwa cisalala, nkaambo ooko tiibakajisi cinkwa buyo ccita buyo cakatuulidwe, eeco cakagwisigwa kuzwa kumbele lya Mwami Leza, kuti kubikwe cinkwa cicikasaala mubuzuba oobo mbubonya mbocigwisigwa.
Lino kwakali mwaalumi umwi wababelesi ba Saulu mubuzuba oobo wakaliwo, wakalikuzuzikizya cikonke muŋanda ya Leza. Zina lyakwe wakali Dowegi Muedomu, wakali ngomupati wabeembezi ba Saulu.
Mpawo Devedi wakati kuli Ahimeleki, “Sena kuno tojisi sumo naa panga? Nkaambo nsiindaleta sumo neliba panga niziba zilwanyo zimwi, kayi makani aamwami akandigubizya.”
Mpawo mupaizi wakati, “Panga lya Goliyati mu Filisiti, ooyo ngookajaya mukkuti lya Ela mpolili. Lilizambaidwe acisani kusule lyakabaki kabupaizi. Kuti naa wayanda ulalibweza, nkaambo ndeliliko lilikke.”
Buzuba oobo Devedi wakanyamuka akutija kuzwa kuli Saulu, wakainka kuli Akisyi mwami waku Gati. 
Babelesi ba Akisyi bakati kulinguwe, “Sena ooyu tali ngo Devedi mwami wacisi?
Lino Devedi majwi aaya akamunjila, wakayoowa Akisyi mwami waku Gati. 
Nkabela, wakalisondosya-sondosya, wakalikweengaula azitendele zyamilyango akulekela mate kaalolomoka kusikila kucilezu. 
Mpoonya Akisyi wakati kubabelesi bakwe, “Mwabona, muntu ooyu wasondoka, ino mwamuletela nzi kulindime? 
Sena ndabula bantu basondokede kuti mundiletele yooyu uucita zili boobu? Ani ooyu anjile buti muŋanda yangu?”
Lino Devedi wakazwa ku Gati, wakatijila kumpangala yaku Adulamu. Nkabela bana bokwabo abamukwasyi boonse bawisi nibakamvwa, bakainka boonse kulinguwe nkukonya ooko. 
Bantu boonse bakapengede aboonse bakajisi zikoloto abaabo bakabijilidwe bakainka kulinguwe. Mpawo wakaba mupati wabo boonse. Lino bantu bakali aawe bakatisike kumyaanda yone.
Devedi wakazwa ooko, wakainka ku Mizipa waku Mowabu, wakaamba kumwami waku Mowabu kuti, “Ndakukumbila kuti uzumizye taata abaama kuti bazookkale ayebo kuno, mane kusikila nkazibe Leza eeco ncatindicitile.” 
Mpoonya wakabasiya bazyali bakwe amwami wa Mowabu, balo bakakkala anguwe kwamazuba oonse Devedi ngaakakkede mumpangala.
Musinsimi Gadi wakaambila Devedi kuti, “Toelede kukkala mumpangala. Kozwa, uye kunyika ya Juda.” Mpoonya Devedi wakazwa akuunka kumasaka aa Heleti.
Lino Saulu wakamvwa kuti Devedi wakajanwa, abaalumi aabo mbaakali aabo. Saulu wakakkala munsi mukkomba atala aakalundu, wakajisi sumo mujanza lyakwe, 
abalupati-pati bakwe boonse bakaliimvwi munsi lyakwe. Mpoonya Saulu wakaamba kulimbabo kuti, “Lino amuswiilile, nywebo noba Benjamini. Sena mwanaa Jese ulamupa nyoonse myuunda yakulima yamisaansa? Sena nyoonse uyoomucita basilutwe bazyuulu amyaanda yabasilumamba? 
Taakwe naba omwe uundaambila kuti mwanaangu upangene bulongwe amwanaa Jese? Taakwe akati kanu uundifwida nsoni akundaambila kuti mwanaangu wayunga mubelesi wangu mwanaa Jese kuti andijaye akundiyubilila mbubonya mbuli buzuba buno.”
Mpoonya Dowegi Muedomu wakaimvwi kumbali aababelesi ba Saulu, wakaingula kuti, “Ndakabona mwanaa Jese naakali kuboola kumunzi waku Nobu kuli Ahimeleki mwana wa Ahitubi. 
Nkabela wakamubuzizya ku Mwami Leza akumupa cakulya, alimwi wakamupa panga lya Goliyati Mufilisiti.”
Mpoonya mwami Saulu wakatuma mulomo wakwiita Ahimeleki mupaizi, aboonse baŋanda yawisi bapaizi aabo baku Nobu, boonse bakaboola kumwami. 
Saulu wakati kulinguwe, “Lino swiilila, o mwana wa Ahitubi.”
Saulu wakati kulinguwe, “Nkaambo nzi nondipanganina yebo amwanaa Jese? Nkaambo nzi wakamupa cinkwa apanga, akumubuzizya ku Mwami Leza, kuti andibukile akundiyubilila mbwacita sunu?”
Mpoonya Ahimeleki wakaingula mwami kuti, “Sena Devedi tali mukwe wako, sena tali nguwe mupati wabalindizi bamwami? Tee alimwi nguusyomeka muŋanda yako? 
Sena ndatalika sunu kumubuzizizya ku Mwami Leza? Peepe. Mwami atabikki kaambo kumubelesi wakwe naa kuli baŋanda yataata, nkaambo mebo ndemubelesi wako, taakwe cintu ncendizi pe.”
Eelyo mwami wakati, “Ncobeni ulafwa, Ahimeleki, yebo antoomwe abaŋanda yauso.” 
Mpoonya mwami wakaambila balindizi aabo bakaimvwi munsi lyakwe kuti, “Amubajaye bapaizi ba Mwami Leza. Nkaambo bayanzene aa Devedi, alimwi bakalizi kuti wakatija, pele tiibakandilwiida pe.” 
Mpoonya mwami wakati kuli Dowegi, “Boola, ujaye bapaizi.” Dowegi Muedomu wakabajaya bapaizi, mubuzuba oobo wakajaya bantu bali makumi aali lusele abasanu aabo bakali kukonzya kusama zisani zyabupaizi. 
Nobu, munzi wabapaizi Saulu wakuusaala apanga. Boonse baalumi abakaintu, bana balesi bacinyonka, ŋombe, mbongolo ambelele, zyoonse wakazijaya apanga.
Pele umwi wabana balombe ba Ahimeleki, mwana wa Ahitubi, zina lyakwe Abiyata, wakatijila kuli Devedi. 
Abiyata wakaambila Devedi kuti Saulu wakabajaya bapaizi ba Mwami Leza. 
Devedi wakati kuli Abiyata, “Nindakabona kuti Dowegi Muedomu nkwali ndakaziba kuti uyooambila Saulu, ‘Ndime ndaletelezya lufu lwabantu boonse baŋanda yauso. 
Lino kkala andime, utayoowi nkaambo ooyo uuyanda kundijaya nguuyanda akukujaya ayebo. Kkala andime, ndakubamba kabotu.’”
Lino bakaambila Devedi kuti, “Bona, Bafilisiti balwana munzi wa Kiila, alimwi babba maila aamumatala.” 
Devedi wakabuzya Mwami Leza kuti, “Sena ngunke kuti nkalwane Bafilisiti?”
Pele bantu ba Devedi bakamwaambila kuti, “Bona, swebo tulayoowa muno mucisi ca Juda. Ino kuyooba buti naa twainka ku Kiila kuyoolwana basilumamba baba Filisiti?” 
Mpoonya Devedi wakabuzya Mwami Leza alimwi. Eelyo Mwami Leza wakamwiingula kuti, “Koya ku Kiila, nkaambo njooaba ba Filisiti kulinduwe.” 
Aawo Devedi abantu bakainka ku Kiila kuyoolwana Bafilisiti, nkabela wakasaala ŋombe zyabo akujaya banji babo. Mbombuboobu Devedi mbwaakavuna bantu baku Kiila.
Ciindi Abiyata mwana wa Ahimeleki naakatijila kuli Devedi ku Kiila wakeetelezya akasani kabupaizi mumaanza aakwe.
Lino Saulu wakaambilwa kuti Devedi wasika ku Kiila, mpawo Saulu wakati, “Lino Leza wamwaaba kulindime, nkaambo walijalila lwakwe mwini mukunjila mumunzi uujisi milyango azipingizyo. 
Eelyo Saulu wakabunganya bantu boonse kuti baye kunkondo ku Kiila baka sinkilizye Devedi abantu bakwe.”
Lino Devedi wakaziba kuti Saulu ulimukanzide bubi, eelyo wakaamba kuli Abiyata mupaizi kuti, “Leta kuno kabaki kabupaizi.” 
Mpoonya Devedi wakati, “O Mwami Leza wa Isilayeli, ndemubelesi wako ndamvwa kuti Saulu uyanda kuboola ku Kiila, kuzoomwaya munzi nkaambo kandime. 
Sena bantu baku Kiila balandaaba kulinguwe? Sena Saulu ulasika ncobeni mbubonya mbuli mubelesi wako mbwamvwide? O Mwami Leza, Leza wa Isilayeli, ndakukumbila, koambila mubelesi wako.”
Mpoonya Devedi wakati, “Sena bantu baku Kiila balandaaba kuli Saulu antoomwe abantu bangu?”
Mpoonya Devedi abantu bakwe bakatisike kumyaanda iili cisambomwe bakazwa ku Kiila cakufwambaana, bakainka kufumbwa nkubakali kukonzya. Mpawo Saulu naakaambilwa kuti Devedi wakazwa ku Kiila, taakainka.
Nkabela Devedi wakakkala mumampangala muzilundu zyamunkanda zyaku Zifu. Saulu wakali kumuyandaula lyoonse, nikuba boobo Mwami Leza taakwe naakamwaaba kulinguwe pe. 
Devedi wakaliyoowede nkaambo Saulu wakali kuyanda kumujaya.
Jonatani mwanaa Saulu wakanyamuka, wainka kuli Devedi ku Holesyi akumuyumya-yumya mu Mwami Leza. 
Nkabela wakati kulinguwe, “Utayoowi, nkaambo Saulu taata takooyookujaya pe. Uyooba mwami wa Isilayeli, mebo nzooba wabili kulinduwe. Saulu taata awalo ulizi oobo.” 
Eelyo bobilo boonse bakapangana cizuminano kumbele lya Mwami Leza, Devedi wakasyaala ku Holesyi, Jonatani wakabweeda kumunzi.
Mpoonya Bazifu bakainka kuli Saulu ku Gibeya, baakuti, “Devedi uliyubide kucisi cesu mumampangala aaku Holesyi mucilundu caku Hacila cili kumusanza lya Jesyimoni. 
Nkaako boola, o mwami mbubonya mbuli mbokanzide kumujata, swebo tuyoomwaaba ku mwami.”
Saulu wakati, “Mwami Leza amuleleke, nkaambo mwandibeda aaluse. 
Lino kamuya, mukabonesye, mukazibe ciyubilo cakwe nkocibede, alimwi nguni wakamubona okuya, nkaambo ndilizi kuti ngusimaanu kapati. 
Nkaako mukabone, mukalangisisye mumasena oonse ngayubila, mwamana mukaboole kulindime amakani aazulide. Mebo ndizooinka anywebo kuti naa kali munyika eeyo ncobeni, nzoomujana ndizoomulangaula akati kazyuulu zyaba Juda.”
Eelyo bakanyamuka akuunka ku Zifu, Saulu katana unka. Lino Devedi abantu bakwe bakali munkanda yaku Maoni mu Alaba kumusanza lya Jesyimoni. 
Saulu abantu bakwe bakainka kuyoomuyandaula. Devedi naakaambilwa boobo, wakainka kumwaala uuli munkanda ya Maoni. Saulu naakamvwa oobo, wakamutobela munkanda ya Maoni. 
Saulu wakainka kumwi kubbazu lyacilundu, Devedi abantu bakwe kabali kubbazu limbi lyacilundu. Lino Devedi wakafwambaana kutija, mukuti Saulu abantu bakwe bakali kuyanda kooba Devedi abantu bakwe kuti babajaye. 
Mutumwa wakasika kuli Saulu wakati, “Fwambaana kusika, nkaambo Bafilisiti baboola kuzoosaala nyika.” 
Aboobo Saulu wakapiluka kuzwa kukutobela Devedi, wakainka kuyoolwana Bafilisiti. Nkaako oobo busena bwakaitwa kuti Mwaala wa Lwaandaano. 
Kuzwa kooko Devedi wakainka kuyookkala mumampangala aaku Engedi.
Lino Saulu naakapiluka kuzwa kukulwana Bafilisiti, wakaambilwa kuti, “Bona, Devedi uli munkanda yaku Engedi.” 
Saulu wakatola basilumamba bakasalidwe bali zyuulu zyotatwe kuzwa mu Baisilayeli boonse, bakainka kuyooyandaula Devedi abantu bakwe, bakatozya ku Myaala yanjeleele. 
Saulu wakasika kuzibaya zyambelele zyakali mumugwagwa, ooko kwakali mpangala, wakanjila kuti aye kusokwe. Lino Devedi abantu bakwe bakalikkede mukati mwini mwampangala. 
Bantu ba Devedi bakati kulinguwe, mboobu buzuba oobo Mwami Leza mbwaakati kulinduwe, “Bona, njooaba sinkondonyoko kulinduwe uyoomucita eeco ciyookubotela.” Mpoonya Devedi wakanyamuka akutenda kabotu-kabotu moombe wacisani ca Saulu. 
Devedi wakamupenzya moyo nkaambo wakatenda moombe wacisani ca Saulu. 
Wakati kubantu bakwe, “Mwami Leza andikasye kucita cibi kumwami wangu, munanike wa Mwami Leza, nkaambo ngomunanike wa Mwami Leza.” 
Aboobo Devedi wakakombelezya bantu bakwe amajwi aaya, alimwi taakwe naakabazumizya kuti balwane Saulu.
Musule aakooku awalo Devedi wakazwa mumpangala akwiita Saulu kuti, “O Mwami simalelo wangu.” Nkabela Saulu naakacebukila musule, Devedi wakakotamika mutwe wakwe mukulemeka. 
Amane Devedi wakati kuli Saulu, “Nkaambo nzi noswiilila majwi aabantu baamba kuti, ‘Bona, Devedi uyandaula kukucisa?’ 
Walibonena buno buzuba ameso aako kuti Mwami Leza wali kwaabide kulindime omuya mumpangala. Bamwi bandaambilide kuti nkujaye, pele ndakufwida luse. Ndaamba kuti, ‘Nsikonzyi kubikka janza lyangu kuli simalelo wangu nkaambo ngomunanike wa Mwami Leza.’ 
Taata, langa moombe wacisani cako mujanza lyangu, kaambo nkindautendela akutakujaya nkakuti uzibe akubona kuti nsikwe bubi naa mulandu wakukubukila. Taakwe nendakakubisizya pe, nikuba kuti uyanda kundijaya. 
Mwami Leza abone uulubizizye kuti nguni akati kako andime, alimwi Mwami Leza akubweedezezye bubi, pele mebo lwangu nsikakucisi aasyoonto pe. 
Mbubonya mbuli mbokaamba kasimpi kabasikale kati, ‘Bubi bulacitwa abantu babi.’ Pele lwangu tandikakucisi aasyoonto pe. 
Ani nguni mwami wa Isilayeli ngwazabutobela? Ino nguni ngoza butanda? Mubwa uufwide, utobela njina buyo. 
Lino Mwami nguutibone kuti uulubizizye nguni akati kandime anduwe. Andikwabilile kuzwa kulinduwe.”
Ciindi Devedi naakamana kwaambaula majwi aaya kuli Saulu, Saulu wakati, “Sena nduwe mwanaangu, mwanaangu Devedi?” Mpawo Saulu wakoongolola akutalika kulila. 
Wakati kuli Devedi, “Yebo uliluleme kwiinda ndime, nkaambo wandijokezya bubotu, kakuli kuti mebo ndakakujokezya bubi. 
Sunu watondezya bubotu bwako mukuti toondijaya. Wandilwiida mboondicitila kabotu muciindi cakundijaya Mwami Leza naandaabide kulinduwe. 
Nkaambo kuti naa muntu wajana sinkondonyina, sena inga wamuleka kuti ainke kabotu alimwi? Aboobo Mwami Leza akupe bulumbu bubotu kuli ceeci ncoondicitila sunu. 
Lino ndaziba kuti ncobeni nduwe uyooba mwami, abulelo bwa Isilayeli buyooima nji mumaanza aako. 
Nkaako ndikonkezya mu Mwami Leza kuti ndaakufwa tokooyoomaninizya lunyungu lwangu mukuti zina lyangu alyataata litakazimaani.” 
Devedi wakakonkezya eeci Saulu kamvwide,
Lino Samuyele wakafwa, nkabela Baisilayeli boonse bakabungana kuzoomulila akumuzikka kumunzi wakwe ku Lama.
Ooko kwakali mwaalumi ku Maoni wakajisi nyika kumunzi wa Kaameli. Mwaalumi ooyu wakali muvubi kapati, wakalijisi mbelele zili zyuulu zyotatwe ampongo zili cuulu. Bumwi buzuba wakali kugela mbelele zyakwe ku Kaameli. 
Mwaalumi ooyu wakali Nabali, waciinga ca Kalebi. Mukaintu wakwe wakali Abigelo. Mukaintu ooyu wakali musongo, alimwi wakali mubotu. Pele mwaalumi wakali silunya wakandwane-ndwane.
Devedi wakamvwa ciindi naakali munkanda kuti Nabali wakali kugela mbelele zyakwe. 
Mpoonya Devedi wakatuma balombe bali kkumi, wakati kulimbabo, kamuya ku Kaameli, muye kuli Nabali mukandijuzizye. 
Alimwi wakati mukaambe kuti, “Luumuno lube kulinduwe, alimwi lube kuŋanda yako alimwi alube akuli eezyo zyoonse nzyojisi. 
Ndakamvwa kuti ulijisi bageli, ciindi beembezi bako nibakali aandiswe, taakwe cibi ncitwakabacita pe, alimwi taakwe ncitwakababbida, kwaciindi coonse ncibakali ku Kaameli. 
Buzya balombe bako buyo, balakwaambila. Aboobo balombe bangu ubabede aaluse, mbuli mbutwasika mubuzuba bwapobwe. Ndakukomba tupe kufumbwa ncokonzya mebo ndemweenzinyoko Devedi ababelesi bangu aaba.”
Ciindi balombe ba Devedi nibakasika, bakacaamba coonse eeci kuli Nabali muzina lya Devedi. Bamane bakalindila. 
Lino Nabali wakaingula babelesi ba Devedi kuti, “Ino Devedi mwanaa Jese nguni? Mazuba aano kuli bazike banji baloboka kuzwa kuli basimalelo babo. 
Sena ndibweze cakulya cangu anyama yangu eeyo njendajaila bageli bangu akuzipa bantu aabo mbentezi ankobazwida?”
Aboobo balombe ba Devedi bakapiluka akuzoomwaambila makani aaya. 
Eelyo Devedi wakaambila bantu bakwe kuti, “Muntu amuntu alyaangilile panga lyakwe.” Nkabela bantu boonse bakalyaangilila mapanga aabo muzibuno, Devedi awalo wakalyaangilila panga bainka, mbaakali aabo bakatisike myaanda yone, bali myaanda yobilo bakasyaalila zintu zyabo.
Pele umwi wabalombe wakaambila Abigelo mukaintu wa Nabali kuti, “Bona, Devedi wakatuma bantu kuzwa munkanda kuti bazoojuzye simalelo wesu, pele wakabakalalila kapati. 
Nikuba boobo aaba bantu bakali kabotu kulindiswe, taakwe nitwakakatazyanya ambabo pe, alimwi taakwe nitwakasweekelwa cintu ciindi nitwakacili musokwe, mumazuba oonse ngetwakali aabo katweembela mbelele. 
Masiku amasikati bakali kutukwabilila mbuli lubaya kwaciindi coonse ncitwakali aabo katweembela mbelele. 
Lino ndati ucizibe eeci alimwi uyeeye mboelede kucita, nkaambo eeci inga cajazya simalelo wesu aboonse baŋanda yakwe, alimwi ngusicinguni kapati, ngu nkwaambila bbwe.”
Mpoonya Abigelo wakafwambaana kubweza zinkwa zili myaanda yobilo, nkomo zyawaini zyobilo, nyama yakayokedwe kale yambelele zyosanwe, zisuwo zyamaila aakangidwe zyosanwe zisankata zyansaansa ziyanikidwe zili mwaanda, azibunge zyankuyu ziyanikidwe zili myaanda yobilo akuzibikka atala aambongolo. 
Eelyo wakati kubalombe bakwe, “Kamuya kumbele lyangu, mebo ndaza musule lyanu.” Pele taakwe naakaambila mulumi wakwe Nabali pe.
Lino mbwaakatantila buyo ambongolo akusika kubusena busisikidwe bwacilundu, wakabona Devedi abantu bakwe kabaza kulinguwe, lino wakaswaangana ambabo. 
Devedi wakaambide kuti, “Ncobeni ndakasowa buyo ciindi cangu kumulangila zyoonse nzyajisi ooyu muntu munkanda, mane cakuti taakwe niciba comwe cakasweeka kuli zyoonse nzyajisi, pele mebo wandibweedezezya bubi muciindi cabubotu. 
Mwami Leza andisubule alimwi akwiinda kuti naa cifumo nkasiye mwaalumi naba omwe muli baabo baŋanda yakwe.”
Ciindi Abigelo naakabona Devedi, wakafwambaana kuseluka ambongolo akuvuntama ansi kumbele lya Devedi wamukotamina. 
Nkabela wakawida kumaulu aakwe akuti, “O mwami, mulandu ube wangu endike. Ndakukomba, mubelesi wako aambaule kulinduwe. Swiilila majwi aamubelesi wako. 
O mwami wangu utabikkili mulandu mulumaangu uulya silunya, nkaambo mbubuli zina lyakwe awalo mbwabede, Nabali ndezina lyakwe, nkabela abufuba buli mulinguwe. Pele mebo ndemubelesi wako taakwe nindakabona balombe bako omwami wangu aabo mbookatuma. 
Lino o mwami wangu, Leza mbwali muumi ayebo mbuli mboli muumi, ncobeni Mwami Leza akukasye kuti utatili bulowa, alimwi utapilusyi cibi ajanza lyako omwini. Lino aabo basinkondonyoko bayanda kukucita cibi bakasubulwe mbuli Nabali. 
Eezi zipo nzindaleta ndemubelesi wako kulinduwe o mwami wangu zipegwe kubantu mbomuli aabo. 
Ndakukomba kojatila mulandu wamubelesi wako. Ncobeni Mwami Leza uyoobikka mukwasyi wako mubwami bwiimvwi nji, nkaambo ulwanina Mwami Leza nkondo. Aboobo utakabi nocita cibi mubuumi bwako boonse. 
Kuti naa kuli bantu bakutobela mukuti bakujaye, Mwami Leza uyookukwabilila mbubuli muntu mbwayobola lubono lwakwe mumusantu. Buumi bwasinkondonyoko buyoofuswa mbubonya mbuli cintu cifuswa akwibba. 
Mwami Leza uzookucitila bubotu boonse mbwabambide, akukubikka kuba mwami wa Isilayeli yoonse. 
Ciindi eeco tokoozooba abuusu akupenga mumoyo, akaambo kakutila bulowa kaatakwe mulandu, nikuba kubweedezya bubi. Ciindi Mwami Leza waakukucitila bubotu, ukandiyeeye ndemubelesi wako.”
Mpawo Devedi wakati kuli Abigelo, “Alumbwe Mwami Leza, Leza wa Isilayeli, ooyu wakutuma mubuzuba buno kuzoondicingauzya. 
Mwami Leza akuleleke nkaambo ka busongo bwako bwandikasya buno buzuba kutila bulowa akuli bweedezezya bubi mebo lwangu ajanza lyangu. 
Mwami Leza wa Isilayeli nguwandikasya kukucisa, nootafwambaana kuzoondicingauzya, nkasimpe naatakwe wali kunoozoosyaala kuli Nabali junza cifumo mwana mulombe naba omwe.” 
Mpoonya Devedi wakatambula kuzwa kumukaintu ooyo eezyo nzyaakamweetela wakati kulinguwe, “Koya kuŋanda yako muluumuno. Bona, ndaswiilila majwi aako, alimwi ndazumina ncooamba.”
Eelyo Abigelo wakapiluka kuli Nabali, wakajana ulaapobwe muŋanda yakwe, mbubonya mbuli pobwe lyamwami. Ciindi eeco Nabali wakalikondedwe, kapati. Abigelo taakwe naakamwaambila cintu niciba comwe mane do nibwakaca. 
Cifumo-fumo munzuwe niwakamumana, mukaintu wakwe wakamwaambila eezi zintu, eelyo moyo wakwe wakaleka kubeleka kabotu, aboobo mubili wakayuma mbubonya mbuli bbwe. 
Nikwakainda mazuba aali kkumi, Mwami Leza wakauma Nabali, wakafwa.
Ciindi Devedi naakamvwa kuti Nabali wakafwa, wakati, “Alumbwe Mwami Leza wakabweedezya cibi camasampu aakandicita Nabali akundilesya mebo ndemubelesi wakwe kuti intaciti cibi. Mwami Leza wabweedezezya bubi bwa Nabali alinguwe mwini.”
Ciindi babelesi ba Devedi nibakasika kuli Abigelo ku Kaameli, bakamwaambila kuti, “Devedi watutuma kulinduwe kuti tukutole kuti ube mukaintu wakwe.”
Mpoonya Abigelo wakanyamuka akukotamika busyu bwakwe ansi akwaamba kuti, “Mebo ndemubelesi wanu ndilibambilide nikuba kusanzya zituta zyanu.” 
Mpoonya Abigelo wakafwambaana kunyamuka akutanta mbongolo, alimwi wakatolelezya abasimbi bakwe bosanwe. Walo wakali kweendela musule lyabatumwa ba Devedi, mbombuboobu mbwaakakwatwa.
Alimwi Devedi wakakwata Ahinowamu uuzwa ku Jezuliili, eelyo boonse aaba bobilo bakaba bakaintu bakwe. 
Ciindi eeco Saulu wakakwesye kale Mikalo, muka Devedi, kuli Paliti mwanaa Laisyi wakali waku Galimu.
Lino Bazifu bakasika kuli Saulu ku Gibeya, kabaamba kuti, “Devedi uliyubide mucilundu ca Hacila cili kujwe lya Jesyimoni.” 
Eelyo Saulu wakanyamuka akuunka kunkanda yaku Zifu abaalumi basalidwe Baisilayeli bali zyuulu zyotatwe, kuti bakayandaule Devedi kunkanda ooko. 
Saulu wakayaka zivuka mucilundu ca Hacila, cili kumbali aamugwagwa kujwe lya Jesyimoni. Pele Devedi wakacilikkede munkanda. Ciindi naakabona kuti Saulu wasika kuzoomuyandaula munkanda, 
Devedi wakatuma basikutwela, eelyo bakabona kuti Saulu wasika ncobeni. 
Mpoonya wakanyamuka akusika kubusena oobo Saulu mpaakayakide, eelyo wakabona aakali koona Saulu a Abina, mwanaa Nee, silutwe wabasilumamba. Saulu wakali kulala akati kazivuka, basilumamba bakalede muzivuka zyakamuzingulukide.
Lino Devedi wakati kuli Ahimeleki Muhiti akuli Abisyayi mwanaa Zeluyiya, mupati wa Jowabu, “Nguni uutindisindikile, tuseluke kuya kuzivuka zya Saulu?”
Aboobo Devedi a Abisyayi bakainka kuli basilumamba ba Saulu ciindi camasiku, nkabela ooko Saulu wakalilede mucivuka cakwe asumo kalisimpide ansi kumitwe, Abina abasilumamba bakalilede kabamuzingulukide. 
Mpawo Abisyayi wakati kuli Devedi, “Sunu Mwami Leza waaba sinkondonyoko kulinduwe, ndizumizye kuti ndimuyase sumo lijatikizye aansi lweendo lomwe, nsikooindulula alwabili pe.”
Devedi wakati kuli Abisyayi, “Utamunyonyooni, nkaambo taakwe muntu uukonzya kucisa munanike wa Mwami Leza akutaba aamulandu.” 
Amane wakakomba wakati, “Mbubonya mbuli Mwami Leza mbwali muumi, Mwami Leza mwini nguuyoouma Saulu, ciindi cakwe cakufwa caakusika, nikuba kuyoofwida munkondo. 
Mwami Leza andilesye kuti intalwani mwami ngwaakabika, bweza buyo sumo lili kumutwe lyakwe akankuli kamaanzi, twamana tweende.” 
Aboobo Devedi wakabweza sumo akankuli kamaanzi kakali kumutwe lya Saulu, eelyo bakainka. Nkabela taakwe mwaalumi naba omwe wakacibona, naa wakacizi, naa wakasinsimuka. Nkaambo kakuti Mwami Leza nguwakabooneka.
Lino Devedi wakainka mutala limwi akwiima atala aacilundu. Akati kabo kwakali kkuti pati. 
Aawo Devedi wakoongolweda silumamba a Abina mwanaa Nee wakati, “Sena tovuwi yebo Abina?”
Mpawo Devedi wakati kuli Abina, “Sena toli nduwe mwaalumi? Ino nguni uuli mbuli nduwe Muisilayeli? Nkaambo nzi nootalindilila mwami simalelo wako? Nkaambo umwi muntu walisikide kuzoonyonyoona mwami simalelo wako. 
Eeci cintu ncoocita tacili kabotu pe. Mbubonya mbuli Mwami Leza mbwali muumi, mweelede kujaigwa nyoonse, nkaambo kakutalindila mwami wanu, munanike wa Mwami Leza. Lino bona, ino sumo lya mwami lilikuli, alimwi kali kuli kankuli kamaanzi aako kakali kumutwe lyakwe?”
Saulu wakaliziba jwi lya Devedi akwaamba kuti, “Sena eeli jwi ndilyako, mwanaangu Devedi?”
Wakaindilizya akuti, “Ino nkaambo nzi mwami wangu uza butobela mubelesi wakwe? Ino ndacita nzi? Mulandu nzi ngwejisi? 
Aboobo lino mwami simalelo wangu, aswiilile majwi aamubelesi wakwe. Kuti naa Mwami Leza nguwabusya nkondo kuti uzoondilwane aatambule cipaizyo, pele kuti naa mbatu buyo, Mwami Leza abasinganye nkaambo banditanda kuti intanookkali ambabo munyika ya Leza. Bati, ‘Koya, ukabelekele baleza bambi.’ 
Nkaako utandileki kuti nkafwide kulaale abusena bwa Mwami Leza, nkaambo mwami wa Isilayeli waboola kuzooyandaula ndime neeli mbuli njina, mbuli muntu uuvwima kwale muzilundu.”
Mpoonya Saulu wakati, “Ndabisya. Piluka, mwanaangu Devedi, nsikooyookucitila limbi cibi pe, nkaambo wandileka akutandijaya sunu buno buzuba. Langa, ndacita cabufuba-fuba akubisya kapati.”
Eelyo Devedi wakaingula kuti, “Langa, ndeeli sumo lyamwami. Tuma umwi wabasinkondo bako azoolitole. 
Mwami Leza ulalumbula muntu amuntu kweendelana abululami abwini bwakwe. Mwami Leza walikwaabide kulindime sunu, pele tiindakujaya mukuti uli munanike wa Mwami Leza. 
Langa, mbubonya mbuli mbwindaleka buumi bwako sunu buzuba buno, mbubonya oobo Mwami Leza akwabilile buumi bwangu, alimwi alwangu andikwabilile.”
Mpoonya Saulu wakati kuli Devedi, “Mwami Leza akuleleke mwanaangu Devedi. Uyoocita zintu zigambya alimwi uyoozwidilila.” Mpoonya Devedi wakainka, awalo Saulu wakabweeda kulimbabo.
Lino Devedi wakati mumoyo wakwe, “Bumwi buzuba njoojaigwa aa Saulu, taakwe cintu cibotu ncendikonzya kucita kwiinda kuti nditijile kunyika ya Bafilisiti. Saulu natilengaane kundiyandaula mukati kaminyinza ya Isilayeli, mbwekonzya kulikwabilila oobo.” 
Aawo Devedi wakanyamuka wainka, lwakwe abaalumi bali myaanda iili cisambomwe aabo mbaakali aabo. Wakasika kuli Akisyi mwanaa Maoku, mwami wa Gati. 
Devedi wakakkala a Akisyi mu Gati, abantu bakwe, boonse amikwasyi yabo, Devedi wakatolelezya abakaintu bakwe bobilo, Ahinowamu waku Jezuliili a Abigelo waku Kaameli, mukamufu Nabali. 
Ciindi Saulu naakaambilwa kuti Devedi wakatijila ku Gati, taakwe naakacili kumuyandaula limbi pe.
Devedi wakati kuli Akisyi, “Kuti katuyanzene, undipe busena bumwi bwakukkala mumunzi umwi wacisi cako, kuti kandikkala ooko. Ino nkaambo nzi mubelesi wako nceelede kukkala mumunzi wabwami?” 
Akisyi wakamupa Zikilagi, ncenciceeco Zikilagi ncuuli munzi wabami ba Juda kusikila kubuzuba buno. 
Devedi wakakkala mucisi ca Bafilisiti kwamwaka amyezi yone.
Lino Devedi abantu bakwe bakainka kuyoosaala Bagesyu, Bagezili a Baameleki, aaba mbabakali kukkala mucisi eeci kwamyaka, bakali kusikila ku Syuu kunyika ya Ijipiti.
Devedi wakanyonyoona cisi coonse, taakwe muntu ngwaakasiya kali muumi naba mwaalumi naba mukaintu. Wakatola mbelele, ŋombe, mbongolo, nkamela, azibaki, amane wakapilukila kuli Akisyi. 
Ciindi Akisyi naakali kubuzya kuti, “Ino nguni ngumwasaala sunu?” Devedi wakali kuti, “Twali kubbazu lyakumusanza kulwana Bajuda, naa kunyika ya Bajelamiili naa kunyika ya Bakeni.” 
Devedi taakwe naakali kusiya mwaalumi naba mukaintu kacipona, wakuleta makani ku Gati, kayeeya kuti, “Ambweni inga balatutola mpuwo yakuti, ‘Mboobu mbwaacita Devedi.’” Eeci ncicakali cilengwa cakwe ciindi coonse ncaakakkede mucisi ca Bafilisiti. 
Eelyo Akisyi wakasyoma Devedi kayeeya kuti, “Walibisya lwakwe mwini ku Baisilayelinyina, nkaako unooli mubelesi wangu lyoonse.”
Lino mumazuba aayo Bafilisiti bakabunganya basinkondo boonse kuti balwane Baisilayeli. Eelyo Akisyi wakati kuli Devedi, “Lino komvwa, yebo abantu bako, uleelede kuunka kunkondo.”
Devedi wakati kuli Akisyi, “Mbubo, ncibotu, uyoobona eeco mubelesi wako ncayoocita.”
Samuyele wakalifwide, nkabela Baisilayeli boonse bakamulila akumuzikka mu Lama mumunzi wakwe. Saulu wakalibagwisizye baamba aa mizimo abasondi munyika.
Ciindi Bafilisiti nibakalibunga-bunga antoomwe, bakaza kuzooyaka zivuka ku Syunemu. Awalo Saulu wakabunganya Baisilayeli boonse bakayaka zivuka ku Gilibowa. 
Ciindi Saulu naakabona basilumamba ba Bafilisiti, wakayoowa kapati, wakakankama. 
Saulu naakabuzya Mwami Leza, Mwami Leza taakwe naakamwiingula pe, nikuba kuziloto, nikuba kucisolo, nikuba kubasinsimi. 
Mpoonya Saulu wakati kuli balupati-pati bakwe, “Amundiyandawide mukaintu uuamba aamizimo kutegwa ndiinke kulinguwe nkasonde.”
Mpawo Saulu wakalisandula akusama zibaki zimbi, wakainka lwakwe abaalumi bamwi bobilo, eelyo bakasika kumukaintu uulya ciindi camasiku. Mpawo Saulu wakati, “Ndiitila muzimo, kwaambisya ooyo ngwentikwaambile.”
Mukaintu wakati kulinguwe, “Ulizi eeco Saulu ncaakacita, mbuli mbwaakatanda basondi abaamba aamizimo kuzwa munyika. Ino nkaambo nzi nonditeya kakole undijazye?”
Pele Saulu wakamukombelezya muzina lya Mwami Leza, wakati, “Mbubonya mbuli Mwami Leza mbwali muumi, taakwe cisubulo ciyooba alinduwe akaambo kacintu eeci.”
Mpoonya mukaintu wakati, “Ino nguni ngwenti nkweetele?”
Ciindi mukaintu naakabona Samuyele, wakoongolola ajwi pati, wakati kuli Saulu, “Ino wandicengela nzi? Nduwe Saulu.”
Mpawo mwami Saulu wakati kulinguwe, “Utayoowi, ino wabona nzi?” Mukaintu wakati, “Ndabona muzimo kuuzwa munyika.”
Saulu wakati kumukaintu, “Uli buti?”
Mpoonya Samuyele wakati kuli Saulu, “Ino nkaambo nzi ncoondinyonganya mukundibusya?”
Samuyele wakati, “Ino undibuzizya nzi, kayi Mwami Leza wakusiya akuba sinkondonyoko? 
Mwami Leza wakucitila mbubonya mbuli mbwaakandaambila, walo wakunyanzya bulelo wabupa kuli umbi, kuli Devedi. 
Nkaambo taakwe nookaswiilila jwi lya Mwami Leza, alimwi Baameleki tookabanyonyweeda limwi mbuli mubukali bwa Leza, Mwami Leza ncaacitila ceeci sunu buzuba buno. 
Kuyungizya kuli ceeci, Mwami Leza ulaaba Isilayeli alimwi anduwe ku Bafilisiti. Eelyo junza yebo abana bako balombe bazooba andime, alimwi Mwami Leza uyooaba basilumamba ba Isilayeli ku Bafilisiti.”
Mpawo Saulu wakawida ansi ddu, kayoowede akaambo kamajwi aa Samuyele. Wakatempukwa, nkaambo taakwe ncaakalide buzuba abusiku boonse. 
Eelyo mukaintu uulya wakaboola kuli Saulu ciindi naakabona kuti wakaliyoowede, wakati, “Bona, mubelesi wako wakuswiilila, ndasanga buumi bwangu akuswiilila ceeco ncoondaambila. 
Nkaako lino ayebo swiilila mubelesi wako. Nkoo ndikweetele cakulya cimwi, kutegwa ube anguzu wazootalika lweendo lwako.”
Pele wakakaka akwaamba kuti, “Nsikoolya.” Pele babelesi bakwe antoomwe amukaintu bakamukakatizya, mpawo wakaswiilila majwi aabo. Aboobo wakanyamuka kuzwa ansi, wakakkala abulo. 
Mukaintu ooyu wakajisi moombe uuneneede kuŋanda. Mpoonya cakufwambaana wakamujaya, wakabweza busu bunante akubukanda, akujika cinkwa citakwe mimena. 
Mpawo wakazipa kuli Saulu ababelesi bakwe, eelyo bakalya. Mpoonya bakanyamuka akuunka masiku aayo ngoonya.
Lino Bafilisiti bakabunganya bamwi basilumamba babo ku Afeki, Baisilayeli bakayakide zivuka zyabo kumbali akasensa kaku Jezuliili. 
Nkabela bami ba Bafilisiti nibakali kweenda mumyaanda amuzyuulu, Devedi abantu bakwe bakali kuza buza musule antoomwe a Akisyi. 
Basilutwe ba Bafilisiti bakati, “Ino bacita nzi aaba Bahibulu kuno?”
Pele basilutwe ba Bafilisiti bakamunyemena Akisyi bakati kulinguwe, “Mupilusye ooyu muntu, kubusena bwakwe mbookamupa. Atainki aswebo kunkondo pe, nkaambo antela inga wayanzana abantu bakwe waba sinkondoma. Ino uyeeya kuti inga muntu ooyu bayanzana buti amwami wakwe Saulu? Tee muukukosola mitwe yabantu besu? 
Sena ooyu teensi Devedi, ooyo ngubakali kwiimbila kumwi kabazyana akuti, ‘Saulu wakajaya bantu bali zyuulu, pele Devedi wakajaya bantu bali zyuulu zili makumi?’”
Mpoonya Akisyi wakaita Devedi akumwaambila kuti, “Mbubonya mbuli Mwami Leza mbwali muumi, yebo ulasyomeka. Kulindime taakwe bubi mbwindakujanina kuzwa kubuzuba mbookasika kulindime kusikila sunu. Nikuba boobo bami bamwi tabakuyandi. 
Aboobo piluka buyo, uunke aluumuno, kuti utabisizyi bami ba Bafilisiti pe.”
Devedi wakati kuli Akisyi, “Ino ndacita nzi, ncibi nzi ncimwajana mumubelesi wako kuzwa buzuba naakasika akutalika kukubelekela kusikila ono, kuti intainki akuyoolwana basinkondo basimalelo wangu mwami?”
Akisyi naakamvwa Devedi wakati, “Ndilizi kuti tolubizizye uli mbuli mungelo. Nikuba boobo basilutwe ba Bafilisiti baamba kuti, ‘Takooinka aswebo kunkondo pe.’ 
Lino ufume cifumo-fumo ababelesi bamwami aabo bakaza anduwe, utalike kweenda kakucisiya-siya ansi, uunke.”
Nibwakaca Devedi wakafuma abantu bakwe kubweeda kunyika ya Bafilisiti. Bafilisiti bakainka ku Jezuliili.
Lino ciindi Devedi abantu bakwe nibakasika ku Zikilagi mubuzuba bwatatu, bakajana kuti Baameleki bakaisaala minzi yakumusanza lya Juda amunzi wa Zikilagi. Bakazunda munzi wa Zikilagi akuutenta, 
alimwi bakatola bakaintu boonse bakali mumunzi mubuzike, baniini abapati. Taakwe ngobakajaya pe, pele bakabatola mubuzike bakabatola buyo akuunka aabo. 
Devedi abantu bakwe nibakasika kumunzi, bakajana kuti ulitentedwe, abalo bakaintu babo abana bakatolwa mubuzike. 
Mpoonya Devedi abantu mbaakali aabo bakoongolola akulila mane kusikila nibakabula nguzu zyakulila. 
Bakaintu bobilo ba Devedi abalo bakalitoledwe mubuzike, Ahinowamu waku Jezuliili a Abigelo mukamufu Nabali waku Kaameli.
Devedi wakapenzegwa mumoyo, nkaambo bantu bakali kuyanda kumuuma mabwe, kayi boonse bakalilutide mumyoyo, umwi kanyemede akaambo kabana bakwe. Pele wakayumizigwa mu Mwami Leza wakwe. 
Devedi wakati kuli Abiyata mupaizi mwana wa Ahimeleki, “Ndeetela kabaki kabupaizi.” Mpawo Abiyata wakakaleta kuli Devedi. 
Eelyo Devedi wakabuzya ku Mwami Leza kuti, “Sena eeyi impi ndiitobele? Sena njoobeenzya?” Mwami Leza wakati, “Iiyi, batobele, uyoobeenzya, alimwi uyoovuna bantu bako.”
Aboobo Devedi abantu bakwe bali myaanda iili cisambomwe mbaakali aabo, bakasika kukalonga ka Beso, ooko bamwi bakasyeede nkobakakkede. 
Pele Devedi wakaindilila kaya kubatobela, walo abasilumamba bali myaanda yone. Bamwi bali myaanda yobilo bakasyaala musule, nkaambo bakali katede, tiibakacili aanguzu zyakuzubuka kalonga ka Beso pe. 
Aabo bakali a Devedi bakajana umwi muntu Muijipiti musokwe, bakamuleta kuli Devedi. Bakamupa cinkwa walya, alimwi bakamupa maanzi aakunywa, akumupa cibunge cankuyu azisankama zyansaansa zyobilo. 
Naakamana kulya, wakapononoka, nkaambo taakwe naakalide cinkwa naa kunywa maanzi kwamazuba otatwe amasiku otatwe. 
Mpawo Devedi wakati kulinguwe, “Ino yebo uli muntu wani? Ino wazwida kuli?”
Twakasaala kubbazu lyakumusanza lya Bakeliti, acisi ca Bajuda, kubikkilizya acisi cakumusanza ca Kalebi, ndiswe twaakatenta Zikilagi.”
Devedi wakati kulinguwe, “Sena ulakonzya kunditola nkwiibede eeyi mpi njimwakali aayo?”
Aboobo wakatola Devedi ooko Baameleki nkubakatanteene koonse-koonse, kabalya akunywa akuzyana, nkaambo kalubono lunji ndubakasaala kuzwa kunyika ya Bafilisiti akuzwa kunyika yacisi ca Juda. 
Devedi wakatalika kubajaya kuzwa kumabbililo aazuba akusikila mangolezya buzuba bwabili. Nkabela taakwe naba omwe wakatija ccita buyo baalumi bali myaanda yone bakatanta nkamela akutija. 
Lino Devedi wakavuna zyoonse eezyo Baameleki nzibakatolede, alimwi wakavuna abakaintu bakwe bobilo. 
Taakwe niciba comwe cakasweeka pe, cikomene naa kuceya, nibaba bana, niluba lubono oolo lwakatoledwe. Devedi wakaziboozya zyoonse. 
Alimwi Devedi wakatola mbelele aŋombe. Eelyo bantu bakazibinga eezyo ŋombe kumbele lyakwe akwaamba kuti, Eezi nzizya Devedi.
Mpawo Devedi wakasika kubaalumi bali myaanda yobilo, bakakatede bakasyeede kukalonga ka Beso. Baalumi aabo bakainka kuti bakacinge Devedi akuyoocinga bantu aabo mbaakali aabo. 
Aabo babi myoyo abasilunya akati kabantu aabo bakainkide a Devedi bakati, “Mukuti taakwe nibakainka andiswe, tatukoobapa cintu niciba comwe pe kulubono ndutwaakupilusya. Citaumwi aumwi atole buyo mukaintu wakwe abana bakwe kwamana mpoonya ainke.”
Pele Devedi wakati, “Tamweelede kucita boobo, nobakwesu, aceeco Mwami Leza ncaatupa, watubamba kabotu akwaaba mpi eeyo yakazide kuzootulwana. 
Ino nguni uukonzya kumuswiilila mumakani aaya aali boobu? Nkaambo caabilo cayooyo uuya kunkondo cileelede kuba mbubonya mbuli caabilo cayooyo uulindila zintu, baleelede kuti baabane mbubonya buyo.” 
Kuzwa mubuzuba oobo kusikila sunu Devedi wakacibikka mbuli mulawo aciyanza mu Isilayeli kuti zintu kazyaabanwa bweelede.
Ciindi Devedi naakasika ku Zikilagi wakatumya mbono zimwi kubeenzinyina bapati bacisi ca Juda wakati, “Nceeci cipo cizwa kumbono zyabasinkondonyina Mwami Leza. 
Wakatumina baabo bamu Beteli, abamu Lamoti wakumusanza, abamu Jatili, 
alimwi bamu Aloyele, abamu Sifumoti, abamu Esyitemowa, 
abamu Lakalo, amuminzi ya Bajela miili aya Bakeni, 
abamu Holona, abamu Bolasyani, abamu Ataki, 
abamu Hebuloni, akumasena oonse aayo Devedi abantu bakwe ngibakali kweendeenda.”
Lino Bafilisiti bakalwana Isilayeli, eelyo Baisilayeli bakatija. Nkabela banji bakajaigwa mucilundu ca Gilibowa. 
Aawo Bafilisiti bakeenzya Saulu abana bakwe balombe, Bafilisiti bakajaya Jonatani, Abinadabu a Milikisyuwa bana ba Saulu. 
Nkondo yakamukomenena Saulu cakuti basimata bakamweenzya, bamucisa. 
Mpoonya Saulu wakati kuli sikumubwezela zilwanyo, “Gwisya panga lyako, undijaye andilyo, nkaambo antela inga aaba batapalwidwe baboola kuzoondisobanya akundijaya.” Pele sikumubwezela zilwanyo taakwe naakacita oobo pe, nkaambo wakaliyoowede. Nkaako Saulu wakabweza panga lyakwe mwini akuwida alindilyo. 
Sikumubwezela zilwanyo naakabona kuti Saulu wafwa, wakawida apanga lyakwe akufwa anguwe. 
Mbombuboobu Saulu mbwaakafwa abana bakwe balombe botatwe asikumubwezela zilwanyo abantu bakwe boonse mubuzuba oobo mbubonya. 
Lino Baisilayeli bakali kubbazu limwi lyakkuti, abaabo bakali kutala lya Jolodani nibakabona kuti Baisilayeli batija akuti Saulu abana bakwe balombe bafwa, bakasiya minzi yabo akutija. Bafilisiti bakasika kuzookkala mulinjiyo.
Lino nibwakaca ciindi Bafilisiti nibakaboola kuzoosaala zintu zyabaabo bakajaigwa, bakajana Saulu abana bakwe balombe botatwe kabafwide mucilundu ca Gilibowa. 
Bafilisiti bakakosola mutwe wa Saulu akugwisya zilwanyo zyakwe, akutuma bantu munyika yoonse ya Bafilisiti kuti bazoobweze makani mabotu kwaatola kumituni yabo akubantu. 
Mpawo bakabikka zilwanyo zya Saulu muŋanda yakupailila Asyitaloti, alimwi bakaangilila mutumba wakwe kubwaanda bwa Betisyani. 
Bantu bakkala ku Jabesyi Giliyadi, nibakamvwa Bafilisiti ncibakacita kuli Saulu, 
boonse baalumi basinguzu bakanyamuka akweenda masiku oonse, bakatola mutumba wa Saulu amitumba yabana bakwe balombe kuzwa kubwaanda bwa Betisyani. Bakasika ku Jabesyi kuzoobatentela nkuko. 
Bakabweza zifuwa zyabo kuyoozizikka munsi aamusamu uulya mu Jabesyi baliimya kulya kwamazuba aali ciloba.
