Kwali umuntu umwi uwamu mutundu wakwe Efulemu, izina lyakwe wali a Elikana. Wikalanga mu musumba uwamwangwa Lamataimu. Wene wali umwina Zufi uwafumile ku mpanga yakwe Efulemu, impanga iya myamba. Wene wali umwana wakwe Yeloamu, umwana wakwe Eliu, umwana wakwe Tou, umwana wakwe Zufi, umwina Efulemu. 
Elikana wapalike aci yaili, Hana na Penina. Penina wakweti ana. Lelo Hana wene ataviile. 
Cila mwaka Elikana wafumanga ku Lamataimu aya ku Syilo ku kupepa Yawe Wamaka yonsi nu kumocela impolelwa. Kuku ukwali yasimapepo yaili yakwe Yawe. Yene yali ana yakwe Eli nupya amazina yao a Hofini na Pineasi. 
Ilili lyonsi lino Elikana wapeelanga impolelwa yakwe, wene wapeelanga icipande conga ica nyama kuli Penina nga ni cuze apeela kuli cila wenga pa ana yakwe. 
Nanti angala watemilwe Hana wakwe cimwi, wene wamupeelanga icipande conga sile ica nyama, pamulandu wakuti Yawe atamupiile ikwata. 
Penina, umuci muze wamusinkolanga nu kumuzewanya, pamulandu wakuti Yawe atamupiile ikwata. 
Vili vino cayanga cila mwaka. Lyonsi lino yayanga ku kupepa Yawe, Penina wasinkolanga Hana cuze cakuti alila nga afwitoka ivyakulya. 
Alino Elikana iya wakwe amuuzya ati, “Hana, uzye pacani cino ukulila? Uzye pacani cino wafwita ivyakulya? Uzye pacani cino wakungumalila vivyo? Uzye vino naya kunuli cisikusansamusya ukuluta na pa kukwata ana aonsi ikumi?”
Wanda umwi, pacisila ca kumala ukulya nu kumwa ku Syilo, Hana aiza akatuka. Lyene simapepo Eli ala atenzi pa cilimba mupipi na pa maingwe ya mulyango wi taalu lyakwe Yawe, nga apepa kunoli. 
Papo ale Hana akuuvwa ulanda wakwe cimwi, atandika ukupepa nu kulila alila. 
 Hana alapa nu mulapo, ala akuti, “Iye we Yawe Wamaka yonsi, ndi cakuti walolekesya pa ulanda wane ne muzya wako, wanguvwila inkumbu, utanjilile ne muomvi wako lelo wampeela sile umwana umonsi, nani ala ndamupeela sile kunuli we Yawe pa manda yonsi yano alikala pano nsi, nu ku mutwe wakwe kutalatala kupelwe inyele.”
Alino Hana atwalilila ukupepa kuli Yawe. Eli nawe ala akumulolekesya ku kanwa. 
Lyene Hana nawe ala akupepa cimyamya, nga akanwa kene ala kakumamuka lelo izwi lyakwe ilyaula ukuvwika. Eli pa kwelenganya ukuti Hana watakoleka 
amunena ati, “Uzye uwengwa uno umwile umakukololoka kufika lilaci? Tala pitanga uye ukakololoke.”
Hana nawe amwaasuka ati, “Awe, musambazi! Nemo nene mwanaci umwi ali nu ulanda wakwe cimwi. Ntamwile uwengwa nanti umwi nanti sile icili consi icikakola. Nemo nali nkulondolwela sile Yawe ivintu ivili mu mwenzo wane. 
Utezya untunganye ne muomvi wako ukuti nene mwanaci iciwelewele. Insita yonsi ii nalinkupepa pa ulanda wane na pa cikonko cino cafundika ku mwenzo wane.”
Eli pali pakumwasuka ati, “Pita ulumi, si angala Leza wa ina Izlaeli akulambule cino umulenzile.”
Hana nawe aasuka ati, “Su ngala walu kunguvwila uluse.” Alino akatuka apita aya alya ivyakulya, nga lyene ata nu kuloleka uwa ulanda.
Katondotondo pa wanda uwalondelilepo iyakatuka nga iyapepa kuli Yawe, nga lyene iyaswilila kumwao ku Lama. Elikana pali pakumanya umuci wakwe, nga Yawe aasuka ipepo lyakwe Hana. 
Acino mukupita kwa nsita Hana asuka asenda indilwa nga aca avyala umwana umonsi. Alino atemela umwana wilya izina ati a Samueli, ala akuti, “Pamulandu wakuti namulenzile sile kuli Yawe.”
Lino Elikana na ang'anda yakwe yatumbela ku kupeela impolelwa iya cila mwaka kuli Yawe nga nu ku kufikilizya umulapo wakwe, 
Hana wene ataile kweneko. Wene wanenyile iya ati, “Alala umwana walumuka, alino ndiza nawe kuko pakuti inkamupe kuli Yawe. Lyene alikalilila kuku kwene.”
Elikana iya wakwe aasuka ati, “Cili sile ningo, cita cino ukwelenganya ukuti icingakuzipila. Lolelanga mpaka akalumuke. Si Yawe afikilizye vino walaya.” Acino umwanaci wilya aikala ukwakwe nu kulela umwana wakwe wilya suka aca alumuka.
Pacisila lino umwana wilya walumwike, Hana amusenda, nga asenda na cipambasi uwa myaka itatu, nu usu wa ngano ukulingana na makilogalamu ikumi lyonga na waini, nga amuleta ku ng'anda yakwe Yawe ku Syilo. 
Pacisila cakufyula cipambasi wilya, iyaleta umwana kuli Eli. 
Alino Hana anena Eli ati, “Musambazi, uzye unganjiusya? Anene umwanaci wilya uwimilile muno apipi nawe ala akupepa kuli Yawe. 
Ali mwana wi wino nailengile, nga Yawe watampela cino nalenzile. 
Acili cino fwandi nani namupeela kuli Yawe. Pa manda yonsi yano alikala pano nsi, wene amapaatwilwa Yawe.”
  Lyene Hana apepa ati,
“Kutaya nanti aumwi uwamuzilo wakwe Yawe.
Si fwandi mungala musuule sile, mutaya ni cilumba.
Amalapwa ya vita vikalawane yatiyakontoka yonsi pyu,
Yao aikutanga ali yano yakupula ivyakulya,
Yawe aliwe akaleta imfwa nupya aliwe akapeela umi.
Yawe akaleka akama yaya apina,
Aliwe akanyemula apina ayafumya pa lutukumbu
“Aliwe akacingilila antu yano yakamuyela
Anisi yakwe Yawe yalaloviwa
Lyene Elikana aswilila ku Lama, lelo umwana wilya asyala akutumikila Yawe ala akwangalilwa na simapepo Eli.
Ana aonsi yakwe Eli yali antu yaukakasi. Yene yatacindike Yawe. 
Fwandi ulutambi lwakwe yasimapepo atumikilanga antu lwali ndi vii: lyonsi lino umuntu ali wensi akupeela impolelwa, lino inyama icili ikwelekwa, umuomvi wakwe simapepo wiyo aiza ala alemile foloko umwi kasa lyakwe. 
Alinzile watota muli pani mukasi nanti muli ketulo nanti mu mupika nanti mu mpoto, nga simapepo aitolele icili consi cino foloko watota. Vi avino yacitile aina Izlaeli yano yizile ku Syilo. 
Nupya lino amafuta yatacili yociwe, umuomvi wakwe simapepo alinzile ukwiza nu kunena umuntu wino akupeela impolelwa ati, “Mpeko inyama iyakuti simapepo aoce, pano asikwiza azumile inyama yeleke ukufuma kunuli, suka sile ino icili iisi.”
Ndi umuntu wiyo wavwanga wati, “Si leka yatale yoce amafuta, nga pacisila utoole icili consi cino ukasi.”
Uyi uu uwa alumendo wali ukulu wakwe cimwi pa manso yakwe Yawe, pano yatacindike uwila uwapeelwa kuli Yawe.
Lelo Samueli watwalilile ukutumikila Yawe, ala acili umulumendo sile nupya wazwalanga cakuzwala ca efodi icapangilwa ku nsalu itelepelele. 
Cila mwaka nyina wamusumilanga aka mwingila nu kumutwalila lino wasukilila iya ku kupeela impolelwa iya cila mwaka. 
Eli pali pakupolelela Elikana nu muci wakwe, ala akuti, “Sa angala Yawe akamupeele ana nayauze muli mama wi kuti akapyanikizye pali wii wino mwapaatwile nu kupeela kuli Yawe.”
Yawe nawe pali pakuvwila Hana uluse. Hana aca akwatilapo ana nayauze, aonsi yatatu na anaci yaili. Lelo Samueli wene akula umu kutumikila Yawe.
Lyene Eli, mu ukote wakwe, atwalilila ukuuvwa vyonsi vino ana yakwe aonsi yacitanga ku ina Izlaeli na vino yacitanga uzelele na anaci yano yatumikilanga pa mpongolo yi Taalu lya Ukongano. 
Acino ayanena ati, “Uzye pacani cino mukucita ivintu wakwe vii? Nkalukuvwa antu yakulanda pa ukakasi winu uno mukucita. 
Sangala mute vii, yanane! Ala impwelo ii ino nkuvwa ukuti ikusalangana mu antu yakwe Yawe isi impwelo isuma awe! 
Ndi umuntu umwi wifya ku muntu muze, Leza angamuvwangila. Lelo ndu muntu wifya kuli Yawe, uzye aweni angamupapatila?”
  Umulumendo Samueli ala akukulila kweneko umu ciimo alino nu kutemwikwa kuli Yawe nu ku antu.
Lyene umuntu wakwe Leza aiza kuli Eli nu kumunena ati, “Yawe watavwanga ndi vino wene waisokolwile umu ng'anda yakwe so pa nsita ino so na ang'anda yakwe yatenzi ku Eguputo wa azya mwakwe Falao. 
 Nupya nayasolwile pa mitundu yakwe Izlaeli kuti yangaya yasimapepo yane, na kuti yatumbela ukuya pa kavuwa kane, ku koca ubani, nu kuzwala cakuzwala ca efodi kuti yapendola pa manso yane. Nupya anene kwene napiile ang'anda yakwe so kuti yatoola vyonsi vino aina Izlaeli yakapeela kunondi. 
Nga nupya pacani cino ungatumbwila amanso nu kuzazila amawila yano nanenyile antu ukundetela? Uzye pacani cino ungacindikila ana yako aonsi ukuluta pali nene pa kuyata yiine pa kuilyokezya ukulya amawila asuma wakwe cimwi yano antu yane aina Izlaeli yapeela? 
Nene kwene ne Yawe, Leza wa ina Izlaeli nalavile ku mpiti ukuti ang'anda yako na aluko lwako yalizile kuntumikila wakwe yasimapepo amanda pe. Lelo ndakai inkuti citangaya vivyo! Indi nu kucindamika yao akancindika. Nu kusuula yao akansuula. 
Insita ikwiza lino indi nu kukoma alumendo yonsi amu ng'anda yako na aluko lwako pakuti kutalaya umonsi umwi uwamu ng'anda yako alafika ku kukota. 
Nupya mulacuziwa sana cakuti mulalolekesya nu lwiswa pa upolelelo onsi uno ndapolelela aina Izlaeli yauzo. Nupya kutalatala kuye nanti wenga uwamu ng'anda inu alafika ku kukota. 
Nga lelo kwene indasya wenga uwamu mupanda winu, nga nawe alaantumikila wakwe simapepo. Lelo wene alakuletela ulanda pakukulenga ukulosya nu kukuletela ukucululuka ku mwenzo wako, nga amu mupanda wako yonsi yalafwa ala yacili ance sile. 
 Ni cilaponela ana yako yaili, Hofini na Pineasi, cilaya icilangililo kunuli cakuti yoili kwene yalafwa imfwa pa wanda onga kwene. 
Ndailondela nenga simapepo uwampomvu wino alaomba vyonsi vino nkulonda. Indamupeela ana, yano yalaatumikila lyonsi pa manso yakwe kateeka wino nasolola. 
Wiyo wensi alasyala uwamu mupanda wako aliza nu kumufukamila kuti amulenge ulupiya lwakwe siluva ni cakulya nga nu kumupapata ati, ‘Napapata undasike umulimo wa usimapepo pakuti ningakwata cimwi cakuti ningalya.’ ”
Umulumendo Samueli watumikilanga Yawe ala akwangalilwa na Eli. Mu manda kwene yalya inkombe zyakwe Yawe zitavuzile, nupya ni vilolwa kwene ivyakufuma kunoli vitavuzile. 
Uwanda umwi usiku Eli, wino amanso yakwe walanga yatandika ukuya na kanda cakuti aposiwa ukulola, walambalile pansi mu muputule wakwe kwene. 
Walanga ilampi lyakwe Leza litacili lizime, nga Samueli ala alambalile pansi mwi taalu lyakwe Yawe, umu pipi ni Mbokosi ya Upangano yakwe Leza. 
Lyene Yawe aama Samueli nga Samueli aasuka ati, “Anene mukwai!” 
Nga akatuka asimula aya kuli Eli nga avwanga ati, “Anene mukwai, nemuno mwatimwama.”
Nupya kwene Yawe aama Samueli ati, “Samueli!” Nga Samueli akatuka aya kuli Eli nga Eli nawe amunena ati, “Mwali mukungama. Anene mukwai!”
Samueli walanga atacili amanye Yawe, pamulandu wakuti Yawe atatazile alande kunoli.
Yawe aama Samueli iila lyakwe citatu, nga Samueli akatuka aya kuli Eli, amunena ati, “Anene mukwai, nemuno mwatimwama.”
Acino Eli anena Samueli ati, “Swilila kalambalale, nga ndi cakuti wakwama nupya, uwaasuka uti, ‘Vwanga, we Mwene, pano umuzya wako akutezya.’ ” Acino Samueli apita aya alambalala pa musanzi wakwe.
Yawe aiza aimilila papa nu kumwama vivi kwene wakwe vino wali wamwama na pankolelo ati, “Samueli, Samueli!”
Yawe nawe pali pakunena Samueli ati, “Lola, nasya nce ncite cimwi mu Izlaeli na wiyo wensi aluvwa kweneko umu matwi yakwe mulawawata. 
Mu wanda kwene uwo ndafikilizya vyonsi vino navwanzile ukuti ndacita kuli Eli nu ku ang'anda yakwe. 
Pasi pano namunena mpiti ukuvunuka kuno ndavunuka ang'anda yakwe ukwa manda pe pamulandu wa uyi uno wene wamanyile ukuti ukucitika. Ana yakwe aonsi iyampontela yatancindike awe, nga nawe wataposiwa ukuyalesya. 
Caleka, nemo nalafile ku ang'anda yakwe Eli ukuti kutalatala kuye impolelwa nanti uwila uno ungafuta umulandu wao.”
Samueli alambalala pa musanzi mpaka akatondo, lino wene wayuzile ivisasa vya ng'anda yakwe Yawe. Wene wali ni ntete zyakunena Eli ivya pamulandu ni cilolwa, 
lelo Eli amwama nga amunena ati, “Samueli, mwanane.”
Eli nawe amuuzya ati, “Uzye ivyani vino Yawe waliwakukunena? Utezya umfise nanti cimwi. Yawe amakusantola ndi cakuti wala wamfisa pali vino wali wakunena.” 
Acino Samueli amunena vyonsi vino yaliyamunena, ukwaula ukufisa nanti konga. Lyene Eli pali pakuvwanga ati, “Wene ali Yawe. Fwandi kaacite vyonsi ivingamuzanzya.”
Lino Samueli akukula, Yawe wali nawe, nga kutali izwi nanti lyonga pa mazwi yano walandanga lino litafikiliziwe. 
Ukutandikila sile ku mpanga iya ina Dani ukufika nu ku Belisyeba, aina Izlaeli yonsi yamanya ukuti umucumi Samueli a kasema wakwe Yawe. 
Yawe atwalila ukuloleka ku Syilo, pamulandu wakuti akuno umwisikulu waisokolwile kuli Samueli nu kulanda kunoli. Na lyonsi lino Samueli wavwanga cimwi, aina Izlaeli yonsi yatezyanga.
Pa nsita ilya aina Filisti iyakongana ku kulwa inkondo na ina Izlaeli, acino aina Izlaeli iyafuma ku kulwa na ina Filisti. Aina Izlaeli iyaya yakuula insakwe pa Ebenezeli, na ina Filisti nayo pa Afeki. 
Aina Filisti iyakatuka nu kulungatana na ina Izlaeli. Nga lino ulwi wakoma sana, aina Filisti iyacimvya aina Izlaeli. Iyakoma antu ukulingana manye amazimbi yani pa ncende ya ulwi. 
Lino ivita vyaweluluka ku nkambi, intunguluzi zya ina Izlaeli iziinong'onya iziti, “Uzye pacani cino Yawe waleka ukuti aina Filisti yatucimvye? Katuye tukasende Mbokosi ya Upangano ku Syilo pakuti twapita nayo nga yatutuulanya ku maka ya anisi itu.”
  Acino antu iyatuma aonsi yamwi ku Syilo, nga nayo iyawezya Mbokosi ya Upangano wakwe Yawe Wamaka yonsi, wino icilimba cakwe ica wene caya pakasi kakwe yakelubi. Ana yakwe Eli yaili. Hofini na Pineasi, yali kuku pamwi ni Mbokosi ya Upangano ilya.
Lino yafisya Mbokosi ya Upangano mu nkambi, aina Izlaeli yonsi iyasanzula amazwi yao iyapunda cakuti nu musili iutenta. 
Lino aina Filisti yuvwa icongo, iyuzya iyati, “Uzye icongo cii mu nkambi ya Ayebulai calola mwi?” Lino yamanya ukuti Mbokosi ya Upangano yakwe Yawe yatiletwa mu nkambi, 
iyuvwa intete. Alino yavwanga iyati, “A leza wataiza umu nkambi! Awe lyene twafwa! Icintu ca mwata ndi uu citatala cacitika. 
Kalanda kunotuli! Uzye aweni amatutuula ku maka yakwe leza wi uwa maka? Wikwene ali leza wino wakomile aina Eguputo ku vilumbelo ivipusanepusane umu lwanga. 
Si mungala musipe, muposye iconsi. Pano ndi cisi vivyo Ayebulai yaa yamamutekanga uzya wakwe vino mwemo mwayateesile. Fwandi posyini iconsi, nu kulwa!”
Acino aina Filisti iyalwa, iyasuka iyacimvya aina Izlaeli, yao autukile kumwao. Kwali ukucimviwa kukulu wakwe cimwi, nga asilika ya pa ngazo, aina Izlaeli akomilwe yali amazimbi amakumi yatatu. 
Pali pakupoka Mbokosi ya Upangano yakwe Leza, nga iyakoma Hofini na Pineasi, ana aonsi yaili yakwe Eli.
Uwanda kwene ulya umuntu umwi uwamu mutundu wakwe Benjamini atandika ulwilo ukufuma ukwayelile ulwi nga aya afika ku Syilo. Umuntu wilya pakulanga ulanda uno yali nao, alepola ivyakuzwala vino wazwite nu kuisansa ulukungu ku mutwe. 
Lino wafika sile kuku, Eli ala wataikala pa cilimba cakwe umu mbali ya museo, akucevya pamulandu wakusakamikwa pa Mbokosi ya Upangano yakwe Leza. Lino umuntu wilya wasuka wingila mu musumba nu kulondolola vyonsi ivyativicitika, aikazi amu musumba ulya yonsi iyapomola impoma iyazakaza ku ntete.
Eli nawe lino uvwa impoma, auzya ati, “Uzye impoma iyo yalola mwi?”
Lilyo ale Eli ali ni myaka yakuvyalwa ukulingana na makumi fundimbali na cinani na manso yakwe yapafwile cakuti yalolanga akanda. 
Alino umuntu wilya atandika ukunena Eli ati, “Ilelo kwene natinutuka nzila yonsi ukufuma ku ulwi nupya vikwene ili mifikile kuno.”
Nawe kaleta wa mazwi aasuka ati, “Aina Izlaeli yatiyutuka aina Filisti, nga ni vita vitu vyativikomwa wakwe cimwi. Na ana yako kwene yoili, Hofini na Pineasi, yatiyafwa. Ni Mbokosi kwene ya Upangano yakwe Leza yatiyapoka.”
Lino umuntu wilya walumbula sile ica Mbokosi ya Upangano yakwe Leza, Eli apenuka pa cilimba, apona asalile lwa pa mpongolo. Vivyo kwene ni nsingo ikomfama, nga afwa nu kufwa, pano walanga watakota wakwe cimwi nupya wali umwine sana. Wene watungulwile aina Izlaeli pa myaka amakumi yani.
Nyinavyala, uwali umuci wakwe Pineasi, ale wasenda indilwa nga walanga ali pipi nu kulela. Lino uvwile ukuti yatiyapoka Mbokosi ya Upangano yakwe Leza nu kuti sivyala pamwi na iya kwene yatiyafwa, lilyo kwene alwala iviine yamangu nga avyala umwana. 
Lino alambalile pansi akufwa, nakambuza uwamwazwilizyanga amunena ati, “Utaitazyela we kaci we, watuvyala umwana umonsi.” Lelo wene atavwanzile cimwi nanti ukusumba kweneko amano.
Atemela umwana wilya umonsi izina ati a Ikabodi, ale akuti, “Ululumbi lwatilufuma pakasi ka ina Izlaeli” ala akusontelela ku Mbokosi ya Upangano yakwe Leza ino yapokwa nga nu ku mfwa yakwe sivyala na yakwe iya. 
Avwanga ati, “Ululumbi lwatilufuma pakasi ka ina Izlaeli, pamulandu wakuti Mbokosi ya Upangano yakwe Leza yatipokwa.”
Pacisila lino aina Filisti yapoka Mbokosi ya Upangano yakwe Leza, iyaifumya ku Ebenezeli nga iyaitwala ku Asyidodi, 
mpaka nu kuingizya sile mu ng'anda ikulu yakwe Dagoni nga iyaipalamika ku unkolanya wakwe Dagoni. 
Lino aina Asyidodi yakatuka akatondo akalondelela, iyazana Dagoni watapona pansi inkolelo ya Mbokosi ya Upangano wakwe Yawe ala afupime. Iyamukatusya nu kumuswilizya pa ncende yakwe. 
Lelo katondo kauze akalondelela lino yakatuka, nupya kwene iyazana Dagoni watapona pansi inkolelo ya Mbokosi ya Upangano yakwe Yawe ale afupime! Umutwe wakwe Dagoni na makasa ala vyativitamoka, nupya ale vilambalile lwapa ciimbili nga ale kusile sile umwili. 
Uli mulandu kwene uno yasimapepo yakwe Dagoni nanti antu yauze akaingila mu ng'anda ikulu yakwe Dagoni ku Asyidodi yasilyata pa ciimbili cakwe Dagoni.
Alino lyene Yawe avunuka aina Asyidodi wakwe cimwi nu kuleka yuvwe intete sana. Wene wayavunwike apakuyaponyezya ivipute kumwi na antu amu tumisumba tonsi utwazingulwike. 
Lino aonsi amu Asyidodi yalola icikucitika, yavwanga iyati, “Leza wa ina Izlaeli akuvunuka sweswe nga na Dagoni leza witu. Mbokosi ya Upangano yakwe Yawe italinzile kwikalilila kuno.” 
Acino iyakonganika intunguluzi zyonsi zya ina Filisti nga iyayuzya iyati, “Uzye tumacita cani ku Mbokosi ii iya Upangano yakwe Leza wa ina Izlaeli?”
Lelo pacisila lino yaitwala kuku, Yawe nawe avunuka aikazi amu musumba ulya, ance na ikolo kwene, ayaponyezya ivipute. 
Acino iyatuma Mbokosi ilya iya Upangano yakwe Leza ku Ekiloni. Lino yakwingizya Mbokosi ilya mu musumba wa Ekiloni, aikazi ya mwenemo iyapunda iyati, “Yatuletela Mbokosi ya Upangano yakwe Leza wa ina Izlaeli kuno pakuti yatukome kumwi na antu itu!” 
Acino nupya kwene iyakonganika intunguluzi zyonsi izya ina Filisti nga yavwanga iyati, “Fumini Mbokosi ii iya Upangano yakwe Leza wa ina Izlaeli nga muiswilizye kuno mwaifumizye, pakuti itatukoma pamwi na antu itu.” Pasi pano lyene calesile intete izikalamba sana pamulandu ni imfwa izyacitikanga mu musumba ulya. 
Na yao apuswike ku kukanafwa yalwile ivipute, nga na antu yakuta kuli yaleza yao kuti yayatuule.
Lino Mbokosi ya Upangano yakwe Yawe yatenzi mu mpanga ya ina Filisti pa myezi cinimbali, 
aina Filisti iyama yasimapepo yao pamwi na yakasema nu kuyuzya iyati, “Uzye tungacita uli pa Mbokosi ya Upangano yakwe Yawe? Tunenini vino tungacita apakuiswilizya kuno yafuma.”
Nayo iyaasuka iyati, “Ndi cakuti mwaswilizya Mbokosi ya Upangano yakwe Leza wa ina Izlaeli, ale lyene mutaiswilizya sile minwe. Lelo apakuiswilizya mulinzile mwika penepo nu wila wa cizumila mulandu uwa kulipa kuli Leza wa ina Izlaeli. Lyene ali lino mulapoziwa nu kumanya icalenga kuti Yawe atata ukumuvunuka.”
Aina Filisti nayo iyuzya iyati, “Uzye fwandi uwila ci uwa cizumila mulandu uno tungamutumila?”
Mulinzile mwapanga unkolanya wa vipute na wakwe yakuza yano yakonona impanga, nga mucite umucinzi kuli Leza wa ina Izlaeli. Kusuka manye wata ukumucuzya nu kucuzya tuleza twinu kumwi ni mpanga inu. 
Uzye pacani cino mukukomya imyenzo inu wakwe vino aina Eguputo na Falao kwene yacisile? Ale lyene mutale mulole, nanti wene wayacuzizye iciipisye, uzye yene yatatile aina Izlaeli kuti yapita?
“Ali cino fwandi teyanyini icikocikala icipya. Muteyanye na yanyinang'ombe yaili akonsya nupya yano yatatala yazwikwa iyoko. Munyepelele yanyinang'ombe ku cikocikala, lelo musende ana yao nu kuyayalila muno yakasungwa. 
Alino musende Mbokosi ya Upangano yakwe Yawe nu kuyika mu cikocikala. Lyene mwike amawila yakwe zaabu, yano mukumutumila wa wila wa cizumila mulandu, mu mbokosi yuze nga muyike mupipi ni Mbokosi ya Upangano yakwe Yawe. Alino lyene muleke icikocikala cipite conga. 
Lelo musumbeko amano nu kulola. Ndi cakuti icikocikala cici calungama ku musumba wa Beti Syemesyi, ale lyene Yawe watatuponyezya uzanzo uu ukulu. Lelo ndi cakuti citalungime kweneko, ale lyene tumamanya ukuti asi aliwe uwatuponyesizye uzanzo. Lelo cali sile wa mankomenkanya.”
Acino iyacita vivyo. Iyatoola ing'ombe ziili nu kuzinyepela icikocikala nga iyayalila nu twana twa ng'ombe umu citata. 
Alino yika Mbokosi ya Upangano yakwe Yawe umu cikocikala pamwi ni mbokosi umwali unkolanya wakwe yakuza yakwe zaabu nu wa vipute. 
Lyene ing'ombe zizi izilungama ku Beti Syemesyi, izisonta sile papa kwene nupya zila zikulila nzila yonsi. Zyene zitapetukile nanti kuze. Intunguluzi zya ina Filisti nazyo zila zilondelile ukufika nu ku mupaka wa Beti Syemesyi.
Aina Beti Syemesyi yasinzanga ingano zyao umu cifoloma. Lino yasanzula amanso iyalola Mbokosi ya Upangano. Awe lyene pasi paluzango apakuilola. 
Icikocikala pali pakulungama ku calo cakwe Yoswa uwaku Beti Syemesyi, nga icimilila kuku kwene umu mbali ya ciliwe icikulu. Antu pali pakulepola imbao zya cikocikala nu kufyula ing'ombe zizi yapeela uwila wakocela Yawe. 
Aina Levi nayo yisya Mbokosi ya Upangano yakwe Yawe, kumwi ni mbokosi umwali ivintu vivi vyakwe zaabu. Alino yika imbokosi zizi pa ciliwe icikulu. Pa wanda ulya aina Beti Syemesyi yapeela amawila yakoca ni mpolelwa zyuze kuli Yawe. 
Intunguluzi zizi zisano zya ina Filisti izilolekesya ivintu vii vyonsi nga iziswilila ku Ekiloni uwanda kwene ulya.
Amaunkolanya ya vipute yakwe zaabu yano aina Filisti yatumile wa wila wa cizumila mulandu kuli Yawe yali ukulingana ni misumba yao, onga uwa musumba wa Asyidodi, uze uwa musumba wa Gaza, uze uwa musumba wa Asyikeloni, uze uwa musumba wa Gati nga na uze uwa musumba wa Ekiloni. 
Yene yatumile na maunkolanya yakwe yakuza yakwe zaabu ukulingana ni mpendwa ya misumba ya ntunguluzi zisano zizi zya ina Filisti, ino yakweti amalinga kumwi ni mizi yakweyo. Iciliwe cici icikulu pano yisile Mbokosi ya Upangano yakwe Yawe, cicili papa kwene mu calo cakwe Yoswa waku Beti Syemesyi, kuti ciye wakwe kambone pali vino vyacitike.
Yawe wakomile aonsi yamwi aina Beti Syemesyi amakumi cinimbali, pamulandu wakuti yene yasungamile mu Mbokosi ya Upangano yakwe Yawe. Fwandi antu pali pakulosya pamulandu wakuti Yawe wakomile antu aingi sana munoyali.
Acino aonsi aku Beti Syemesyi iyuzya iyati, “Uzye aweni angimilila pa manso yakwe Yawe, Leza kwene wi uwamuzilo? Uzye akuli weni kuno tumatuma Mbokosi ya Upangano, pakuti afuntuke kunotuli?” 
Lyene iyatuma inkombe ku ina Kilyati Yealimu, iyati, “Aina Filisti yatiyawezya Mbokosi ya Upangano yakwe Yawe. Acino tentemukilini kuno mwize muisende ku mwinu kuko.”
  Caleka aina Kilyati Yealimu yiiza yasenda Mbokosi ya Upangano yakwe Yawe. Iyaitwala ku ng'anda yakwe Abinadabu pa mwamba. Alino iyapaatula Eleaza umwana wakwe umonsi kuti asunga Mbokosi ya Upangano yakwe Yawe.
Mbokosi ya Upangano yakwe Yawe yatenzi ku Kilyati Yealimu pa nsita itali sana. Yamazile kweneko imyaka amakumi yaili. Umu nsita kwene ilya aina Izlaeli iyalilila kuli Yawe kuti ayazwe.
Samueli anena aina Izlaeli ati, “Ndi cakuti mwawelela kuli Yawe ni myenzo inu yonsi, fwandi mulinzile ukusumba tuleza twa inamasi na maunkolanya yakwe tuleza twa inamasi na yakwe Asyitaloti. Muipelesye sile kuli Yawe wenga mpo, awino mwatumikila. Nawe alamutuula ku maka ya ina Filisti.” 
Acino aina Izlaeli iyasumba maunkolanya yao yakwe Baali na yakwe Asyitaloti, nu kutandika ukupepa sile Yawe.
Lyene Samueli aama aina Izlaeli yonsi ku kwiza kongana ku Mizipa, ayanena ati, “Namamupapatila kuli Yawe kuku kwene.” 
Acino yonsi kwene iyakongana ku Mizipa. Alino iyatapa amanzi nu kwitila wa wila uwapeelwa kuli Yawe. Lyene iyata nu kulya pa wanda ulya onsi. Iyavwanga iyati, “Twatitwifya kuli Yawe.” (Fwandi ku Mizipa kwene kuli kuno Samueli wapingwililanga aina Izlaeli.)
Lino aina Filisti yuvwa ukuti aina Izlaeli yatiyakongana ku Mizipa, yamwene yasano ya ina Filisti iyakatuka na antu yao ku kuyazanza. Lino aina Izlaeli nayo yuvwa vivyo, iyuvwa intete pamulandu wa ina Filisti. 
Alino iyanena Samueli iyati, “Ule utwalilile ukupepa kuli Yawe Leza witu kuti atutuule ku ina Filisti.” 
Samueli atoola akana ka mfwele akafyula nga aocela Yawe konsi pyu wa wila wakoca. Lyene apepa kuli Yawe kuti azwilizye aina Izlaeli, nga Yawe nawe aasuka ipepo lyakwe. 
Lino Samueli wapeelanga uwila wakocela Yawe, aina Filisti nayo iyaya pa nkolelo ku kuzanza aina Izlaeli. Lelo pa kasita kaka kwene alino Yawe atuma ukupangalansya ku kalamba sana, cakuti aina Filisti iyavulungana, iyatandika nu kusimula cisimule simule. 
Aina Izlaeli nayo pali pakuyazinga kufika nu ku Beti Kali.
Lyene Samueli atoola iwe nga alisimpa pakasi kakwe Mizipa na Syeni. Alitemela ni zina lyakuti Ebenezeli, nga avwanga ati, “Avino ukufika na paa Yawe uwatatwazwa.” 
Acino aina Filisti yacimviwe nupya yatatazile iyaswilizya ukuzanza umu mpanga ya aina Izlaeli mu manda yonsi ya umi wakwe Samueli. 
Ni misumba yonsi ino aina Filisti yaposile ku ina Izlaeli, ino yaya pakasi kakwe Ekiloni na Gati, yaweziwe ku ina Izlaeli. Fwandi lyene avili vino aina Izlaeli yakulwile impanga yao yonsi, nga ikuya umutende pakasi kao na ina Amoli.
Samueli watwalilile ukuteeka aina Izlaeli mu manda yonsi ya umi wakwe. 
Cila mwaka wayanga ku Betele, nga afuma kweneko aya ku Giligali nu ku Mizipa, ala akupingwila aina Izlaeli imilandu umu ncende zizi zyonsi. 
Alino lyene aswilila ukwakwe ku Lama, kuno nako kwene watumikilanga wakwe kapingula. Ku Lama kwene akuli kuno Samueli wakuulile Yawe kavuwa.
Walanga Samueli wakota, wasonsile ana yakwe aonsi kuti alio yangaya yakapingula pakasi ka ina Izlaeli. 
Izina lya mwana wakwe uwi yeli a Yowelo nga ni zina lya mwana wakwe cikonka iyeli a Abiya, nga yatumikilanga wakwe yakapingula ku Belisyeba. 
Lelo yene yatatozile imiyele yakwe isi. Yene yalondelile sile ukupanga ulupiya. Avili vino yapokelelanga amafukakanwa nu kuipingula ukwaula ukulondela icisinka.
Icalenzile intunguluzi zya ina Izlaeli ukukomenkana pakuyalola Samueli ku Lama. 
 Intunguluzi zizi ziya zimunena ziti, “Lola, wemo watukota, alino na ana yako yasikulondela intampulo zyako. Solola umwene uwakuti atutungulula, wakwe vino aingi amu mpanga zyuze yakweti.” 
Lelo Samueli atatemilwe ukulenga kwao awe, ukwakukwata umwene. Acino wene apepa kuli Yawe. 
Nawe Yawe amunena ati, “Uvwikisye ningo vyonsi vino antu yakukunena. Asi awewe yakanyile ukuya umwene wao, lelo anene nemuno yatiyakana ukuya umwene wao. 
Ukutandikila sile pa wanda uno nayafumizye umu mpanga ya Eguputo, yene yantaluka nu kusenukila ku kupepa tuleza tuze. Na pilelo kwene avili vino yacita kuli wewe. 
Ali cino fwandi wemo ule uyuvwe sile. Lelo kwene ulinzile ukuyasoka nu kuyanenela calimwi vino umwene wao alacita kunoyali.”
Samueli nawe alondolwela antu alondanga uwa kuyateeka amazwi yonsi yano Yawe amunenyile. 
Ayanena ati, “Vii avili vino umwene wino alamuteeka alacita kunomuli. Wene alatola ana inu aonsi nu kuyacita asilika ya nkondo, akupisya amaceleta na akupita pa mfwalasi, nu kusimula pa nkolelo ya maceleta yakwe. 
Yamwi nayo alayalasika ukuya yamusika akalamba ampuka ya vita amazimbi na ampuka amakumi yasano, nga na yamwi alayapeela umulimo wa kulima ivyalo nu kuzombola ivyakulya vyakwe. Nga nayauze alayapeela umulimo wakupanga ivyanzo nga ni viombelo vya maceleta yakwe. 
Ana inu anaci nayo alayatola kuti yamwengela amafuta acinunu cisuma nu kumwelekela nu kumupangila imikate. 
Alatola ivyalo vinu ivisuma ukuluta, ni vyalo vya matingi, nu tupukutu twa miolivi, nga avipele ku yaomvi yakwe. 
Alatola icikumi pali cila vilyo vinu nu kuvipeela kuli yamusika yakwe nu ku yaomvi yakwe amwi sano. 
Alamupoka aomvi inu aonsi na anaci kwene nga ni ng'ombe zinu izisuma ukuluta kumwi na yapunda nu kuvileka vyaombela aliwe wenga sile. 
Alatola icikumi pa mfwele zinu ni mbuzi, nga namwe kwene mweisikulu mulaya azya yakwe. 
Lino uwanda ulya uliza, mulalilila ku mwene wino mwasolola kuti amwazwe, nga Yawe nawe atalamwasuka.”
Lelo antu iyakana ukutezya vino Samueli walandanga. Yene yavwanga iyati, “Awe! Swemo tukulonda umwene uwakututeeka. 
Lyene tulakolana na antu amu nko zyuze, tule tukweti umwene uwa kututungulula nupya uwa kutukolelela ku kulwa inkondo zitu.” 
Lino Samueli uvwa vyonsi vino antu yavwanga, anena Yawe 
nga Yawe nawe avwanga ati, “Ule utezye sile kuli vino yakulanda nu kuyapeela umwene.” Alino Samueli anena aina Izlaeli antu, “Cila muntu aswilile ku musumba wa kumwao.”
Kwali umuntu umwi umukama uwamanyikwe sana. Izina lyakwe wali a Kisyi umwana wakwe Abiyeli, umwana wakwe Zeloli, umwana wakwe Bekolati, umwana wakwe Afiya uwaku mpanga yakwe Benjamini. 
Kisyi wakweti umwana umonsi wino yatemile izina iyati a Saulo. Saulo wali umulumendo umwi umuyembe sana cakuti mu ina Izlaeli kusi uwamulusizye ukuzipa. Wene wali umuntu umwi umusolopoke. Nupya wali umutali ukuluta yonsi.
Uwanda umwi yapunda yakwe Kisyi yamwi walanga yatiyaluluka, nga Kisyi anena Saulo umwana wakwe umonsi ati, “Senda umuomvi umwi mupite nawe pakuti mufume mukulondola yapunda kuno yaile.” 
Nayo iyapita ku mpanga yakwe Efulemu, impanga iya myamba nga nu ku ncende izingulwike Syalisya. Lelo yatayazanyile. Alino iyapitilila suka iyafika ku Syaalimu, lelo nako kwene yatazanyile yapunda. 
Lino yafika umu mpanga yaku Zufi, Saulo anena umuomvi wino yali nawe ati, “Twapita sile tuswilile ku musumba, pano limwi tata amata ukwelenganya pali yapunda nga atandike ukwelenganya pali sweswe.”
Lelo umuomvi wakwe amunena ati, “Pembela panono! Mu musumba uu mwaya umuntu wakwe Leza wino antu yacindika sana pamulandu wakuti consi cino walanda cikafikiliziwa. Leka tukamulole. Limwi wene angatunena ukungazanwa yapunda.”
Saulo pali pakunena umuomvi wakwe ati, “Ndi cakuti twaya kunoli, uzye icani cino tumaya tukamupeele? Umu nyambi zintu musi nanti ivyakulya. Tutakweti nanti uwila uwa kumupeela. Uzye twatitukwata vino tungamupeela.”
Umuomvi wilya aasuka ati, “Lola! Nemo nkweti kakowili kakwe siluva akanono. Namaya nkamupeele pakuti angayalanga kuno yapunda yangazanwa.”
(Umu Izlaeli, umu manda yalya acisila, lino umuntu umwi akulonda ukulondelezya cimwi ku cazwilizyo cakwe Yawe, alinzile wavwanga wati, “Katwapita tukalole kuli kalola,” pamulandu wakuti ndakai tukaama kalola ituti kasema.)
Saulo nawe anena umuomvi wakwe ati, “Cisuma, katwapita.” Acino iyatenuka yaya ku musumba kuno umuntu wamuzilo wikalanga.
Lino yakutumbela umulundu ukuya mu musumba, iyakomenkanya akazyana yamwi aizanga ku kusemba amanzi. Alino iyayuzya iyati, “Uzye kalola angazanwa kuno?”
Akazyana nayo iyaasuka iyati, “Amuno ali. Ali pankolelo inu, mupitisye sile. Ali lino wali wacifika mu musumba pamulandu wakuti ilelo kwene lii ali lino antu yamapeela impolelwa pa kavuwa pa mwamba. 
Lino mumaingila mu musumba mumamuzana ale atacili aye pa kavuwa pa mwamba ku kulya. Antu yatangatandika ukulya lino wene atacili waya kweneko, pano wene alinzile apolelele impolelwa lino yao amilwe yatali yalye. Fwandi pitini mutumbele umwamba, nga mumaya mukamuzane likwene.”
Acino nayo iyatumbela iyaya mu musumba. Nga lino yacili ingila mwenemo, iyalola Samueli akwiza ulunga na alio ale akutumbela umwamba ukuya ku kavuwa.
Fwandi uwanda uwalondelilepo lino Saulo atali afike, Yawe asokolwela Samueli icintu ci ati, 
“Mutondo pa kasita kwene ndi kaka kwene ndakutumila umuntu umwi uwamu mpanga yakwe Benjamini. Ali wino wemo ukasonte ukuya umwene wa antu yane aina Izlaeli. Wene alakulula antu yane ku makasa ya ina Filisti. Nemo natindola ukucula kwa antu yane, pano nuvwa mpiti inkuta yao.”
Lino Samueli walola Saulo, Yawe amunena ati, “Wikwene ali muntu wino nakunenyile. Wene alateeka antu yane.”
Lyene Saulo apalama kuli Samueli pa mpongolo ya musumba nga amuuzya ati, “Mukwai inkuuzya ing'anda yakwe kalola, uzye iyelile kwi?”
Samueli nawe amwaasuka ati, “Ali nene kwene. Ndokwa, kolela ku kavuwa, pano ilelo kwene umalya pamwi nani nga akatondo ndakuta uwapita nupya ndakunena vyonsi ivili mu mwenzo wako. 
Utasakamala pali yapunda yano mwaponzya pa manda yaa yatatu. Yene yaloleka. Uzye umwine wa wila uno aina Izlaeli yaifima aweni? Uwila uu uwakwako na ang'anda yakwe so yonsi.”
Saulo nawe aasuka ati, “Lelo nemo nene uwa mutundu wakwe Benjamini, umutundu uwasyalikila sana pa mitundu ya ina Izlaeli nga luko lwane ululi luko ulunono ukuluta pa nko zya ina Benjamini. Uzye apacani mwanenela amazwi amusango ndi uu?”
Lyene Samueli pali pakusenda Saulo pamwi nu muomvi wakwe, nu kuyasezya umwakuliila. Ayapeela ni ncende icindamisye pa antu yonsi yano yamilwe, yao angafika nu ku mpendwa ya makumi yatatu. 
Samueli pali pakunena keeleka ati, “Leta umupusa wa nyama uno nalinakunena ukwika pa mbali.”
Acino keeleka nawe pali pakuleta umwendo onsi kumwi nu musana nga awika inkolelo yakwe Saulo. Samueli avwanga ati, “Vii, avili vino yaliyakwikila. Toola sile uwalya. Wewe yaliyasungila kuti wize ulile pamwi na yayo alalikwe pa nsita kwene ii.”
Pacisila lino yafuma pa kavuwa nu kutentemukila ku musumba, iyanzila Saulo api paala ilipapatane lya ng'anda yakwe. 
Iyakatuka pa macaca nga Samueli aama Saulo api paala lili ilipapatane, amunena ati, “Zyuka uiteyanye. Nkulonda inkupakasye uwapita.” Awe mukwai Saulo nawe akatuka, nga aliwe na Samueli iyakolezyanya iyafumila ukunzi.
Lino yafika ku mpelelekezyo ya musumba, Samueli anena Saulo ati, “Nena umuomvi wako kuti atukolelele. Lelo wemo utale ulolele pano panono, pakuti nkunene amazwi yano Yawe watavwanga.” Umuomvi wilya nawe acita vivi kwene.
Lyene Samueli atoola umusazi wa mafuta ya miolivi ayapongolwela pa mutwe wakwe Samueli nga amutonsola, nga amunena ati, “Yawe umwisikulu aliwe wakusonta kuti uye umwene wa antu yakwe aina Izlaeli. Wewe uli nu kuteeka antu yakwe Yawe nu kuyatuula ku anisi yao, yano yayalizizya. Wemo ulapelwa icimanyililo ica kukulanga ukuti Yawe watasonta wewe ukuya umwene wa antu yakwe. 
Amala sile twapalukana, umakomenkanya antu yaili aonsi mu pipi ni cele lyakwe Lakeli ku Zeliza umu mpanga yakwe Benjamini. Yene yamaya yakakunene yati, ‘Yapunda yano watenwike uya ku kuyalonda yaloleka. Nga so lyene wata ukusakamala pamulandu wakwe yapunda. Lyene wasyala akwelenganya sile pali wewe.’ Wene acili akuilizyanya ati, ‘Uzye namacita cani pa mwanane?’
“Alino nupya umaya ukafume papa mpaka usuke ukazane icimuti icikulu caku Taboli. Akuli kuno umaya ukakomenkanye aonsi yatatu yakuya ku Betele ku kupepa. Wenga pali yayo ale asenzile utwana twa mbuzi tutatu. Umuze nawe imikate itatu, nga na wakwe citatu ala asenzile inyambi yakwe waini. 
Yamaya yakakulamuke yakupeele ni mikate iili ino nawe umaya ukapokelele.
“Pacisila cakwe vivyo umaya ukaluleme nu kuya ku Gibeya, umwamba wakwe Leza kuko kuno kuli nkambi ya ina Filisti. Lino umaya ukapalame ku musumba, waya komenkanya akaliumba kakwe yakasema yano yakuweluluka ukufuma ku kavuwa pa mwamba. Lilyo ale yakulizya yabanjo, tungoma, imitolilo nga na yababatoni, alino nu kusema ale yakusema. 
Umupasi wakwe Yawe umaya ukikile panuli na maka, nga nawe wayatandika ukusema pamwi nayo. Wayasanguka sile umuntu umwi muzemuze. 
Lino ivimanyililo vii vyonsi vyaya vyaloleka, uye ukacite icintu icili consi cino wayalola ukuti acili cino cingakuzipila, pasi pano Leza ali nawe.
“Alino ukatentemukile nu kukolela ku Giligali. Akuli kuno ndiza nkuzane nu kupeela amawila yakoca na autandano. Lelo uce ulolele kuku amanda cinimbali pakuti nkize nkakulange ivyakucita.”
Lino Saulo wafutatila sile Samueli, Leza asenula umwenzo wakwe Saulo, nga ni vimanyililo vii vyonsi vyafikiliziwe uwanda kwene ulya. 
Lino yafika ku Gibeya, akamulongo kakwe yakasema ikamukomenkanya. Alino Mupasi wakwe Yawe wikila panoli na maka, nga nawe atandika ukusema pamwi nayo. 
Lino antu yonsi amumanyile mpiti vino waya yalola ukuti nawe kwene akusema wakwe yakasema, iyuzyanya iyati, “Mwe! Uzye icani cii cino cacitikila umwana wakwe Kisyi? Uzye kuli kuti Saulo nawe kwene aumwi pali yakasema?”
  Umonsi umwi uwikalanga kuku aasuka ati, “Uzye fwandi yakasema kwene yaa ana yakwe weni?” Fwandi vili vino umuvwango iusuka uya kweneko uwakuti, “Uzye kuli kuti na Saulo kwene aumwi uwamuli yakasema?” 
Lino Saulo wamala ukusema, atumbela aya ku kavuwa.
Alino lyene isi umukalamba wakwe Saulo amuuzya pamwi nu muomvi wakwe ati, “Uzye aukwi kuno mwaile?”
Isi umukalamba wakwe Saulo pali pakuvwanga ati, “Napapata unene vino Samueli waile amunena.”
Saulo nawe pali pakunena isi umukalamba ati, “Kwene Samueli watunenyile apaswe ukuti yapunda yaloleka.” Lelo wene atanenyile isi umukalamba pamulandu wa wene uno Samueli wamunenyile.
Samueli atuma akuya ama aina Izlaeli kuti yakongane ku kupepa Yawe ku Mizipa 
nga ayanena ati, “Yawe, Leza wa ina Izlaeli, watavwanga ati, ‘Anene namufumizye mu mpanga ya Eguputo, nu kumutuula ku ina Eguputo nu ku mawene yonsi amucuzyanga.’ 
Lelo mwemo mwatimukana Leza winu, wino akamutuula ku ntazi zinu zyonsi na kuli vyonsi vino vikamusakamika. Mwemo mwavwanga mwati, ‘Awe! Tupele sile umwene uwakuti atuteeka.’ Acino fwandi yangini mutantame pa manso yakwe Yawe umu mitundu inu ni miiko inu.”
Alino Samueli apalamika imitundu yonsi iya ina Izlaeli, nga umutundu wakwe Benjamini auno usololwa. 
Lyene Samueli pali pakupalamika umutundu wakwe Benjamini, uluko nu luko, nga uluko lwakwe Matili ilusololwa. Alino lyene apakusyalikizya Saulo umwana wakwe Kisyi asololwa. Lelo lino yamulonzile, yatamuweni. 
Acino iyatwalilila ukuuzya Yawe iyati, “Uzye umuntu wi wataiza pano?”
Icaleka antu iyutuka iyaya yamuleta kwi umba. Lino wimilila apakasi ki umba, wene aloleka umutali ukuluta antu yonsi. Asyala yonsi yapeelelanga sile umu vipeya vyakwe. 
Samueli anena antu yonsi ati, “Uzye mwailolela umuntu wino Yawe wasolola? Kusi nanti wenga wino yalingine nawe pali mwemwe.”
Alino lyene Samueli alondolwela antu insambu zyakwe kateeka ni milimo yakwe. Alemba umu lupapulo nu kulwika umu ncende yamuzilo pa manso yakwe Yawe. Alino lyene asalanganya na antu kuti lyene yangaswilila kumwao. 
Saulo nawe kwene apita kumwao ku Gibeya, ni umba lya vita lyamulondela, yao yano Leza watonsizye imyenzo. 
Lelo intalanganyi zimwi zivwanga iziti, “Uzye umuntu kwene wii angatutuula uli?” Yene yasuuzile Saulo nupya yatamuletile nanti uwila umwi. Lelo wene wasuuzile sile.
Lino papisile sile manye umwezi onga, alino Naasyi umwina Amoni aya azinguluka umusumba wa Yabesyi Gileadi nga auzanza. Alino lyene aonsi yonsi amu musumba wa Yabesyi iyamunena iyati, “Leka tuvwane sile tupangane ni cipangano, nga naswe tumakuvwilanga nu kukuombela.”
Nawe Naasyi umwina Amoni aasuka ati, “Kwene ukupangana tungapangana cipangano, lelo suka sile intale intonkole cila muntu apakasi kinu ilinso ilya kuli ndilo, pakuti ciletele aina Izlaeli umuzewanya.”
Alino intunguluzi izya ina Yabesyi iziti, “Fwandi utale utulolele kweneko pa manda cinimbali, pakuti tutume intumi umu mpanga yonsi iya Izlaeli. Ndi cakuti kutalaya umuntu nanti wenga aliza ku kutuula, ale lyene tulacimba kunomuli.”
Lino intumi zizi zyafika ku Gibeya, kuno Saulo wikalanga, nu kufisya amazwi ku antu, yonsi kwene iyatandika ukulila nu kupoma. 
Pa nsita kwene ilya walanga Saulo akufuma ku vyalo ala atakolezya yamasaye yakwe, nga auzya ati, “Uzye icani icikucitika ku antu? Uzye pacani cino yakulila nu kupoma?” Nayo fwandi pali pakumunena amazwi ali yamwi kwene, yano aina Yabesyi yali yalanda.
Lino Saulo uvwa amazwi yao, Mupasi wakwe Leza iwikila panoli na maka nga asoka wakwe cimwi. 
Alino atoola yamasaye yalya yaili, ayaputola mu tumpilinsya mpilinsya, nga apeela tumpilinsya tutu ku ntumi zizi. Alino azituma monsi umu mpanga ya Izlaeli na mazwi ausoko akuti, “Vivyo ivili nu kucitika kuli yamasaye yakwe wiyo wensi umwina Izlaeli uwakana ukulondela Saulo na Samueli.”
Saulo ayakonganika pamwi ku Bezeki. Aina Izlaeli ayakonganika ukufika nu ku mpendwa amazimbi 300,000. Alino yakwe Yuda nayo amazimbi 30,000.
Alino iyanena intumi zizi izyatumilwe kunoyali, iyati, “Kanenini aonsi amu Yabesyi Gileadi muti, ‘Mutondo lino ilanzi litali lifike umutwe papela, mulatuulwa.’ ” Lino intumi zizi zyaya zyanena aonsi amu Yabesyi amazwi ya, nayo pasi pakuzanga wakwe cimwi, 
nga iyanena Naasyi, iyati, “Mutondo tulacimba kunuli, nga nawe uce ucite consi kunotuli cino cingakuzipila.”
Vili vino umu usiku wa wanda ulya Saulo apaatula antu yakwe mu mpuka zitatu, nga uwanda uwalondelilepo, pa macaca iyasimwila mu nkambi ya anisi yao nu kukomola aina Amoni ukufika lino akasanya kakoma. Na yao apuswike iyasalangana, cakuti kutali antu akuti yapite yaili.
Alino lyene aina Izlaeli iyanena Samueli iyati, “Uzye antu yaya akanyile ukuti Saulo aye umwene wao yali kwi? Yaletini kuli sweswe pakuti tuyakome!”
Lelo Saulo aasuka ati, “Kusi nanti wenga angakomwa umu wanda wilelo, pano apilelo Yawe watakulula aina Izlaeli.” 
Alino Samueli ayanena ati, “Twendini twapita ku Giligali nga nupya kwene kuku akuno tukalande apaswe ukuti Saulo umwene witu.” 
Acino yonsi kwene iyaya ku Giligali, nga kuku kwene pa manso yakwe Yawe iyazengela uwene wakwe Saulo. Kuku kwene akuno yaile yapeela impolelwa izyacuvwano pa manso yakwe Yawe, nga Saulo na ina Izlaeli yonsi iyazevya uwanda uwo wakwe cimwi.
Alino Samueli anena aina Izlaeli yonsi ati, “Nuvwile ku mazwi inu muli vyonsi vino mwanenyile nga nani imupeela umwene uwa kumuteeka. 
Lyene ndakai mukweti uwa kumutungulula. Nemo lyene natinkota, nupya indi ni imvwi na ana yane aonsi yali pamwi namwe. Namutungululanga ukutandika sile mu ulumendo wane ukufika na ndakai. 
Anene apanondi, munsinile pa manso yakwe Yawe na pa manso ya muntu wino watansonta ukuya umwene winu. Uzye aweni wino natazile intolela masaye wakwe nanti punda wakwe? Nanti wino natolile ivintu mu ucenjezi? Uzye aweni wino nacuzizye? Akuli weni kuno natoozile amafukakanwa? Ndi cakuti akunoli wino nacitile cimwi pali vii, mukwai namamuwezezya.”
Alino nao iyamwasuka iyati, “Awe, utatala watutolela cimwi mu ucenjezi nanti ukutucuzya, nupya utatala watola amafukakanwa ku muntu ali wensi.”
Samueli nawe ayanena ati, “Yawe pamwi nu mwene wino watasonta ali kambone akupeela umboni uwakuti mutanzanyile nu mulandu uli onsi.”
  Lyene Samueli anena antu ati, “Yawe umwisikulu aliwe wasolwile Mose na Aaloni nga afumya ivikolwe vinu mu mpanga ya Eguputo. 
Acino fwandi lyene imililini pano, nga nani namamusinila pa manso yakwe Yawe, pamulandu ni vizungusyo vyonsi vino Yawe wacitile mwemwe ni vikolwe vinu. 
 Lino Yakobo na ana yakwe yatentemukile ku Eguputo, yene yalilile kuli Yawe kuti ayazwilizye, nga Yawe pali pakutuma Mose na Aloni, yao ayafumizye mu mpanga ya Eguputo iyayaleta yikala mu ncende ii.
  “Lelo yene yilile Yawe Leza wao. Icaleka wene ayapeela mu makasa yakwe Sisela, musika mukalamba uwa vita vya mwene waku Hazoli, nu mu makasa ya ina Filisti, nu mu makasa ya mwene wa ina Moabu, yayo yonsi ayalwisizye. 
 Lyene iyalilila kuli Yawe kuti ayazwe, iyati, ‘Twatitwifya pa kukufutatila we Yawe nu kutumikila maunkolanya yakwe Baali na yakwe Asyitaloti. Lelo ndakai tutuule ku anisi itu, nga naswe tumakupepa!’ 
Alino Yawe atuma Yelubaali, na Balaki, na Yefuta, na Samueli, nga amutuula ku makasa ya anisi inu, nga namwe imwikala mu mutende.
  “Lelo lino mwemo mwaweni ukuti Naasyi umwene wa ina Amoni wamukatukila, mwanenyile imuti, ‘Awe! Tukulonda umwene uwa kututeeka,’ nanti angala umwene winu wali a Yawe Leza winu.
“Aleni fwandi wii ali mwene wino mwasolwile, wino mwalenzile, nupya wino Yawe walasika uwene pali mwemwe. 
Ndi cakuti mumaoopa Yawe nu kumutumikila nu kumuuvwila nu kuyela amasunde yakwe, nga ndi cakuti mwemwe pamwi nu mwene wino akumuteeka mwaya acumi kuli Yawe Leza winu, ale lyene ivintu vyonsi vilamuzipila. 
Lelo ndi mwala mwakana ukuvwila Yawe, nupya ndi mwakana ukuyela amasunde yakwe, ale lyene alamulyolyosya kumwi nu mwene winu kwene. 
Acino mutekele nu kulola icintu cii icikulu cino Yawe wasya acite pa manso inu! 
Uzye ndakai asi insita iyakuzombola ingano? Fwandi lyene namalaizya kuli Yawe pakuti atume ukupangalansya ni mvula. Namwe alino mumamanya ukuti mwifya sana kuli Yawe apakuilengela umwene.”
Icaleka Samueli apepa kuli Yawe, nga uwanda kwene ulya Yawe atuma ukupangalansya ni mvula. Acino antu yonsi pasi pakuvwa intete sana pamulandu na Yawe nga na Samueli. 
Alino antu yonsi pamwi iyanena Samueli iyati, “Sungala utupepele swe aomvi yako kuli Yawe Leza wako pakuti tutafwa, pasi pano twatitulunda pa maifyo itu yonsi iifyo lii ilya kuilengela umwene.”
Samueli nawe aasuka ati, “Mutuvwa intete. Nanti angala mwacisile inkota zi zyonsi, mutata ukupepa Yawe. Lelo mwamutumikila ni myenzo inu yonsi. 
Mutasenukila ku kulondela tuleza tuluwi. Twene tutangamucitila ivisuma, nanti ukumutuula, pamulandu wakuti utwaciwelewele. 
Pasi pano pamulandu wakucindika izina lyakwe ilikulu Yawe atalamutazyela awe, pamulandu wakuti wene walapa nu mulapo ukuti amamucita ukuya antu yakwe kololo. 
Nemo ne Samueli, cipelele ukutali ukwifya Yawe pa kuposiwa ukupepela mwemwe. Namamusambilizyanga imiyele isuma nupya iyampomvu. 
Mwemo mulinzile ukuvwila Yawe intete nu kumutumikila ni myenzo inu yonsi. Tala iusyini ivintu ivikulu vino wene wamucitila. 
Lelo ndi cakuti mwatwalilila ukucita inkota, ale lyene mulononwa, mwemwe kumwi nu mwene winu kwene.”
Saulo wali ni myaka amakumi yatatu lino wizile aya umwene, nga wene wateesile aina Izlaeli pa myaka amakumi yani na iili. 
Saulo wasolwile aonsi amazimbi yatatu ukufuma mu Izlaeli. Muli yakwene, antu amazimbi yaili yali pamwi nawe ku Mikimasyi nga nu ku Betele ku mpanga iya myamba, nga yauze izimbi lyonga yali na Yonatani ku Gibeya mu mpanga yakwe Benjamini. Antu yonsi asyala wayatumile iyaswilila kumwao.
Yonatani wacimvizye inkambi ya ina Filisti ku Geba, nga na ina Filisti iyuvwa pali cii. Lyene Saulo pali pakulizya intandala umu mpanga ilya yonsi avwanga ati, “Lekini Ayebulai yonsi yuvwe!” 
Aina Izlaeli yonsi iyanenwa ukuti Saulo watacimvya inkambi ya ina Filisti, nu kuti aina Izlaeli lyene iyapatikwa wakwe cimwi ku ina Filisti. Acino antu iyazumila ulwamo ulwakuya ku Giligali pamwi na Saulo.
Aina Filisti nayo iyakongana ku kulwa na ina Izlaeli, yala yakweti amaceleta amazimbi yatatu, na asilika amu maceleta nayo amazimbi mutanda, nga ni vita ivivule wa musensenga uwamu nkumba yakwe yemba. Iyatumbela iyaya yakuula insakwe ku Mikimasyi, lwaku ufumondaka wa Betaveni. 
Lino aina Izlaeli yalola ukuti lyene catala, pamulandu na ina Filisti kuyawilila na maka, iyatandika ukufisama umu macele na muli yapolowe alino nu mutumamfyata twa mawe kumwi numu vifula. 
Yamwi nayo iyalamba Luzi lwa Yodani iyaya mu mpanga iya ina Gadi nu mu mpanga iya Gileadi. Saulo wene wasile ku Giligali, nga ni vita vyonsi ivyali nawe vila vikuzakaza ku ntete. 
 Saulo alolela pa manda cinimbali kuti Samueli aize wakwe muno wapingwile. Lelo Samueli atizile ku Giligali, nga antu yakwe Saulo iyatandika ukusalangana iyasya Saulo. 
Acino Saulo avwanga ati, “Ndetelini uwila wakoca nu wa utandano.” Nga Saulo apeela uwila wakoca. 
Lyene lino wamalila sile ukupeela uwila wakoca, Samueli nawe afika, nga Saulo aya ku kumukomenkanya nu kumuzengela. 
Lelo Samueli amuuzya ati, “Uzye ivyani vino watucita?”
nalinelenganya nati, ‘Aina Filisti yamatuzanza pano kwene pa Giligali, nga nupya ntezizye ukulenga Yawe kuti atwazwe.’ Acino cali campamvya kuti ningapeela uwila wakoca.”
Samueli nawe amwaasuka ati, “Waliwacita ivyauwelewele. Watukana ukusunga isunde lino Yawe Leza wako wakunenyile. Ulisunga sile, wene wange aleke wewe na amu mupanda wako yateeka aina Izlaeli amanda pe. 
 Lelo ndakai uwene wako utamalengela. Yawe watailondela umuntu muze wino akasi nu kumulasika utesi pa antu yakwe, pamulandu wakuti wemo wakana ukusunga isunde lyakwe.”
Lyene Samueli afuma ku Giligali nga alungama ku Gibeya umu mpanga yakwe Benjamini, nga Saulo apenda antu yano wali nayo. Yonsi pamwi impendwa yali manye imyanda mutanda. 
Saulo na Yonatani umwana wakwe nga na antu yano yali pamwi nayo yakuuzile insakwe mu Geba mu mpanga yakwe Benjamini, lino aina Filisti yene yikalanga ku Mikimasyi. 
Ivita ivyayanga ku kuzanza ivifuma mu nkambi ya ina Filisti nga ivilungama ku ntunga zitatu. Impuka yonga ilungama ku Ofula ku mpanga ya Syuali, 
ni mpuka yuze ilungama ku Beti Holoni, nga yakwe citatu ilungama lwaku mupaka ukulolenkana papela ya Cifoloma ca Zeboimu nu lwanga ululi ukulutwe.
Umu mpanga yonsi iya ina Izlaeli mutali nanti musyanyi wenga, pamulandu wakuti aina Filisti yavwanzile iyati, “Pano limwi Ayebulai yangaisulila impanga na masumo!” 
Acino aina Izlaeli yonsi iyatentemukila ku ina Filisti ku kunyolesya amase yao yakwe yapulao, na yamukolo, ni zyampasa, ni vikwakwa. 
Umutengo uwakunyolesya amase yakwe pulao na yamukolo wali ukulingana na kalikowili konga ka masyekele, nga nu wakunyolesya yafoloko na mase nu kusongozya utumiti twakukunkizya yamasaye nao wali amakowili yaili. 
Acino pa wanda uno inkondo yakatwike patali umuntu nanti wenga pa antu yakwe Saulo na antu yakwe Yonatani, wiyo uwakweti ulupanga nanti isumo umu minwe yakwe. Suka sile Saulo na Yonatani umwana wakwe ali yano yaipangisye.
Aina Filisti yatumile impuka yonga iya vita ku cifoloma cifyenkane icaku Mikimasyi kuti yakaalonda kweneko.
Uwanda umwi Yonatani umwana wakwe Saulo anena umulumendo umusenda mpamba wakwe ati, “Twende tuye ku ina Filisti kuku ku lusansa luze.” Lelo Yonatani atanenyile isi, 
wino pa nsita ilya wikalanga mwi taalu lyakwe ku Migiloni umu mbali ya musumba wa Gibeya umwisika ya cimuti ca viseekwa vya pomegeleneti. Wali pamwi na antu imyanda mutanda. 
Pali yakwene apali Aiya, uwazwite cakuzwala ca efodi. Wene wali umwana wakwe Aitubi umwina wakwe Ikabodi, umwana wakwe Pineasi umwana wakwe Eli, uwali a simapepo wakwe Yawe ku Syilo. Kutali umwi uwamanyile ukuti Yonatani watapita.
Ku mbali zyoili izya cifoloma cifyenkane cino Yonatani walondanga ukulamba pakuti afike ku nkambi ya ina Filisti kwali imilunda iili. Onga yawamanga ukuti Bozezi, nu uze yawamanga iyati Sene. 
Umulunda onga wali lwaku katutu ulunga nu ku Mikimasyi, nu uze wali lwaku kaeya ulunga nu ku Geba.
Yonatani anena umusenda mpamba wakwe ati, “Iza, tulambuke tuye ku nkambi iya viyantu vivi vino vitasilamulwa. Limwi Yawe angatwazwa. Pano kwene kutaya nanti cimwi icingalesya Yawe ukutupeela amaka ya kucimvya, ciye tuvule nanti tucepe.”
Umusenda mpamba wilya nawe aasuka ati, “Cita sile consi cino ukulonda. Ndi vino ukwelenganya, indi nawe muli vyonsi.”
Yonatani nawe avwanga ati, “Fwandi tulambe tuye kweneko pakuti antu yaya yale yatulole. 
Ndi cakuti yatunena yati, ‘Lolelini papo kwene tusuke twize kunomuli,’ lyene tumalolela pakwene panotuli ukwaula ukuya kunoyali. 
Lelo ndi cakuti yavwanga yati, ‘Izini kunotuli,’ ale lyene tumatumbela kunoyali, pano cico cimaya cili cimanyililo icakutulanga ukuti Yawe watayapeela umu makasa itu.”
Acino yoili kwene iyasokoloka nu kulolekela ku nkambi ya ina Filisti. Aina Filisti nayo yavwanga iyati, “Silolini mwe! Ayebulai yamwi ayaya yakufuma umu viwina muno yaliyafisime.” 
Alino lyene iyapunda Yonatani nu musenda mpamba wakwe iyati, “Mwe, izini kuno twatitukwata ivyakumunena.”
Yonatani apakuya kunoyali, aya akusela sile ku makokola na makasa, nu musenda mpamba wakwe ale amulondile pacisila, akuyakomola. 
Umu kuzanza ukwakutandika kuno Yonatani nu musenda mpamba wakwe wilya yacisile, yakomile antu amakumi yaili umu kacende akanono sile akali manye citika wakwe eka wenga.
Fwandi lyene intete izilema ivita vyonsi ivya ina Filisti ivyali mu nkambi kumwi na vivyo ivyali mu mpanga, na yayo alwisyanga. Umusili nao iwatenta. Cali icakoofya icakuzunguka ukufuma kuli Leza.
Alino inengu zyakwe Saulo izyali ku Gibeya mu mpanga yakwe Benjamini izilola kuno ivita ivyali umu nkambi vikusalangana mu ntunga zyonsi. 
Acino Saulo anena antu yakwe ati, “Pendini asilika kuti muleke tumanye yano yatiyafuma penepo.” Lino yapenda iyazana ukuti Yonatani nu musenda mpamba wakwe ali yano yasipo.
Saulo pali pakunena Aiya ati, “Ndetele cakuzwala ca efodi.” (Pa nsita kwene ilya Mbokosi ya Upangano yakwe Leza yali ku ina Izlaeli.) 
Lino Saulo acili akulanda kuli simapepo, icimvulunganya mukasi ka nkambi ya ina Filisti icikulilako. Acino Saulo anena simapepo wilya ati, “Utatwalilila ukuuzya ku mwene pano umulandu watiuvwika mpiti.”
Alino Saulo na antu yakwe yonsi iyakongana pamwi, iyatunga ni milongo ukuya ku kulwa ulwi. Lyene iyazana aina Filisti yali mu cimvulunganya icimalilike, ala yakukomana ku lupanga. 
Ayebulai yaya yano walanga yaya ku kwikala pakasi ka ina Filisti, nupya yali nayo umu nkambi yao, iyasenukila ku ina Izlaeli yano yali na Saulo na Yonatani. 
Lino aina Izlaeli yonsi yano yafisime mu mpanga ya ina Efulemu yuvwa ukuti aina Filisti yatiyutuka, nayo kwene iyaisumbamo umu ulwi nu kucocovya aina Filisti. 
Uwanda ulya Yawe watuuzile aina Izlaeli, nga ulwi nao watantalile ukupuzya nu ku Beti Aveni.
Lyene aina Izlaeli iyaongoka ku nzala pa wanda ulya, pamulandu wakuti Saulo wayapile ilamulo nu mulapo ku vita, ati, “Citipu ciye pa muntu ali wensi uwalya icakulya lino ilanzi litali liwe, nupya lino ntali incite icilanduzi pa anisi yane!” Icaleka kusi umuntu nanti wenga uwalile icakulya pa wanda ulya.
Lyene ivita vyonsi ivisalanganila umu mutengo, nga ivizana uuci mwenemo. 
Lino yaile umu mutengo, iyazana uuci ukutona umu malela, lelo kusi nanti wenga uwapenile ku kukomfola nanti akamunwe akombe, pamulandu wakuti yali ni ntete ku ntipu zyakwe Saulo. 
Lelo Yonatani atuvwile vino isi watapeela ilamulo nu mulapo ku vita, nga atoola intuwa yakwe akomfola nu uci mwi lela, alya nga papo kwene akwata upemwilo. 
Lyene icita cimwi umu asilika cimunena citi, “So Saulo watatupeela ilamulo nu mulapo, ati, ‘Citipu ciye pa muntu ali wensi wino amalya icakulya ilelo!’ Nupya uli mulandu uno antu yaa yali ni nzala iyakulya umuntu.” 
Yonatani nawe avwanga ati, “Tata wataleta intazi ikulu pa antu. Silolini vino nemo natinkwata upemwilo pacisila cakulya utu uci. 
Si cange cizipe sana antu yaa iyalya ivyakulya vino tupokolwile ku anisi itu! Na ina Filisti ngano twatitulusya ukuyakomola pali yano twatitukoma.”
Umu wanda ulya kwene, pacisila lino aina Izlaeli yakomozile aina Filisti ukutandikila sile ku Mikimasyi mpaka ku Aiyaloni, ivita vyatonsile sana. 
Icaleka antu iyaisumba pa visampwe vino yapokolwile umu nkondo. Iyatola imbuzi ni mfwele, ing'ombe nu twana twa ng'ombe, nga iyavifyula pa musili apatali nanti icimelwa, nga iyalya inyama kumwi nu wazi mwenemo. 
 Lyene umuntu umwi anena Saulo ati, “Silola! Antu yiifya kuli Yawe apakulya inyama kumwi nu wazi mwenemo.”
Alino apeela ni lamulo nalyuze ati, “Salanganini umu nsakwe munene antu yonsi muti, ‘Cila muntu munomuli alete ing'ombe yakwe iyacilume yonga ni mfwele aize aifyulile nu kuilila kukwene. Mutalinzile ukwifya kuli Yawe apakulya inyama kumwi nu wazi mwenemo.’ ”
Lyene Saulo akuulila Yawe kavuwa, nupya kali a kavuwa kakutandika kano wene wakuulile Yawe.
Saulo avwanga ati, “Katwapita tutentemuke usiku nu kuzanza aina Filisti, tupokolole ni vyuma vyao ukufika na pa macaca. Nupya kusi kusya nanti wenga umupuma.”
Acino Saulo auzya Leza ati, “Uzye inje ku ina Filisti inkayazanze? Uzye umatupeela ucimvyo?” Lelo Leza atamwaswike mu wanda ulya.
Icaleka Saulo anena yamusika ya vita ati, “Izini kuno kuti tulondelezye iifyo lino lyacitwa ilelo. 
Nupya nkulaya nu mulapo pa manso yakwe Yawe, wino akatuula aina Izlaeli, ukuti umuntu uwataifya ali nu kukomwa, nanti angala angaya umwanane Yonatani.” Lelo kusi umwi pa antu yalya uwavwanzile cimwi.
Saulo pali pakunena aina Izlaeli yonsi, ati, “Mwensi kwene imililini ku lusansa lulo. Nani nu mwanane Yonatani tumaimilila ku lusansa lwa kuno.”
  Alino Saulo apepa kuli Yawe, Leza wa ina Izlaeli ati, “We Yawe, Leza wa ina Izlaeli, uzye cino utaaswike umuomvi wako ilelo icani? Ndi cakuti ukuponga kuli pali nene nanti pa mwanane Yonatani, inkuti peela uwasuko ku kaliwe kakwe ulimu. Lelo ndi cakuti ukuponga kuli pa antu yako aina Izlaeli, inkuti peela uwasuko ku kaliwe kakwe Ulimu.” Lyene iciponela pali Yonatani na Saulo, antu yene iyapusuka, iyafumamo. 
Lyene Saulo avwanga ati, “Pendolini pakasi kane na Yonatani umwanane.” Awe mukwai icilema Yonatani. 
Alino Saulo avwanzya Yonatani ati, “Nena cino watucita.”
Saulo alaya nu mulapo ati, “Leza andye nanti ancitile iciipe icili consi, ndi cakuti usikufwa wewe Yonatani!”
Lelo antu iyanena Saulo iyati, “Uzye Yonatani ali nu kufwa, Yonatani uwatalenga na kuti Izlaeli akululwe apakalamba? Cipelele ukutali! Twalapa umwi zina lyakwe Yawe waumi ukuti ulunyele nanti longa ku mutwe wakwe lusikupona pansi, pano wene waliwacita cii ilelo umu wazwilizyo wakwe Leza.” Fwandi vili vino antu yapuswisye Yonatani, nu kumukoma yatamukomile foo.
Lyene Saulo ata ukuzinganya aina Filisti, nga nayo iyaswilila ku mpanga yao.
Lino Saulo walasikwe pa cilimba ca wene wa ina Izlaeli, wene walwisizye anisi yakwe konsi konsi, aina Moabu, aina Amoni, aina Edomu, yamwene aku Zoba, na ina Filisti. Fwandi konsi sile kuno wayanga, wene wayacimvyanga. 
Wene walwisizye iconsiconsi nu kucimvya aina Amaleke, akulula aina Izlaeli ku makasa yakwe yao ayazanzanga.
Ana aonsi yakwe Saulo yali a Yonatani, na Isyivi, na Malikisyua. Na yaa ali mazina ya ana yakwe anaci: nyinalenzi wali a Melabi, nga umuto wali a Mikala. 
Umuci wali a Ainoamu umwana wakwe Aimaazi. Musika mukalamba uwa vita vyakwe Saulo wali a Abineli umwana wakwe Neli. Neli nawe wali a nyinalume wakwe Saulo. 
Kisyi isi wakwe Saulo nga na Neli isi wakwe Abineli yali ana yakwe Abiyeli.
Kwali kweneko inkondo ikakate sana iyakulwisya aina Filisti mu manda yonsi ya umi wakwe Saulo. Lyene lyonsi lino Saulo walola umonsi umwi uwalolekanga uwamaka nanti umusipe, ala amamutola nu kumucita icita cakwe.
1  Samueli anena Saulo ati, “Nene indi muntu wino Yawe watatuma kuti nize nkupake amafuta nu kukulasika uwene wa ina Izlaeli. Acili cino fwandi utezye amazwi yakwe Yawe. 
 Yawe Wamaka yonsi walanda wati, ‘Ndavunuka aina Amaleke pali vino yacisile ku ina Izlaeli lino yali pa lwendo ukufuma ku Eguputo. 
Acili cino fwandi wemo pita sile ukalwisye aina Amaleke nu kulovya ivintu vyao vyonsi. Cisi cakwezya kuti usyepo nanti umwi. Ukome aonsi na anaci kwene, nga na ana kumwi nu tunya kwene tuno yakulela, ni ng'ombe nga ni mfwele, ingamila na yapunda.’”
Saulo aama antu yakwe nu kuyakonganika ku Telaimu. Asilika ya pa ngazo yonsi pamwi yali 200,000 nga na ina Yuda aonsi 10,000. 
Alino aliwe na antu yakwe iyaya ku musumba wa ina Amaleke nu kuyateyamila umu mukonko. 
Alino Saulo atuma amazwi ku ina Kenite, ati, “Palukanini na ina Amaleke pakuti ntiza mukome pamwi na alio. Mwemo mwali nu luse ku ina Izlaeli yonsi lino yafumile mu mpanga ya Eguputo.” Acino aina Kenite pali pakufyufyuntuka ku ina Amaleke.
Lyene Saulo azanza aina Amaleke nzila yonsi ukutandikila sile ku Havila mpaka ukufika nu ku Syuli, lwaku ufumondaka wakwe Eguputo. 
Alema Agagi umwene wa ina Amaleke, nga akomola na antu yakwe yonsi pyu. 
Lelo Saulo na antu yakwe yatakomile Agagi ni viteekwa vyakwe ivisuma ukuluta umu mfwele ni ng'ombe, utwana twa ng'ombe nu twa mfwele. Vii vyonsi ivyalolekanga ningo yatakasi ukuvyonona. Lelo iviteekwa vyonsi ivitali ningo ivitali nu muzano umwi vyene yavyononyile.
Lyene Yawe anena Samueli ati, 
“Indi nu ulanda pa kupeela Saulo uwene, pamulandu wakuti wene watamfutatila nupya watakana ukuyela amalamulo yane.” Samueli ali pakusoka, nga atandika nu kupapata kuli Yawe usiku ulya onsi.
Katondotondo pa macaca Samueli akatuka aya ku kukomenkanya Saulo, lelo iyamunena iyati, “Saulo wataya ku Kalimeli. Kuku akuno wataimika icipilala kuti acindikilemo izina lyakwe nga watasenuka nu kuya ku Giligali.”
Lelo Samueli avwanga ati, “Si angala Yawe akupolelele! Nemo natimfikilizya ukulingana na malamulo yakwe Yawe.”
Lelo Samueli amuuzya ati, “Uzye lyene pacani cino nkuvwa ukulila kwa mfwele nu kwa ng'ombe?”
Saulo aasuka ati, “Asilika yazisenzile ukufuma ku ina Amaleke. Yene yatakomile iviteekwa ivisuma ukuluta umu mfwele ni ng'ombe kuti yavipeele impolelwa kuli Yawe Leza wako. Lelo ivyasyala twavyonona pyu.”
Samueli nawe anena Saulo ati, “Ta nu kuta! Si leka nkunene vino Yawe wali wanena ku usiku wi lelo.”
Samueli nawe amunena ati, “Nanti angala mpiti wailolanga wemwisikulu wa muntu umucepesye pa antu, ala wewe uli ntunguluzi ya mitundu yonsi iya ina Izlaeli. Yawe, uwakulasike utesi pa ina Izlaeli. 
Aliwe kwene uwakutumile nu kukukonkomezya ati, ‘Pitanga ukonone antu yalya aipe, aina Amaleke. Ukayalwisye nu kuyakoma yonsi pyu uyalovye.’ 
Uzye lyene pacani cino wemo wakana ukuyela Yawe? Uzye pacani cino wapona pa visampwe nu kucita icintu iciipe pa manso yakwe Yawe?”
Saulo nawe aasuka ati, “Lelo Yawe natimuyela. Naile kuno Yawe wantumile, inkomola aina Amaleke nu kulema Agagi umwene wao. 
Asilika yene iyasenda imfwele ni ng'ombe ukufuma pa visampwe, iyasenda ivisuma ukuluta vino twali nu konona, pakuti yakapele impolelwa kuli Yawe Leza wako ku Giligali.”
Lelo Samueli aasuka ati,
Pano ukutalama kukoline ni iifyo lya ulozi,
Lyene Saulo anena Samueli ati, “Natinifya. Nakanyile ukulondela ilamulo lyakwe Yawe na vino wantungulwile. Noofile asilika nga incita vino yalondanga. 
Lelo unjeleleko uluse api iifyo lyane, nupya napapata leka tuswilile sile swensi ku Giligali pakuti inje nkafukame nu kupepa kuli Yawe.”
Lelo Samueli avwanga ati, “Awe, nemo nsikupita nawe. Wemo watukana ukuyela amazwi yakwe Yawe, nga acino nawe kwene watakukana ukuya umwene pa ina Izlaeli!”
  Lino Samueli wasenuka kuti atandike ukupita, Saulo alema isempele lya mwingila wakwe, nga nao iulepuka. 
Samueli avwanga ati, “Yawe watapoka uwene wa ina Izlaeli kuli wewe ilelo kwene nu kuupela ku muzo umuntu wampomvu ukuluta wewe. 
Pasipano Leza uwacindamika aina Izlaeli asitumpoka nupya asi uwa mansenunsenu. Pano wene asi umuntu, awe.”
Saulo nawe avwanga ati, “Natinifya. Lelo napapata ncindike sile nanti iila lyonga pa manso ya ntunguluzi zya antu yane na pa manso ya ina Izlaeli. Katuswilile sile swensi pakuti inje nkafukame nu kupepa Yawe Leza wako.” 
Acino Samueli aswilila na Saulo, nga Saulo apepa Yawe.
Lyene Samueli amunena ati, “Aleni ndetelini Agagi umwene wa ina Amaleke.”
Samueli nawe pali pakuvwanga ati,
Lyene Samueli afuma ku Lama, lelo Saulo atumbela ukwakwe ku musumba waku Gibeya. 
Samueli yatatazile nupya iyalolana na Saulo, mpaka sile ukufika pa wanda wa kufwa kwakwe, nanti angala Samueli wamuvwilile ulanda, pamulandu wakuti Yawe walangulwike cino wamucisile ukuya umwene wa ina Izlaeli.
Yawe anena Samueli ati, “Uzye fwandi wemo ulata lilaci ukutezela Saulo? Nemo namukana mpiti ukuti atangaya umwene wa ina Izlaeli. Wemo zuzya sile amafuta umu musazi wako nga ukatuke uwapita. Namakutuma kwakwe Yese umwina Betelemu. Natinsolola wenga uwamu ana yakwe aonsi kuti aye umwene.”
Lelo Samueli nawe avwanga ati, “Uzye ningaya kweneko uli? Saulo nga wanguvwile kweneko, wene alankoma.”
Alino uwame Yese ku kupeela impolelwa, nga nani namakulanga ivyakucita, na wino namakusontelela ali wino ulinzile kumupaka amafuta.”
Samueli pali pakucita vino Yawe atamunena. Akatuka alulema nu kuya ku Betelemu, kuno aikolo yacincile ukwiza mukomenkanya. Lino yamulola ale yakuizakazila sile. Alino iyamuzya iyati, “Kuli ci yame?”
Nawe aasuka ati, “Awe mukwai kuli cele. Niza sile ku kupeela impolelwa kuli Yawe. Mwemo muisangulule tuye swensi ku kupeela impolelwa.” Alino asangulula Yese pamwi na ana yakwe nga ayama ku kupeela impolelwa.
Lino yafika Samueli alola Eliabu nga aelenganya ati, “Cumi kwene wikwene aimilile pa manso yakwe Yawe ali wino umwisikulu asolwile.”
Lelo Yawe anena Samueli ati, “Utalola pa milolekele yakwe isuma nanti ukutalimpa kwakwe, pano asi wino nsonsile foo. Antu yene yakalola imilolekele ya kunzi, lelo ne Yawe nkalola ivili mu mwenzo.”
Lyene Yese aama Abinadabu nga amunena kuti akaleluke pa manso yakwe Samueli. Lelo Samueli avwanga ati, “Awe, nawe kwene asi ali wino Yawe asolwile.” 
Yese pali pakunena Syama ukuti nawe akapite pali Samueli. Lelo Samueli amunena ati, “Awe, nawe kwene asi ali wino Yawe asolwile.” 
Yese apisya ana yakwe aonsi cinimbali pa manso yakwe Samueli. Lelo Samueli amunena ati, “Pali yaa yonsi pasi wino Yawe asolwile.” 
Alino Samueli auzya Yese ati, “Uzye utakweti ana aonsi nayauze?”
Fwandi vili vino Yese watumile akuyamuleta, nawe aya amuleta. Walolekanga umuyenzulukile na manso yakwe asuma, nga ni cinso cakwe cali icisuma.
Samueli atoola umusazi wa mafuta amupaka pa manso ya ina yakwe yonsi. Ukutandika pa wanda kwene uwo Mupasi wakwe Yawe wikila pali Davidi nga utamusile. Lyene Samueli akatuka aswilila ku Lama.
Mupasi wakwe Yawe walanga wafuntuka Saulo, nga umupasi wankota uno Yawe watumile pali pakucuzya Saulo.
Aomvi yakwe iyamunena iyati, “Lola, umupasi wankota uno Yawe watuma ukukucuzya. 
Musambazi sinena sile aomvi yako yafume yakulonda umwi uwamanya ukulizya gita. Ndi cakuti umupasi wankota wakwizila ukufuma kuli Yawe, wene alalizya ukusuka nawe uvwa ningo.”
Saulo ayapeela ilamulo ati, “Kalondini umuntu umwi uwamanya ukulizya ningo nga mumulete kunondi.”
Alino umuomvi wenga pa yaomvi yakwe amunena ati, “Mukwai nemo namanya umwana umonsi wakwe Yese umwina Betelemu ali wino wacenjela sana ukulizya gita. Wene umuntu umwi umusipe nu pya icita ca nkondo. Umucenjele mu kuvwanga nupya umuyembe, nga Yawe ali nawe.”
Acino Saulo atuma inkombe kuli Yese na mazwi akuti, “Ntumile Davidi umwana wako, wiyo akacema imfwele.” 
Yese nawe pali pakutoola punda amulongelezya imikate, inyambi yakwe waini na kambuzi nga anena Davidi umwana wakwe kuti atwalile Saulo.
Davidi aiza kuli Saulo nga atandika ukumuombela. Saulo atemwa Davidi wakwe cimwi, nga nawe amucita ukuya umusenda mpamba wakwe. 
Lyene atuma akuyanena Yese ati, “Leka Davidi atwalilile ukumbombela, pano nkuzangila munoli.”
Lyonsi lino umupasi wankota wikila Saulo, Davidi atoola gita wakwe aalizya. Saulo nawe pali pakukwata upemwilo. Wene auvwa ningo, nga nu mupasi wankota ufuma umusya.
Alino lyene aina Filisti nayo iyakonganika ivita vyao ivya nkondo. Iyakongana ku Soko uwamu Yuda. Iyimika amataalu yao ku Efesi Damimu, pakasi kakwe Soko na Azeka. 
Saulo na ina Izlaeli nayo iyakongana nu kukuula insakwe mu Cifoloma ca Elaa nga iyatantama umulongo umu kuiteyanya ku kulwisya aina Filisti. 
Aina Filisti yikalila papeela ya kamwamba konga nga na ina Izlaeli nayo apapela ya kamwamba kauze. Cifoloma icisyala apakasi kao.
Umu nsakwe zya ina Filisti imwiza mufuma icipombolo ca muntu conga, ukufuma ku Gati. Izina lyakwe a Golyati, wiyo uwali amamita yatatu mu utali. 
Wene wakweti ni ngowani ya cela ino wazwalanga ku mutwe. Na pa cifuwa napo wazwalanga cisyangu ca cela, ino inganyoma ukufika nu ku makilogalamu amakumi yasano. 
Wene wazwalanga ni vyakuzwala vyavyela ivyakucingilila amaulu na makokola. Alino wasendanga ni sumo lya cela pa ciye. 
Umusako wi sumo lyakwe, wali wa mulongoti wakwe kapikula. Alino icilimi ci sumo kwene cafinyile amakilogalamu amakumi cinimbali. Kasenda wa nkwela yakwe ali wino wakolelanga. 
Lyene Golyati wilya aiza aimilila nu kulaizya ku ina Izlaeli ati, “Uzye pacani cino mwizila kuno ku kutulwisya, mwe azya yakwe Saulo mwe? Nemo nene ndi lamba lya ina Filisti. Aleni sololini umuntu wenga uwakuti twize tulwe nawe. 
Ndi cakuti awino wancimvya nu kunkoma, ale swemo tumaya azya inu. Lelo ndi cakuti nene namucimvya nu kumukoma, ale mwemwe mumaya azya itu, pakuti mwatuombela.” 
Lyene umwina Filisti avwanga ati, “Ilelo nemo ivita vya ina Izlaeli natimvisuula wakwe cimwi! Letini umuntu wenga uwakuti tulwe nawe.” 
Saulo na ina Izlaeli apakuvwa amazwi ya mwina Filisti intete iziyalema iyazakaza sile.
Davidi wali umwana wa mwina Efulata wino yamanga iyati a Yese, ukufuma mu musumba wa Betelemu umu mpanga yakwe Yuda. Yese wakweti ana aonsi cinani, nga pa nsita ya wene wakwe Saulo umuntu wiyo ale wakota akukongoza sile. 
Ana yakwe Yese aonsi yatatu akalamba alondile Saulo ku nkondo, a Eliabu iyeli. Wakwe ciili a Abinadabu, nga wakwe citatu a Syama. 
Davidi wali ali mwance pali yonsi. Yasilenzi yatatu yalondile Saulo, 
lelo Davidi wene wayanga sile ku nsakwe yakwe Saulo cila wanda nu kuwela ku kucema imfwele zyakwe isi ku Betelemu.
Pa manda amakumi yani umwina Filisti wiyo wizanga akutankamala cila katondo na manguzi itolo sile.
Lyene Yese anena Davidi umwana wakwe ati, “Twala imbezu zi izisalule umwi tepe lizule ku anyonko, pali pamwi ni mikate ii ikumi lyonga. Pitisya uye ku nsakwe yao. 
Alino senda nu lwambu luu ulwi ziya, umu ntungo ikumi utwalile musika mukalamba uwa vita. Yanga kalole anyonko ndi yali umutende uce undetele ni cisininkizyo ukufuma kunoyali. 
Umayazana yali na Saulo nga na ina Izlaeli yonsi umu Cifoloma ca Elaa, ala yakulwisya aina Filisti.”
Katondotondo lino ukuca sile Davidi asya imfwele kuli kacema umwi uwakuti azilola. Atenuka apita nu kupita ndi muno Yese wamutungulwile, afika pa nsakwe pa nsita ino ivita vikuya mu kutantama mu ncende zyao izya nkondo ale yakupunda na welelele wooo! 
Aina lzlaeli na ina Filisti ale yakutantama, yatiyalozyanya amanso. 
Davidi aiza asya iviya vyakwe pali kasunga wa viya, nga asimula ku milongo ku kulamuka aina. 
Lino akulanda nayo, Golyati icipombolo ca ina Filisti, icina Gati, iciza cifuma mu ina Filisti. Icitandika nu kulanda amazwi ali yamwi kwene yano caomvizye pa kutandika. Lilyo ale na Davidi akuuvwako. 
Lino aina Izlaeli yacilola sile, yonsi kwene iyacoopa ku ntete zyao izikulu.
Aina Izlaeli yavwanga iyati, “Uzye mukulola vino cimuntu cii cikaiza cila wanda? Cene cikaiza ku kupontela aina Izlaeli. Wiyo wensi alacikoma umwene alamupeela ivyuma ivingi. Nupya alamutwalizya umwana wakwe umwanaci nga nu lupwa lwakwe atalalonda imisonko kunoluli umu mpanga yonsi iya ina Izlaeli.”
Davidi auzya aonsi aimi pipi na aliwe ati, “Uzye icani cino yali nu kucitila umuntu alakoma umwina Filisti wi, pa kufumya akalanda nu kuzewana kwa ina Izlaeli? Umwina Filisti wi, wino atasilamulwa, icani cino angacuzizya ivita vyakwe Leza wa umi nu kuvituka?”
Antu nayo iyamwasuka wakwe vino yaliyalanda inkolelo iyati, “Vii, avili vino yalamucitila umuntu wino alamukoma.”
Eliabu silenzi wakwe lino uvwa kuno Davidi akulanda na antu, asoka sana nga atandika nu kukalipila Davidi ati, “Uzye icani cino wizile cita kuno? Uzye aweni wino usilile imfwele zizi umu lwanga kuti azicema, nanti angala zitavula? Namanya amatukutuku yako. Ala cumi kwene we mwance we utaya ningo. Wemo wizile sile ku kutamba ulwi!”
Davidi nawe amwaasuka ati, “Uzye icani cino nacita? Uzye ntange mvwange?” 
Lyene Davidi asenukila ku muntu muze atandika ukulanda nawe, ale akumuzya ivili vimwi kwene, na antu nayo ale yakumwasuka wakwe vino yaswike pankolelo.
Antu yamwi yuvwa vino Davidi wavwanzile, nga nayo iyalandila Saulo, nga Saulo atuma akuya mwama.
Davidi anena Saulo ati, “Mwene wakwisaci, utaleka umuntu nanti wenga aoope umwina Filisti wii. Namaya nkamulwisye.”
Lelo Saulo amunena ati, “Asi wewe ungaya ukalwisye umwina Filisti wiya, awe. Wemo wewe mulumendo sile, nga wene waya umusilika ukufuma sile ku kuvyalwa kwakwe.”
Lelo Davidi anena Saulo ati, “Mwene wakwisaci, nemo nkasunga imfwele zyakwe tata. Nga cisama nanti icinyama icakolana ni ciuli ndi ciza calema imfwele yonga pa ufyo, 
nemo nkacilondelela, incizanza nu kupokolola imfwele ku mulomo wakweco. Nga cisama nanti icinyama icakolana ni ciuli casenuka nu kunkatukila, nemo nkacivungatila sile pa nsingo incuma mpaka sile icifwa. 
Nemo nakoma yacisama ni vinyama ivyakolana ni viuli, nga ndacita icili cimwi kwene ku mwina Filisti wii atamanya Leza, nupya wino wasausya ivita vyakwe Leza. 
Yawe uwampokololanga ku vizanza vyakwe cisama na vyakwe cuuli, ali wino alantuulanya nu kumwina Filisti kwene wiya.”
Saulo apeela Davidi ivyakuzwala vyakwe ivya nkondo kuti azwale, amuzwika ingowani ya mukuwa ku mutwe ni cakucingilila icisao. 
Davidi akoweka nu lupanga lwakwe Saulo pa cizwalo cici nga aezya ukupita. Lelo wene aposiwa pamulandu wakuti ataviyelezya ukuvizwala. Anena Saulo ati, “Nemo ntangendwisye ni vintu vii vyonsi, pamulandu wakuti ntaviyelezya.” Acino Davidi avizuula. 
Atoola intuwa yakwe iya kucemela nga asola na mawe yasano atelepe ukufuma mu luzi nga ayika mu nyambi yakwe. Lino wateyanya legeni wakwe, apita ku kukomenkanya Golyati.
Umwina Filisti nawe aiza akupalamila kuli Davidi nu wamusendelanga cisyangu nawe ala akolezile. Alino atwalilila ukupalama kuli Davidi. 
Umwina Filisti aceceta Davidi, nga amusuula pamulandu wakuti Davidi wali umulumendo uwalolekanga sile ningo. 
Alino auzya Davidi ati, “Uzye intuwa iyo iyacani? Uzye ukwelenganya ukuti nene simbwa uwakwizila ni ntuwa?” Nga umwina Filisti wilya pali pakwama tuleza twakwe nu kutipwila Davidi. 
Umwina Filisti anena Davidi ati, “Iza kuno, nga nani namapeela umunyefu wako ku vyunyi ivikapapuka ni nyama zya mpanga kuti zilye!”
Davidi nawe anena umwina Filisti ati, “Wemo wanjizila nu lupanga ni sumo, lelo nemo nakwizila sile na maka yakwe Yawe Wamaka yonsi, Leza wa vita vya ina Izlaeli, wino wemo ukasausya. 
Uwanda kwene uu Yawe amakundemela. Namakucimvya nu kuputula umutwe wako. Nupya namapeela imili ya asilika ya ina Filisti ku vyunyi ni vinyama kuti vilye. Lyene amu nsi yonsi yalamanya ukuti umu mpanga ya ina Izlaeli mwaya Leza. 
Nu muntu wensi pano alamanya ukuti Yawe asilonda amalupanga nanti amasumo pa kutuula antu yakwe. Wene akacimvya umu ulwi, nga alapeela mwensi kwene umu makasa itu.”
Golyati atandika ukuya kuli Davidi, nga Davidi nawe asimula zuwazuwa ku mulongo wa vita vya ina Filisti ku kumulwisya. 
Alino apisya ikasa lyakwe mu nyambi yakwe, afumya iwe nga afiika Golyati. Iwe ilyuma pa usyu wakwe Golyati ilimufwafwanta icipanga. Golyati afukama pansi afupime.
  Avili vino Davidi wacimvizye nu kukoma umwina Filisti wilya ukwi legeni ni iwe. 
 Davidi asimwilila kunoli, amutangalila. Alino asomola ulupanga lwakwe Golyati umu cituwo caluko, nga aputula umutwe wakwe pacisila ca kumukoma.
Lyene Aina Izlaeli na ina Yuda aonsi iyakatuka iyapunda nga iyacocovya aina Filisti nzila yonsi ukufika nu ku Gati mpaka nu ku mpongolo yaku Ekiloni. Ivyala vyao vyasansantike mu museo wa Syaalaimu monsi mpaka ku Gati nu ku Ekiloni. Ivyala vyao vyasansantike ukutandikila ku museo uwafuma ku Syalaimu mpaka uku Gati nu ku Ekiloni. 
Lino aina Izlaeli yaweluluka ku kusimuzya aina Filisti, iyasampa ivyali umu nkambi zyao. 
Davidi atoola umutwe wa mwina Filisti wilya nga ausenda ku Yelusalemu, nga aika ivyanzo vya mwina Filisti wiya umwi taalu lyakwe umwisikulu.
Lino Saulo walola kuno Davidi akuya ku kukomenkanya umwina Filisti wiya, anena Abineli, musika mukalamba uwa vita vyakwe, ati, “We Abineli, uzye umulumendo wilya amwana weni?”
Lyene Saulo amunena ati, “Pita kalondelezye, umanye uwavyala umwana wii umonsi.”
Acino lino Davidi wawelulwike ku nkambi pacisila cakukoma umwina Filisti, Abineli amusenda nu kumutwala kuli Saulo, ale Davidi alemile nu mutwe wa mwina Filisti wilya.
Saulo auzya Davidi ati, “Mulumendo, uzye so aweni?”
Lino Davidi na Saulo yamala ukulanzyanya, alino umwenzo wakwe Yonatani umwana wakwe Saulo iuya sana kuli Davidi cakuti amutemwa wakwe vino waitemwa umwisikulu. 
Ukutandika sile pa wanda kwene ulya Saulo asunga Davidi nupya atamuzumilizye ukuswilila ku ng'anda kwakwe isi. 
Yonatani nawe pali pakupangana na Davidi pamulandu wakuti wamutemilwe wakwe vino waitemwa umwisikulu. 
Yonatani wiyo pali pakuzulila Davidi umwingila wakwe amupeela kumwi ni cakuzwala cakwe, lupanga lwakwe, nu ulapwa wakwe nga nu musipi wakwe kwene.
Muli vyonsi kwene vino Saulo watumanga Davidi ukuyacita, wene ataposiwanga cakuti Saulo amulasika icifulo icikulu icamu vita. Na cii cazanzizye antu yonsi, kumwi ni ntunguluzi kwene zyakwe Saulo.
Lino ivita vyaswilila ku musumba pacisila cakwe Davidi ukukoma umwina Filisti, anaci yafumile mu misumba yonsi iya ina Izlaeli ukwiza zengela Saulo umwene wilya ala yakwimba inyimbo zya luzango, yakulizya ni ngoma na yagita, nu kucina yala yakucina. 
 Apakucina yimba nu lwimbo iyati,
Saulo pasi pakusoka, nga amazwi yaa iyamuwavya umwenzo. Wene avwanga ati, “Davidi awino yamupendela amazimbi amaila amakumi. Lelo nemo yampendela sile amazimbi. Uzye icani nacuze cino yangamucitila ukuluta pakumulasika utesi?” 
Ukutandika sile pa nsita kwene ilya Saulo atandika ukuvwila Davidi uzuwa akwata akaikila kunoli.
Uwanda uwalondelilepo umupasi wankota uwatumilwe na Leza iwikila na maka pali Saulo. Saulo atandika ivyakupulula umu ng'anda yakwe kwene, nga mumu kwene Davidi ale amunoli akulizya gita wakwe vino wacitanga amanda yonsi. Saulo nawe ale afumbite isumo umu minwe. 
Saulo aelenganya ati, “Namatotenkanya Davidi ku lung'umba. Lelo amaila yaili Davidi ale akuleuka.
“Saulo aoopa Davidi, pamulandu wakuti Yawe wali na Davidi lelo wene asya aliwe. 
Alino Saulo amusisya ukufuma panoli nga amulasika ukuya musika wa vita izimbi. Alino Davidi atungulula ivita mu kulwisya ulwi. 
Nupya wene wali nu longo muli vyonsi vino wacitanga, pamulandu wakuti Yawe wali nawe. 
Lino Saulo walola ukuti Davidi waya nu longo, atandika kumoopa. 
Lelo aina Izlaeli yonsi na ina Yuda yatemilwe Davidi, pamulandu wakuti wene wayatungululanga umu ulwi.”
Saulo pali pakunena Davidi ati, “Lola, Melabi umwana wane kaci, nyinalenzi pa yauze. Ali wino namakutwalizya. Cikulu sile ukatale ukandwisizye umukusipa nu kulwa inkondo zyakwe Yawe.” Pano Saulo welenginye ati, “Insikulonda ukukoma Davidi. Lelo aina Filisti ali yano yace yasuke yamukome.”
Davidi nawe pali pakunena Saulo ati, “Uzye nene weni, nanti ang'anda yane na aluko lwane, uzye yene aweni muno mu Izlaeli pakuti nene nje umukwi ku wene?” 
Lelo lino insita yafisile iyakuti Melabi umwana kaci wakwe Saulo yamutwalizye kuli Davidi, icimanyika ukuti umuntu amamutwala a Adilyeli umwina Meolaa.
Lelo Mikala, umwana umukazyana namuze wakwe Saulo, atemwa sana Davidi. Lino yanena Saulo umulandu uu, awe icimuzanzya. 
Saulo pali pakwelenganya ati, “Eya! Nkance mupomele Mikala, ukusuka amulyombeleke pakuti aina Filisti ali yano yace yamukome.” Acino Saulo anena Davidi iila lyakwe ciili ati, “Wapelwa akasita nakauze akakuya umukwi wane.”
Lyene Saulo apeela ilamulo ku yaomvi yakwe akwi sano kuti yanene Davidi lino yali yonga na aliwe yati, “Lola, umwene watazangila munuli, naswe yaomvi yakwe swensi kwene twakutemwa. Fwandi mwine cazipa kuti uye sivyala wa mwene.”
Acino nayo iyanena Davidi amazwi ya. Lelo Davidi nawe avwanga ati, “Uzye mwemo mukwelenganya ukuti ukuya umukwi wa mwene icintu cimwi cinono? Nemo nene mupina nupya nene muntu umwi wino atalumbuka.”
Lino aomvi yakwe Saulo yamunena vino Davidi wavwanzile, 
Saulo aasuka ati, “Nenini Davidi muti, ‘Kateeka atakulonda impango zyuze izilusile pa nkanda umwanda onga izyaku onsi wa ina Filisti, pakuti acite icilanduzi pa anisi yakwe.’ ”
Lino aomvi yakwe yanena Davidi ivintu vii, Davidi camuzanzizye ukuya umukwi wa mwene. Acino lino insita iyasontwa itali ipite, 
Davidi na antu yakwe iyapita iyaya yakoma aina Filisti imyanda iili. Alino Davidi aletela umwene inkanda zizi umwanda onga pakuti aye umukwi wa mwene. Lyene Saulo amupeela Mikala umwana wakwe umwanaci kuti aye umuci.
Lino Saulo wamanya ukuti Yawe ali na Davidi nu kuti Mikala umwana wakwe umwanaci watemwa Davidi, 
nalyo kwene Saulo alusya ukoopa Davidi, nga watwalilile ukuya umwanisi wakwe amanda yonsi ya umi wakwe.
Yamusika akalamba ya vita vya ina Filisti iyatwalilila ukwiza ku ulwi, lelo umu ulwi onsi Davidi wacimvyanga ukuluta asilika yakwe Saulo asyala. Ni zina lyakwe ililumbuka wakwe cimwi.
Saulo anena Yonatani umwana wakwe na aomvi yakwe yonsi kuti yakome Davidi. Lelo Yonatani watemwisizye Davidi 
nga apali pakumucelula ati, “Tata akulonda ku kukoma. Acino fwandi mutondo akatondo ukacenjele. Uce ufisame ningo. 
Nemo indakatuka nu kuya imilila pamwi na tata umu mpanga, pa ncende kwene ino ulafisamila mwenemo. Ndakuvwangila kuli tata, na vino ndazana indiza nkunene.”
Yonatani pali pakuvwangila umuze Davidi amazwi asuma kuli isi, ati, “Musambazi, ala utafyenga umuomvi wako Davidi. Wene atakuluvyanya nanti cimwi, ni milimo ino akakuombela yonsi kwene isuma wakwe cimwi. 
Nupya wene atali ni ntete zya kufwa lino wakomile umwina Filisti. Yawe wacimvizizye aina Izlaeli, nawe waciweni nga uzanga. Uzye lyene pacani cino ungafyengela umuntu asi nu mulandu, apakulonda ukukoma Davidi apaula umulandu?”
Saulo pali pakutezya amazwi yakwe Yonatani nga alaya nu mulapo ati, “Nalapa umwi zina lyakwe Yawe waumi ukuti Davidi atalinzile ukukomwa.”
Acino Yonatani aama Davidi nga amulandila amazwi yayo yonsi. Alino amuleta kuli Saulo, nga Davidi aikala na Saulo wakwe vino cali apankolelo.
Nupya kwene inkondo itandika, nga Davidi akatuka aya ku kulwisya aina Filisti. Ayalwisya icikalale cakuti iyamupuuka.
Alino umupasi wankota ukufuma kuli Yawe wikila pali Saulo lino atenzi umu ng'anda umwakwe, ala alemile ni sumo. Lino Davidi akulizya gita wakwe, 
Saulo pali pakwezya ukusumba isumo kuti amutotenkanye kumwi nu lung'umba. Davidi pali pakuleuka kwempe sile cakuti Saulo atota isumo mu lun'gumba. Davidi pali pakupuuka, apusuka.
  Usiku kwene ulya Saulo atuma aomvi akuyalengula ku ng'anda yakwe Davidi pakuti yace yamukome akatondo. Lelo Mikala, umuci wakwe Davidi, amusoka, ati, “Usiku wi lelo ndi cakuti ututwike, mutondo ale yatiyakukoma.” 
Mikala pali pakufumizya iya apa nzota, nga nawe aongoloka autuka. 
Alino Mikala atoola iciluwi nga acilalika pa musanzi, aika nu musamilo ku mutwe uwapangilwa na mavumbu ya mbuzi, nga acivimba ni nsalu.
Lino Saulo watuma antu akuyalema Davidi, Mikala ayanena ati, “Davidi umulwale.”
Lelo Saulo ayatuma nupya pakuti aisikulu yakailolele Davidi. Ayapeela ilamulo ati, “Mumulete sile vivyo kwene muno alalile pa musanzi, pakuti nize mukome.” 
Lelo lino inengu zingila mumu, izizana sile iciluwi ciizi pa musanzi, nga ku mutwe ale kuli umusamilo uwapangilwa na mavumbu ya mbuzi. 
Saulo pali pakunena Mikala ati, “Uzye pacani cino wantumpoka vii, waleka nu mwanisi wane wutuka?”
Davidi utwike, aya kuli Samueli ku Lama nga amunena vyonsi vino Saulo wacisile kunoli. Lyene Davidi na Samueli iyaya ku Nayoti akuno yikala. 
Lino yalandila Saulo ukuti Davidi ali ku Nayoti ku Lama, 
Saulo nawe pali pakutuma antu yamwi akuyalema Davidi. Lino sile yafika yalola nakuno iumba lyakwe yakasema yakusema, ale Samueli aimi papa akuyatungulula, Mupasi wakwe Leza wikila pa antu yakwe Saulo nga nayo kwene iyasema. 
Lino yanena Saulo icintu cii, nawe atuma antu nayauze, nga nayo kwene iyasema. Nga lino Saulo watuma antu nayauze iila lyakwe citatu, nayo kwene iyasema. 
Asuka Saulo umwisikulu aikatukila aya ku Lama nga afika na pa cifula caku Seku. Lyene auzya antu ati, “Uzye Samueli na Davidi yali kwi?”
Acino Saulo pali pakulungama ku Nayoti ku Lama. Lelo Mupasi wakwe Leza wikila na pali Saulo kwene, nga acina nu kupunda nzila yonsi mpaka afika ku Nayoti. 
 Saulo wiyo pali pakuzula ni nsalu zyakwe zino wazwite. Alino nawe kwene atandika ukusema pa manso yakwe Samueli. Wene alala pansi tupu uwanda ulya onsi nga nu usiku kwene. Ali kuno kwafumile nu muvwango uwakuti, “Uzye Saulo nawe wali akasema?”
Lyene Davidi afuma ku Nayoti ku Lama apuukila kuli Yonatani nga amuuzya ati, “Uzye cino nacita icani? Uzye ukuponga kwane kuli pii? Uzye umulandu cii uno natala so pakuti ampangile ukunkoma?”
Yonatani nawe aasuka ati, “Awe, utasakamala nanti acimwi, utalafwa. Tata pasi nanti acimwi cino akacita ukwaula kuti ntale imanye. Pasi nanti acimwi icingalenga tata amfise umulandu uu, ukwaula ukunena. Awe nce, cene cakana sana!”
Lelo Davidi pali pakumunena nu mulapo ati, “So wamanya ningo sana ukuti wemo wantemwa, acili cino fwandi atangatemwa ukuti wewe we Yonatani umanye umulandu uo. Pasi pano ndi wamanya umwenzo wako ungakuwaya sana. Acili cino fwandi nkulapa kunuli umwi zina lyakwe Yawe uwa umi nupya lino wemo ucili nu umi, ukuti kwasyala panono sile kuti nemo imfwe.”
Alino Yonatani anena Davidi ati, “Namakucitila consi cino ukasi inkucitile.”
  Icaleka Davidi avwanga ati, “Lola, mutondo ukutandika kwa Cimulo ca Mwezi Upya, nga nani ndinzile ukulya pamwi nu mwene. Lelo leka nje nkafisame umu vyalo ukufika lino ilanzi lyawa pa wanda uwalenga yatatu. 
Ndi cakuti so waca walola ukuti insi penepo, uce umunene uti, ‘Davidi nu mwenzo wakwe onsi wandenzile insambu iya kuya ku Betelemu, ku musumba wa kumwao, pamulandu wakuti kuli ukupelelako aluko lwakwe impolelwa iya cila mwaka.’ 
Ndi cakuti waca walanda wati, ‘Cili sile ningo,’ nemo ale ndaya nu longo. Lelo ndi waca wasoka, lyene uce umanye ukuti wene watapanga ukuncitila iciipe. 
Acili cino fwandi yame, unganguvwilako uluse, ne muomvi wako pakuzana ukuti twapangana nawe upangano pa manso yakwe Yawe. Ndi cakuti indi nu mulandu, lyene cazipa sile wewe kwene unkome! Uzye pacani cino ungantwalila kuli so?”
Yonatani nawe amunena ati, “Cipelele ukutali! Imanya ukuti tata akweti amapange aku kukoma, uzye ngano ntakunena?”
Davidi nawe pali pakuuzya Yonatani ati, “Uzye aweni yano yalinzile ukunena ndi cakuti so akwaasuka uyi uyi?”
Yonatani nawe avwanga ati, “Twende twapita umu vyalo.” Acino yonsi yoili iyapita kweneko.
Lyene Yonatani anena Davidi ati, “Ti Yawe Leza wa ina Izlaeli aye kambone witu! Mutondo pa nsita kwene wakwe ii, nanti pa wanda ulalondelapo, induzya tata iila lyakwe citatu. Ndi naca nazana ukuti akukwelenganyizizya ivisuma, ale lyene ndatuma akwiza kumanyisya. 
Lelo ndi cakuti tata akukwatile amapange aipe, cingazipa ukuti Yawe ace ancitile icili cimwi kwene nu kulusya penepo, ndi cakuti ntalakumanyisya nu kuleka kuti wongoloke ulumi. Si angala Yawe aye nawe wakwe vino wene wali na tata. 
Lino ncili nu umi cingazipa utwalilile ukufikilizya ulayo wako nu kuya nu luse kunondi ndi vino Yawe akalonda. Lelo ndi ningafwa, 
 uce uye nu luse ululi lumwi ku akazi kane amanda pe, nu mu nsita kwene ino Yawe waca wamala ukulovya anisi yakwe Davidi yonsi pano nsi.”
Caleka Yonatani acita upangano na Davidi, ala akuti, “Ndi cakuti wacawavuna upangano, lyene Yawe alakuvunuka.”
Nupya kwene Yonatani alenga Davidi ukulaya nu mulapo kuti amamutemwanga, pamulandu wakuti Yonatani watemilwe Davidi wakwe vino waitemilwe umwisikulu.
Lyene Yonatani anena Davidi ati, “Mutondo uli wanda wakutandika kwa Cimulo ca Mwezi Upya. Wemo utalazanwa penepo, pamulandu wakuti ncende yako patalikala umuntu. 
Uwanda uwalenga yatatu, lino ilanzi lyawa, wemo uce uye kuno wafisime inkolelo lino intazi ii yatandike, nga uce ulolele lwa piwe ilikaamwa ukuti Ezeli. 
Indafiika inceto zitatu lwa kumbali yaliko, kwati manye nkasi ukufiika icintu cimwi. 
Lyene ndatuma umulumendo imunene inti, ‘Pita ukalonde inceto.’ Ndi namunena nati, ‘Lola, inceto zili lwaku mbali ii iyakwako. Zilete kuno,’ lyene wemo ulinzile ukwiza, pamulandu wakuti nkulapa mwi zina lyakwe Yawe ukuti wemo utalaya mu uzanzo. 
Lelo ndi nanena umulumendo nati, ‘Lola, inceto zili lwaku mbali yuze iyakwako, ukulutwe,’ ale lyene Yawe watavwanga ukuti ulinzile ukufuma penepo, pamulandu wakuti Yawe watakunena ukupita. 
Lyene pa ulayo uno twatitulayana, Yawe ali nu kulola ukuti twausunga amanda pe.”
Icaleka Davidi afisama umu calo, nga lino ukuzevya kwa Cimulo ca Mwezi Upya kwiza, umwene aikala pa cakulya kuti alye. 
Ukulingana nu lutambi lwakwe Saulo aikala pipi nu lung'umba, alozya icinso kuli Yonatani, nga Abineli nawe aikala pa mbali yakwe Saulo. Lelo ncende apali nu kwikala Davidi patatenzi umwi. 
Uwanda ulya Saulo atavwanzile cimwi, pano welenginye ati, “Cino Davidi atazanyilwepo pamulandu wakuti limwi angapela wataikowezya ku cintu cimwi cino citazumiliziwa ni ntambi zitu.” 
Lelo pa wanda uwalondelela, uwanda wakwe ciili uwa mwezi ulya, nupya kwene icizanwa ukuti ncende apali nu kwikala Davidi patatenzi umwi. Lyene Saulo auzya Yonatani umwana wakwe ati, “Uzye pacani cino umwana wakwe Yese atizile ku cimulo, mutondo nanti ilelo kwene?”
Yonatani aasuka ati, “Davidi wanguzizye nu mwenzo onsi kuti imupele insambu zya kuya ku Betelemu. 
Wene wavwanzile ati, ‘Leka mpite, pamulandu wakuti akazi kane yakuzevya icimulo ca mpolelwa mu musumba, nga umwinane watandalika kweneko. Lyene ndi cingakuzanzya, leka mpite nkalole aina yane.’ Uli mulandu wene atizile ku kulya pamwi nawe mwene.”
Saulo aya ni cipyu pali Yonatani nga amunena ati, “Wewe mwana wa mwanaci umutalame nupya asi na utailo! Manyile ningo ukuti mwatimwandana ucuza nu mwana wakwe Yese kuti uizewanye sile wemwisikulu nu kuzewanya nyoko. 
Uzye utamanyile ukuti lino umwana wakwe Yese acili nu umi pa mpanga ya pano pansi, wemo utalatala uye umwene wa mpanga ii? Acino pita ukamulete kunondi, pano wene alinzile ukufwa.”
Yonatani pali pakuuzya isi ati, “Uzye icani cino Davidi amafwila? Uzye icani cino wene watacita?”
Lelo Saulo avwinta isumo lyakwe kuli Yonatani kuti amukome. Alino Yonatani amanya ukuti isi akulonda ukukoma Davidi.
Yonatani pali pakukatuka pa cakulya ala umusoke wakwe cimwi. Pa wanda ulya wakwe ciili uwa mwezi uwalenga iili Yonatani atalile nanti acimwi, pamulandu wakuti wali nu ulanda cuze pa cintu icansonyi cino isi wacisile kuli Davidi.
Umu katondo ka wanda uwalondelela, Yonatani aya ku vyalo ku kukomenkanya Davidi. Nu mulumendo umwance wamusukilile. 
Yonatani anena umulumendo wilya ati, “Simula ukasole inceto zino nkufiika.” Lino umulumendo wasimula, Yonatani afiika uluceto ilumuciluka. 
Lino umulumendo wafika apaponile uluceto lwakwe Yonatani, Yonatani amupunda ati, “Uluceto lwatilukupuzya. 
Cincila! Simula zuwa! Utazingota papo!” Umulumendo wilya nawe asola uluceto nga aswilila ku musambazi wakwe. 
Lelo umulumendo wilya atamanyile icacitikanga, suka sile Yonatani na Davidi amanyile. 
Lyene Davidi apeela ivyanzo vyakwe ku mulumendo nga avwanga ati, “Pitanga, uvisende ku musumba.”
Pacisila lino umulumendo wapita, Davidi nawe akatuka lwaku ufumondaka waku nsizi ya mutumba ulya uwa mawe nga afukama pansi amaila yatatu inkolelo yakwe Yonatani ala afupime. Alino yoili kwene iyatonsolana nu kulila aminsozi capamwi. Lelo Davidi walizile ukuluta umuze.
Lyene Yonatani anena Davidi ati, “Leza aye nawe, pano twandana ucuza nu mulapo umwi zina lyakwe Yawe, tula tukuti, ‘Yawe ali kambone pakasi kakwe wewe nani, na pakasi ka amu mupanda wako na amu mupanda wane amanda pe.’ ” Lyene Davidi afumapo, nga Yonatani nawe aswilila ku musumba.
  Davidi aya ku Nobu, kuli simapepo Aimeleki. Aimeleki azakaza sile pa kumukomenkanya nga amuuzya ati, “Uzye pacani cino wapita sile wenga pa kwiza kuno, ukwaula nu wakukusukilila?”
Davidi nawe aasuka Aimeleki ati, “Saulo umwene wilya watantuma nu kumpeela ilamulo ilyakukana taka nanti ukunena umuntu ali wensi cino mpitile kuno. Lelo ukuya kwene ivita vyane vyene twatitupangana navyo kukomenkana pa ncende yonga. 
Ndi cakuti watukwata ivyakulya vimwivimwi ungampeela. Napapata umpeele imikate isano nanti icili consi icili penepo.”
Simapepo wilya nawe avwanga ati, “Umukate uwasilesile wene ntakweti. Lelo nkweti sile umukate uwamuzilo, uo uno mungalya ndi cakuti ivita vyako vyaisunzile ku kukana manyana na yamangu.”
Davidi nawe pali pakuvwanga ati, “Cumi kwene, tutazumiliziwa kumanyana na yamangu lino twatenuka ukuya ku nkondo nanti inkondo isi yamuzilo kwene. Nga uzye ilelo lyene yatanga yalusye ukucita cico lino tuli pa mulimo ukalambane ndi uu!”
  Icaleka simapepo wilya amupeela umukate uwamuzilo, pamulandu wakuti kutali umukate uze uwasilesile suka sile umukate uwapeelwa kuli Leza, uno walanga yatiyafumya pa kavuwa kakwe Yawe nu kupyanikizyapo uze ukaye pa wanda kwene uno yaufumizye penepo.
Lyene Doegi, umukalamba wenga pali yakacema yakwe Saulo, wali kweneko uwanda kwene ulya. Wene yamutesile pakuti afikilizye incito zimwizimwi izikumile ku mipepele yao.)
Alino Davidi auzya Aimeleki ati, “Uzye ungakwata isumo nanti ulupanga kuno? Nemo ntasenzile ulupanga lwane nanti icanzo icili consi, pamulandu wakuti umulimo wa mwene nao watiupamvya.”
  Simapepo wilya nawe aasuka ati, “Pali ulupanga lwakwe Golyati umwina Filisti, wino wemo wakomile mu Cifoloma ca Elaa. Lwene lupomvilwe umu nsalu ukwi tundu ya cakuzwala ca efodi. Ndi cakuti ukululonda, lusende. Pasi ulupanga naluze pano, suka sile lulo kwene.”
Uwanda kwene ulya Davidi autuka Saulo nga aya kwakwe Akisyi umwene waku Gati. 
 Lelo aomvi yakwe Akisyi iyamunena iyati, “Uzye wii asi ali Davidi, umwene wa mpanga yakwe? Uzye asi aliwe kwene wino yakaimbila nu mu vicino iyati,
  Davidi lino uvwa amazwi yao, ailuka nu kwiluka cakuti aoopa sana Akisyi umwene waku Gati. 
 Acino Davidi pali pakucita amano yamwi, akuisangula wakwe cipena. Akula limwi nga ciza apalola ku cisasa ca pa mpongolo ya musumba nu kupololola into apa cifuwa nu ku vilezu vyakwe.
Acino Akisyi anena aomvi yakwe ati, “Si lolini umuntu wi! Wene acipena! Uzye pacani cino mumuletile kunondi? 
Uzye umulandu wakuti yacipena yaula kuno ali cino mungandetela nu wamusango ndi uu, uwakuti aize apenela pa manso yane? Uzye nene ningasunga umuntu wi umu ng'anda yane?”
  Davidi afuma ku Gati nga apuukila kwi cele lyaku Adulamu. Lino aina yonsi pamwi na ang'anda yakwe yuvwa pali cii, iyatentemukila kunoli kuku kwene. 
Alino antu yonsi yao acuziwanga ku nkongole nu kukufyengwa kuze na yano yali ni cikonko, kuli kuno yakumukila iyaya. Davidi nawe waya intunguluzi yao. Antu aile kwene yali ukulingana manye imyanda ini.
Lino Davidi wafuma kuku pali pakuya ku Mizipa umu mpanga ya ina Moabu. Alino anena umwene wa ina Moabu ati, “Napapata leka yamayo na yatata yikale kuno kwene mpaka intale imanye vino Yawe akalonda ukuncitila.” 
Acino Davidi pali pakuyasya ku mwene wa ina Moabu. Nayo yikala insita yonsi ino Davidi watenzi ukwi cele.
Alino Gadi kasema wakwe Yawe anena Davidi ati, “Utanga uwaikala ukwi cele foo. Awe cakana sana. Pitanga uye ukikale mu mpanga ya ina Yuda. Davidi pali pakufuma kweneko aya mu mutengo uwaku Heleti.”
Uwanda umwi Saulo auvwa ukuti Davidi na antu yakwe yatiyaloleka. Lilyo ale Saulo wali ku Gibeya, ala atenzi apatumpuke mu cisao ca muti wa tamalisiki, alemile ni sumo umu makasa, nga na aomvi yakwe yonsi ale imilile umu mbali. 
Saulo fwandi pali pakunena antu yakwe ati, “Uvwini kuno mwe antu yakwe Benjamini! Uzye icumi umwana wakwe Yese alamupeela impanga ni vyalo vya matingi? Uzye wene alamucita mwensi ukuya yamusika akalamba ya vita amazimbi nga na a myanda? 
Uzye fwandi mwatimumana akapi kuti munsangukile? Pasi nanti wenga pali mwemwe uwanenyile ukuti umwana wane Yonatani yapangana nu mwana wakwe Yese. Nupya pasi nanti umwi pali mwemwe uwansakamile, nanti ukunena lino umwana wane watunkanga umuomvi wane kuti ansangukile wakwe vino cili pali ndakai.”
  Alino Doegi umwina Edomu, wiyo wino wimilile pipi na aomvi yakwe Saulo, avwanga ati, “Nemo naweni kuno umwana wakwe Yese akwiza ku Nobu kuli Aimeleki umwana wakwe Aitubi. 
Aimeleki nawe auzya Yawe vino Davidi alinzile ukucita. Alino lyene amulongelezya impao nu lupanga lwakwe Golyati umwina Filisti.”
Lyene umwene atuma akuya ama simapepo Aimeleki umwana wakwe Aitubi nga na ang'anda yakwe isi yonsi, yao ali yasimapepo ku Nobu, nga yonsi yiiza ku mwene. 
Saulo avwanga ati, “Unguvwe, we mwana wakwe Aitubi.”
Saulo pali pakumunena ati, “Uzye pacani cino wewe pamwi nu mwana wakwe Yese mwatimumana akapi kuti munkome, pa kumupeela imikate nu lupanga nga nu kumuzizya kuli Leza? Silola vino wene watansangukila nupya watanteyamila ilelo kwene kuti ankome.”
Aimeleki nawe aasuka umwene wilya ati, “Uzye aweni umu yaomvi yako yonsi uwaya uwacumi ukuluta Davidi, sovyala, nupya musika mukulu wakwe yakalinda yako akwi sano nga na yasimucindikwa yonsi amwi sano lyako? 
Uzye ilelo alino natandika ukumuzizya kuli Leza ivyakuti acite? Awe cisi vivyo! Cipelele ukutali kuti umwene ampeele umulandu nanti ukupeela ali wensi uwa kazi kakwe tata. Pano ne muomvi wako ntamanyile icintu nanti cimwi pali cii!”
Lelo umwene nawe avwanga ati, “Cumi kwene umafwa, we Aimeleki kumwi na akazi kakwe so yonsi pyu.”
Lyene umwene apeela ilamulo kuli yakalinda yaya amutumikilanga, ati, “Senukini nu kukoma yasimapepo yakwe Yawe, pamulandu wakuti nayo kwene yatiyawila ku mbali yakwe Davidi. Yene yamanyile vino akuutuka, lelo yatanenyile.”
Lyene umwene wilya apeela ilamulo kuli Doegi ati, “Senuka nu kukoma yasimapepo.” Acino Doegi umwina Edomu asenuka nu kukoma yasimapepo. Nu wanda ulya kwene wene wakomile aonsi amakumi cinani na yasano, yao azwalanga cakuzwala ca efodi icapangilwa ni nsalu itelepelele. 
Wene wakomile ku lupanga aikazi aku Nobu, umusumba wakwe yasimapepo, kumwi na onsi na anaci yakweo, ana kumwi nu tunya twakweo, ing'ombe, yapunda ni mfwele zyakweo.
Lelo Abyata, umwana wakwe Aimeleki umwana wakwe Aitubi, aongoloka nga autuka aya auminkana na Davidi. 
Anena Davidi ukuti Saulo wakoma yasimapepo yakwe Yawe. 
Lyene Davidi anena Abyata ati, “Uwanda ulya, lino Doegi umwina Edomu wali kuku, namanyile nu kusininkizya ukuti wene ali nu kunena Saulo. Nene natindenga ukuti akazi kako yakomwe yonsi pyu. 
Ikala nani kuno, nupya utuvwa intete. Umuntu wino akulonda ku kukoma ala akulonda ukunkoma nani kwene. Lelo wemo umaikala sile umutende nani.”
Lino yalandile Davidi iyati, “Lola, aina Filisti yakulwisya aina Keila, nga nu kusampa ivyakulya pa lwano.” 
Davidi auzya kuli Yawe ati, “Uzye nje nkalwisye aina Filisti?”
Lelo antu yakwe Davidi iyamunena iyati, “Muno mu mpanga ya ina Yuda tukupita ntetentete. Nga fwandi cilaya uli lino tulaya ku Keila ku kulwa na ina Filisti!” 
Acino Davidi nupya auzya Yawe nga Yawe amwaasuka ati, “Pitanga ku Keila pamulandu wakuti namakupeela ucimvyo pa ina Filisti.” 
Acino Davidi na antu yakwe iyaya ku Keila nu kuzanza aina Filisti. Iyakoma aingi munoyali nga iyasenda ni viteekwa vyao. Avino Davidi wapuswisye aikazi amu musumba wa Keila. 
Lino Abyata umwana wakwe Aimeleki utwike aya auminkana na Davidi ku Keila, wene wasenzile ni cakuzwala ca efodi.
Saulo yamulandile ukuti Davidi wataya ku Keila, nga nawe avwanga ati, “Leza watamwika mu makasa yane. Davidi wataiyalila umwisikulu pa kwingila mu musumba uwakulililwa amalinga ni mpongolo ni mifikilo iyakupikilizya.” 
Lyene Saulo akonganika ivita vyakwe vyonsi, kuti yaye ku Keila ku kuzanza Davidi na antu yakwe.
Lino Davidi wamanya ukuti Saulo watapanga ukumukoma, anena Abyata simapepo ati, “Ndetele cakuzwala ca efodi.” 
Lyene Davidi avwanga ati, “Iye, we Yawe, Leza wa ina Izlaeli, ne muomvi wako natinuvwa ukuti Saulo watapanga ukwiza ku Keila nu kukoma aikazi ya mwenemo pamulandu wane. 
Uzye aikazi amu Keila yaliza yampeele mu makasa yakwe Saulo? Uzye cumi kwene Saulo ali nu kwiza wakwe muno nuvwila? Iye, we Yawe, Leza wa ina Izlaeli, ala nakupapata ungasuke ne muomvi wako!”
Nupya kwene Davidi auzya ati, “Uzye aikazi amu Keila yaliza yampeele pamwi na antu yane mu makasa yakwe Saulo?”
Acino Davidi pamwi na antu yakwe, yao ali manye imyanda mutanda, iyafuma ku Keila iyaya yakutawanta sile. Lino Saulo uvwa ukuti Davidi na antu yakwe yatiyapuuka ukufuma mu Keila, wene atawa.
Davidi watwalilile ukufisama mu mpanga iya myamba, umu lwanga pipi nu ku Zifu. Saulo wezyanga lyonsi ku mulondalonda, lelo Yawe atapiile Davidi umu makasa yakwe. 
Lino Davidi wali ku Holesyi umu lwanga lwa Zifu, amanya ukuti Saulo wataiza ku kumukoma. 
Yonatani umwana wakwe Saulo nawe aya kuli Davidi ku Holesyi nga amukomelezya ni visininkizyo vya kucingililwa na Leza ati, 
“Utuvwa intete. Tata Saulo atalacita cimwi iciipe kunuli. Wene amanyile ningo ukuti wemo ulaya umwene wa ina Izlaeli nu kuti nene ndaya wakwe ciili kunuli.” 
 Yoili kwene iyacita icipangano pa manso yakwe Yawe ica kwandana ucuza. Alino Davidi asyala ku Holesyi, nga Yonatani aswilila ukwakwe.
  Antu yamwi afumile ku Zifu iyaya kuli Saulo ku Gibeya nga iyamunena iyati, “Davidi afisime umu mpanga itu ku Holesyi apa mwamba wa Hakila, lwaku kaeya ka lwanga lwa Yudeya. 
We mwene wakwisaci, tumanyile vino ukulondesya ukumulema. Acino ule wize sile ku mpanga itu, nga naswe mpaka tusininkizye ukuti wamulema.”
Saulo nawe aasuka ati, “Si angala Yawe amupolelele pa kuya nu luse wakwe cimwi kunondi! 
Pitangini nupya mukonkezye ukuteyanya. Londelezini musininkizye kuno angazanwa nga nu kumanya umuntu wino watamulola kuko. Nkauvwa ukuti Davidi umucenjele sana. 
Londelezini incende zyonsi zino akafisama mwenemo nga muweluluke kunondi mwize munene. Lyene ndapita kweneko pamwi namwe, nga ndi cakuti acili mu ncende iyo, indamuzana, nanti angala indalondalonda umu mwiko wakwe Yuda onsi.”
Acino iyatenuka nga iyaswilila ku Zifu, iyakolelela Saulo. Davidi na antu yakwe yali mu lwanga lwa Maoni, nga amuno yatenzi, umu Alaba lwaku kaeya kakwe Yesyimoni. 
Saulo na antu yakwe iyatandika ukulondalonda, nga lino Davidi yamunena pali cii, atentemuka ku kalundu ka mawe nu kwikala umu lwanga lwa Maoni. Lino Saulo uvwa ukuti Davidi watatentemukila ku Maoni, amulondelela kuku kwene.
Saulo na antu yakwe yali ku lusansa longa ulwa mwamba, yatali umu ncende umwali Davidi na antu yakwe, yao apalamilanga kunoyali nupya yali pipi nu kuyalema. 
Pa nsita kwene ilya intumi ifika nga inena Saulo iti, “Iza kuno likwene! Aina Filisti yakuzanza impanga.” 
Acino Saulo atala ata ukulondelela Davidi nga aya ku kulwisya aina Filisti. Uli mulandu incende ilya ikaamwa ukuti Hamalekoti (kuli kuti umwamba wa Kupaatukana.) 
Davidi afuma kuku aya ku ncende ya Engedi, kuno watenzi afisime.
Lino Saulo wawela ukufuma mu kuzinganya aina Filisti, iyamunena iyati, “Davidi ali mu Lwanga lwa Engedi.” 
Acino Saulo atoola antu amazimbi yatatu yano yasolwile ukufuma mu ina Izlaeli nga iyatenuka iyapita ku kulonda Davidi na antu yakwe umu pipi nu ku ncende ikaamwa ukuti Milunda ya Mwamba wa Mbuzi. 
 Lyene Saulo aiza kwi cele ilyali pipi ni vitata vya mfwele ivyali lwamu mbali ya museo, nga aingila mwenemo kuti aye ukunzi. Davidi na antu yakwe yali mukasikasi ki cele kwene li. 
Antu yakwe Davidi yavwanga iyati, “Uu, uli wanda uno Yawe wavwanzile ukuti alapeela umwanisi wako umu makasa yako kuti umucitile icili consi cino ukasi.” Lyene Davidi asela ukwaula kuti yamanye nga asentula isempele lya mwingila wakwe Saulo. 
Lelo Davidi auvwa uyi pa kusentula isempele lya mwingila wakwe Saulo, 
 nga anena antu yakwe ati, “Si angala Yawe andesye ukucitila umusambazi wane icintu icamusango uu, wikwene wino Yawe wasolola ukuya umwene! Nemo ntalinzile ukumucitila iciipe icili consi, pamulandu wakuti wene umwene wino Yawe wasolola!” 
Acino Davidi akalipila antu yakwe ukuti yatalinzile ukuzanza Saulo.
Lyene Davidi afuma mwi cele nga aama Saulo ati, “We musambazi umwene wane!” Lino Saulo wacelecensya monsi, Davidi akunkula pansi mucinzimucinzi 
nga anena Saulo ati, “Uzye pacani cino ukauvwila antu yano yakakunena iyati, ‘Davidi akulonda ku kucitila cimwi iciipe?’ 
Ilelo watuilolela wemwisikulu vino Yawe waliwakupeela mu makasa yane mukasi ki cele. Yamwi iyankonkomezya kuti nkukome, lelo inakana ukucita cico. Ninayanena nati, ‘Ntanganezye ukucitila umusambazi wane cimwi iciipe, pamulandu wakuti wene umusololwe wakwe Yawe.’ 
Tata, silola akapimfya ka mwingila wako kano ndemile mu minwe! Ninalepula isempele lya mwingila wako, lelo ntakukomile. Acino lyene manya vino nemo ntakweti umulandu umwi nupya ntakusangukila awe. Nemo ntifya kunuli, lelo wemo ukundunga kuti unkome. 
Si Yawe ale apingule pakasi kakwe wewe nani. Lelo nanti angala wene amandandwila, ntalatala nkucitile iciipe icili consi. 
Wakwe vino umuvwango wampiti ukati, ‘Umuti wiipe ukaseeka ivizao iviipe,’ acino ntalakucitila cimwi iciipe. 
 Si lolini cino umwene wa ina Izlaeli akwezyanya ukukoma! Si lolini cino wene akuzinganya! Simbwa umufwe! Akalupantila! 
Si Yawe aye kapingula witu nga atupingwile umulandu. Si ale apituluke mu mulandu wane, ampokolole nu kuntuula kuli wewe.”
Lino Davidi wamala ukuvwanga, Saulo amuuzya ati, “Uzye icumi kwene awewe, Davidi umwana wane umonsi?” Nga Saulo atandika ukulila nu kupooma. 
Alino anena Davidi ati, “Wemo watucita icisuma, lelo nemo natincita iciipe. 
Watunena apaswe ilelo kwene ivintu ivisuma vino watucita kunondi. Yawe wali wapeela nene mu makasa yako, lelo wemo utali wankoma, awe. 
Uzye amaila yanga lino umuntu akazana umwanisi wakwe ukwaula ukumucitila cimwi iciipe? 
Manyile ukuti icumi kwene wemo ulaya umwene nu kuti uwene wa Izlaeli ulatwalilila lino wemo uli pa cilimba. 
Lelo wemo ulinzile ukundaya ukuti utalakoma amu mupanda wane, pakuti izina lyane kumwi ni lya akazi kane litakalowe.” 
Davidi nawe alaya ukuti ali nu kucita vivyo kwene.
Samueli afwa, nga aina Izlaeli yonsi iyakongana ku kumulosya. Yamuzisile apakwe kwene ku Lama. Alino Davidi atentemukila ku lwanga lwa Maoni.
Kwali umuntu umwi mu musumba wa Maoni wino wakweti impanga mupipi nu ku Kalimeli. Wene wali umukama wakwe cimwi. Wakweti imfwele amazimbi yatatu ni mbuzi izimbi lyonga, zino wasenyanga ku Kalimeli. 
Izina lyakwe wali a Nabali nga umuci wakwe wali a Abigelo. Wali amama umwi uwamano nupya umuyembe. Lelo iya, umwina Kalebu, wene wali umunkalwe nupya umusepukilwe.
Davidi lino ali mu lwanga, auvwa ukuti Nabali akusenya imfwele. 
Acino atuma alumendo ikumi lyonga nga ayanena ati, “Katukini mutumbele ukuya ku Kalimeli nga mukamulamuke umwi zina lyane. 
Mumunene muti, ‘Davidi akuti kunuli kawala! Si ulongo luye pa amu ng'anda yako na pali vyonsi vino wakwata! 
Wene watauvwa ukuti ukusenya imfwele ku Kalimeli. Yakacema yako lino twali nayo tutayacuzyanga. Nupya kutali icintu cimwi icakwao cino yaponzizye pa nsita yonsi ino yatenzi ku Kalimeli. 
Ndu kasi uyuzye yamakunena. Icaleka pokelela alumendo yayo, pamulandu wakuti tukwiza kuno pa wanda wa cimulo. Napapata ungapeela alumendo yayo, pamwi nani kwene ne Davidi, konsi kano ukweti.’ ”
Lino alumendo yano Davidi watumile yafika kuku, iyanena Nabali amazwi yonsi yano Davidi wayanenyile. Alino iyamulolela panono kuti ayaasuke.
Lyene Nabali aasuka ati, “Uzye Davidi umwana wakwe Yese, ivyani vino ali? Amanda yaa aomvi yatiyaseeka sana ukupuuka ku asambazi yao. 
Uzye pacani cino nemo ningatola ivyakulya pamwi ni vyakumwa vyane nga ni nyama zino nkomile aomvi yane avino mpeele antu yano ntamanyile nakuno yafumile?”
Avili vino alumendo yakwe Davidi iyasenuka iyaswilila. Nga lino yafika kuku iyaya iyanena Davidi ivintu vii vyonsi. 
Davidi nawe pali pakunena antu yakwe ati, “Cila muntu aisokele ulupanga!” Acino cila muntu aisokela ulupanga lwakwe, na Davidi kwene aisokela. Antu manye ukufika ku myanda ini ali yano yakatwike nu kulondela Davidi. Yauze nayo imyanda ini ali yano iyasyala yakulinda iviya.
Alino umuomvi wenga wakwe Nabali anena Abigelo umuci wakwe Nabali ati, “Davidi wali watuma inkombe ukufuma ku lwanga kuti yafisye ulau wakwe ku musambazi witu, lelo umusambazi wene waliwayatuka. 
Nanti angala cali cili vivyo antu yatusunzile ningo sana. Kutali nanti ukutucuzya nanti panono. Nalino twali umu mpanga pamwi na alio, kusi nanti cimwi cino twaponzizye. 
Yene yatucingililanga imbali zyonsi, usiku nu musanya lino twacemelanga imfwele kuku. 
Acino fwandi elenganya sile ningo, ulole cino ungacita penepo, pamulandu wakuti uzanzo wasya uponele umusambazi witu pamwi na ang'anda yakwe. Nabali wene uwalwiswa nupya asipindululwa cakuti citangazipa ukulandana nawe!”
Abigelo pali pakukalauka nu kutoola imikate imyanda iili, ni nyambi ziili zyakwe waini, ni mfwele zisano iziteyanye ningo, na matepe yasano ya ngano izisalule, ni ving'ango umwanda onga ivya viseekwa vya matingi ayume nga na makeke imyanda iili apangilwa ku mikoto ya mikunyu. Alino avinyepelela pali yapunda. 
Alino anena aomvi yakwe ati, “Ndokwini kolelini. Nemo namaizanga pacisila cinu.” Lelo wene wacisile cico ukwaula kulanda nanti cimwi kuli iya, Nabali.
Lino akuya ale akwezile pali punda wakwe, nalino wazingilila sile akamba, iyakomenkana na Davidi na antu yakwe yala yakutentemukila ulunga na aliwe. 
Lilyo ale Davidi watailizyanya wakwe cimwi ati, “Ata see! Uzye fwandi naicuzyanga sile apakusumba insita yane ukucingilila ivintu vya muntu wii umu lwanga? Ntaponzizye icintu cakwe nanti conga. Wene wambwezyezya uyi pa visuma vino namucitila!” 
Alino Davidi alapa nu mulapo ati, “Si Leza andye, ndi cakuti lino ilanzi litacili litunke, namasya umwana umonsi uwamu antu yakwe asyale akufuta!”
Lino Abigelo walola Davidi, zuwazuwa aikila pali punda wakwe, nga apona pansi afupime 
pipi na pa ngazo zyakwe Davidi. Alino avwanga ati, “We musambazi wane, napapata leka umulandu onsi uye pali nene. Napapata unzumilizye ne muomvi wako kuti ndande, na kuti utezye kunondi. 
Mukwai napapata, ala we musambazi utasumba amano kuli Nabali, umuntu wilya uwa lukang'ansi. Wene iciwelewele ndi muno izina lyakwe lyalola. Ni micitile yakwe iya uwelewele! Lelo nemo ne muomvi wako, we musambazi, ntalimbweni antu yano wali watuma.
“Ali cino fwandi musambazi nemo nalapa ukuti Yawe aliwe uwali wakulesya ukukoma antu yaa pa kukanacita icilanduzi. Ali cino nemo nkuti anisi yako na yayo yonsi akulonda ku kukoma yakawe nalyo wakwe Nabali kwene. 
Musambazi, su ngala upokelele ivya wila vino nakuletela nu kuvipeela ku yaomvi yako. 
Napapata unjelele ne muomvi wako pamulandu uli onsi uno nakutala. Pasi pano Yawe nawe alakulasika utesi uwa manda pe, pamulandu wakuti ukulwilila Yawe inkondo zyakwe. Nupya kusi icilumbelo nanti cimwi icilakuponela lino ucili umumi. 
Ndi umuntu mui wezya ku kuzanza kuti akukome, Yawe Leza wako alakucingilila wakwe vino umwi akacingilila icuma icamutengo ukulu. Lelo wene alavwinta anisi yako wakwe vino antu yakafiika amawe na legeni. 
Fwandi lino Yawe alafikilizya ivintu vino wakulaya, nu kukucita umwene uwa ina Izlaeli, 
Ala musambazi utalaya nu mulandu nanti umwi uwaku kusakamika nanti umwenzo wako utalacululuka pamulandu wakukoma antu nu kucita icilanduzi. Lyene lino Yawe wapeela mwensi ucimvyo, muce munjiusye, ne muomvi winu.”
Davidi nawe pali pakunena Abigelo ati, “Alumbanyiwe Yawe, Leza wa ina Izlaeli, wino uwatakutuma ilelo ku kwiza nkomenkanya. 
Si angala kawala pa mano yaa yano wampanda. Pano awewe wandesya api lelo ukukana koma antu. Wandesya ukukana cita icilanduzi. 
Pasi pano inkulapa umwi zina lyakwe Yawe, Leza waumi, uwa ina Izlaeli, wino uwandesyanya ukukucitila iciipe. Iciya cakuti ukana ukwiza nkomenkanya zuwazuwa, akatondo ngano kutasiile umuntu nanti wenga umonsi uwamu ng'anda yakwe Nabali uwange apusuke!”
Lyene Davidi pali pakupokelela ivintu vino Abigelo wamuletile, nga amunena ati, “Pita ulumi ukwako. Natinuvwa amazwi yonsi yano watuvwanga, nupya namakucitila vino ukulonda.”
Walanga Abigelo waswililamo, azana Nabali watacita icimulo umu ng'anda yakwe kwati cino yakateyanyizizya ya mwene. Wene wasansamwike nga akoleka sana cakuti umuci atamunenyile nanti cimwi mpaka ukufika akatondo. 
Lyene akatondo lino waini wakololoka Nabali, umuci amunena ivintu vii vyonsi. Nga lino Nabali uvwa vivyo afwa icipafi, nga alambalala papa wa mulando. 
Lino papita manye amanda ikumi, Yawe afulula Nabali nga afwa.
Lino Davidi uvwa ukuti Nabali watafwa, avwanga ati, “Lumbanyini Yawe, wiyo uwandwila kuli Nabali pa musausya uno wancitile. Ala Yawe umwisikulu uwandesizye ukucita iciipe nupya aliwe kwene uwalenga kuti uyi wakwe Nabali umwisikulu umulye.”
Aomvi yakwe iyaya ku Kalimeli nga iyanena Abigelo iyati, “Davidi watatutuma kunuli kuti tukusende nga ukaye umuci wakwe.”
Abigelo nawe pali pakukatuka, afukama afupime nga avwanga ati, “Nene muzya wakwe, nupya nene muiteyanye ukufula ingazo zya aomvi ya musambazi wane.” 
Zuwazuwa Abigelo akwela pali punda, nga na akazyana aomvi yakwe yasano iyamusukilila pali pamwi ni nkombe zizi zyakwe Davidi nga aya umuci wakwe Davidi.
Davidi watwite na Ainoamu kwene uwaku Yezileele, nga yoili kwene yali aci yakwe. 
 Lelo Saulo ale wapoka Mikala umwana wakwe umwanaci, nupya umuci wakwe Davidi, nu kumutwalizya kuli Palitieli umwana wakwe Laisyi, wino uwafumile ku Galimu.
  Aina Zifu yaile kuli Saulo ku Gibeya nga yamunena iyati, “Ala mwine Davidi wafisama umu Mwamba wa Hakila, uwaya lwaku mpela ya Yesyimoni.” 
Saulo atentemukila ku Lwanga lwa Zifu, pamwi na asilika asololwe amazimbi yatatu, kuti yakalonde Davidi. 
Saulo pali pakusaka insakwe umu mbali ya museo pa Mwamba wa Hakila, lwaku mpela yakwe Yesyimoni. Lelo Davidi wene watenzi umu lwanga. Lino wamanya ukuti Saulo wamulondelela kuku, 
atuma inengu nu kumanya vino umu cumi Saulo watafika. 
Lyene lilyo kwene Davidi atenuka nga aya ku ncende kuno Saulo wakuuzile inkambi. Aya asininkizya na pano Saulo na Abineli umwana wakwe Neli, musika mukalamba uwa vita, yatiyalambalala. Saulo walambalile mukasi ka nkambi, na asilika yala yamuzingulwike.
Davidi ali pakuuzya Aimeleki umwina Hiti na Abisyai umwana wakwe Zeluya uwali umwina wakwe Yoabu, ati, “Uzye aweni amaya pamwi nani kuli Saulo umu nkambi?”
Acino Davidi na Abisyai iyaya ku vita usiku, iyaya yazana Saulo watakasula utulo umukasi ka nkambi ala ni sumo lyakwe lisimfilwe mu musili pipi nu mutwe wakwe. Abineli na asilika ala yatiyalambalala ukuzinguluka Saulo.
Alino Abisyai anena Davidi ati, “Ilelo Leza watapeela anisi yako umu makasa yako. Fwandi kantole isumo lyakwe kwene alino mutulinkanye mpaka lisimpe na pansi, apakuvwinta isumo lyane iila lyonga kwene. Nsikumutota iila lyakwe ciili, foo.”
Davidi nawe aasuka Abisyai ati, “Utezya ukumukoma! Uzye aweni angazanza umuntu wino Yawe wasolola ukwaula kuti avunukwe? 
Nalapa umwi zina lyakwe Yawe waumi ukuti Yawe umwisikulu alakoma Saulo lino insita yakwe ilafika, nanti alaya ku nkondo akuno imfwa ikamuzane. 
 Lelo nemo Yawe wandesya ukukoma umuntu wino wene wasolola ukuya umwene. Wemo senda sile isumo lyakwe lino asimfile pipi nu mutwe wakwe nga ni ntungo ya manzi, nga twapita.”
Acino Davidi atoola isumo ni ntungo ya manzi pipi nu mutwe wakwe Saulo, nga iyapita. Kutali nanti wenga uwa yaweni nanti ukumanya icacitike nanti ukuzyuka. Yonsi kwene yaizi utulo, pamulandu wakuti Yawe wayaponyezizye utulo twa mfwa.
Lyene Davidi aya ku lusansa luze lwa cifoloma nga aimilila papela ya mwamba, apafuntwikeko. Pakasi kao pali iciposi icikulu. 
Davidi atandika kulaizya ku vita vyakwe Saulo na kuli Abineli umwana wakwe Neli ati, “Uzye utakuvwa we Abineli?”
Davidi nawe avwanga ati, “Ata see! Uzye icumi wemo ukuti wewe monsi pono? Uzye pa ina Izlaeli pangaya wino mulingine nawe? 
Icintu cino watucita citazifile. Nalapa umwi zina lyakwe Yawe waumi ukuti wewe pamwi na antu yako mwensi mulinzile ukufwa, pamulandu wakuti mutacingilile umusambazi winu wino Yawe wasolola ukuya umwene. Lola! Isumo lya mwene lili kwi? Nga intungo ya manzi ino yali ku mitwe ili kwi?”
Saulo pali pakulooka izwi lyakwe Davidi nga avwanga ati, “Uzye izwi lilyo ilyakwako we Davidi mwanane?”
Atwalilila ukulanda ati, “Uzye pacani cino umusambazi wane akalukundunga ne muomvi wako? Uzye icani cino nacita, nga nupya umulandu ci uno natala? 
Fwandi lyene musambazi uvwa ku muomvi wako. Ndi cakuti Yawe uwakunena kuti wandwisya, ale lyene cizipe apokelele impolelwa iya kumuzanzya. Lelo ndi cakuti antu ayano yakukutunka, lyene icitipu cakwe Yawe ciyaponele! Pano yene yatiyanzinga umu mpanga yakwe Yawe nu kuntwala ku mpanga ya inamasi muno ningapepa sile tuleza tuze. 
Fwandi utakaleke inkakomwe umu mpanga ya inamasi, ukutali na Yawe. Uzye icani icingaleka ukuti wewe, we mwene wize wandunga nemuno nacepa wa kalupantila, wakwe vino umuntu akalunga inkwale umu myamba?”
Lyene Saulo avwanga ati, “Natinifya. Wela kuno, we Davidi mwanane. Pamulandu wakuti ilelo wemo waliwasakamala umi wane, nani ntakutala nezye ukucita cimwi iciipe kunuli nupya. Cumi kwene nemo nincita uwelewele nupya ninduvyanya sana.”
Davidi nawe aasuka ati, “Mwene, isumo lyako aeli. Leka umulumendo wenga pa alumendo yako aize alitole. 
Yawe akalambula cila muntu wino akacita ivya wololoke nupya uwacumi. Wemo ilelo kwene Yawe alile watakumpalamikila. Lelo nemo ntali nkulonda ku kukoma, wewe wemuno Yawe umwisikulu wasolola ukuya umwene. 
Icumi, vivi kwene vino nali nawaka umi wako ilelo, avili vino nani kwene Yawe awake umi wane nu kumpokolola ku ntazi zyonsi.”
Lyene Saulo anena Davidi ati, “Su ngala upolelelwe, we mwanane Davidi. Wemo ulacita ivintu ivikulu, nupya vitalakuposya foo.”
Alino Davidi aelenganya ati, “Uwanda umwi ndafwila mu minwe yakwe Saulo. Icampomvu sile cino ningacita, nkande mpuukile sile ku mpanga ya ina Filisti. Lyene Saulo alasuka atonte sile muno akunsapika ukuli konsi mu mpanga ya ina Izlaeli, nga nani ndapusuka kunoli.” 
Acino Davidi na antu yakwe imyanda mutanda iyakatuka nga iyapita kuli Akisyi, umwana wakwe Maoki, umwene waku Gati. 
Davidi na antu yakwe yaile yikala ku Gati pamwi na Akisyi. Cila muntu wali pamwi na ang'anda yakwe, nga Davidi wali na aci yakwe yoili, Ainoamu uwaku Yezileele nga na Abigelo uwaku Kalimeli, mukamfwilwa wilya uwaku Nabali. 
Lino Saulo yamunena ukuti Davidi wutukila ku Gati, ata kumuvula.
Lyene Davidi anena Akisyi ati, “Ndi cakuti wewe cuza kunondi, napapata umpeele kweneko incende mu musumba onga pa misumba iyamu mpanga yako uwakuti naikala mwenemo. Uzye pacani cino umuomvi wako angaikala mu musumba wakwisano pamwi nawe?” 
Acino pa wanda ulya kwene Akisyi amupeela umusumba wa Zikilagi. Ali cino ni lelo kwene umusumba ulya uwakwe yamwene amu Yuda. 
Davidi watenzi umu mpanga ya ina Filisti umwaka onga ni myezi ini.
Lyene Davidi na antu yakwe yakatukanga iyaya ku kuzanza aina Gesyuli na ina Gilizi na ina Amaleke. (Uku mpiti antu yaa yikalanga umu mpanga iyafika ku Syuli mpaka nu ku Eguputo.) 
Lyonsi sile lino Davidi wazanza umusumba umwi, wene atasyanga umonsi nanti umwanaci umwi akufuta. Lelo wene watolanga imfwele ni ng'ombe, yapunda ni ngamila, nga ni vyakuzwala kwene. Alino aswilila kuli Akisyi.
Akisyi ndi cakuti wamuzya wati, “Uzye aukwi kuno mwali mwaya mwazanza umwi lelo?” Davidi wamwasukanga ati, “Ku Negebu uwa ina Yuda” nanti “Ku Negebu uwa ina Yelameeli” nanti “Ku Negebu uwa ina Kenite.” 
Davidi wakomanga yonsi kwene, aonsi na anaci kwene ukwaula kusya nanti wenga uwakusenda ku Gati, pano wene welenginye ati, “Yene yangaya yakatulandilile iyati, ‘Vi na vi avino Davidi wacita.’ ” Uu, uli musango uno Davidi wikalile nu kucita pa nsita yonsi ino watenzi mu mpanga ya ina Filisti. 
Akisyi wataile sana Davidi nga aelenganya ati, “Davidi wataisausya sile ku antu yakwe aina Izlaeli, cakuti wene amaya umuomvi wane amanda pe.”
Mu manda yalya aina Filisti iyakonganika ivita vyao kuti yakalwisye aina Izlaeli, nga Akisyi anena Davidi ati, “Ulinzile kumanya ukuti wewe pamwi na antu yako mumapita nani ku nkondo.”
Davidi nawe avwanga ati, “Lyene umailolela wemwisikulu vino umuomvi wako angacita.”
   Pa nsita ilya walanga Samueli wafwa, na ina Izlaeli yonsi yamulosizye nga iyamuzika umu Lama, umusumba wa kumwao. Saulo wazinzile yancimya na yakasapoola yonsi umu mpanga ya Izlaeli.
Ivita vya ina Filisti ivikongana nu kukuula inkambi ku Syunemu, nga Saulo nawe akonganika aina Izlaeli yonsi nu kukuula inkambi yao ku Giliboa. 
Lino Saulo walola ivita vya ina Filisti, auvwa intete. Umwenzo wakwe iuzakaza ku ntete. 
 Auzya Yawe ivyakucita, lelo Yawe atamwaswike mu viloto nanti kupitila muli Ulimu nanti muli yakasema. 
Saulo pali pakunena aomvi yakwe ati, “Mundondele umwanaci umwi wino akasapola, pakuti inje kunoli nkamuzye ivyakucita.”
Acino Saulo aivulunganya imilolekele, pa kuzwala ivyakuzwala vyuze, nga usiku aliwe na yonsi yaili iyaya ku mwanaci wilya. Alino amunena ati, “Unguzizye ku mupasi ivyakucita, nga ungamile umupasi wa muntu wino namataka.”
Lelo umwanaci wilya amunena ati, “Cumi kwene wamanya ukulukusi wakwe Saulo. Wene wazinga yancimya na yakasapoola mu mpanga ya Izlaeli. Uzye pacani cino wanteya iciteyo kuti unkome?”
Lyene Saulo alapa umulapo ati, “Nalapa umwi zina lyakwe Yawe waumi ukuti wemo utalavunukwa apakucita ci.”
Lyene umwanaci wilya auzya ati, “Uzye aweni wino namakwamila?”
Lino umwanaci wilya walola Samueli, apunda icikalale nga anena Saulo ati, “Uzye pacani cino wansomba? Wewe uli Saulo!”
Kateeka nawe amunena ati, “Utuvwa intete. Uzye walola cani?”
Kateeka nawe amuuzya ati, “Uzye akuloleka uli?”
Samueli anena Saulo ati, “Uzye pacani cino wanganola apa kundeta kuno?”
Samueli amunena ati, “Uzye pacani cino wiza ku kuuzya kunondi, apakuzana ukuti Yawe watakufutatila nga nupya wataya umwanisi wako? 
 Yawe watacita cino wene wasemile kupitila muli nene. Yawe watapokolola uwene mu makasa yako nu kuupela ku muntu muze, kuli Davidi. 
 Pamulandu wakuti wemo utayezile amazwi yakwe Yawe nanti ukulovya aina Amaleke, Yawe nawe watacita ci kunuli ilelo. 
Yawe alapeela wewe pamwi na ina Izlaeli kwene umu makasa ya ina Filisti, nga mutondo wewe na ana yako aonsi muluminkana pamwi nani. Yawe alapeela ni vita kwene ivya ina Izlaeli mu makasa ya ina Filisti.”
Lilyo kwene saulo apona pansi alambalala, ale ali ni ntete sana pamulandu wakuvwa amazwi yakwe Samueli. Wene aongoka, pamulandu wakuti uwanda ulya onsi walanga atalile nanti akakulya kamwi. 
Lino umwanaci wilya wiza kuli Saulo nu kulola ukuti akuzakaza ku ntete, amunena ati, “Lola, umuomvi wako umwanaci watayela amazwi yako. Nemo ngani nakomwa apakucita icintu cino wewe waliwanena ukucita. 
Acino lyene napapata uvwa ivikulanda umuomvi wako nu kuleka nkupeele utwakulya tumwi ulye pakuti uye na maka akupita pa ulendo wako.”
Saulo akana nga avwanga ati, “Ntakulya awe.”
Umwanaci wilya wakweti akana kang'ombe akiine ukwakwe, nga zuwazuwa akakoma. Lyene atoola usu wa ngano, akanda umunya nga apanga umukate usi na citutumusi. 
Alino aimula Saulo na aomvi yakwe, nga nayo iyalya. Usiku kwene ulya iyakatuka nga iyapita.
Aina Filisti yakonganika ivita vyao ivyankondo ku Afeki. Aina Izlaeli nayo iyakuula inkambi zyao mupipi na kafukoka kaku Yezileele. 
Lino intunguluzi zya ina Filisti zyatandika ukupita pamwi ni mpuka zya vita vyao, zimwi imyanda na zimwi amazimbi, Davidi na antu yakwe ala yakupita yalondelile icisila cao ala yali na Akisyi. 
Alino yamusika akalamba ya vita vya ina Filisti iyuzya iyati, “Nga antu yaa Ayebulai, ivyani vino yakucita kuno?”
Lelo yamusika akalamba ya vita vya ina Filisti iyasoka nga yavwanga iyati, “Swilizya umuntu wiyo ku musumba uno wamupile. Wene atalinzile ukupita naswe ku kulwa inkondo. Pano limwi angaya akatukoope ku anisi itu lino inkondo yatandika. Uzye mwemo mukuti kungaya inzila nayuze isuma ino umuntu wi yangawezyezyanya icuvwano nu mwene wakwe ukuluta ukumutwalila imitwe ya antu itu? 
 Uzye wikwene wii, asi ali Davidi wino yimbilanga nu mu viila ala yakuti,
Akisyi aama Davidi nga amunena ati, “Icumi nalapa umwi zina lyakwe Yawe waumi ukuti wewe muntu umwi uwacumi. Nemo apa lwane ningatemwa sana ukuti tupite swensi ku nkondo. Nemo intazana akai nanti kamwi muli wewe, ukufuma pa wanda uno wizile uzina ukwane. 
Lelo intunguluzi zyuze zisikukulonda. Acino fwandi swilila pita ulumi. Utacita icili consi icitangazanzya intunguluzi zya ina Filisti umwenzo.”
Lelo Davidi ailizyanya ati, “Musambazi, uzye ivyani vino nacita, nanti akai ci kano wanzana nako ukufuma sile lino natandike ku kutumikila ukufika napilelo kwene? Uzye pacani cino ntangapita ku kulwisya anisi ya mwene umusambazi wane?”
Akisyi nawe amwaasuka ati, “Palwane namanya ukuti wemo waya uwacumi pa manso yane wa mungeli wakwe Leza. Lelo yamusika akalamba ya vita vya ina Filisti yatiyalanda ukuti wemo utangapita naswe ku kulwa inkondo. 
Lyene wemo ukatuke sile katondotondo pamwi na aomvi ya musambazi wako akulondile, mukaswilile nayo ku musumba uno nakupiile.”
Acino Davidi na antu yakwe iyakatuka katondotondo kuti yaswilile ku mpanga ya ina Filisti, nga aina Filisti nayo iyatumbela ku Yezileele.
Davidi na antu yakwe yaile iyafika ku Zikilagi pa wanda uwalenga yatatu. Pa nsita ilya walanga aina Amaleke yatiyazanza incende ya Negebu nu musumba wa Zikilagi. Yene yosile umusumba wa Zikilagi nu 
kusenda anaci yonsi nga na antu yonsi ali mwenemo, ance na akote kwene. Yatakomile nanti wenga pali yayo, lelo yayasenzile pa kupita. 
Lino Davidi na antu yakwe yafika ku musumba wa Zikilagi, iyazana ukuti umusumba ulya watiupya nga na ana yao aonsi na anaci kwene yatiyayalema nu kuyasenda. 
Acino Davidi na antu yakwe iyalila nu kupooma wakwe cimwi mpaka amazwi yao iyakoma. 
 Aci yakwe Davidi yoili yalemilwe, Ainoamu uwaku Yezileele na Abigelo, mukamfwilwa wilya uwaku Nabali uwaku Kalimeli.
Davidi wali umu ntazi ikulu sana, pamulandu wakuti antu yakwe yonsi imyenzo yali iwaye pa kuponzya ana na aci yao. Iyatandika nu kupanga kuti yakomole Davidi na mawe. Lelo Yawe Leza wakwe amupa ukuposya.
  Alino Davidi anena simapepo Abyata umwana wakwe Aimeleki ati, “Ndetele cakuzwala ca efodi.” Abyata nawe amuletela icakuzwala cici. 
Davidi auzya Yawe ati, “Uzye incocovye azanzi yaa? Uzye namaya nkayazane?”
Davidi pali pakukatuka na antu yakwe imyanda mutanda, iyasuka iyafika ku Luzi lwa Besoli, kuko kuno yamwi yasile icisila. 
Davidi watwalilile ulendo wakwe na antu imyanda ini, pamulandu wakuti antu yauze imyanda iili walanga yatiyatonta wakwe cimwi cakuti iyaposiwa ukulamba uluzi.
Antu yalya yano yapitanga na Davidi iyazana umwina Eguputo umwi umu calo nga iyamuleta kuli Davidi. Alino iyamupeela ivyakulya kuti alye nga na manzi kuti amwe. 
Iyamupeela ni mikoto ya mikunyu, ni ving'ango viili ivya matingi ayume. Nawe alya nga aya na maka, pano atatazile alye akantu nanti kamwi nanti ukumwa amanzi pa manda makulu yatatu apisile icisila, usiku nu musanya.
Davidi amuuzya ati, “Uzye umusambazi wako aweni, nga ufumile kwi wewe kwene?”
Twaile ituzanza incende iya Negebu, ya ina Keleti ni mpanga imwi yakwe Yuda, nga ni mpanga imwi iya mutundu wakwe Kalebu. Twasile toca nu musumba kwene uwa Zikilagi.”
Alino Davidi amuuzya ati, “Uzye ungantungulula ku azanzi yalya?”
Alino nawe atungulula Davidi ukwali azanzi yalya.
Uwanda uwalondelela, lino sile kwandatuka, Davidi ayazanza alwa nayo mpaka ilanzi iliwa. Kusi nanti umwi uwapuswike, suka sile alumendo imyanda ini akwezile pa ngamila nu kupuuka. 
Davidi apokolola ivintu vyonsi pyu vino aina Amaleke yapokolwile, kumwi na aci yakwe yaili. 
Kusi nanti wenga wino yaponzizye, pa ance na ikolo kwene, pa alumendo na akazyana, na pali vino yasamfile. Davidi walondwile vyonsi pyu. 
Davidi apokolola imfwele ni mbuzi kumwi na maufyo ya ng'ombe kwene, nga antu yakwe iyavikumbilizya inkolelo ya viteekwa vyuze yala yakuti, “Vii, ivisampwe vyakwe Davidi.”
Lyene Davidi aswilila ku antu yalya imyanda iili yano walanga yatiyatonta wakwe cimwi cakuti iyaposiwa ukumulondela nupya yano yasile icisila pa Luzi lwa Besoli. Alino nayo yiiza ku kumukomanya na antu yano wali nayo. Lino Davidi na antu yakwe yapalama, ayalamuka. 
Lelo antu yamwi aipe nupya awelewele alondelanga Davidi yavwanga iyati, “Pamulandu wakuti yene yatapisile pamwi naswe, lyene naswe kwene tutakuyankanya icintu nanti conga pa visampwe vino twatitupokolola. Lelo nanti cingaya vivyo, cila muntu angasenda umuci wakwe na ana yakwe nga apite.”
Davidi nawe pali pakuyanena ati, “Awe, inane mutalinzile kucita vivyo ku vintu vino Yawe watupeela. Wene watucingilila nu kutupeela ucimvyo pali yao aizile ku kutuzanza. 
Ale fwandi, tumati aweni angamuzumilizya pamulandu kwene uu? Antu yonsi kwene yalinzile ukwankana ivilingane. Wino wensi asile akulinda iviya yalinzile ukumwankanya icipimo icili conga na vino yangankanya wiyo aile ku nkondo.” 
Ukutandika pa wanda kwene ulya ukufika na pilelo kwene, Davidi wacita icintu cii ukuya isunde pakasi ka ina Izlaeli.
Lino Davidi waswilile ku Zikilagi, watozile ivisampwe vimwi atumila auze ali ntunguluzi zyamu Yuda, alanda na mazwi yaa, ati, “Uo uli wila uno namutumila, uno napaatula pa visampwe vino naile impokolola ku anisi yakwe Yawe.”
Atumila na ina Betele, na ina Lamoti Negebu nu ku Yatili, 
nu ku Aloeli, nu ku Sifumoti, nu ku Esyitemoa, 
nu ku Lakali, na kuli yao ali mu misumba ya ina Yelameeli na ina Kenite, 
na kuli yao ali mu Holima, na ina Bolasyani, na ina Ataki, 
na ina Hebuloni, nga na kuli yao amu ncende zyonsi muno Davidi na antu yakwe yapitananga.
Aina Filisti iyalwa inkondo na ina Izlaeli. Aina Izlaeli iyutuka ukufuma kunoyali, nga na ingi iyakomwa pa Mwamba wa Giliboa. 
Aina Filisti iyacocovya Saulo na ana yakwe, nga Yonatani, na Abinadabu, na Malikisyua, ali ana yakwe Saulo, yakomilwe. 
Inkondo yatalile Saulo wakwe cimwi, nga lino yao ali na maulapwa yamuzana iyamucisa icikalale.
Alino Saulo anena umusenda mpamba wakwe ati, “Somola ulupanga lwako untote sile imfwe ukuluta kuti iviyantu vii ivitamanya Leza vize mu kunseka nga vinkome.” Umusenda mpamba nawe pali pakukana sana, pano wali ni ntete izya kucita cico. Acino Saulo pali pakutoola ulupanga lwakwe apona penepo aitota nga afwa. 
Lino umusenda mpamba walola ukuti Saulo wafwa, nawe kwene apona pa lupanga lwakwe aitota afwa pamwi na aliwe. 
Fwandi vivyo vili vino Saulo na ana yakwe yatatu nu musenda mpamba wakwe nga na antu yakwe yafwile uwanda uli umwi kwene.
Lino aina Izlaeli ali ku lusansa luze ulwa cifoloma nga na yao ali ku mbalama yuze iya Luzi lwa Yodani yalola ukuti aina Izlaeli yauze yapuuka nu kuti Saulo pamwi na ana yakwe yatiyafwa, awe nayo kwene pali pakusama umu mizi yao. Aina Filisti ayano yiiza yapyanikila mwenemo iyaikala.
Uwanda uwalondelela, lino aina Filisti yiiza ku kupeketa ivyala, iyazana Saulo na ana yakwe yatatu yalambalile pa Mwamba wa Giliboa ala yatiyafwa. 
Iyaputula umutwe wakwe Saulo nu kumuzula ivyanzo vyakwe. Alino lyene iyatuma inkombe umu mpanga yao yonsi ku kusalanganya ilyasi lisuma kuli tuleza twao utuluwi nu ku antu yao yonsi. 
Alino lyene iyakoweka ivyanzo vyao mu ng'anda ikulu yakwe Asyitaloti leza wao, nu kupampamila icala cakwe ku lung'umba lwa Beti Syani.
Lino aina Yabesyi Gileadi yuvwa vino aina Filisti yatiyacita kuli Saulo, 
awe mukwai ikufuma antu yaposye apakasi kao nu kululyata usiku onsi mpaka ukuyafika ku Beti Syani. Iyaya iyasamula icala cakwe Saulo kumwi ni vyala vya ana yakwe nga iyaviwezya ku Yabesyi, akuno iyavizika. 
Alino iyatola amafupa yao iyayazika umwisika lya cimuti icikaamwa ukuti tamalisiki mu musumba kwene ulya uwa Yabesyi, nga iyaizilizya ukulya pa manda cinimbali.
