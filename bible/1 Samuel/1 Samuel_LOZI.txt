Ne ku na ni Mueferaimi ya n'a bizwa Elikana, ya n'a yahile mwa munzi wa Rama, mwa naha ya malundu ya Eferaimi. I n'e li mwan'a Jerohami, muikuly'a Elihu wa lusika lwa Tohu, wa mushiku wa Zufi. 
Elikana n'a nyezi basali ba babeli, bo Anna ni Penina. Penina n'a na ni bana, kono Anna n'a si na. 
Ka mwaha ni mwaha, Elikana n'a zwanga mwa munzi wa habo, ku y'o lapela, ni ku y'o ezeza Mulena ya Maata Kaufela sitabelo kwa Shilo, ko ne ku inzi bo Hofini ni Finehasi, bana ba Eli. Bubeli bwa bona n'e li baprisita ba Muñ'a Bupilo. 
Kamita Elikana ha n'a eza sitabelo, n'a fanga Penina ni bana ba hae liabelo za bona. 
Kono haili Anna, yena n'a fiwanga kabelo ye nde, ye tuna. N'a mu lata hahulu nihaike Muñ'a Bupilo n'a mu timile lupepo. 
Penina, muhalizw'a hae, n'a mu kataza ni ku mu filikanya, kakuli Muñ'a Bupilo n'a si ka mu fa bana. 
Kwa ba cwalo ka silimo ni silimo. Mo ne ba yelanga kwa ndu ya Muñ'a Bupilo, Penina n'a filikanyanga Anna hahulu, mane fokuñwi a ba a lile, mane a hane ni ku ca. 
Munn'a hae, yena Elikana, n'a mu buzanga kuli, “Anna, kanti u lilelañi? Kiñi ha u sa ci? Kikabakalañi ha u swabile nako kaufela? Kikuli na, ha ni fiti bana ba lishumi ku wena, nji?”
Ka nako ye ñwi, kwa Shilo, ha ba se ba felize ku ca, Anna a yema. Muprisita Eli, n'a inzi mwa sibaka sa hae kwatuko a munyako wa Tempele ya Muñ'a Bupilo. 
Anna n'a filikani hahulu, mi n'a lila a tomohile pilu, ha n'a nz'a lapela ku Muñ'a Bupilo. 
 A itama ka luci, a li, “Mulena ya Maata Kaufela, u ni talime, na, mutang'a hao! Bona manyando a ka, mi u ni hupule! U si ke wa ni libala. Haiba u ka ni fa mwana wa mushimani, ni sepisa kuli ni ta ku ketela yena, kuli a ku sebeleze mwa bupilo bwa hae kaufela, mi h'a na ku kutiwa milili.”
Anna a zwelapili ku lapela ku Muñ'a Bupilo nako ye telele, mi Eli n'a talimezi milomo ya hae. 
N'a lapela a kuzize. Milomo ya hae n'e nyanganya, kono n'a sa tumusi linzwi. Cwale Eli a hupula kuli mwendi u kozwi ki bucwala. 
A li ku yena, “Tuhela ku iponisa kuli u kozwi! Tuhela ku nwa, mi u cinale!”
Yena a alaba, a li, “Batili, shangwe, ha ni si ka kolwa. Ha ni si ka nwa ni ku nwa! Ni zielehile, mi ni lapela ni nze ni fitisa manyando a ka ku Muñ'a Bupilo. 
U si ke wa hupula kuli ni musali ya si na tuso. Ne ni nze ni lapela cwalo kakuli ni utwa butuku hahulu.”
Eli a li, “Zamaya ka kozo, mi Mulimu wa Isilaele a ku fe s'o mu kupile.”
A alaba, a li, “U ni hupulange ka sishemo.” Kih'a zamaya. Cwale a y'o ca lico, mi maswabi a hae a fela.
Habusa kakusasana, Elikana ni lubasi lwa hae ba pakelela ku y'o lapela Muñ'a Bupilo. Kiha ba kutela kwa hae mwa Rama. Nako ha i se i fitile, Muñ'a Bupilo a alaba tapelo ya Anna. 
A itwala, mi a pepa mwana wa mushimani. A mu beya libizo la Samuele, mi a talusa, a li, “Ni mu kupile ku Muñ'a Bupilo.”
Elikana ni lubasi lwa hae ba ya kwa Shilo ku y'o fitisa sitabelo sa silimo ku Muñ'a Bupilo hamoho ni sona sitabelo s'a n'a sepisize. 
Kono Anna n'a si ka ya. A bulelela munn'a hae, a li, “Mwana a s'a kwa feela, kihona ni ta mu isa kwa ndu ya Mulimu, kw'a ta y'o ina bupilo bwa hae kaufela.”
Elikana a alaba, a li, “Eza s'o hupula kamukana kuli ki se sinde, mi u ine mwa hae ku fitela u mu kwisa. Muñ'a Bupilo a tiise sepiso ya hao kuli ku be cwalo.” Cwale Anna a ina kwa hae a nz'a babalela mwan'a hae.
Ha s'a kwisize, Anna a mu isa kwa Shilo. Ba soteza nkomwana ya poho ye na ni lilimo ze talu, sizuma sa bupi ni piza ya waine. A nga mwana niha n'a sa li yo munyinyani cwalo, mi a mu isa kwa ndu ya Muñ'a Bupilo kwa Shilo. 
Ba sin'o bulaya pohwana, ba isa mwana ku Eli. 
Anna a li ku yena, “U ni swalele, muñ'a ka. Kana ha u ni hupuli? Ki na musali y'o kile wa bona a yemi fa, a nz'a lapela ku Muñ'a Bupilo. 
Ne ni mu kupile yena mwana yo, mi u ni file se ne ni kupa. 
Cwale ni til'o mu fa Muñ'a Bupilo. U ta ba wa Muñ'a Bupilo nako ya ku pila kwa hae kamukana.”
  Anna a lapela, a li,
“Ha ku na ya kenile
Tuhela ku itumba kwa hao.
Buta bwa masole ba ba maata
Ba ba utehile hande se ba sebeleza lico,
  Muñ'a Bupilo wa bulaya,
U shebisa batu ba bañwi,
U zwisa babotana mwa liluli,
“U sileleza bupilo bwa batu ba hae
Lila za Muñ'a Bupilo li ta bulaiwa.
Cwale Elikana a kutela kwa hae mwa Rama, kono mushimani yena, a siyala mwa Shilo, mi a sebeleza Muñ'a Bupilo mwa pabalelo ya muprisita Eli.
Bana ba Eli n'e li batu ba ba maswe hahulu. Ne ba si na taba ni Muñ'a Bupilo. 
Ne ba sa tokomeli milao bakeñisa ze batiwa ki baprisita kwa batu. Kono ne ba eza kuli mutu ha n'a tisa sitabelo sa hae, mutang'a muprisita n'a taha a sweli tabisa ya meeno a malalu. Ha ku na taba haiba nama n'e sa buzwa. 
N'a kenya tabisa mwa piza, mi sifi ni sifi se ne si taha kwa tabisa n'e li sa muprisita. Kihona mo ne ba ezeza kwa Shilo cwalo kwa Maisilaele kaufela ba ba ne ba t'o ezezanga kwateñi litabelo. 
Fahalimw'a zeo, lisuzo niha ne li si ka zwiswa kale ni ku ciswa, mutang'a muprisita n'a taha ku t'o li ku mutu ya n'a eza sitabelo, “Ni fe nama ya muprisita ya ku besa. H'a na ku amuhela ku wena nama ye apehilwe. U bata feela ya butala.”
Haiba mutu n'a ka alaba, a li, “Tuhela, lu cise lisuzo pili, kihona u ta nga z'o bata,” mutang'a muprisita n'a ka li, “Batili! Ni fe yona hona fa! Haiba u sa ni fi, ni ta ikungela yona ka maata!”
Sibi sa bana ba Eli seo, n'e li se si maswe ka ku fitisisa fapil'a Muñ'a Bupilo, kakuli ne ba shwaula sitabelo s'a n'a ezezwa.
Mushimani yo, Samuele, a zwelapili ku sebeleza Muñ'a Bupilo niha n'a sa li mwanana cwalo, mi n'a apalanga efoda, ili siapalo sa fa sifuba sa bwanda bwa line. 
M'ahe n'a mu lukelanga siapalonyana se sitelele, ka mwaha ni mwaha, mi n'a mu isezanga sona ha n'a ya ni munn'a hae ku y'o eza sitabelo sa silimo ni silimo. 
Eli n'a fuyaulanga Elikana ni musal'a hae, mi n'a li ku Elikana, “Muñ'a Bupilo a ku fe bana ba bañwi ku yena musali yo, ba ba ta nga sibaka sa Samuele y'o file Muñ'a Bupilo.”
Muñ'a Bupilo a tohonolofaza Anna, mi a ba ni bashimani ba balalu ni basizana ba babeli. Mushimani yo, Samuele, a hulela mwa musebezi wa Muñ'a Bupilo.
Eli n'a s'a supezi hahulu. N'a nz'a utwanga ze ne eziwa kamukana ki bana ba hae kwa Maisilaele, ni kuli mane ne ba lobalanga ni basali ba ba ne ba sebeza kwa munyako wa Tende ya Mulimu. 
Kiha s'a li ku bona, “Kiñi ha mu eza lika ze cwana? Batu kaufela ba ni bulelela ze maswe ze mu eza. 
A mu li tuhele, bana ba ka! Zeo, ki zona likezo za mina ze maswe ze ba bulela batu ba Muñ'a Bupilo! 
Haiba mutu a foseza yo muñwi, Mulimu wa kona ku mu yemela. Kono ya ka yemela mutu ya foseza Mulimu ki mañi?”
  Haili ka mushimani yo Samuele yena n'a hula cwalo a nz'a latiwa ki Mulimu ni batu.
Kwa taha mupolofita ku Eli ya n'a tisa manzwi a Muñ'a Bupilo, a li, “Kukw'a hao Aruni, ni lubasi lwa hae, ha ne ba sa li batanga ba Faro mwa Egepita, na iponahaza ku yena. 
 Na keta ba lusika lwa hae ku ba baprisita ba ka mwahal'a Maisilaele kamukana. Na ba ketela ku t'o sebeza kwa katala ka ka, ku cisa miinko, ni ku apalanga efoda ye kenile ye bonisa tato ya ka. Hape na ba fa ni tukelo ya ku nga kalulo ye ñwi kwa litabelo ze cisezwa fa katala. 
Cwalehe, mu talimelañi ka takazo litabelo ni limpo za ka ze ni laezi? Kikabakalañi, Eli, ha u kuteka bana ba hao ku fita na, ka ku ba liselela ba inunisa ka likalulo ze nde kaufela za litabelo e ni fiwa ki batu ba ka? 
Na, Muñ'a Bupilo, Mulimu wa Isilaele, ne ni sepisize kale kuli lubasi lwa hao, ni ba mushiku wa hao, ki bona ba ba ka ba baprisita ba ka nako kamukana. Kono cwale ni bulela kuli ha ni sa lata cwalo ni hanyinyani! Kabakaleo ni ta kuteka ba ba ni kuteka, haili ba ba ni shwaula bona ni ta ba nga ka bunyinyani. 
Cwale, bona! Nako ya ta, ye ni ta bulaya micaha kaufela mwa lusika lwa hao ni ba mushiku wa hao kaufela, kuli mane ku si ke kwa ba ni mutu ya ta supala. 
U ta nyanda, mi u ta ñenehela limbuyoti kaufela ze ni ta fa Maisilaele ba bañwi, kono mwa lubasi lwa hao, ha ku na ya ka pila mane a supale. 
Nihakulicwalo yo muñwi wa baikulu ba hao ni ta mu pilisa, mi u ta ni sebeleza a be muprisita. Kono wena u ta ba sibofu, wa felelwa ki sepo kaufela. Haili baikulyowe ba bañwi kamukana ba ta shwa monde. 
 Mi bana ba hao ba babeli, bo Hofini ni Finehasi, ha ba ta shwa zazi li li liñwi, taba ye i ta ku bonisa kuli se ni bulezi si ta ezahala. 
Ni ta keta muprisita ya ta sepahala ku na, mi a eza lika kamukana ze ni bata kuli a li eze. Ni ta mu fa baikulu ba ba ta na ba sebeza kamita fapil'a mulena ye ni iketezi. 
Ufi ni ufi wa lusika lwa hao ya ka banduka u ta ya ku muprisita yo ku y'o mu kupa mali ni lico, ni ku y'o kupa kuli a lumelelwe ku tusa baprisita, ili kuli a fumane sa ku ca.”
Mushimani yo, Samuele, n'a sebeleza Muñ'a Bupilo a nz'a lutiwa ki Eli. Ka ona mazazi ao, Muñ'a Bupilo hañata n'a s'a buleli ni batu ili yena, mi lipono ze n'e zwa ku yena ne li bonwa ka siwela feela. 
Zazi le liñwi, busihu, Eli ya n'a sa boni hande, n'a lobezi mwa ndu ya hae. 
Samuele n'a lobezi mwa Tende ye Kenile, mo ne ku inzi Likwati la Bulikani bwa Mulimu. Lampi n'e sa tuka. 
Muñ'a Bupilo a biza Samuele, mi yena a alaba, a li, “Shangwe, muñ'a ka!” 
Kih'a matela ku Eli, mi a y'o li, “U ni bizize. Ki na yo!”
Muñ'a Bupilo a biza Samuele lwa bubeli. Mushimani a zuha, a ya ku Eli, mi a li, “U sa ni biza hape, cwale ki na yo.”
Samuele n'a si ka ziba kale Muñ'a Bupilo, mi linzwi la hae n'a si ka li lemuha.
Muñ'a Bupilo a biza Samuele lwa bulalu. A zuha, a ya ku Eli, mi a li, “U ni bizize hape, cwale ki na yo.”
Cwale a li ku yena, “Zamaya, u y'o lobala, mi haiba u ka bizwa hape, u bulele, u li, ‘Bulela, Muñ'a Bupilo, kakuli mutang'a hao u teelelize.’ ” Cwale Samuele a y'o lobala.
Muñ'a Bupilo a taha, a t'o yema hona fo, mi a biza sina pili, a li, “Samuele! Samuele!”
Muñ'a Bupilo a li ku yena, “Ni ta eza se siñwi se si maswe hahulu mwa sicaba sa Isilaele, mi mutu ufi ni ufi ya ka si utwa u ta saba hahulu. 
Ka lona lizazi leo, ni ta taleleza mifumbo ya ka kwa bana ba Eli, ni sa siyi se siñwi. 
Ni mu bulelezi kuli ni ta utwisa lubasi lwa hae butuku kuya kuile, kakuli bana ba hae ba bulezi ze maswe ka na. Eli n'a ziba kuli ne ba ezanga cwalo, kono n'a si ka ba hanisa. 
Kikabakaleo ni itamile ka luci kwa bana ba Eli kuli ha ku na sitabelo kamba mpo ye ka kona ku zwisa sibi se si maswe cwalo.”
Samuele a lobala cwalo ku fitela kakusasana. Kih'a zuha mi a y'o kwalula minyako ya Tende. N'a saba ku bulelela Eli ka za pono yeo. 
Eli a mu biza, a li, “Samuele, mwan'a ka!”
Eli a buza, a li, “Kanti Muñ'a Bupilo u ku buleleziñi? U si ke wa ni patela se siñwi. Mulimu u ta ku utwisa hahulu butuku haiba u ni patela z'a ku bulelezi kamukana.” 
Cwalehe, Samuele a mu bulelela litaba kaufela, ku si na s'a patile. Eli a li, “Ki yena Muñ'a Bupilo. U ta eza s'a bona kuli si lukile.”
Samuele a hula. Muñ'a Bupilo n'a na ni yena, mi n'a tiisa z'a n'a bulelanga Samuele kuli li ta ezahala. 
Cwale batu kaufela ba Isilaele, ku zwa kwa makalelo a naha ku isa kwa mafelelezo a yona, ba ziba hande kuli kaniti Samuele n'e li mupolofita wa Muñ'a Bupilo. 
A zwelapili ku iponahaza kwa Shilo, kw'a n'a kile a iponahaza ku Samuele ni ku bulela ni yena. Cwale Samuele ha n'a bulela, sicaba sa Isilaele kaufela ne si teeleza.
Ka yona nako yeo ba sicaba sa Isilaele ba y'o lwanisa Mafilisita. Ba yaha mafulo a bona kwa Ebenezere, mi Mafilisita, bona, ba tibelela kwa Afeki. 
Mafilisita ba itukiseza ku ba lwanisa, mi mwamulaho a ndwa ye sabisa, Maisilaele ba tulwa, mi kwa bulaiwa batu ba ba bata ku ba likiti ze ne hona fo, fo ne ku lwanelwa. 
Ba ba pilile kwa ndwa ha ba fita mwa mafulo, bazamaisi ba Isilaele ba li, “Kikabakalañi Muñ'a Bupilo h'a lu tuhezi lu nze lu tulwa ki Mafilisita kacenu? A lu yeñi, lu y'o nga Likwati la Bulikani bwa Muñ'a Bupilo kwa Shilo, kuli a ye ni luna, mi a y'o lu pilisa kwa lila za luna.” 
 Cwale ba luma batu kwa Shilo, mi ba y'o nga Likwati la Bulikani bwa Mulena ya Maata Kaufela, ya inzi fa lubona lwa hae mwahal'a libupiwa ze na ni mafufa. Ni bana ba Eli ba babeli, bo Hofini ni Finehasi, ba taha ni Likwati la Bulikani.
Likwati la Bulikani ha li se li fitile, Maisilaele ba huweleza ka tata, mane mubu wa zikinyeha. 
Mafilisita ba utwa lilata la muhuwo, mi ba li, “A mu utwe lilata la batu ba ba huwa mwa mafulo a Maheberu! Ku talusañi?” Mi ba fumani kuli ki Likwati la Bulikani bwa Muñ'a Bupilo ne li tisizwe mwa mafulo a Maheberu 
Cwale ba saba, mi ba li, “Mulimu o muñwi u tile mwa mafulo a bona! Lu maibile! Kwa li ku ba ku sa bonahali taba ye cwalo! 
Ya ka lu pilisa kwa milimu ye maata yeo ki mañi? Ki yona milimu ye bulaile Maegepita mwa lihalaupa! 
Mafilisita, mu tiye lipilu! Mu lwane sina banna lu ka swana lwa ba batanga ba Maheberu, sina bona ha ne ba kile ba ba batanga ba luna. Cwalehe, mu lwane sinna!”
Mafilisita ba lwana ka tata. Maisilaele ba tulwa, mi ba matela kwa minzi ya bona. Kwa ba ni pulao ye tuna ya masole ba Maisilaele ba ba eza likiti ze mashumi a malalu. 
Likwati la Bulikani bwa Muñ'a Bupilo la hapiwa, mi bana ba Eli ba babeli, bo Hofini ni Finehasi, ba bulaiwa.
Mutu yo muñwi wa ba lusika lwa Benjamine a saba kwa ndwa, a matela kwa Shilo, mi a y'o fita lona lizazi leo. Ku bonisa maswabi a hae, a pazula liapalo za hae, mi a isukululela maluli kwa toho. 
Eli n'a inzi fa sipula sa hae kwatukw'a nzila, a talimezi. N'a bilaela hahulu ka Likwati la Bulikani bwa Muñ'a Bupilo. Mutu yo, a t'o biha taba mwa hae, mi batu kaufela ba liliswa ki sabo. 
Eli a utwa lilata, kih'a buza, a li, “Lilata leo kaufela ki lañi?” Mutu yo a akufela ku Eli ku y'o mu taluseza litaba. 
Eli n'a na ni lilimo ze mashumi a supile ka a mabeli ni ze supile ka si li siñwi, mi n'a s'a li sibofu luli. 
Mutu yo a li, “Na, ni il'o baleha kwa ndwa, mi ni tile ni mata nzila kamukana kacenu le.”
Mubihi wa taba a li, “Maisilaele ba sabile Mafilisita. Lu tuzwi maswe! Hape, bana ba hao bo Hofini ni Finehasi ba bulailwe, mane ni Likwati la Bulikani bwa Mulimu li hapilwe!”
Mutu yo h'a talusa ka za Likwati la Bulikani, Eli a wa ngalamena fa sipula sa hae, kwatukw'a munyako. N'a s'a supezi mi n'a nunile hahulu. Cwale h'a wa, a lobeha mulala, mi a shwa. N'a etelezi sicaba sa Isilaele lilimo ze mashumi a mane.
Mukwenyan'a Eli, musal'a Finehasi n'a itwezi, mi i n'e s'e li yona nako ya kuli a pepe. H'a utwa kuli Likwati la Bulikani bwa Mulimu li hapilwe, ni kuli mukwenyan'a hae ni munn'a hae cwalo ba shwile, hona fo a indukwa mi a pepa. 
N'a s'a shwa, kono basali ba ba ne ba mu pepisa, ba li ku yena, “U itiise! U pepile mushimani!” Kono a tokwa ku ba teeleza kamba ku ba alaba. 
Mwana yo, a mu beya libizo la Ikabodi, kikuli Kanya ya Mulimu i zwile mwa Isilaele. A bulela cwalo kabakala ku hapiwa kwa Litwati la Bulikani, ni kabakala lifu la mukwenyan'a hae hamoho ni la munn'a hae. 
A li, “Kanya i zwile mwa Isilaele, kakuli Likwati la Bulikani bwa Mulimu li hapilwe.”
Mafilisita ha ba se ba hapile Likwati la Bulikani bwa Mulimu, ba li lwala ku li zwisa mwa Ebenezere ku li isa kwa munzi wa Ashidodi. 
Ba li isa mwa tempele ya mulimu wa bona, Dagoni, mi ba y'o li beya fakaufi ni siswaniso sa hae. 
Habusa kakusasana, batu ba mwa Ashidodi ba bona kuli siswaniso sa Dagoni ne si wile ka pata fapil'a Likwati la Bulikani bwa Mulimu. Ba si nanula, mi ba si kutiseza mwa sibaka sa sona. 
Hape ka le li tatama, i sa li kakusasana, ba bona kuli siswaniso seo ne si wezi hape fapil'a Likwati la Bulikani bwa Muñ'a Bupilo. Toho ni mazoho a sona ne li pumehile, mi ne li wezi mwa munyako, haisi mubili feela ki ona o n'o wezi ku sili. 
Kikabakaleo baprisita ba Dagoni ni ba ba ne ba mu lapela kamukana mwa Ashidodi ba tulanga fa sibaka seo ba sa hati fateñi ni kacenu le.
Muñ'a Bupilo a utwisa batu ba Ashidodi butuku hahulu, mi a ba sabisa. A ba utwisa butuku, hamoho ni ba naha ye bapani ni bona ka ku ba tahiseza litombo. 
Ha ba bona ze n'e ezahala, ba li, “Mulimu wa Isilaele u lu utwisa butuku, luna hamoho ni Dagoni, mulimu wa luna. Ha lu sa lumelela Likwati la Bulikani ku ina kwanu.” 
Kiha ba luma batu ku y'o biza malena ba ketalizoho kaufela ba Mafilisita, mi ba ba buza, ba li, “Lu ta eza cwañi ka Likwati la Bulikani bwa Mulimu wa Isilaele?”
Kono ha li se li kutiselizwe kwateñi, Muñ'a Bupilo a utwisa ba munzi wo butuku, mi ba kena mwa ziezi ye tuna. Mulimu a ba utwisa butuku ka litombo, ze n'e melile batu kamukana, ba bahulu ni ba banyinyani. 
Cwale ba isa Likwati la Bulikani kwa munzi wa Ekeroni. Ha li y'o fita kwateñi, batu ba huwa, ba li, “Ba tisize Likwati la Bulikani bwa Mulimu wa ba Isilaele kwanu, kuli ba t'o lu bulaisa kamukan'a luna!” 
Ba Ekeroni ni bona ba biza malena ba Mafilisita kamukana, ba li, “Mu kutiseze Likwati la Bulikani bwa Isilaele kwa sibaka sa lona, kuli li si ke la lu bulaya, luna ni mabasi a luna.” Kwa ba ni sabo ye tuna mwa munzi kaufela kakuli Mulimu n'a ba utwisa butuku hahulu. 
Nihaili bona ba ba ne ba si ka shwa, ne ba kenwi ki litombo, mi batu kaufela mwa muleneñi ne ba itilelela kwa milimu ya bona ku kupa tuso.
Likwati la Bulikani bwa Muñ'a Bupilo ne li se li inzi likweli ze supile mwa naha ya Mafilisita. 
Bazamaisi ba biza baprisita ni balauli, mi ba buza, ba li, “Lu ta eza cwañi?”
Ba alaba, ba li, “Haiba mu kutisa Likwati la Bulikani bwa Mulimu wa Isilaele, mu li kutise ni mpo ye mu ka mu lifela ka sibi sa mina. Likwati la Bulikani ha li swaneli ku kuta feela ku si na mpo. Ka mukwa wo, mu ta fola, mi mu ta utwisisa kuli kikabakalañi ha n'a nz'a mi utwisa butuku cwalo.”
Ba buza, ba li, “Lu ta mu lumela mpo mañi?”
Mu swanezi ku eza maswaniso ao a litombo ni lipeba, ili zona lika ze sinya naha ya mina, mi mu itumelele sibi sa mina ku Mulimu wa Isilaele. Mwendi a ka tuhela ku mi utwisa butuku, mina, milimu ya mina, hamoho ni naha ya mina. 
Mu tatafalezañi lipilu za mina, sina mw'a n'a ezelize Faro ni Maegepita? Mu si ke mwa libala Mulimu mw'a n'a ba ezelize bukuba ku fitela ba lumelela Maisilaele ku zwa mwa Egepita. 
Cwale mu lukise koloi ye nca, mu tise ni litole ze peli ze anyisa ili ze si ka ya kale kwa joko. Mu li pane kwa koloi, mi manamani a zona mu a kutiseza kwa mulaka. 
Mu nge Likwati la Bulikani bwa Muñ'a Bupilo, mu li beye mwa koloi, mi kwatuko a lona, mu beye likwati le li na ni maswaniso a gauda ao. Mu mu lumelele ona, ili mpo ya ku lifa lifoso za mina. Mu fundule koloi, mi mu i tuhele i ikele i nosi. 
Cwale, mu i talimele ha i ya. Haiba i liba kwa munzi wa Beti-Shemeshi, fo ku ta bonahala kuli ki Mulimu wa Maisilaele ya lu tiselize ziezi ye cwana. Kono haiba i sa ezi cwalo, lu ta ziba kuli ha si yena ya lu tiselize ziezi. Ki taba ye itahezi feela.”
Ba eza mo ne ba bulelezwi. Ba nga litole, mi ba li pana kwa koloi. Kiha ba kwalela manamani a zona mwa mulaka. 
Ba beya Likwati la Bulikani mwa koloi, hamohocwalo ni likwati le ne li na ni maswaniso a gauda a litombo ni a lipeba. 
Likomu za funduka ka nzila ya Beti-Shemeshi, mi za liba kwateñi, li sa keluhi mwa nzila. Li ne li nze li lila ha ne li zamaya. Malena ba Mafilisita ba ketalizoho ba li latelela, mane ba y'o fita kwa museto wa Beti-Shemeshi.
Batu ba mwa Beti-Shemeshi ne ba kutula buloto mwa musindi. Kapili-pili ba nanula meeto, mi ba bona Likwati la Bulikani. Kiha ba tulwa ki tabo ka pono yeo. 
Koloi ya taha mwa simu ya Joshua wa kwa Beti-Shemeshi, mi ya t'o yema hona fo kwatukw'a licwe le lituna. Batu ba pumaka mabala a koloi, ba bulaya likomu, mi ba li cisa ku ezeza Muñ'a Bupilo sitabelo. 
Malivi ba nanula Likwati la Bulikani bwa Muñ'a Bupilo hamohocwalo ni likwati mo ne ku na ni maswaniso a gauda, mi ba a beya fa licwe le lituna. Cwale batu ba mwa Beti-Shemeshi ba ezeza Muñ'a Bupilo litabelo za ku cisa ni litabelo ze ñwi ka lona lizazi leo. 
Malena ba Mafilisita ba ketalizoho ba bona Maisilaele ha ba eza zeo, mi ba kutela kwa Ekeroni lona lizazi leo.
Mafilisita ba lumela maswaniso a litombo a gauda a ketalizoho ku Muñ'a Bupilo, ili mpo ya ku lifa sibi sa bona. Maswaniso ao n'a zwa kwa malena ba minzi ya Ashidodi, Gaza, Ashikeloni, Gati ni Ekeroni. 
Hape ba lumela ni lipeba za gauda. Ye ñwi ni ye ñwi n'e zwa mwa minzi ye n'e buswa ki malena ba ketalizoho ba Mafilisita, ili mwa minzi ye na ni makwakwa a mamota ni mwa minzi feela. Licwe le lituna la mwa simu ya Joshua wa mwa Beti-Shemeshi, fo ne ba beile Likwati la Bulikani bwa Muñ'a Bupilo, li sa li teñi mwa simu yeo sina paki ya ze n'e ezahalile.
Muñ'a Bupilo a bulaya batu ba bañwi ba mwa Beti-Shemeshi kakuli ne ba ukumezi mwa Likwati la Bulikani. A bulaya batu ba mashumi a supile, mi batu ba silisa, kakuli Muñ'a Bupilo n'a tahisize mafu a mañata cwalo mwahal'a bona.
Cwale batu ba mwa Beti-Shemeshi ba li, “Ki mañi ya ka yema fapil'a Muñ'a Bupilo, yena Mulimu ya Kenile? Lu ka mu lumela kai kuli a zwe ku luna?” 
Ba lumela mañusa kwa batu ba munzi wa Jearimi ku y'o li, “Mafilisita ba kutisize Likwati la Bulikani bwa Muñ'a Bupilo. Cwale mu tahe, mu t'o li nga.”
  Cwale batu ba mwa munzi wa Jearimi ba t'o nga Likwati la Bulikani bwa Muñ'a Bupilo, mi ba li isa mwa ndu ya Abinadabi ye n'e li fa lilundu. Ba keta mwan'a hae Eliazare kuli a li babalele.
Likwati la Bulikani bwa Muñ'a Bupilo la ina nako ye telele mwa munzi wa Jearimi, mane lilimo ze mashumi a mabeli. Ka yona nako yeo kaufela, Maisilaele ne ba nze ba kupa tuso ku Muñ'a Bupilo.
Samuele a li kwa sicaba sa Isilaele, “Haiba mu ka kutela ku Muñ'a Bupilo ka lipilu za mina kaufela, mu swanezi ku tuhela milimu ya balicaba ni maswaniso a Ashitaroti, mulimu wa musali. Mu ipeye ku Muñ'a Bupilo ka lipilu za mina kaufela, mu lapele yena a nosi, mi u ta mi lamulela kwa maata a Mafilisita.” 
Cwale Maisilaele ba zwisa maswaniso a bona a Baale ni Ashitaroti, mi ba lapela Muñ'a Bupilo feela.
Samuele kiha s'a bizeza Maisilaele kamukana kwa Mizipa, a ba bulelela, a li, “Ni ta y'o mi lapelela ku Muñ'a Bupilo kwateñi.” 
Kiha ba y'o kopana kaufel'a bona kwa Mizipa. Ba y'o ka mezi, mi ba t'o a sulula ku eza mpo ku Muñ'a Bupilo, mi ba itima lico lizazi leo kamukana. Ba li, “Lu foselize Muñ'a Bupilo.” Samuele a yaha mwa Mizipa, mi a busa sicaba sa Isilaele.
Mafilisita ha ba utwa kuli Maisilaele ne ba kopanezi kwa Mizipa, malena ba Mafilisita ba ketalizoho ni batu ba bona ba funduka ku y'o ba lwanisa. Maisilaele ha ba utwa cwalo ba saba. 
Ba li ku Samuele. “U si ke wa tuhela ku lu lapelela ku Muñ'a Bupilo, Mulimu wa luna, kuli a lu pilise kwa Mafilisita.” 
 Samuele a bulaya ngunyana, mi a i cisa mutumbi ku ezeza Muñ'a Bupilo sitabelo. A lapela ku Muñ'a Bupilo kuli a tuse Maisilaele, mi Muñ'a Bupilo a alaba tapelo ya hae. 
Samuele ha n'a sa eza sitabelo, Mafilisita ba sutelela ku t'o ba lwanisa, kono i sa li hona fo, Muñ'a Bupilo a lumiseza Mafilisita mishika ye sabisa. Ba liangana, mi ba saba. 
Maisilaele ba zwa mwa Mizipa, ba ba lelekisa, mane ba y'o fita kwa Beti-Kara, ba zamaya ba ba bulaya nzila kaufela.
Samuele kih'a nga licwe, a li yemisa mwahal'a Mizipa ni Shene, a li, “Muñ'a Bupilo u lu tusize ku fitela cwale.” Kih'a li biza Ebenezere. 
Cwale Mafilisita ba tulwa, mi Muñ'a Bupilo a ba hanisa ku t'o lwanisa naha ya Isilaele, Samuele ha n'a sa pila. 
Minzi kamukana ye n'e hapilwe ki Mafilisita, ku kalela kwa Ekeroni ku t'o fita kwa Gati, ya kutisezwa kwa Maisilaele, mi kamukwaocwalo ba kutelwa ki naha ya bona kaufela. Mi kwa ba ni kozo hape mwahal'a Maisilaele ni Makanana.
Samuele a busa Isilaele mwa mazazi kaufela a bupilo bwa hae. 
Ka mwaha ni mwaha n'a yanga kwa Betele, Giligali ni Mizipa, mi mwa libaka zeo n'a atulanga litaba. 
Ku zwa fo, n'a kutelanga habo kwa Rama, ni kwateñi n'a atulanga litaba. Mwa Rama mo, a yahela Muñ'a Bupilo katala.
Samuele ha s'a supala a keta bana ba hae kuli ba be baatuli mwa Isilaele. 
Mwan'a hae yo muhulu n'a bizwa Joele, mi yo munyinyani n'a bizwa Abija. Bubeli bwa bona ne ba li baatuli mwa Beeresheba. 
Kono ha ba si ka latelela mutala wa ndat'a bona. Ne ba tabela feela ku fumana mali. Cwale ne ba amuhelanga mali a likweta, mi ne ba sa atuli litaba ka ku sepahala.
Manduna ba Isilaele kamukan'a bona kiha ba kopana hamoho, ba ya ku Samuele mwa Rama. 
 Ba y'o li ku yena, “Bona, u s'o supala cwale, mi bana ba hao ha ba lateleli mutala wa hao. Cwalehe, u lu ketele mulena ya ka lu busa, sina mw'a busezwa macaba a mañwi.” 
Samuele n'a si ka tabiswa ki kupo yeo, kih'a lapela ku Muñ'a Bupilo. 
Muñ'a Bupilo a li, “U utwe lika kaufela ze ba ku bulelela batu. Ha si wena ye ba hanile, kono ba hanile na, kuli ni si ke na ba mulen'a bona. 
Ha ni sa li ni ba zwisa mwa Egepita, ba ni fulalezi, mi ba lapela milimu i sili. Mi cwale ba eza cwalo ku wena sina mo ba ezelize ku na. 
Cwalehe, u eze mo ba kupela, kono u ba lemuse ka tata, mi u ba taluseze mw'a ka ba buseza mulen'a bona yo.”
Samuele a bulelela batu ba ba ne ba mu kupa mulena litaba kamukana z'a n'a mu bulelezi Muñ'a Bupilo, a li, 
“Mulen'a mina u ta mi eza cwana. Bana ba mina u ta ba eza masole, ba bañwi ku bona ba ta sebeza mwa likoloi za hae za ndwa, ba bañwi ba be bapahami ba lipizi za hae, mi ba bañwi i ta ba masole ba makuta a mpi. 
Ba bañwi u ta ba eza bazamaisi ba batu ba sikiti, mi ba bañwi ba zamaise ba mashumi a ketalizoho. Bana ba mina ba bashimani ba ta lima masimu a hae, ba kutule lico za hae, mi ba eze lilwaniso za hae ni lika kaufela za mwa makoloi a hae. 
Bana ba mina ba basizana ba ta sitanga lukumba, ba apehe ni ku besa. 
Mulena yo, u ta nga masimu a mina a mande, masimu a veine, likota za olive, mi a li fe manduna ba hae. 
U ta nga kalulo ya bulishumi ya lico za mina ni miselo cwalo ku li fa bazamaisi ba likuta hamoho ni bazamaisi ba bañwi. 
U ta sebelisa batanga ba mina, likomu za mina ze nde ni limbongolo cwalo. 
U ta nga kalulo ya bulishumi ya mitapi ya mina, mi mina mu ta ba batanga ba hae. 
Nako yeo ha i ka taha, mu ta bilaela hahulu kabakala mulen'a mina ye ne mu iketezi, kono Muñ'a Bupilo h'a na ku teeleza kwa lipilaelo za mina.”
Batu ha ba si ka isa pilu ku z'a n'a bulela Samuele. Bakeñisacwalo ba alaba, ba li, “Batili! Lu bata feela mulena. 
Lu bata ku swana ni macaba a mañwi. Lu bata mulena ya ka lu busa, ya ka lu etelela ni ku lwana mwa lindwa za luna.” 
Samuele a teeleza ze ne ba bulela kaufela, mi a y'o li bihela Muñ'a Bupilo. 
Muñ'a Bupilo a alaba, a li, “Eza se ba bata, mi u ba fe mulena.” Cwale Samuele a t'o bulelela Maisilaele kuli ba kutele kwa mahae.
Ka nako yeo, ne ku na ni munna wa lusika lwa Benjamine ya n'a bizwa Kishi, mwan'a Abiele, muikulu wa Zerori, ya n'a pepilwe ki Bekorati, mwan'a Afia. Kishi n'e li mutu ya n'a fumile ni ya maata kwa lipulelo. 
N'a na ni mwana ya bizwa Saule, ili mutangana yo munde. Ne ku si na ya n'a likana ni yena kwa bunde ni butelele mwa Isilaele kamukana.
Limbongolo ze ñwi za Kishi za lateha, mi Kishi a li ku Saule, “Zamaya ni mubeleki, mu y'o bata limbongolo zeo.” 
Ba zamaya mwa naha ya malundu ya Eferaimi, ni mwa naha ya Shalisha, kono ha ba si ka li fumana. Kiha ba kena mwa naha ya Shaalimi, kono limbongolo ne li siyo mwateñi. Cwale ba zamaya mwa naha ya Benjamine, kono ni mwateñi ha ba si ka li fumana. 
Ha ba t'o fita mwa naha ya Zufi, Saule a li ku mubeleki wa hae, “A lu kutele kwa hae, mwendi ndate a ka swana a libala limbongolo, mi a kale ku bilaela ka luna.”
Mubeleki a alaba, a li, “U ikete pili! Mwa munzi mo, ku na ni mutu ya lukile, ya kutekeha hahulu, kakuli z'a bulela kaufela za ezahala. A lu ye ku yena, mwendi u ka lu bulelela ko lu ka fumana limbongolo za luna.”
Saule a buza, a li, “Haiba lu ya ku yena, lu ka y'o mu fañi? Ha lu sa na lico ze siyezi mwa lizuma za luna, mi ha lu na sika sa ku mu fa, nji cwañi?”
Mubeleki a alaba, a li, “Ni na ni malinyana a silivela a ni ka mu fa, mi u ta lu bulelela ko lu ta li fumana.”
Ka nako ye felile mutu ha n'a bata ku buza Mulimu puzo, n'a li, “A lu ye ku muboni.” Kakuli ka nako yeo mupolofita n'a bizwa muboni.
Saule a alaba, a li, “Ki muhupulo o munde wo! A lu ye.” Cwale ba ya mwa munzi mw'a n'a yahile mutu yo ya lukile. 
Ha ne ba sa kambama lilundu ku ya kwateñi, ba katana basizana ba ba ne ba y'o ka mezi. Ba ba buza, ba li, “Kikuli muboni u teñi mwa hae, nji?”
Basizana ba li, “Eeni, u teñi. A mu bone ki yani fapil'a mina. A mu akufe, kihona a sa z'o fita mwa hae, kakuli batu ba y'o tahisa limpo za litabelo za bona kacenu fa katala ka ka fa lilundu. 
Mu sa kena feela mwa hae mu ta mu fumana, a si ka ya kale fa lilundu ku y'o ca. Batu ha ba na ku kala ku ca pili a si ka y'o fita kwateñi, kakuli u lukela ku fuyaula litabelo pili, cwale kihona baenyi ba ka ca. Mu ye kwateñi hona fa, mi mu ta mu fumana.” 
Cwale ba ya kwa munzi, mi ha ba kena ba bona Samuele a taha ku bona, a libile kwa sibaka sa ku lapelela.
Saule a si ka fita kale, Muñ'a Bupilo n'a s'a bulelezi Samuele, a li, 
“Kamuso, ka yona nako ye, ni ta ku lumela munna wa lusika lwa Benjamine. U mu toze mafula kuli a be mubusi wa sicaba sa ka sa Isilaele, mi u ta si lamulela kwa Mafilisita. Ni boni manyando a batu ba ka, mi ni utwile sililo sa bona.”
Samuele h'a bona Saule, Muñ'a Bupilo a li ku yena, “Yo ki yena mutu ye ni ku bulelezi ka za hae. Ki yena ya ka busa sicaba sa ka.” 
Cwale Saule kih'a ya ku Samuele kwatuko a munyako, mi a mu buza, a li, “A ku ni bulelele, muñ'a ka, muboni u pila kai?”
Samuele a mu alaba, a li, “Ki na muboni. U ni etelele, lu ye kwa sibaka sa ku lapelela. Kacenu mu ta ca ni na, bubeli bwa mina. Ni ta alaba lipuzo za mina kaufela kakusasana, mi ni ta mi fundula. 
Haili ka limbongolo zeo ze se li na ni mazazi a malalu li nze li latehile, u si ke wa ikataza ka zona, kakuli li fumanwi. Kono cwale u swanezi ku ziba y'a batiwa hahulu ki ba sicaba sa Isilaele kuli ki mañi. U zibe kuli ki wena ni ba ndu ya ndat'aho!”
Saule a alaba, a li, “Na, ni wa lusika lwa Benjamine, ili lona lusika lo lunyinyani ka ku fitisisa mwa Isilaele, mi mba ya hesu ki yona ye kwatasi hahulu mwa lusika. Cwale kikabakalañi ha u ni bulelela cwalo?”
Cwale Samuele a nga Saule ni mubeleki wa hae, a ba isa mwa ndu ye tuna, mi a y'o ba fa lipula ze kwapili fa tafule, fo ne ku inzi baenyi ba ba ne ba bata ku eza mashumi a malalu. 
Samuele a li ku muapehi, “Tisa situnula sa nama se ne ni ku file, mi na ku bulelela kuli u si beye kwatuko.” 
Cwale muapehi a nanula silupi ni situnula se ne si ketilwe, ili sa mukokoto, mi a t'o li beya fapil'a Saule. Samuele a li, “Bona, ki ye nama y'o n'o bulukezwi. U i ce, kakuli ki yona ye ni ku bulukezi kuli u t'o ca, hamoho ni batu be ni memile.”
Ha ba zwa fa sibaka sa ku lapelela ku ya kwa hae, ba y'o lukiseza Saule bulobalo fa situwa. 
Mi ni yena a y'o lobala fateñi.
Ha ba fita kwa mandamino a munzi, Samuele a li ku Saule, “Bulelela mubeleki a itangete.” Mubeleki yo a itangeta, mi Samuele a zwelapili, a li, “Yema fa, nakonyana, ni ku bulelele s'a bulezi Mulimu.”
Cwale Samuele a nga silibelo sa mafula a olive, mi a' sela fa toho ya Saule, a mu tubeta, mi a li, “Muñ'a Bupilo wa ku toza kuli u be mubusi wa sicaba sa hae sa Isilaele. U ta busa batu ba hae ni ku ba pilisa kwa lila za bona kamukana. Sisupo se si ta ku bonisa kuli Muñ'a Bupilo u ku ketile ku ba mubusi wa sicaba sa hae, ki se. 
Kacenu ha u ta ni siya, u ta katana ni banna ba babeli fakaufi ni libita la Rahele kwa Zeleza, mwa naha ya Benjamine. Ba ta ku bulelela kuli limbongolo z'o n'o bata li fumanwi, mi ndat'aho cwale h'a sa bilaela ka zona, kono s'a bilaela ka wena, mi ka nako kaufela u li, ‘Ni ka eza cwañi ka mwan'a ka?’ 
Ku zwa fo, u ta zwelapili mane u y'o fita fa kota ye kenile kwa Tabori, k'o ta y'o katana batu ba balalu ba ba y'o ezeza Mulimu sitabelo kwa Betele. Yo muñwi wa bona u ta ba ya lwezi tupulinyana to tulalu, yo muñwi linkwa ze talu, mi wa bulalu, yena, mukotana wa litalo wa waine. 
Ba ta ku lumelisa, mi ba ku fe linkwa ze peli z'o swanezi ku amuhela. 
Cwale u ta ya kwa lilundu la Mulimu mwa Gibeya, ko ku na ni mafulo a Mafilisita. Kwa makenelo a munzi, u ta katana ni sitopa sa bapolofita ba ba zwa kwa katala ka fa lilundu, ba nze ba liza tumbuli, milupa, lipala ni lihalepa. Ba ta bina ba nze ba polifita. 
Wena u ta kenwa ki moya wa Mulimu. U ta kopana ni bona u nz'o bina ni ku polofita, mane u fetuhe sina mutu u sili. 
Zeo ha li ta ezahala, wena u eze linto kamukana z'a ta ku supeza Mulimu. 
U ta itangeta kwa Giligali, ko ni ka y'o kopana ni wena, ni ku eza litabelo za ku cisa ni litabelo za ku tiisa bulikani. U y'o ina kwateñi mazazi a supile ku fitela ni t'o ku bulelela s'o ta eza.”
Sauele ha s'a fetuha kuli a funduke, Mulimu a mu fa pilu ye nca. Mi linto kamukana z'a n'a mu bulelezi Samuele za ezahala lona lizazi leo. 
Saule ni mubeleki wa hae ha ba y'o fita kwa Gibeya, a katanyezwa ki sitopa sa bapolofita. A kopana ni bona, a swalwa ki moya wa Mulimu, mi a kala ku bina ni ku polofita. 
Batu ba ba ne ba mu zibile pili, ha ba mu bona a eza cwalo, ba buzana, ba li, “Kanti mwan'a Kishi u kenwi kiñi? Kikuli Saule s'a li mupolofita, nji?” 
 Munna ya n'a ina mwa munzi mo a buza, a li, “Ba bañwi bo, kikuli bo ndat'a bona ki bapolofita, nji?” Ki mona mo i kalezi pulelo ye li, “Kikuli nihaili Saule s'a li mupolofita?” 
Saule ha s'a felize ku bina ni ku polofita, a ya kwa katala fa lilundu.
Malum'ahe Saule a buza yena ni mubeleki wa hae, a li, “Kanti ne mu li kai?”
Malum'ahe Saule a buza, a li, “Cwale u mi buleleziñi?”
Saule a alaba, a li, “U lu bulelezi kuli lifolofolo li se li fumanwi.” Haili ka za bulena bwa hae, Saule h'a na s'a bulelezi malum'ahe.
Samuele a bizeza sicaba kaufela kwa sibaka sa ku lapelela sa Mizipa. 
A li ku bona, “Muñ'a Bupilo, Mulimu wa Isilaele, u li, ‘Ni mi zwisize mwa Egepita, mi ni mi pilisize kwa Maegepita ni kwa batu kamukana ba ba ne ba mi nyandisa. 
Ki na Mulimu wa mina, yena ya mi sileleza mwa maswenyeho ni butata bwa mina kaufela. Kono kacenu mu ni hanile, mi mu ni kupile kuli ni mi fe mulena. Ku lukile! Mu kopane fapil'a ka, ka masika ni ka mishiku!’ ”
Cwale Samuele a tisa lusika ni lusika kwapili, mi Muñ'a Bupilo a keta lusika lwa Benjamine. 
Cwale Samuele a fitisa limba za lusika lwa Benjamine kwapili, mi mba ya Matiri ya ketwa. Cwale ba mba ya Matiri ba fitela kwapili, mi ku bona kwa ketwa Saule, mwan'a Kishi. Ba mu bata, kono ha ba si ka mu fumana. 
Ba buza Muñ'a Bupilo hape, ba li, “Kana ku sa na ni yo muñwi hape, nji?”
Kiha ba se ba mata, ba tisa Saule kwa sicaba, mi ha s'a yema mwahal'a bona, a fitelela batu kamukana kwa butelele. 
Samuele a li kwa sicaba, “Ki yo mutu ya ketilwe ki Muñ'a Bupilo! Ha ku na u sili ya swana ni yena mwahal'a luna.”
Samuele a taluseza sicaba litukelo ni liswanelo za mulena, a li ñola mwa buka, mi a i buluka fapil'a Mulimu. Cwale a kutiseza batu kamukana kwa mahae. 
Saule ni yena a kutela kwa Gibeya. Batu ba bañwi ba ba maata, ba ba ne ba susuelizwe ki Mulimu, ba ya ni yena. 
Kono batu ba bañwi ba ba si na tuso, ba li, “Yena mutu yo u ka kona ku lu tusa cwañi?” Ba shwaula Saule, mi ba tokwa ku mu fa mpo ni ye kana. Kono yena h'a si ka tokomela zeo.
Ha ku se ku felile kweli, Nahashi wa Muamoni a t'o lwanisa munzi wa Jabeshi mwa naha ya Giliadi. Mpi ya hae ya beya munzi mwahali, mi batu ba mwa Jabeshi ba li ku Nahashi, “Eza kozo ni luna, mi lu ta lumela kuli u be muzamaisi wa luna.”
Nahashi a alaba, a li, “Ni ta eza tumelelano ni mina ha mu ka lumela taba i liñwi feela, kikuli ni punye yo muñwi ni yo muñwi wa mina liito la silyo ku swabisa Isilaele kaufela.”
Bazamaisi ba Jabeshi ba li, “U lu fe sunda mutumbi kuli lu lumele mañusa mwa naha ya Isilaele kamukana. Haiba ku si na ya ka lu tusa, fohe, lu ta koza ku wena.”
Mañusa ba fita mwa Gibeya, mw'a n'a ina Saule, mi ha ba t'o biha litaba, batu ba felelwa ki sepo mi ba kala ku lila. 
Ka yona nako yeo Saule n'a sa z'o fita ku zwa kwa masimu ni lipulu za hae, mi a buza, a li, “Kiñi? Kikabakalañi batu kaufela ha ba lila cwalo?” Ba mu bulelela ze ne ba bihezwi ki mañusa ba kwa Jabeshi. 
Saule h'a utwa cwalo a swalwa ki moya wa Mulimu ka maata, mi a halifa hahulu. 
A nga lipulu ze peli, mi a li puma libindi-bindi. Libindi zeo a li fa mañusa kuli ba li ise mwa libaka kamukana za naha ya Isilaele, mi ba y'o lemusa batu, ba li, “Ufi ni ufi ya sa lateleli Saule ni Samuele kwa ndwa, likomu za hae li ta pumakiwa cwana!”
Saule a ba kopanyeza kwa Bezeki. Kwa batu ba Isilaele kwa taha ba likiti ze mianda ye milalu, ni ku ba Juda ba likiti ze mashumi a malalu. 
Ba bulelela mañusa ba kwa Jabeshi, ba li, “Mu y'o bulelela bahabo mina kuli kamuso, lizazi li si ka ba kale fahal'a toho, ba ta be ba pilisizwe.” Batu ba mwa Jabeshi ba tabiswa hahulu ki manzwi ao. 
Mi ba li ku Nahashi, “Kamuso lu ta koza ku wena, mi u ta lu eza m'o latela kaufela.”
Habusa kakusasana, Saule a alula batu ba hae litopa ze talu, mi ha ku patalala ba matela mwa mafulo a lila, mi ba lwanisa Maamoni. Ha ku t'o ba musihali, ne ba se ba ba bulaile kaufel'a bona. Ba ba ne ba pilile ba baleha, mi yo muñwi ni yo muñwi a imatela a nosi.
Cwale batu ba Isilaele ba li ku Samuele, “Ki bo mañi bale ba ba bulezi kuli Saule a si ke a ba mulen'a luna? U lu fe bona, lu ba bulaye!”
Kono Saule a li, “Ha ku na ya ka bulaiwa kacenu, kakuli kacenu Muñ'a Bupilo u pilisize Isilaele.” 
Samuele kih'a li ku bona, “A lu yeñi kwa Giligali kamukan'a luna, mi kwateñi lu y'o tiisa kuli Saule ki yena mulen'a luna.” 
Cwale, kaufel'a bona ba ya kwa Giligali, mi kwateñi ha ba li fapil'a Mulimu, Saule a y'o beiwa fa bulena. Ba eza litabelo za ku tiisa bulikani, mi Saule hamoho ni batu ba Isilaele kamukana ba nyakalala.
Samuele a li kwa batu ba Isilaele, “Ni ezize se ne mu ni kupile. Ni mi file mulena ya ka mi busa. 
Cwale ki yo, u ta mi etelela. Haili na, se ni supezi, mane toho ya ka s'e li ye puzwa, mi bana ba ka ki bao, ba inzi ni mina. Ni bile muzamaisi wa mina ku zwa kwa bunca bwa ka ku fitela nako ye. 
 Ki na yo. Haiba ku na ni se ni fosize, mu ni bulelele sona hona fa, fapil'a Muñ'a Bupilo, ni fapil'a mulena y'a ketile. Kana ni kile na amuha mutu pulu ya hae, kamba mbongolo ya hae? Kana ni kile na puma kamba ku nyandisa mutu? Kana ni kile na lumela ku lekwa kweta? Haiba ku na ni se ni ezize fa lika ze, ni ta lifa se ni ngile.”
Batu ba alaba, ba li, “Ha u si ka lu putelela, kamba ku lu nyandisa. Ha ku na sa mutu s'o ngile.”
Samuele a li, “Mulimu ni mulena y'a ketile ki bona lipaki za mina kacenu kuli ha mu si ka fumana mulatu ku na ni o mukana.”
  Samuele a zwelapili, a li, “Muñ'a Bupilo ki yena ya n'a ketile Mushe ni Aruni, mi a zwisa bo kukw'a mina mwa Egepita. 
Cwalehe, a mu yeme, mi ni zekisane ni mina fapil'a Muñ'a Bupilo, ka ku mi hupulisa likezo kaufela ze maata z'a ezize ku mi pilisa hamoho ni bo kukw'a mina. 
 Jakobo ni bana ba hae ha ba ya kwa Egepita, mi ba y'o nyandiswa ki Maegepita, bo kukw'a mina ba kupa tuso ku Muñ'a Bupilo, mi a ba lumela Mushe ni Aruni, ba ba ba zwisize mwa Egepita kuli ba t'o yaha mwa naha mo. 
 Kono bo kukw'a mina ba libala Muñ'a Bupilo, Mulimu wa bona, mi a ba tuhelela Sisera mulauli wa mpi ya munzi wa Hazori, ni Mafilisita, hamoho ni mulena wa Moabi cwalo kuli bao ba ba lwanise ni ku ba tula. 
 Cwale ba itilelela ku kupa tuso ku Muñ'a Bupilo, ba li, ‘Lu fosize kakuli lu ku fulalezi, Muñ'a Bupilo, mi lu lapezi bo Baale ni bo Ashitaroti. U lu lamulele kwa lila za luna, mi lu ta ku sebeleza!’ 
 Muñ'a Bupilo kiha s'a lumela Jerubaale, Bedani, Jefita ni Samuele, ba ba mi pilisize kwa lila za mina, mi mwa pila ka buiketo. 
 Mi ha mu se mu bona kuli Mulena Nahashi wa Maamoni n'a bata ku mi lwanisa, mwa hana Muñ'a Bupilo ku ba mulen'a mina, mi mwa li ku na, ‘Lu bata mulena ya ka lu busa.’
Cwale ki yo mulena ye mu ketile. Mu mu kupile, mi cwale Muñ'a Bupilo u mi file yena. 
Lika kaufela li ka mi kondela haiba mu saba Muñ'a Bupilo, Mulimu wa mina, mi mu nze mu mu sebeleza, mu mu utwa, mu buluka litaelo za hae, mi mu mu latelela mina ni mulen'a mina. 
Nihakulicwalo, haiba mu sa utwi Muñ'a Bupilo ni ku sa mamela litaelo za hae, u ta mi fetuhela mina ni mulen'a mina. 
Cwalehe, mu yeme hona cwalo, mi mu ta bona nto ye tuna y'a ta eza Muñ'a Bupilo. 
Ki Mbumbi, nji ha ku cwalo? Ni ta lapela, mi Muñ'a Bupilo u ta tisa mishika ni pula. Mi ha mu ta i bona, mu ta utwisisa kuli mu foselize hahulu Muñ'a Bupilo ha mu mu kupile mulena.”
Samuele cwale a lapela, mi ka lona lizazi leo Muñ'a Bupilo a tisa mishika ni pula. Batu kamukana kiha ba kala ku saba Muñ'a Bupilo ni Samuele cwalo. 
Ba li ku Samuele, “Muñ'a luna, u lu lapelele ku Muñ'a Bupilo, Mulimu wa hao, kuli lu si ke lwa shwa. Kwand'a libi za luna ze ñwi kaufela, lu itumelela kuli hape lu fosize ka ku kupa mulena.”
Samuele a alaba, a li, “Mu si ke mwa saba, niha mu ezize nto ye maswe cwalo. Mu si ke mwa fulalela Muñ'a Bupilo, kono mu mu sebeleze ka lipilu za mina kaufela. 
Mu si ke mwa latelela milimu ya buhata. Ha i koni ku mi tusa kamba ku mi pilisa, kakuli ki ya buhata. 
Mulimu u sepisize ka luci kuli h'a na ku mi tuhela, kakuli u itamile ku mi eza sicaba sa hae tota. 
Haili na, Muñ'a Bupilo a ni hanise ku mu foseza ka ku tuhela ku mi lapelela. Bakeñisacwalo, ni ta mi luta ze nde, ze lukile, ze mu swanezi ku eza. 
Mu sabe Muñ'a Bupilo, mi mu mu sebeleze ka ku sepahala, ni ka lipilu za mina kaufela. Mu hupule lika ze tuna z'a mi ezelize. 
Kono haiba mu tundamena ku fosa, mina ni mulen'a mina mu ta nyandiswa.”
Saule n'a na ni lilimo ze mashumi a malalu h'a beiwa fa bulena, mi a busa sicaba sa Isilaele ka lilimo ze mashumi a mane.
Saule a keta Maisilaele ba likiti ze talu mi ba bañwi kaufela a ba kutiseza kwa hae. Yena a ina ni ba likiti ze peli mwa Mikimashi ni mwa naha ya malundu ya Betele, mi ba sikiti ne ba inzi ni mwan'a hae Jonatani mwa Gibeya, ili mwa naha ya lusika lwa Benjamine.
Jonatani a bulaya mulauli wa mpi ya Mafilisita mwa Geba, mi Mafilisita ba utwa taba yeo. Cwale Saule a luma mañusa ku y'o liza lipala mwa naha kamukana, ku bizeza Maheberu kwa ndwa. 
Maisilaele kamukana ba utwa kuli Saule u bulaile mulauli wa mpi ya Mafilisita. Ba utwa hape kuli Mafilisita ne ba ba nyaziseza. Cwale batu ba lumela ku y'o kopana ni Saule kwa Giligali.
Mafilisita ba kopana hamoho ku t'o lwanisa Maisilaele. Ne ba na ni likoloi za ndwa ze likiti ze mashumi a malalu, bapahami ba lipizi ba likiti ze silezi ni masole ba bañata hahulu sina mushabati wa fa likamba la liwate. Ba ya kwa Mikimashi, kwa upa wa Beti-Aveni, mi ba y'o toma mafulo a bona kwateñi. 
Maisilaele ba lwaniswa ka buhali, mi ba zieleha maswe. Ba bañwi ku bona ba ipata mwa mañope a macwe ni mwa misima, mwahal'a macwe, mwa tutambi ni mwa liliba. 
Ba bañwi ba sila Nuka ya Jordani ku ya mwa naha ya Gadi ni ya Giliadi.
 Ka ku latelela litaelo za Samuele, Saule a mu litela mazazi a supile, kono Samuele n'a si ka fita kale mwa Giligali. Batu ba kala ku siya Saule. 
Kih'a li ku bona, “A mu ni tiseze litabelo za ku cisa ni litabelo za ku tiisa bulikani.” A eza sitabelo sa ku cisa. 
A sa feza feela, Samuele a fita. Saule a y'o mu katanyeza ni ku mu amuhela. 
Kono Samuele a li, “U ezizeñi?”
Kiha ni hupula kuli Mafilisita ba ka ni lwaniseza mwa Giligali mo, ni si ka itahisa kale ku Mulimu! Cwale na ikutwa kuli swanelo ya ka n'e li ku eza sitabelo.”
Samuele a alaba, a li, “Yeo n'e li nto ya bukuba ye n'e sa lukeli ku ezwa. Ha u si ka mamela taelo y'a n'a ku file Muñ'a Bupilo, Mulimu wa hao. Kambe n'o mamezi kambe n'o lumezi kuli wena ni baikulyowe mu buse Isilaele kuya kuile. 
 Kono cwale mubuso wa hao ha u na ku zwelapili. Muñ'a Bupilo u ta fumana mutu y'a bata, mi a mu eze muzamaisi wa batu ba hae, kakuli ha u si ka mamela litaelo za hae.”
Samuele a zwa mwa Giligali, mi a ikela. Batu kamukana ba ba ne ba siyezi, ba latelela Saule h'a y'o kopana ni masole ba hae. Ba zwa mwa Giligali ku ya kwa Gibeya, mwa naha ya Benjamine. Saule a y'o tatuba masole ba hae, ili banna ba ba bata ku eza mianda ye silezi. 
Saule, mwan'a hae Jonatani ni batu ba bona ba ina mwa Geba, mwa naha ya Benjamine. Mafilisita bona ne ba tibelezi kwa Mikimashi. 
Masole ba Mafilisita ba zwa mwa mafulo a bona ku y'o lwanisa Maisilaele ka litopa ze talu. Sitopa se siñwi sa liba kwa Ofira mwa naha ya Shuale. 
Se siñwi sa ya kwa Beti-Horoni. Sa bulalu sa ya kwa museto o libahani ni Musindi wa Zeboimi kwa neku la lihalaupa.
Mwa Isilaele ne ku sa fumanwi mambuti kakuli Mafilisita ne ba hanisa Maheberu ku ikezeza malumo ni mikwale. 
Kabakaleo, Maisilaele ne ba tamehile ku ya kwa Mafilisita ku y'o shemuna malimi a likekele, mihuma, lilepe ni licekisi za bona cwalo. 
Tifo ya ku shemunisa likekele kamba mihuma ne li mali a manyinyani feela. Hape ne ku lifwa licika la mali ao ku shemunisa lilepe ni ku lukisa miwayo. 
Mi cwale ka lizazi la ndwa, ne ku si na musole wa Muisilaele ya n'a na ni mukwale kamba lilumo, haisi feela yena Saule ni mwan'a hae Jonatani.
Mafilisita ba luma sitopa sa masole ku y'o sileleza nzila ya Mikimashi.
Ka zazi le liñwi Jonatani a li ku mutangana ya n'a lwezi lilwaniso za hae, “A lu silele mwa mafulo a Mafilisita.” Kono Jonatani n'a si ka bulelela ndat'ahe. 
Saule n'a tibelezi mwatas'a kota ya garaneti mwa Migoroni, fakaufi ni Gibeya. N'a na ni batu ba ba ne ba bata ku eza mianda ye silezi. 
Muprisita ya n'a lwezi Likwati le li Kenile n'e li Akija, mwan'a muhulwan'a Ikabodi yena Akitubi, mwan'a Finehasi, ili muikulu wa Eli, muprisita wa Muñ'a Bupilo mwa Shilo. Batu ne ba sa zibi kuli Jonatani n'a ile kwa mafulo a Mafilisita.
Mwa sibaka se si pitihani s'a n'a swanezi ku fita Jonatani, h'a ya kwa mafulo a Mafilisita, ne ku na ni mañope a mabeli a macwe a n'a shengile, mi n'a bapani a fitwa ki nzila mwahali. Le liñwi ne li bizwa Bozezi, mi le liñwi lona ne li bizwa Seni. 
Le liñwi ne li li kwa mutulo wa nzila, li talimile Mikimashi, mi le liñwi lona ne li li kwa mboela wa nzila li talimile Geba.
Jonatani a li ku mutangana, “A lu silele mwa mafulo a Mafilisita ba bahedeni bani. Mwendi Muñ'a Bupilo u ta lu tusa. Haiba a lu tusa, ha ku na se si ka mu paleliswa ku lu fa maata a ku tula, niha lu li ba sikai feela.”
Mutangana yo a alaba, a li, “Eza s'o bata kaufela. Ni na, ni teñi.”
Jonatani a li, “Ku lukile. Lu ta sila, mi lu iponahaze kwa balibeleli ba bona. 
Haiba ba lu bulelela kuli lu yeme, lu ba litele, fohe lu ta ina fo lu yemi. 
Kono ha ba ka li lu ye ku bona, cwale lu ta ya, kakuli i ta ba sisupo sa kuli Muñ'a Bupilo u lu file maata a ku ba tula.”
Cwale ba iponahaza kwa Mafilisita bao, mi bona ba li, “A mu bone! Ki bale Maheberu ba bañwi ba zwa mwa misima mo ne ba ipatile.” 
Masole ba Mafilisita ba biza Jonatani ni mutangana yo, ba li, “A mu kambamele kwanu! Ku na ni se lu bata ku mi bulelela!
Jonatani a kambama a nz'a hohoba ka mañwele. Mi mutangana a mu latelela. Jonatani a lwanisa masole ba Mafilisita bao, a ba wiseza fafasi, mi mutangana a ba bulaya. 
Mwa pulao yeo ya pili, Joanatani ni mutangana ba bulaya batu ba ba bata ku eza mashumi a mabeli, ili mwa sibaka se si likani feela. 
Mafilisita kaufela ba ba ne ba li teñi ba saba hahulu. Ni bona batabani ni masole ba mwa mafulo ba kenwa ki sabo ye tuna. Mubu wa zikinyeha, mi kwa ba ni mufili-fili o mutuna.
Batu ba Saule ba ba ne ba libelezi kwa Gibeya, mwa naha ya Benjamine, ba bona Mafilisita ba mata-mata, ba sa zibi ko ba ya. 
Cwale Saule a li kwa batu ba hae, “A mu bale masole, mu bone ya siyo.” Ba eza cwalo, mi ba fumana kuli Jonatani ni mutangana ya n'a lwala lilwaniso za hae ne ba siyo. 
Saule kih'a li ku Akija, yena muprisita, “Tisa kwanu Likwati le li Kenile la Bulikani.” N'a eza cwalo kakuli ka nako yeo Likwati ne li zamayanga fapil'a sicaba sa Isilaele. 
Saule ha n'a sa bulela ni muprisita, mufili-fili wa mwa mafulo a Mafilisita wa ekezeha hahulu. Cwale Saule a li ku yena, “U si ke wa itusisa litaula ze kenile!” 
Cwale yena ni batu ba hae ba kena mwa ndwa ku lwanisa Mafilisita, ba ba ne ba se ba itwanisa ili bona kabakala ku filikana hahulu. 
Maheberu ba ba ne ba li kwa neku la Mafilisita, ili ba ba ne ba ile ni bona kwa mafulo, ba fetuha mi ba kena ku Saule ni Jonatani. 
Haili Maisilaele ba ba ne ba ipatile mwa malundu a Eferaimi, bona ha ba utwa kuli Mafilisita ne ba saba, ni bona cwalo ba t'o kena, mi ba lwanisa Mafilisita. 
Ka lona lizazi leo Muñ'a Bupilo a pilisa batu ba Isilaele, mi ndwa ya zwelapili, mane ya y'o fitelela Beti-Aveni.
Zazi leo Maisilaele ne ba si na maata kabakala tala, kakuli Saule, ka ku itama ka luci, n'a file taelo, a li, “Ku kutiwe ufi ni ufi ya ka ca sico kacenu pili ni si ka itifiseza lila za ka.” Cwale ha ku na mutu ya n'a cile se siñwi lona lizazi leo kamukana. 
Kaufel'a bona ba taha mwa sibaka sa likota ze ñata, mi ba t'o fumana linosi kai ni kai. 
Mushitu n'o tezi linosi, kono ha ku na ya n'a cile kwateñi kakuli kaufel'a bona ne ba saba sikuto sa Saule. 
Kono Jonatani n'a si ka utwa ndat'ahe ha n'a konkezi batu ka sikuto. Cwale a isa mulamu w'a n'a sweli mwa mpako, a u conka mwa linosi, mi a ca. Hona fo a ikutwa a li mbubo-mbubo. 
Kono yo muñwi wa batu bao a li, “Batu kaufela ba fokolisizwe ki tala, kono ndat'aho u lu konkezi, a li, ‘Ku kutiwe ufi ni ufi ya ka ca sico kacenu!’ ”
Jonatani a alaba, a li, “Ndate u ezize nto ye maswe hahulu kwa batu ba luna! A mu bone mo ni se ni ikutwela hande ha ni cile linosi. 
Ne ku ta ba ku bile hande cwañi kacenu, kambe batu ba luna ba cile lico ze ne ba hapile ha ba tula lila. Ne ba ta bulaya Mafilisita ba bañata hahulu ni ku fita.”
Lizazi leo Maisilaele ba tula Mafilisita ku zwa kwa Mikimashi mane ku y'o fita kwa Ajaloni. Maisilaele ne ba fokolisizwe hahulu ki tala. 
Cwale ba matela ku ze ne ba hapile kwa lila. Ba nga lingu, mapulu ni manamani, ba li bulayela hona fo, mi ba ca nama i sa lota mali. 
 Saule a bulelelwa kuli, “Bona batu ba hao ba foseza Muñ'a Bupilo ka ku ca nama ye sa lota mali.”
Cwale a ba laela, a li, “Mu ye kwa batu kamukana, mi mu ba bulelele kuli ba tise kwanu likomu ni lingu za bona. Ba swanezi ku t'o li bulaya ni ku li cela hona fa, mi ba si ke ba foseza Muñ'a Bupilo ka ku ca nama ye sa lota mali.” Cwale, bona busihu bo, kaufel'a bona ba tisa likomu za bona, mi ba t'o li bulaela hona foo. 
Saule a yahela Muñ'a Bupilo katala mi ka ba kona katala ka pili k'a n'a yahile.
Saule a li kwa batu ba hae, “A lu yeñi, mi lu y'o lwanisa Mafilisita busihu, lu hape za bona mane ku patalale, mi lu ba bulaye kaufela.”
Cwale Saule a buza Mulimu, a li, “Kikuli ni y'o lwanisa Mafilisita, nji? Kana u ta lu fa maata a ku tula?” Kono Mulimu h'a si ka alaba ka lona lizazi leo. 
Saule kih'a li kwa bazamaisi ba sicaba, “A mu tahe kwanu, mu t'o batisisa kana sibi se si ezizwe kacenu ki sa mufuta o cwañi. 
Ni sepisa ka Mulimu ya pila, Mupilisi wa Isilaele, ni li nihaikaba kuli ki mwan'a ka yena Jonatani y'a fosize u ta bulaiwa.” Kono ha ku na ya bulezi se siñwi. 
Cwale Saule a li ku bona, “A mu y'o yema fani kaufel'a mina, mi Jonatani ni na lu ta yema kwanu.”
  Saule a li ku Muñ'a Bupilo, Mulimu wa Isilaele, “Muñ'a Bupilo, kiñi ha u si ka ni alaba kacenu? Muñ'a Bupilo, Mulimu wa Isilaele, u ni alabe ka taula ye kenile. Haiba mulatu ki wa Jonatani kamba wa ka, u ni alabe ka taula ya Urimi. Kono haiba ki wa sicaba sa hao sa Isilaele, u alabe ka taula ya Tumimi.” Kalabo ya supa Jonatani ni Saule, mi sicaba sa latulwa. 
Cwale Saule a li, “Ku laulwe mwahal'a mwan'a ka Jonatani ni na.” Mi kwa swalwa Jonatani. 
Saule kih'a buza Jonatani, a li, “U ezizeñi?”
Saule a li ku yena, “Mulimu a ni nate mane ni shwe haiba wena u sa bulaiwi.”
Kono batu ba li ku Saule, “Kana Jonatani, ya tulezi Isilaele ndwa ye kuma fa, a ka bulaiwa luli? Batili! Lu sepisa, ka Muñ'a Bupilo ya pila, kuli h'a na ku sinyehelwa niha i ka ba ki u li muñwi feela wa milili ya toho ya hae. S'a ezize kacenu u si ezize ka tuso ya Mulimu.” Cwale batu ba pilisa Jonatani kwa ku bulaiwa.
Saule a tuhela ku lelekisa Mafilisita, mi ba kutela kwa naha ya bona.
Saule ha s'a bile mulena wa Isilaele a lwanisa lila za hae kamukana kai ni kai, ili batu ba Moabi, ba Amoni, ba Edomo, malena ba Zoba ni Mafilisita. Kai ni kai kw'a n'a lwana n'a tula. 
A lwana ka bundume, mi a tula Maamaleke. A pilisa Maisilaele mwa lindwa kaufela.
Bana ba Saule n'e li bo Jonatani, Ishui, ni Malikishuwa. Mwan'a hae yo muhulu wa musizana n'a bizwa Merabi, mi yo munyinyani n'e li Mikali. 
Musal'a hae n'e li Akinoami, mwan'a Akimaazi. Mulauli wa mpi ya hae n'e li Abinere mwan'a Nere, ndat'ahe Saule yo munyinyani. 
Ndat'ahe Saule, yena Kishi, ni ndat'ahe Abinere, yena Nere, n'e li bana ba Abiele.
Mwa bupilo bwa hae kaufela, Saule n'a na ni ku lwanisa Mafilisita ka buhali bo butuna. Kamita ha n'a fumana munna ya maata kamba ndume, n'a mu kenya mwa mpi ya hae.
  Samuele a li ku Saule, “Ki na ya lumilwe ki Muñ'a Bupilo kuli ni ku toze, mi u be mulena wa sicaba sa hae sa Isilaele. Cwale teeleza s'a bulela Mulena ya Maata Kaufela. 
 U li, u ta utwisa Maamaleke butuku kakuli ba hanisize Maisilaele kuli ba fite mwa naha ya bona ha ne ba zwa kwa Egepita. 
Zamaya, u y'o lwanisa Maamaleke, mi u sinye lika kamukana ze ba na ni zona. U si ke wa siya se siñwi. U bulaelele banna kaufela, basali, banana ni limbututu, likomu, ni lingu, mane ni zona likamele ni limbongolo.”
Saule a biza limpi za hae, mi a li tatubela kwa Telaimi. Ne ku na ni masole ba ba eza likiti ze mianda ye mibeli ba mwa Isilaele, ni likiti ze lishumi ba kwa Juda. 
Cwale yena ni batu ba hae ba ya kwa munzi wa Amaleke, mi ba y'o ba lalela mwa nuka ye kalile. 
A lemusa Makeni, a li, “A mu zwe, mi mu siye feela Maamaleke, ili kuli ni si ke na mi bulaelela hamoho ni bona. Mina mu bile ni musa kwa batu ba Isilaele ha ba zwa kwa Egepita.” Makeni kiha ba zwa kwa Maamaleke.
Saule a tula Maamaleke, ku kalela kwa Havila mane ku y'o fita kwa Shuri, kwa upa wa Egepita. 
A swala mulena Agagi wa Amaleke a sa pila, kono a bulaya batu kamukana. 
Saule ni batu ba hae ba pilisa Agagi, mi ha ba si ka bulaya lingu, likomu, manamani, lingunyana kamba ze ñwi kaufela ze n'e li ze nde ka ku fitisisa. Kono ba bulaya lika kamukana ze ne si na tuso, ze ne nyazahala.
Muñ'a Bupilo a li ku Samuele: 
“Ni swabile ha ni beile Saule fa bulena. U ni fulalezi, mi h'a si ka utwa litaelo za ka.” Samuele a nyema, mi a itilelela ku Muñ'a Bupilo busihu kaufela. 
Habusa i sa li kakusasana a y'o bata Saule. A utwa kuli Saule u ile kwa Karimele, kw'a n'a ikahezi licwe la kupuzo ya hae, mi ku zwa fo a ya kwa Giligali. 
Samuele a ya ku Saule. Yena a mu lumelisa, a li, “Muñ'a Bupilo a ku fuyaule, Samuele! Ni bulukile taelo ya hae.”
Samuele a buza, a li, “Kanti likomu ni lingu, ze ni utwa li lila, li zwa kai?”
Saule a alaba, a li, “Ki ze ngilwe ki batu ba ka kwa Maamaleke. Ba ngile lingu ni likomu ze nde ku ezeza Muñ'a Bupilo, Mulimu wa hao, sitabelo mi ze ñwi ze siyezi lu felize ku li bulaya kaufel'a zona.”
Samuele a laela, a li, “Yema pili, ni ku bulelele s'a ni bulelezi Muñ'a Bupilo bona busihu bo bu felile bo.”
Samuele a alaba, a li, “Niha u ka hupula kuli ha u wa butokwa, ki wena mueteleli wa masika a Isilaele. Muñ'a Bupilo u ku tozize ku ba mulena wa Isilaele. 
U ku lumile, ni ku ku laela kuli u y'o feza batu ba ba maswe ba Amaleke. U ku bulelezi kuli u y'o lwana cwalo ku fitela u ba yundisa kamukan'a bona. 
Kikabakalañi, ha u si ka mu utwa? Kiñi ha u matezi tutu, ni ku eza ze sa tabisi Muñ'a Bupilo?”
Saule a alaba, a li, “Luli ni il'o eza s'a n'a bulezi Muñ'a Bupilo. Ni tisize mulena Agagi, mi ni bulaile Maamaleke kaufela. 
Kono batu ba ka ha ba si ka bulaya lingu ni likomu ze nde hahulu ze ba hapile. Bakeñisacwalo, ba li tisize kwanu kwa Giligali ku t'o ezeza Muñ'a Bupilo, Mulimu wa hao, sitabelo.”
Samuele a li, “S'a tabela Muñ'a Bupilo ki sifi? Kikuli lu eze se si latwa ki yena, kamba kuli lu mu fe limpo ni ku mu ezeza litabelo? Nto ye nde ki ku mu utwa ku fita ku tabela ngu ye nunile. 
Ku mu fetuhela ku swana ni buloi kwa bumaswe, mi buikuhumuso ki sibi se si swana ni ku lapela milimu ya maswaniso. Kakuli u hanile taelo ya Muñ'a Bupilo, ni yena u hanile kuli u be mulena.”
Saule a alaba, a li, “Ni fosize. Ha ni si ka buluka taelo ya Muñ'a Bupilo ni ku mamela likelezo za hao. Ne ni saba batu ba ka, mi ni ezize mo ne ba latela. 
Kono cwale na ku kupa, u ni swalele sibi sa ka, mi u kute ni na, ni kone ku y'o lapela Muñ'a Bupilo.”
Samuele a alaba, a li, “Ha ni na ku ya ni wena. U hanile taelo ya Muñ'a Bupilo, mi ni yena u hanile kuli u be mulena wa Isilaele.”
  Cwale Samuele ha s'a fetuha kuli a zamaye, Saule a swala kwa siapalo sa hae, mi sa pazuha. 
Samuele a li ku yena, “Kacenu le Muñ'a Bupilo u kauzi mubuso wa Isilaele ku wena, mi u' file mutu yo muñwi yo munde ku fita wena. 
Mulimu ya Maata wa Isilaele h'a pumi kamba ku fetula muhupulo wa hae. Ha si mutu, mi ha cinci muhupulo wa hae.”
Saule a alaba, a li, “Ni fosize, kono a ku ni kuteke fapil'a bazamaisi ba sicaba sa ka ni fapil'a Maisilaele kamukana. A lu kute hamoho, ili kuli ni te ni kone ku y'o lapela Muñ'a Bupilo, Mulimu wa hao.” 
Cwale Samuele a kuta ni yena, mi Saule a y'o lapela Muñ'a Bupilo.
Samuele a laela, a li, “A mu ni tiseze mulena Agagi.” Agagi a taha ku yena a nz'a njanja, a nz'a hupula mwa pilu, a li, “Ku shwa ki nto ye butuku cwañi!” 
Samuele a li, “Sina mukwale wa hao ha u tokwisize bashemi ba bañata bana, cwalehe, ni yena m'aho h'a na ku ba ni mwana.” Mi cwale a pumaka Agagi libindi-bindi fapil'a katala, mwa Giligali.
Samuele kiha s'a ya kwa Rama, mi Mulena Saule a ya kwa hae kwa Gibeya. 
Samuele h'a si ka bona mulena hape mwa bupilo bwa hae kaufela, kono a mu utwela butuku. Muñ'a Bupilo n'a swabile luli ha n'a beile Saule fa bulena bwa Isilaele.
Muñ'a Bupilo a li ku Samuele, “Saule u ta mu utwela butuku nako ye kuma kai? Ni hanile kuli a be mulena wa Isilaele. U nge mafula a olive, u ye ni ona. Ni ku luma kwa Betelehema, ku munna ya bizwa Jese, kakuli ni ketile yo muñwi wa bana ba hae ku ba mulena.”
Samuele a buza, a li, “Taba ye, ni ka i eza cwañi? Haiba Saule a i utwa, u ta ni bulaya!”
U memele Jese kwa sitabelo, mi ni ta ku bulelela s'o swanezi ku eza. U ta toza mutu ye ni ka ku bulelela kuli a be mulena.”
Samuele a eza mw'a n'a mu bulelezi Muñ'a Bupilo, mi a ya kwa Betelehema. Cwale bazamaisi ba munzi ba t'o mu katanyeza ba nze ba saba, ba li, “Muboni, kikuli u til'o lu potela ka kozo?”
A alaba, a li, “Eni, ni til'o ezeza Muñ'a Bupilo sitabelo. Mu ikenise mi lu yeñi hamoho.” Jese ni bana ba hae ba ikenisa ni bona, mi Samuele a ba memela kwa sitabelo.
Ha ba se ba fitile, Samuele a bona Eliabi mwan'a Jese, mi a li mwa pilu ya hae, “Yena mutu yo ya yemi fa, fapil'a Muñ'a Bupilo, luli ki yena y'a ketile.” 
Kono Muñ'a Bupilo a li ku yena, “U si ke wa isa pilu kwa butelele ni bunde bwa hae. Ni mu hanile, kakuli ha ni atuli mo ba atulela batu. Mutu u talima sibupeho, kono na, ni talima pilu.”
Cwale Jese a biza mwan'a hae Abinadabi, mi a mu tisa ku Samuele. Kono Samuele a li, “Batili, ni yena Muñ'a Bupilo h'a si ka mu keta.” 
Jese kih'a tisa Sama. Samuele a li, “Batili, ni yena yo, Muñ'a Bupilo h'a si ka mu keta.” 
Ka mukwa wo, Jese a tisa bana ba hae ba supile ku Samuele, kono Samuele n'a nz'a li ku yena, “Batili, Muñ'a Bupilo h'a si ka keta yo muñwi ku bona bao.” 
Mi cwale a mu buza, a li, “Kikuli u sa na ni bana ba bañwi?”
Jese kiha s'a mu lumela. N'a li yo munde, mucaha ya pila hande, wa meeto a benya. Muñ'a Bupilo a li ku Samuele, “Ki yena yo! U mu toze!” 
Samuele a nga mafula a olive, mi a toza Davida fapil'a bahulwani ba hae. Moya wa Muñ'a Bupilo wa kena ku Davida, mi wa inelela ku yena ku kala ka lona lizazi leo. Samuele a kutela kwa Rama.
Moya wa Muñ'a Bupilo wa zwa ku Saule, mi moya o maswe o n'o lumelezwi ki Muñ'a Bupilo wa mu nyandisa. 
Babeleki ba hae ba li ku yena, “Lu ziba kuli u nyandiswa ki moya o maswe o lumilwe ki Mulimu. 
Cwalehe, muñ'a luna, u lu lumelele lu bate mutu y'a ziba ku liza halepa. Cwale moya o maswe ha u kena ku wena, mutu yo u ta ku lizeza halepa, mi u ta iketa hape.”
Saule a ba laela, a li, “Mu bate mutu ya ziba hande ku liza, mi mu mu tise ku na.”
Yo muñwi wa batu ba hae, a li, “Jese wa munzi wa Betelehema u na ni mwana ya ziba hande ku liza. Hape ki ndume, musole ya maata, ya bulela hande, ili wa sifateho se sinde, hape Muñ'a Bupilo u na ni yena.”
Cwale Saule a luma batu ku Jese ku y'o li, “U ni lumele mwan'a hao Davida, yena ya lisa lingu.” 
Jese a lumela Davida ku Saule ni mukotana wa litalo o na ni waine. A mu lumela ni pulinyana ni linkwa li ketalizoho. 
Davida a t'o fita ku Saule, mi a kena mwa musebezi wa hae. Saule a mu lata hahulu, mi a mu keta kuli a lwalange lilwaniso za hae. 
Saule kiha s'a lumela linzwi ku Jese, a li, “Davida na mu lata, cwalehe u mu tuhele a t'o ina ni na.” 
Ku zwa hona foo, moya o maswe o n'o lumilwe ki Mulimu ha n'o kena ku Saule, kamita Davida n'a nga halepa ya hae, mi n'a liza. Moya o maswe n'o zwanga, mi Saule n'a ikutwanga a iketile hande.
Mpi ya Mafilisita ya t'o kopanela mwa Soko, munzi o mwa Juda. Ba toma mafulo a bona mwa sibaka se si bizwa Mululwani wa Mali, mwahal'a Soko ni Azeka. 
Saule ni Maisilaele ba kopana hamoho, mi ba tibelela mwa Musindi wa Ela, ko ne ba itukiseza ku lwana ni Mafilisita. 
Mafilisita ba zela neku le liñwi la lilundu, mi ni bona Maisilaele ba zela neku le liñwi. Ne ku na ni musindi o n'o ba fita mwahali.
Munna ya n'a bizwa Goliati, wa mwa munzi wa Gati, a zwa mwa mafulo a Mafilisita, mi a t'o fumbela Maisilaele. Butelele bwa hae ne bu bata ku eza mapeka a mabeli ni licika. 
N'a apezi kuwani ni siapalo sa sipi mi bukiti bwa zona ne bu eza likilo ze mashumi a supile ni ze ketalizoho. 
Mahutu a hae n'a silelelizwe ka makwamasi a sipi, mi n'a lwezi mukwazo w'a n'a ikambekile fa liheta. 
Bukima bwa teku ya lilumo la hae ne bu kuma fa mwambo wa munna, lona lilumo kasibili ne li na ni bukiti bo bu eza likilo ze lishumi. Ne ku na ni musole ya n'a zamaya fapil'a hae a mu lwalezi tebe. 
Goliati a yema, mi a huweleza Maisilaele, a li, “Mu ezañi fo? Mu itukiselize ndwa, nji? Na, ni Mufilisita. Mina mu batanga ba Saule, nji? A mu kete mutu mwahal'a mina, a t'o lwana ni na. 
Haiba a ka ni tula, mi a ni bulaya, lu ta ba batanga ba mina. Kono haiba ni mu tula, na mu bulaya, mu ta ba batanga ba luna.” 
A zwelapili, a li, “Cwale kacenu, hona fa, ni fumbela mpi ya Maisilaele. Mu kete munna, a t'o lwana ni na!” 
Saule ni batu ba hae ha ba utwa cwalo ba saba hahulu.
Davida n'a li mwan'a Jese, ya n'a li Mueferaimi ya n'a zwa mwa Betelehema mwa Juda. Jese n'a na ni bana ba supile ni a li muñwi, mi n'a s'a supezi hahulu ha ne ku busa Saule. 
Bana ba hae ba bahulu ba balalu ne ba ile ni Saule kwa ndwa. Yo muhulu ku bona n'a bizwa Eliabi. Ya n'a mu tatama n'e li Abinadabi, mi wa bulalu n'e li Sama. 
Davida n'e li yena ñomba kwa bashimani, mi bahulwani ba hae bao ba balalu ne ba inzi ni Saule. 
Davida n'a kutelanga kwa Betelehema ku y'o lisa lingu za ndat'ahe.
Ka mazazi a mashumi a mane, Goliati a zwelapili ku fumbela cwalo Maisilaele kakusasana ni manzibwana.
Ka zazi le liñwi, Jese a li ku Davida, “U nge sizuma sa mabele a halikilwe ao ni linkwa ze lishumi, mi u li matiseze bahulwani ba hao kwa mafulo. 
Hape u nge ni mañende a mafi a lishumi, mi u a iseze mulauli wa mpi. U y'o lekula bahulwani ba hao mo ba zuhela, mi ha u kuta, u ni tiseze se si ka t'o ni kolwisa kuli u ba boni ni kuli ba zuha hande kaufel'a bona. 
Mulena Saule, bahulwani ba hao, ni Maisilaele ba bañwi kaufela ba mwa Musindi wa Ela ko ba lwanela ni Mafilisita.”
Habusa, Davida a pakela i sa li kakusasana, a siya lingu ku mulisana yo muñwi, a nga lico, mi a zamaya sina mw'a n'a mu bulelezi Jese. A fita mwa mafulo, Maisilaele ha ba y'o zela mwa libaka za bona za ndwa, ba nze ba taba mukosi. 
Masole ba Mafilisita ni ba Maisilaele ba t'o yema mwa libaka za bona, ba nze ba talimani. 
Davida a siya lico ku nduna ya n'a babalela libyana, a matela kwa ndwa, a y'o fita kwa bahulwani ba hae, mi a buza mo ne ba zuhela. 
Ha n'a sa bulela ni bona, Goliati a taha kwapili, mi a fumbela Maisilaele sina mw'a n'a ezezanga kamita. Davida a mu utwa. 
Maisilaele ha ba bona Goliati, ba kenwa ki sabo ye tuna mi ba mata. 
Ba bulelisana, ba li, “Mwa bona! A mu utwe mw'a lu shwaulela! Ufi kamba ufi ya ka bulaya mutu yo, mulena u ta mu fumisa hahulu, u ta mu fa ni mwan'a hae kuli a mu nyale, mane ni ba lusika lwa habo kamukana ba ka takulwa mwa mutelo.”
Davida a buza batu ba ba ne ba li fakaufi ni yena, a li, “S'a ka fiwa mutu ya ka bulaya Mufilisita yo, ni ku lukulula Isilaele kwa tompololo ye cwana, ki sika mañi? Yela mina, kanti ki mañi yena muezalibi yo ya shwaula cwalo mpi ya Mulimu ya pila?” 
Ba mu bulelela z'a n'a ka ezezwa mutu ya ka bulaya Goliati.
Eliabi, muhulwan'a Davida, a mu utwa a nz'a bulela ni batu bao. A mu nyemela, mi a li, “U ezañi kwanu? Ki mañi ya lisa lingu za hao mwa naheñi mo li inzi? Wena muikuhumusi wa toho-tata! U tezi feela ku t'o buha ndwa!”
Davida a li, “Cwale ni ezizeñi? Kikuli ha ni lukeli nihaili ku buza puzo feela, nji?” 
A talima ku yo muñwi, mi a mu buza yona puzo yeo hape, kono mw'a n'a buzeza kaufela n'a fumana kalabo ye swana.
Batu ba bañwi ba utwa z'a n'a bulela Davida, mi ba y'o bulelela Saule. Yena kih'a mu biza. 
Davida a li ku Saule, “Muñ'a ka, ha ku lukeli kuli mutu a sabe Mufilisita yo! Na, ni ka ya, ni y'o lwana ni yena.”
Saule a alaba, a li, “Batili, u ka lwana cwañi ni yena? U sa li mushimani feela, mi yena u bile lisole mwa bupilo bwa hae kaufela!”
Davida a li, “Muñ'a ka, ni lisa lingu za ndate. Nako ifi ni ifi tau kamba bele i swala ngunyana, na i latelela, ni y'o i lwanisa mane ni pilise ngunyana. 
Mi haiba tau kamba bele i ni lwanisa, ni i swala mwa mumizo ni ku i nata mane ni i bulaye. 
Ni se ni bulaile litau ni libele, mi ni ta eza cwalo ni ku muhedeni wa Mufilisita yo, ya shwauzi mpi ya Mulimu ya pila. 
Muñ'a Bupilo u ni pilisize kwa litau ni libele, mi u ta ni pilisa cwalo ni ku yena Mufilisita yo.”
Kiha s'a nga lika za hae za ndwa, mi a li fa Davida kuli a apale. A mu apesa kuwani ya sipi ya kopa kwa toho, mi a mu fa ni siapalo sa sipi. 
Davida a tamela mukwale wa Saule fa lukanda, mi a lika ku zamaya, kono a palelwa, kakuli n'a si ka twaela lika zeo. Kih'a li ku Saule, “Ha ni koni ku lwana ni nze ni apezi ze kamukana kakuli ha ni si ka li twaela.” Cwale a li tubula kaufela. 
A nga mulamu wa hae wa bulisana, mi a nopa macwenyana a mande a ketalizoho kwa nuka, mi a' beya mwa mukotana wa hae. Cwale a ya ku Goliati, a nz'a lukisize kafwililo ka hae.
Mufilisita yo a kala ku taha ku Davida, mutu ya n'a lwezi tebe ya hae a nz'a mu zamaya kwapili. A sutelela hanyinyani. 
Ha s'a cuuzi Davida hande, a mu nyaziseza kakuli n'a sa li mucaha feela, wa sifateho se sinde. 
A li ku Davida, “Mulamu wo ki wañi? Kana u hupula kuli, na, ni nja?” Kih'a kuta Davida ka mulimu wa habo, a mu biza, a li, 
“Taha, mi ni ka fa mubili wa hao kwa linyunywani ni libatana.”
Davida a mu alaba, a li, “Wena u taha ku na ni lilumo, mukwale ni ndongwa, kono na, ni taha ku wena ka libizo la Muñ'a Bupilo ya Maata Kaufela, Mulimu wa limpi za Maisilaele, z'o shwauzi. 
Lona la kacenu le, Muñ'a Bupilo u ta ni tusa kuli ni ku tule, mane ni pume toho ya hao, mi ni fe mibili ya masole ba Mafilisita kwa linyunywani ni libatana. Naha kamukana i ta ziba kuli sicaba sa Isilaele si na ni Mulimu. 
Mutu kaufela ya li teñi fa, u ta bona kuli Mulimu h'a tokwi mikwale kamba malumo kuli a pilise batu ba hae. Mwa lindwa wa tula, mi kaufel'a mina u ta mi beya kwatas'a luna.”
Goliati a kala ku sutelela hape ku Davida kono Davida a mata kapili ku y'o lwana ni Mufilisita yo. 
A nga licwe mwa mukotana wa hae, mi a li posa ka kafwililo. La nata Goliati fa pata, mane la mu pobola katendele, mi Goliati a wela fafasi ka mba. 
 Davida a tula Goliati cwalo, mane a mu bulaya ka kafwililo ni licwe feela, a si na mukwale! 
 A matela ku yena, a y'o mu yemelela, a comola mukwale wa Goliati mwa sipusu sa ona, mi a mu bulayelela ka ku mu puma toho.
Cwale banna ba Isilaele ni ba Juda ba ba lelekisa, ba nze ba huwa, mi ba ba matisa nzila kamukana, mane ku y'o fita kwa Gati ni kwa minyako ya Ekeroni. Mafilisita ba ba ne ba holofezi, ba zamaya ba nze ba wa nzila kamukana ye ya kwa Shaaraimi, mane ku y'o fita kwa Gati ni Ekeroni. 
Maisilaele ba kuta kwa ku y'o lelekisa Mafilisita, mi ba t'o lobela za mwa mafulo a bona kamukana. 
Davida a nga toho ya Goliati, mi a i isa kwa Jerusalema, kono a buluka lilwaniso za Golaiti mwa tende ya hae.
Saule h'a bona Davida a y'o lwana ni Goliati, a buza Abinere, mulauli wa mpi ya hae, a li, “Abinere, kanti mushimani yale ki mañi?”
Saule a li, “A ku zamaye, u y'o batisisa.”
Cwale Davida h'a kutela kwa mafulo, a s'a bulaile Goliati, Abinere a mu isa ku Saule. Davida n'a sa lwezi toho ya Goliati. 
Saule a mu buza, a li, “Mucaha-tuwe, ki wena mañi?”
Saule ni Davida ba feza ngambolo ya bona. Mi mwamulaho a fo, mwan'a Saule, yena Jonatani, a tabela hahulu Davida mi a mu lata sina mw'a itatela. 
Ku zwa zazi leo, Saule a buluka Davida mwa ndu ya hae, mi h'a si ka mu lumelela ku kutela habo. 
Jonatani a iswala bulikani ni Davida, kakuli n'a mu lata hahulu. 
A tubula cansi y'a n'a apezi, mi a i fa Davida. A mu fa ni liapalo za hae za ndwa, hamoho ni mukwale, buta ni lukanda cwalo. 
Davida n'a kondisanga lika kaufela z'a n'a lumiwanga ki Saule, mane Saule a mu eza nduna wa mpi ya hae. Kezo yeo ya tabisa batu ba Saule kamukana ni manduna ba hae cwalo.
Masole ha ba kutela kwa hae, Davida ha s'a bulaile Goliati, basali ba mwa minzi kamukana ya Isilaele ba t'o katanyeza Mulena Saule. Ne ba opela lipina za tabo ba nze ba bina, ni ku liza tulupa ni lihalepa. 
 Ha ne ba nze ba bina cwalo, basali ne ba opela, ba li, “Saule u bulaile likiti, kono Davida, yena, u bulaile likiti-kiti.” 
Saule h'a si ka tabela pina yeo, mi a nyema hahulu. A li, “Ku Davida ba li ki likiti-kiti, kanti ku na ki sikiti feela. Nto ye sa siyezi feela ku yena ki ku ba mulena.” 
Ku zwa hona fo, a shwela Davida muna.
Habusa Saule a kenelwa ki moya o maswe, o n'o zwa ku Mulimu, mi mwa ndu ya hae a yambutuka sina sipulumuki. Davida yena n'a nz'a liza halepa sina mw'a n'a ezezanga ka zazi ni zazi, mi Saule n'a sweli lilumo. 
Saule a ipulelela mwa pilu, a li, “Ni ta mu kokotela fa limota,” mi a mu nepa lilumo habeli, kono Davida a li pima.
Saule n'a saba Davida, kakuli Muñ'a Bupilo n'a mu tusa, kono yena n'a s'a mu tuhezi. 
Kamukwaocwalo, Saule a mu zwisa mwa ndu ya hae, mi a mu eza mulauli wa batu ba sikiti. Davida a etelela batu ba hae mwa ndwa. 
A kondisa z'a n'a eza kamukana, kakuli Muñ'a Bupilo n'a na ni yena. 
Saule h'a lemuha mw'a n'a kondiseza z'a n'a eza, a mu saba hahulu ku fita pili. 
Kono batu kaufela mwa Isilaele ni Juda ne ba lata hahulu Davida, kakuli n'a li mueteleli wa bona mwa lika kamukana.
Cwale Saule a li ku Davida, “Mwan'a ka yo muhulu Merabi ki yo. Ni ta ku fa yena, u mu nyale. Feela u ni sepise kuli u ta ba musole ya pilu-tata, ya sepahala, ni kuli u ta lwana lindwa za Muñ'a Bupilo.” Saule n'a hupula kuli kamukwaocwalo Davida n'a ka bulaiwa ki Mafilisita, mi n'a si ke a bulaiwa ki yena kasibili.
Davida a alaba, a li, “Ki na mañi, mi hape lubasi lwa hesu ki lo lu cwañi, kuli ni be mukwenyan'a mulena?” 
Kono nako ya kuli Merabi a fiwe Davida ha i se i fitile, a fiwa munna u sili ya bizwa Adriele wa kwa Mehola.
Kono mwan'a Saule ya bizwa Mikali a kala ku lata hahulu Davida, mi Saule h'a utwa cwalo a taba. 
A bulela mwa pilu, a li, “Ni ka nyalisa Mikali ku Davida. U ka mu swasa kuli a bulaiwe ki Mafilisita.” Cwale Saule a li ku Davida lwa bubeli, “U ta ba mukwenyan'a ka.” 
A laela manduna ba hae ku bulelela Davida kwa mukunda kuli, “Mulena u ku tabezi, mi ni bona manduna ba hae kaufela ba ku lata hahulu. Cwale ki yona nako ye nde ya kuli u nyale mwan'a hae.”
Ba y'o bulelela Davida cwalo, mi yena a alaba, a li, “Ki likute le lituna hahulu ku ba mukwenyan'a mulena, mane ki le li sa lukeli mubotana kamba ya sa kutekehi sina na.”
Manduna ba y'o taluseza Saule z'a n'a bulezi Davida. 
Mi Saule a ba laela kuli ba y'o li ku yena, “Ku lukile! S'a bata feela mulena ku wena kikuli u onde ka ku bulaya Mafilisita ba mwanda.” Wo ki ona mukwa w'a n'a lelile Saule kuli Davida a bulaiwe ki Mafilisita ka ona. 
Manduna ba Saule ba taluseza Davida manzwi a mulena, mi Davida a tabiswa hahulu ki ku ba mukwenyan'a mulena. Davida n'a si ka yemela lizazi la mukiti wa linyalo. 
A ya ni batu ba hae ba y'o bulaya Mafilisita ba mianda ye mibeli. A nga tutalo twa bona, a tu isa ku mulena, mi a y'o mu balela tona kamukana, kuli a lumelelwe ku ba mukwenyan'a hae. Cwale Saule a nyalisa Mikali ku Davida.
Saule a lemuha hande kuli Muñ'a Bupilo n'a tusa Davida, ni kuli mwan'a hae Mikali n'a lata Davida hahulu. 
Kabakaleo, a saba Davida ka ku fitisisa, mi a ba sila sa hae mwa bupilo bwa hae kaufela.
Limpi za Mafilisita ne li tahanga ku t'o lwana, kono nako kaufela Davida n'a ezanga hande ku fita manduna ba bañwi ba Saule, mi kamukwaocwalo a tuma hahulu.
Saule a bulelela mwan'a hae Jonatani ni manduna ba hae kamukana kuli n'a lelile ku bulaya Davida. Kono Jonatani n'a lata hahulu Davida. 
Cwale a mu bulelela, a li, “Ndate u bata ku ku bulaya. Cwalehe, mwanesu, u tokomele kamuso kakusasa. U y'o ipata kwa mukunda, mi u ine kwateñi. 
Ni ta y'o yema kwatuko a ndate mwa simu m'o ka y'o ipata, mi ni ta mu bulelela ka za hao. Haiba ni lemuha se siñwi ni ta ku zibisa.”
Jonatani a lumba Davida ku Saule, a li, “Muñ'a ka, u si ke wa eza se si maswe ku mutang'a hao Davida. H'a si ka ku foseza se siñwi ni kamuta. Bakeñisacwalo, z'a ezize kamukana li ku tusize hahulu. 
U itombozi bupilo bwa hae h'a il'o bulaya Goliati, mi ka yena Muñ'a Bupilo a fa sicaba kaufela sa Isilaele maata a ku tula ko kutuna. U li boni zeo, mi wa li tabela. Cwale Kikabakalañihe, ha u utwisa mutu ya si na mulatu butuku, mi kiñi s'o bata ku bulaela Davida ku si na libaka?”
Saule a teeleza z'a n'a bulela Jonatani, mi a itama ka libizo la Muñ'a Bupilo kuli Davida h'a sa na ku bulaiwa. 
Cwale Jonatani a biza Davida, mi a mu taluseza lika kamukana. Kih'a mu isa ku Saule, mi Davida a y'o sebeleza mulena sina mw'a n'a ezezanga pili.
Ndwa ya Mafilisita ya zuha hape. Davida a ba lwanisa, mi a ba tula maswe, mane ba saba.
Ka zazi le liñwi hape, moya o maswe o n'o zwa ku Muñ'a Bupilo wa tahela Saule. Saule n'a inzi mwa ndu ya hae a sweli lilumo mwa lizoho, mi Davida n'a li mwateñi a nz'a liza halepa ya hae. 
Saule a lika ku kokotela Davida fa limota ka lilumo la hae, kono Davida a pima, mi lilumo la y'o taba fa limota. Davida a saba, mi a banda.
  Bona busihu bo Saule a luma batu ku y'o libelela ndu ya Davida, ili kuli habusa ba mu bulaye. Mikali, musal'a Davida, a mu lemusa, a li, “Ha u sa tobi bona busihu bo, kamuso wa bulaiwa.” 
Kih'a mu zwiseza fa lihaulo. Cwale a saba, mi a pila. 
Mikali a nga siswaniso sa sibupeho sa mutu se ne si betilwe fa kota, se ne si li mwa ndu, mi a si beya fa bulobalo. A nga musamo o n'o ezizwe ka boya bwa puli, mi a u beya kwa toho ya sona, mi a si apesa. 
Batu ba Saule ha ba li ba y'o nga Davida, Mikali a ba bulelela kuli wa kula. 
Kono Saule a ba kutisa kuli ba y'o iponela yena ka meeto. A ba bulelela, a li, “Mu y'o mu lwala cwalo mwa bulobalo bwa hae ni t'o mu bulaya.” 
Ba kena mwa ndu, mi ba y'o fumana siswaniso sa mwa ndu fa bulobalo ni musamo wa boya bwa puli u li kwa toho ya sona. 
Saule a buza Mikali, a li, “Kiñi ha u ni pumile cwalo, mane u tuhezi sila sa ka si toba?”
Davida a toba, a ya ku Samuele mwa Rama, mi a y'o mu bulelela lika kamukana z'a n'a mu ezize Saule. Cwale yena ni Samuele ba ya kwa Nayoti, mi ba y'o ina kwateñi. 
Saule a bulelelwa kuli Davida n'a li mwa Nayoti, kwa Rama, 
Cwale a luma batu kuli ba y'o mu swala. Batu bao ba bona sitopa sa bapolofita si nze si bina ni ku polofita, ni Samuele ili mueteleli wa sona. Cwale moya wa Mulimu wa kena kwa batu ba Saule, mi ni bona ba kala ku bina ni ku polofita. 
Saule h'a utwa cwalo, a luma hape batu ba bañwi, mi ni bona ba y'o kala ku bina ni ku polofita. A luma hape sitopa sa bulalu, mi ni ku sona seo kwa y'o ezahala nto ye swana. 
Cwale yena kasibili a nanuha ku ya kwa Rama. H'a t'o fita fa siliba se situna sa Seku, a buza ko ne ba inzi bo Samuele ni Davida, mi a bulelelwa kuli ne ba li kwa Nayoti. 
H'a nz'a li mwa nzila ya ku ya kwateñi, ni yena a kenwa ki moya wa Mulimu, mi a zamaya a nz'a bina ni ku polofita nzila kaufela mane ku y'o fita kwa Nayoti. 
 A tubula liapalo za hae, mi a bina ni ku polofita fapil'a Samuele, mane a ina situtu musihali ni busihu bo kaufela. Ki hona mo i kalezi pulelo ye li, “Kikuli ni yena Saule u s'a li mupolofita, nji?”
Cwale Davida a saba mwa Nayoti, kwa Rama, a ya ku Jonatani, mi a li ku yena, “Kanti se ni ezize ki sika mañi? Ni fosizeñi? Se situna se ni foselize ndat'aho s'a bata ku ni bulaela, ki sifi?”
Jonatani a alaba, a li, “Mulimu a si ke a lumela kuli u shwe! Ndate u ni bulelelanga lika kamukana z'a eza, i ka ba ze tuna kamba ze nyinyani, mi n'a si ke a ni patela taba yeo. Ha ku cwalo luli!”
Kono Davida a alaba, a li, “Ndat'aho wa ziba hande m'o ni latela, mi s'a lelile ku ku patela z'a hupula ku eza, kakuli ne li ka ku utwisa butuku hahulu. Ni ku konka ka Muñ'a Bupilo kuli ni fakaufi hahulu ni lifu!”
Jonatani a mu alaba, a li, “Ni ta eza sifi ni sifi s'o bata.”
  Davida a li, “Kamuso ki Mukiti wa Moonda, mi ni swanezi ku y'o ca ni mulena. Kono ha u lumela cwalo, ni ka y'o ipata mwa naheñi ku fitela kamusomuñwi manzibwana. 
Haiba ndat'aho a ka lemuha kuli ha ni yo kwa lico, u mu taluseze kuli ni ku kupile kuli ni matele kwa hae kwa Betelehema, kakuli ki yona nako ya luna ya ku eza sitabelo sa mwaha ni mwaha. 
Haiba a li, ‘Ku lukile,’ ni ta be ni pilile. Kono h'a ka halifa, u ta lemuha kuli u itukiselize ku ni bulaya. 
Mwanesu, u ni ezeze cwalo ka musa, mi u buluke sepiso ya hao ye tiile. Kono haiba ni fosize, u ni bulaye ili wena? U ka tuhelelañi kuli konji ndat'aho a eze cwalo?”
Jonatani a mu alaba, a li, “U si ke wa lika ni haninyani ku hupula cwalo! Kabe ni zibile kuli ndate u lelile ku ku bulaya, kabe ne ni si ke na ku bulelela, nji?”
Davida a buza, a li, “Ni ka zibiswa ki mañi haiba ndat'aho a ku alaba ka buhali?”
Jonatani a li, “A lu ikele mwa naheñi.” Kiha ba ya. 
Mi Jonatani a li ku Davida, “Muñ'a Bupilo, Mulimu wa Isilaele, a be paki ya luna! Ka yona nako ye, kamuso ni ka le li tatama, ni ta buza ndate. Haiba milelo ya hae kwa neku la hao ki ye minde, ni ta ku lemusa. 
Haiba a lela ku ku bulaya, Muñ'a Bupilo a ni bulaye, ha ni si ke na ku zibisa ni ku ku pimisa kozi ye cwalo. Muñ'a Bupilo a be ni wena sina mw'a n'a bezi ni ndate! 
Mi cwale haiba ni ka pila, mwanesu, u buluke buitamo bwa hao bo bu tiile, mi u ni sepe. Kono mwendi na shwa. 
 Kacwalo u be ni musa o cwalo kwa lubasi lwa ka kuya kuile. Mi Muñ'a Bupilo u ka feza lila za hao kamukana. 
Kono buitamo bwa luna bo lu itamile bu si ke bwa sinyeha. Haiba bu ka sinyeha, Muñ'a Bupilo u ta ku utwisa butuku.”
Jonatani a kupa hape kuli Davida a mu sepise kuli wa mu lata, kakuli Jonatani n'a lata Davida sina mw'a n'a itatela. 
Jonatani kih'a li ku yena, “Kamuso ki Mukiti wa Moonda, mi ha u sa bi teñi, u ka tondahala. 
Haili kamusomuñwi u ta tondiwa hahulu ni ku fita. Cwale u ye k'o n'o kile wa ipata muta wani mi u y'o ipata kwa buse bwa libunda la macwe. 
Kihona ni ta posa fateñi masho a malalu, ni eze inge ki pakani. 
Ku zwa fo, ni ta luma mushiman'a ka kuli a y'o a nopa. Mi haiba ni ka mu bulelela, ni li, ‘Bona, masho a kwa neku la hao la kafa, u a nge,’ fo, i ta ba kuli ha ku na kozi, mi wa kona ku taha. Ni konka ka Muñ'a Bupilo kuli ha u na ku kena mwa kozi. 
Kono haiba ni ka mu bulelela kuli, ‘Masho a kwapilinyana,’ fohe, zamaya kakuli Muñ'a Bupilo kasibili ki yena ya ku funduzi. 
Haili ka buitamo bwa luna bo lu ezize, Muñ'a Bupilo ki yena ya ka bona kuli lu bu buluke kuya kuile.”
Cwale Davida a ipata mwa naheñi. Kwa Mukiti wa Moonda, Mulena Saule a taha kwa lico. 
A t'o ina mwa sibaka sa hae sa kamita kwatuko a limota. Abinere a bapana ni yena, mi Jonatani, yena, a talimana ni yena a li mwabuse bwani bwa tafule. Mwa sibaka sa Davida ne ku si na mutu. 
Kono zazi leo Saule h'a si ka bulela se siñwi, kakuli n'a hupula kuli mwendi Davida n'a si ka kona ku taha kabakala ku sa kena hande ka mulao. 
Ka le li tatama la Moonda, ni hona hape mwa sibaka sa Davida ne ku si na mutu, mi Saule a buza Joantani, a li, “Kiñi Davida h'a si ka taha kwa lico maabani mane ni kacenu?”
Jonatani a alaba, a li, “U ni kupile kuli a ye kwa Betelehema, a li, 
‘Mwanesu, ni lumelele ni ye, kakuli ba mba ya hesu ba eza mukiti wa sitabelo kwa hae, mi muhulwan'a ka u laezi kuli ni na, ni be kwateñi. Cwalehe, ha u li mulikan'a ka, u ni lumelele ku y'o bona lusika lwa hesu.’ Kikabakaleo a siyo mwa sibaka sa hae kwa tafule ya hao.”
Saule a halifela Jonatani, mi a li ku yena, “Wena, mwana ya maswe, wa mufetuheli. Ni se ni bona cwale kuli u swalisana ni Davida, ni kuli wa itompolola ni ku shwaulisa yena m'aho yani! 
Davida h'a sa pila, wena ha u na ku ba mulena wa naha ye. Cwale zamaya, u y'o mu nga, u mu tise kwanu. U swanezi ku shwa!”
Jonatani a alaba, a li, “A bulaelweñi? U ezizeñi?”
Honafo, Saule a nepa lilumo la hae kuli a bulaye Jonatani, mi Jonatani a lemuha kuli ndat'ahe n'a itamile luli ku bulaya Davida. 
A nanuha fa tafule ka buhali, mi h'a si ka ca se siñwi lizazi leo, le li tatama la Moonda. N'a zielehile hahulu kabakala Davida, kakuli Saule n'a shwauzi Davida. 
Habusa kakusasa, Jonatani a ya mwa naheñi ku y'o bonana ni Davida, sina mo ne ba lumelelanezi. A ya ni mushimani yo munyinyani. 
A li ku yena, “Mata! U y'o nopa masho a ni ta posa.” Mushimani a mata, mi Jonatani a poseza lisho kwapil'a hae. 
Mushimani h'a y'o fita fo ne li wezi lisho, Jonatani a mu huweleleza, a li, “Lisho li sa li kwapili! 
U si ke wa yema feela foo! Akufa!” Mushimani a nopa lisho, mi a kutela ku muñ'a hae. 
N'a sa zibi taluso ya ze ezahala kamukana. N'e li feela yena Jonatani ni Davida ki bona be ne ba ziba. 
Jonatani a fa mushimani lilwaniso za hae, mi a mu bulelela kuli a li kutiseze kwa hae.
Mushmani ha s'a ile, Davida a zwa kwamulaho a libunda la macwe, a ikwiseza fafasi, mi a kandelela halalu. Yena ni Jonatani ne ba lila ha ba nze ba itubeta, mi mane maswabi a Davida n'a fita a Jonatani. 
Jonatani kiha s'a li ku Davida, “Mulimu a be ni wena. Muñ'a Bupilo u ta lukisa kuli wena ni na, lusika lwa hao ni lwa ka, lu ta buluka sepiso ye kenile ye lu itamile ka yona.” Cwale Davida a funduka, haili Jonatani yena a kutela kwa hae.
  Davida a ya ku muprisita Akimeleki wa mwa Nobu. Yena a t'o mu katanyeza a nz'a njanja, mi a mu buza, a li, “Kikabakalañi ha u tile u li nosi?”
“Ni til'o eza musebezi wa mulena,” ku alaba cwalo Davida. “U ni laezi kuli ni si ke na zibisa ufi kamba ufi se ni til'o eza. Haili ka batu ba ka, ni ba taluselize kuli ni ta kopana ni bona mwa sibaka se siñwi. 
Cwalehe, wena u na ni lika mañi ze ciwa? U ni fe linkwa li ketalizoho, kamba s'o na ni sona kamukana.”
Muprisita a li, “Ha ni na linkwa feela, haisi linkwa ze kenile. U ka na wa li nga haiba batu ba hao ha ba si ka bapala ni basali mwa mazazinyana a.”
Davida a alaba, a li, “Ki niti ku cwalo. Ha lu na basali. Kamita batu ba ka ba ina ba nze ba ikenisize ha ba ya mwa misebezi ye minyinyani feela. Cwale nako ye bo, ha lu li mwa musebezi o mutuna!”
  Muprisita kiha s'a fa Davida linkwa ze kenile, kakuli z'a n'a na ni zona feela i n'e li ze ne filwe Mulimu, ili z'a n'a s'a zwisize fa tafule ye kenile, ze ne yolilwe ki ze nca.
Imutongo wa Saule ya n'a bizwa Doege, wa kwa Edomo, n'a li teñi zazi leo, kakuli n'a lukela ku taleleza hande ze ñwi mwa bulumeli bwa hae.
Davida a li ku Akimeleki, “Kana u na ni lilumo kamba mukwale o ka ni fa? Ha ni si ka taha ni mukwale kamba silwaniso sifi ni sifi, kakuli taelo ya mulena i ni fundukisize kapili, mi ni si ka itukisa hande.”
  Akimeleki a alaba, a li, “Ni na ni mukwale wa Goliati wa Mufilisita, y'o n'o bulaezi mwa Musindi wa Ela. U kwamulaho a Efoda, mi u tatelizwe ka lisila. Haiba wa u bata, u' nge. Ki sona feela silwaniso mo.”
Davida kih'a funduka, a saba Saule, mi a ya ku Mulena Akishi wa kwa Gati. 
 Batu ba mulena ba li ku Akishi, “Kana yo h'a si yena Davida mulena wa naha ya habo, nji? Yo, ki yena mutu ya n'a opelwa ki basali, ha ne ba bina, ba li, ‘Saule u bulaile likiti, kono Davida yena u bulaile likiti-kiti!’ ”
  Manzwi a bona a taba hahulu Davida mwa pilu, mi a kala ku saba Mulena Akishi. 
 Cwale Davida a ikeza inge ya takani fapil'a bona kaufela, mi a eza sina mutu ya pulumuka ha ba lika ku mu hanisa z'a n'a eza. N'a ñolaka fa likwalo za munzi, mi n'a cululukisa lwenge kwa mulelu wa hae. 
Cwale Akishi a li kwa batu ba hae, “Mwa bona, mutu yo wa pulumuka! Mu mu tiselizeñi ku na? 
Kikuli lipulumuki ze ni na ni zona ha li likani, nji? Kiñi ha mu sa ni tiseza yo muñwi mwa ndu ya ka, kuli a t'o ni kataza ka bupulumuki bwa hae?”
  Davida a saba mwa munzi wa Gati mi a ya mwa liñope la macwe le li fakaufi ni munzi wa Adulami. Bahulwani ba hae ni banabahabo kaufela ha ba utwa kuli u kwateñi, ba y'o kopana ni yena. 
Ba ba ne ba nyandiswa kamukana, ba likoloti kamba ba linonge, ba ya ku yena, mi a ba mueteleli wa bona. I n'e li batu ba ba eza mianda ye mine hamoho.
Davida h'a zwa fo a ya kwa Mizipa, mwa Moabi, mi a y'o li ku mulena wa Moabi, “Muñ'a ka, ni kupela ndate ni me kuli ba t'o ina ni wena ku fitela ni ziba mw'a ka ni ezeza Mulimu.” 
Kabakaleo, Davida a siya bashemi ba hae ku mulena wa Moabi, mi ba ina ku yena nako kaufela y'a n'a ipatile Davida mwa liñope la macwe.
Mupolofita Gadi a taha ku Davida, mi a li, “U si ke wa ina kwanu. U kutele kapili mwa naha ya Juda.” Davida kiha s'a funduka, mi a ya mwa mushitu wa Hereti.
Saule n'a li mwa Gibeya, a inzi fa lilundu mwatas'a kota ya tamarisike, a sweli lilumo la hae mwa lizoho. Batu ba hae kamukana ne ba yemi, ba mu beile mwahali. A t'o bulelelwa kuli Davida ni batu ba hae ne ba bonahalile. 
A li kwa batu ba hae, “Mu teeleze, batu ba Benjamine! Kana mu hupula kuli kaufel'a mina Davida u kona ku mi fa naha ni masimu a likota za veine, a mi eze balaeli ba mpi ni bazamaisi ba makuta a hae, nji? 
Kana mu ni lela ka lona libaka leo, nji? Ha ku na ni a li muñwi wa ku mina ya ni bulelezi kuli mwan'a ka u isweli bulikani ni Davida. Ha ku na ya ni utwela butuku, kamba ku ni bulelela kuli Davida, ili yo muñwi wa batu ba ka, u bata mw'a ka ni bulaela hona fa, ni kuli u susuelizwe ki mwan'a ka luli!”
  Doege wa kwa Edomo n'a yemi fo ni manduna ba Saule, mi a li, “Na, ni boni Davida ha n'a ya ku Akimeleki, mwan'a Akitubi wa mwa Nobu. 
Akimeleki a buza Muñ'a Bupilo ka s'a n'a swanela Davida ku si eza, mi ku zwa fo, a fa Davida lico ni mukwale wa Goliati wa Mufilisita!”
Mulena Saule kiha s'a lumela muprisita Akimeleki, ni banabahabo kamukana, ba ba ne ba li baprisita ni bona mwa Nobu, mi ba taha ku yena. 
Saule a li ku Akimeleki, “Teeleza, Akimeleki!”
Saule a mu buza, a li, “Kikabakalañi wena ni Davida ha mu lela ku ni fetuhela? Kikabakalañi ha u mu file lico ni mukwale, ni ku mu buzeza ku Mulimu? Cwale u ni fetuhezi, mi u libelezi feela nako ya hae!”
Akimeleki a alaba, a li, “Davida ki nduna ya sepahala hahulu kwa manduna ba hao kaufela! Ki mukwenyan'a hao, muzamaisi wa balibeleli ba hao, mi ili ya kutekiwa hahulu ki ba ndu ya bulena kamukana. 
Kana kacenu ki lona lizazi la pili ni mu buzeza ku Mulimu, nji? Batili, ha ku cwalo! Muñ'a ka a si ke a ni tama litaba, kamba ku zekisa ufi ni ufi mwa mba ya hesu, ka ku ku fetuhela. Ha ku na ni se sikana, se ni ziba ka taba yeo!”
Mulena a li, “Akimeleki, wena ni banabahenu kaufela mu swanezi ku shwa.” 
Kih'a bulelela mapolisa ba ba ne ba yemi kwatuko a hae, a li, “A mu bulaye baprisita ba Muñ'a Bupilo, kakuli bona, hamoho ni Davida, ba ni lelile, niha ne ba ziba cwalo nako ye kamukana.” Kono mapolisa ba hana ku nanula mazoho kuli ba bulaye baprisita ba Muñ'a Bupilo. 
Cwale Saule a li ku Doege, “Wenahe, u ba bulaye!” Doege kih'a ba bulaya kaufela. Ka lona lizazi leo a bulaya baprisita ba Muñ'a Bupilo ba mashumi a supile ka li li liñwi ni ba ketalizoho. 
Saule a bulaya cwalo ni batu kaufela ba Nobu, ili munzi wa baprisita. Banna ni basali, banana ni limbututu, likomu, limbongolo ni lingu kamukana za bulaiwa.
Kono Abiatare, yo muñwi wa bana ba Akimeleki, a banda mi a y'o kena ku ba Davida. 
A mu bulelela kuli Saule u bulaile baprisita ba Muñ'a Bupilo. 
Davida a li ku yena, “Zazi lani, ha ni bona Doege, ne ni ziba kuli u ta bulelela Saule. Cwale ki na, ya na ni mulatu ka mafu a banabahenu. 
Ina ni na, mi u si ke wa saba. Saule u bata ku lu bulaya, wena ni na, kono u ta pima butata ha u ina ni na.”
Davida a utwa kuli Mafilisita ne ba lwanisa munzi wa Keila, ni kuli ne ba uzwa lico. 
Kih'a buza Muñ'a Bupilo, a li, “Kana ni ka y'o lwanisa Mafilisita, nji?”
Kono batu ba Davida ba li ku yena, “Ki ze ñata ze lu saba mo mwa Juda, mi ku ta ba maswe hahulu ni ku fita haiba lu ka ya kwa Keila ku y'o lwanisa limpi za Mafilisita!” 
Cwale Davida a buza Muñ'a Bupilo hape, mi yena a mu bulelela, a li, “Zamaya, u y'o lwanisa Keila kakuli ni ta ku fa maata a ku tula Mafilisita.” 
Cwale Davida ni batu ba hae ba ya kwa Keila, mi ba y'o lwanisa Mafilisita. Ba bulaya ba bañata ku bona, mi ba hapa limunanu za bona. Davida a pilisa munzi wo ka mukwa o cwalo.
Abiatare, mwan'a Akimeleki, ha n'a bandukile, a ya ku Davida kwa Keila a lwezi efoda.
Saule a bulelelwa kuli Davida n'a ile kwa Keila, mi a li, “Eshee, Mulimu s'a ni file yena. Davida s'a keni mwa munzi o silelelizwe, wa likwalo ze tiisizwe, mi u s'a iswasize ili yena.” 
Cwale Saule a bizeza masole ba hae kwa ndwa, ku y'o lwanisa Keila kuli a ngwenjeke Davida ni batu ba hae.
Davida h'a utwa kuli Saule n'a lela ku t'o mu lwanisa, a li ku muprisita Abiatare, “Tisa kwanu Efoda.” 
Cwale Davida a li, “Muñ'a Bupilo, Mulimu wa Isilaele, ni utwile kuli Saule u lela ku taha kwa Keila ku t'o u sinya kabakala ka, na mutang'a hao. 
Kana luli ba munzi wa Keila ba ka tusa Saule kuli a ni swale? Kana luli Saule u ka taha sina mo ni utwezi? Muñ'a Bupilo, Mulimu wa Isilaele, na ku kupa, u ni alabe!”
Davida a buza, a li, “Kana batu ba mwa Keila ba ka tusa Saule kuli a ni swale hamoho ni batu ba ka?”
Honafo, Davida ni batu ba hae, ba ba bata ku eza mianda ye silezi, ba zwa mwa Keila, mi ba ikela ku sili. Saule h'a utwa kuli Davida u tobile mwa Keila, a tuhela mulelo wa hae.
Davida a ina cwalo a nz'a ipatile mwa naha ya malundu a fakaufi ni Zifi. Nako kamukana Saule n'a nz'a lika kuli a mu fumane, kono Mulimu h'a si ka libisa Davida ku yena. 
Ni hona fo Davida n'a sa saba, kakuli Saule n'a sa mu zuma kuli a mu bulaye.
Jonatani a y'o mu potela, mi a mu tiisa pilu ka ku mu bulelela kuli Mulimu u ta mu sileleza. 
Hape Jonatani a li ku yena, “U si ke wa saba Saule, ndate. H'a na ku kona ku ku zieza. U ta ba mulena wa Isilaele, mi na, ni ta ku tatama kwa litulo sina mw'a zibela hande ni yena ndate.” 
 Bubeli bwa bona ba iswala bulikani bo bu tiile. Davida a siyala mwa Horeshi, mi Jonatani, yena, a kutela kwa hae.
  Batu ba bañwi ba mwa Zifi ba ya ku Saule kwa Gibeya, ba li, “Davida u ipatile mwa naha ya luna, kwa Horeshi fa Lilundu la Hakila, kwa mboela wa lihalaupa la Juda. 
Lwa ziba kuli u bata hahulu ku mu swala, muñ'a luna. Cwale u tahe kwa naha ya luna, mi lu ta ku tusa kuli u mu swale.”
Saule a alaba, a li, “Muñ'a Bupilo a mi fuyaule ka ku ba ni busepahali bo bu cwalo ku na. 
Mu zamaye, mi mu y'o batisisa hape, mu y'o ziba hande f'a inzi ni kuli ya n'a mu boni fo ki mañi. Ni utwa kuli u butali hahulu. 
Mu y'o tekelela hande libaka mw'a ipatile, mi mu kutele kwanu hape, ha mu se mu zibile. Cwale ni ka t'o ya ni mina, mi haiba u sa li mwa sibaka seo ni ta mu zuma, mane nihaiba ku mu bata mwa naha ya Juda kamukana.”
Kiha ba itangeta, ba siya Saule, mi ba kutela kwa Zifi. Davida ni batu ba hae ne ba li mwa lihalaupa la Maoni, ili mwa naheñi, kwa neku la mboela wa lihalaupa. 
Saule ni batu ba hae ba funduka ku y'o bata Davida, kono Davida n'a s'a utwile za teñi. Kih'a ya mwa sikoti sa macwe mwa lihalaupa la Maoni, mi a y'o ipata mwateñi. Saule h'a utwa cwalo a latelela Davida. 
Saule ni batu ba hae ne ba li kwa neku le liñwi la sikoti seo, mi Davida ni batu ba hae ba ne ba li ku le liñwi. Ne ba akufela ku sabela kwahule ni Saule ni batu ba hae, ba ba ne ba se ba bata ku ba beya mwahali kuli ba ba swale. 
Hona fo liñusa la fita, mi la li ku Saule, “U kutela kwanu kapili! Mafilisita ba lwanisa naha!” 
Cwale Saule a tuhela ku lelekisa Davida, mi a y'o lwanisa Mafilisita. Kikabakaleo sikoti seo ha si bizwa Mapilelo. 
Davida a funduka, mi a ya mwa silalo sa Eni-Gedi, kwa n'a il'o ipata.
Saule ha s'a kutile kwa ku lwanisa Mafilisita, a bulelelwa kuli Davida n'a li mwa naha ye fakaufi ni Eni-Gedi. 
Saule a nga batu ba likiti ze talu ili balwani ba ba tata mwa Isilaele, mi a y'o bata Davida ni batu ba hae kwa upa wa Macwe a Lipuli za mwa Naheñi. 
 A t'o fita fa liñope la licwe mwa mafulelo a lingu kwatuko a nzila, mi a kena mwateñi ku y'o itusa. Davida ni batu ba hae ne ba ipatile hona mo. 
Ba li ku yena, “Ye ki yona nako ya hao! Muñ'a Bupilo u ku bulelezi kuli u ta ku fa sila sa hao, mi u ta kona ku mu eza m'o latela kaufela.” Cwale Davida a hohoba, mi a y'o puma siemba kwa siapalo sa Saule, yena a sa zibi. 
Kono lizwalo la Davida la kala ku mu kataza. 
 A li kwa batu ba hae, “Muñ'a Bupilo a ni tuse kuli ni si ke na eza se si maswe ku muñ'a ka ya ketilwe ki Muñ'a Bupilo ku ba mulena! Ha ni swaneli ku mu holofaza ni hanyinyani, kakuli ki mulena ya ketilwe ki Muñ'a Bupilo!” 
Cwale Davida a kolwisa batu ba hae kuli ba si ke ba lwanisa Saule.
Cwale Davida kiha s'a mu latelela, mi a mu biza, a li, “Muñ'a ka!” Saule a itemuna, mi Davida a kubama, a kandelela ka likute. 
A li, “Kiñi ha u teeleza kwa batu ba ba li ni bata ku ku bulaya? 
U kona ku iponela kuli kacenu le Muñ'a Bupilo n'a ni file wena hona mwa liñope mwani. Ba bañwi ba ni bulelezi kuli ni ku bulaye, kono na ku utwela butuku, mi na li ha ni na ku ku tahiseza kozi ni hanyinyani, kakuli ki wena ya ketilwe ki Muñ'a Bupilo ku ba mulena. 
Talima, ndate! Bona, ni sweli siemba sa siapalo sa hao? Ni si sehuluzi, kono ha ni si ka ku bulaya. Fohe, ku ku bonisa hande-nde kuli ha ni na mulelo wa ku ku fetuhela kamba ku ku tahiseza kozi, nihaike wena wa ni zuma kuli u ni bulaye, na, ha ni si ka ku foseza se siñwi. 
Muñ'a Bupilo a atule ya fosize mwahal'a luna. A ku atule ka likezo za hao ku na, kakuli na, ha ni na ku ku tahiseza kozi ni hanyinyani. 
Wa ziba pulelo ya baikale ye li, ‘Bumaswe bu eziwa ki batu ba ba maswe.’ Kono na, ha ni na ku ku tahiseza kozi. 
 Bona s'a bata ku bulaya, yena mulena wa Isilaele! Bona s'a lelekisa! Ki nja ye shwile, mununu feela! 
Muñ'a Bupilo u ta atula, mi u ta bona ya fosize mwahal'a luna. A talime taba ye, a ni sileleze, mi a ni lamulele ku wena.”
Davida ha s'a felize ku bulela, Saule a li, “Kikuli ki wena luli, Davida, mwan'a ka?” Kih'a kala ku lila. 
Cwale a li ku Davida, “Wena u nepile. Sifosi ki na. U bile ni musa o mutuna ku na, kono na ni ku ezize maswe hahulu! 
Kacenu u bonisize kuli u mutu yo munde ku na, kakuli ha u si ka ni bulaya, Muñ'a Bupilo niha n'a ku file na. 
Ki hakai mutu a swala sila sa hae, mi a si tuhela si ikela? Mulimu a ku fuyaule ka s'o ezize ku na kacenu. 
Cwale ni se ni boni hande-nde kuli luli u ta ba mulena wa Isilaele, ni kuli sicaba sa Isilaele si ta zwelapili mwa puso ya hao. 
Kono u ni sepise ka libizo la Muñ'a Bupilo kuli ha u na ku bulaya baikulu ba ka, ili kuli libizo la ka ni la lubasi lwa ka, li si ke la libalelelwa.” 
Davida a sepisa kuli u ta eza cwalo.
Samuele a shwa, mi Maisilaele kaufela ba kopana hamoho ku t'o silisa. Kiha ba mu buluka mwa munzi wa habo wa Rama.
Ne ku na ni mutu wa mushiku wa Kalebu ya n'a bizwa Nabali, wa mwa munzi wa Maoni. N'a kutela lingu za hae mwa Karimele. N'e li mutu ya n'a fumile hahulu. N'a luile lingu ze likiti ze talu ni lipuli ze sikiti. N'a na ni lifa mwa munzi wa Karimele. 
N'a bizwa Nabali. Musal'a hae n'a bizwa Abigaili. N'a li musali yo munde ya butali, kono munn'a hae n'e li mutu ya tata, ya n'a na ni mikwa ye maswe.
Davida n'a li mwa lihalaupa, mi a utwa za hae. 
Kih'a luma mitangana ba lishumi, mi a ba laela kuli ba ye kwa Karimele ku y'o bata kw'a n'a inzi Nabali ni ku y'o mu lumelisa. 
A ba laela ku y'o li ku Nabali, “Davida wa ku lumelisa, wena mulikan'a hae. U ku lakaleza ze nde, wena ni lubasi lwa hao, mi u li za hao kaufela li konde. 
U utwile kuli u kuta lingu za hao, mi u ku zibisa kuli balisana ba hao ne ba inzi ni luna, mi ha lu si ka ba eza se siñwi. Ha ku na sa bona se ne si uzwizwe ka nako kaufela ye ne ba li kwa Karimele. 
U ba buze, mi ba ta ku bulelela. Davida u ku kupa kuli u amuhele batu ba hae ka mukekecima, kakuli lu tile ku wena ka lizazi le li swanela. Cwale u lu fe s'o ka lu fa kaufela, luna batanga ba hao, ni mulikan'a hao Davida cwalo.”
Batu ba Davida ba y'o fitisa manzwi ao ku Nabali ka libizo la Davida. Kiha ba litela nakonyana. 
Mi Nabali a alaba, a li, “Davida? Ki mañi? Ha ni si ka mu utwa kale. Ka nako ye, naha i tezi batanga ba ba tobile kwa malen'a bona! 
Ha ni na ku nga buhobe ni mezi a ka, mane ni lifolofolo ze ni tabezi bakuti ba lingu za ka, ku li fa batu be ni sa zibi ko ba zwa!”
Batu ba Davida ba kuta, mi ba y'o mu taluseza z'a n'a bulezi Nabali. 
A li, “A mu comeke mikwale ya mina fa makanda!” Mi kaufela ba eza cwalo. Davida ni yena a comeka mukwale wa hae, mi a funduka ni batu ba ba eza mianda ye mine. Haili ba mianda ye mibeli, bona, ba siyala ni libyana.
Yo muñwi wa babeleki ba Nabali a bulelela Abigaili musal'a Nabali, a li, “U utwile, nji? Davida u lumezi litumeliso ku muñ'a luna ka batu ba ba zwa mwa naheñi, kono yena u ba tompolozi. 
Kono bona ne ba na ni mukekecima hahulu ku luna. Ha ba si ka lu kataza, mi nako kaufela ye ne lu pila ni bona mwa naheñi, ha ku na sa luna se ne si uzwizwe. 
Ne ba lu sileleza busihu ni musihali, nako kaufela ye ne lu inzi ni bona lu nze lu lisa mitapi ya luna. 
Cwale u nahane ka ze, mi u kete s'o ta eza. Mwendi nto ye i ka tiseza muñ'a luna ni lubasi lwa hae kamukana kozi. Ki mutu wa toho-tata, mi h'a koni ku teeleza ku mutu ufi ni ufi!”
Kapili-pili Abigaili a y'o nga linkwa ze mianda ye mibeli, mikotana ya waine ye mibeli ya matalo, lingu ze besizwe li ketalizoho, lizuma ze peli za matuyu-tuyu, makocela a mwanda a miselo ya veine, ni mañende a lifeiga ze omile a mianda ye mibeli, mi a li paheka fa limbongolo. 
Cwale a li kwa babelelki, “Mu itangete, mi na, ni ta mi latelela.” Kono ha ku na s'a n'a bulelezi munn'a hae.
A potoloha lilundu a nz'a pahami mbongolo ya hae, mi kapili-pili a t'o katana ni Davida ni batu ba hae ba nze ba taha ku yena. 
Davida n'a nahana a nz'a li, “Kiñi ha ni babalezi liluwo la mutu yani mwa naheñi? Ne ku si na ni se sikana sa hae se ne si uzwizwe, mi wo ki ona mukwa w'a ni lifa ka ona ka tuso ye ni mu ezelize! 
Mulimu a ni bulaye haiba ni sa yundisi batu bao, bu si ka sa kale!”
Abigaili h'a bona Davida, a tuluka kapili, mi a ikwiseza fafasi. 
A wela kwa mahutu a Davida, mi a li ku yena, “Muñ'a ka! U ni teeleze. Ni ipona mulatu. 
Muñ'a ka, u si ke wa isa pilu ku Nabali. H'a na tuso yani! U swana hande-nde ni se si taluswa ki libizo la hae la Sikuba! Ha ni si ka bona batu b'o lumile, muñ'a ka. 
Ki Muñ'a Bupilo ya ku hanisezi ku kutiseza lila za hao bumaswe. Mi cwale na ku konka, ka Muñ'a Bupilo ya pila, kuli lila za hao ni ba ba bata ku ku bulaya kamukana ba ta utwiswa butuku sina Nabali. 
Muñ'a ka, amuhela limpo ze, ze ni ku tiselize, mi u li fe batu ba hao. 
U ni swalele, muñ'a ka, ka foso ifi ni ifi ye ni ezize. Muñ'a Bupilo u ta ku fa bulena, wena ni lusika lwa hao kamukana, kakuli u lwana lindwa za hae, mi ha u na ku eza sifi ni sifi se si maswe mwa bupilo bwa hao kaufela. 
Haiba u ka lwaniswa ki mutu ufi ni ufi ya bata ku ku bulaya, Muñ'a Bupilo, Mulimu wa hao u ta ku lamulela, sina mutu ya libelela bufumu bwa butokwa. Kono haili ka lila za hao, u ta li nepela kwahule, sina mutu h'a nepa macwe ka kafwililo ka hae. 
Mi cwale Muñ'a Bupilo u ka eza lika ze nde kamukana z'a ku sepisize, mi u ka ku eza mulena wa Isilaele. 
Fohe, ha u na ku swaba kamba ku katazeha, muñ'a ka, ka ku bulaya ku si na libaka hande, kamba ka ku kutiseza bumaswe. Mi Muñ'a Bupilo ha s'a ku tohonolofalize, muñ'a ka, u si ke wa ni libala, na lapela.”
Davida a li ku yena, “U lumbeke Muñ'a Bupilo, Mulimu wa Isilaele, ya ku lumile ku t'o ni katanyeza kacenu! 
U itumele ku Mulimu ka ngana ya hao ni ka z'o ezize kacenu ka ku ni hanisa ku bulaya ni ku kutisa bumaswe. 
Muñ'a Bupilo u ni hanisize ku mi tahiseza kozi. Mi kambe n'o si ka akufa ku t'o ni katanyeza, ni konka ka Mulimu ya pila wa Isilaele, kuli ha ne bu ka sa, batu ba Nabali kaufela ne ba ka be ba shwile!” 
Davida cwale a amuhela z'a n'a mu tiselize, mi a li ku yena, “Kutela kwa hae, mi u si ke wa bilaela. Ni ta eza s'o bata.”
Abigaili a kutela ku Nabali, ya n'a li kwa hae a nz'a eza mukiti o mutuna, mane inge mukiti wa mulena. N'a kozwi, mi n'a tabile hahulu. Kabakaleo h'a si ka mu bulelela se siñwi konji habusa. 
Cwale Nabali ha s'a iketile hande, Abigaili a mu bulelela lika kamukana. Nabali a letuka, mi mubili wa hae kaufela wa andalala. 
Mazazi a lishumi ha s'a felile, Muñ'a Bupilo a nata Nabali, mi a shwa.
Davida h'a utwa kuli Nabali u shwile, a li, “Ku lumbwe Muñ'a Bupilo! U kutiselize Nabali bumaswe bwa ku ni tompolola, mi na, mutang'a hae, u ni hanisize ku fosa. Muñ'a Bupilo u utwisize Nabali butuku ka bumaswe bwa hae.”
Babeleki ba hae ba ya ku Abigaili kwa Karimele, mi ba y'o li ku yena, “Davida u lu lumile kuli lu t'o ku nga, u y'o ba musal'a hae.”
Abigaili a kubama ka mañwele, a li, “Na, ni mutang'a hae, ni itukiselize ku tapisa mahutu a babeleki ba hae.” 
A nanuha kapili, mi a pahama mbongolo ya hae. A ya ni babeleki ba Davida, a sindeketwa ki basizana ba hae ba ketalizoho, mi a y'o ba musal'a hae.
Davida n'a nyezi Akinoami wa kwa Jizireele, mi cwale Abigaili a ba musal'a hae ni yena. 
 Ka nako yeo, Saule n'a file mwan'a hae Mikali, yena ya n'a nyezwi ki Davida, ku nyaliwa ki Palati mwan'a Laishi, ya n'a zwa mwa munzi wa Galimi.
  Batu ba bañwi ba ba zwa mwa Zifi ba taha ku Saule mwa Gibeya, mi ba t'o mu bulelela kuli Davida u ipatile fa Lilundu la Hakila, le li fakaufi ni lihalaupa la Juda. 
Saule a ya kapili-pili kwa lihalaupa la Zifi ku y'o bata Davida a na ni batu ba likiti ze talu ili masole ba ba sepilwe mwa Isilaele kamukana. 
A toma mafulo kwatuko a nzila fa Lilundu la Hakila. Davida n'a sa li mwa lihalaupa, h'a utwa kuli Saule u zamaya a nz'a mu bata. 
A luma matwela ku y'o batisisa mi a fumana kuli ki niti Saule u teñi. 
A ya kwateñi kapili-pili, mi a y'o fumana hande-nde sibaka fo ne ba lobala bo Saule ni Abinere, mwan'a Nere, mulauli wa mpi ya Saule. Saule n'a lobala mwahal'a mafulo, mi batu ba hae ne ba mu beile mwahali.
Cwale Davida a buza Akimeleki wa Muhiti, ni Abishai mwan'a Zeruya, munyan'a Joabi, a li, “Ki mañi ku mina ya ka ya ni na kwa mafulo a Saule?”
Cwale bona busihu bo, Davida ni Abishai ba y'o kena mwa mafulo a Saule, mi ba fumana Saule a lobezi mwahal'a mafulo, lilumo la hae li nze li tomilwe fafasi kwa litoho za hae. 
Abinere ni masole ne ba lobezi ba mu beile mwahali. Abishai a li ku Davida, “Mulimu u ku file sila sa hao bona busihu bo. Cwalehe, a lu bone ni mu kokotele fafasi ka lilumo la hae! Ni ta mu taba hañwi feela!”
Kono Davida a li, “U si ke wa mu bulaya! Kaniti Muñ'a Bupilo u ta fa mulatu ku mutu ufi ni ufi ya ka bulaya mulena y'a ketile.” 
Hape a ekeza, a li, “Ka Muñ'a Bupilo ya pila, ni ziba kuli ki yena kasibili ya ta bulaya Saule, i ta ba ku shwa nako ya hae ha i se i fitile, kamba ku shwela mwa ndwa. 
 Mulimu a ni hanise ku bulaya mutu ya ketilwe ki yena ku ba mulena! A lu nge feela lilumo ni ndondo ya hae ya mezi, lu zamaye.” 
Cwale Davida a nga lilumo ni ndondo kwa litoho za Saule, ibe yena ni Abishai ba funduka. Ha ku na ya n'a boni, kamba ku ziba se ne si ezahalile, kamba nihaili ku zuha. Kaufela bona ne ba lobezi, kakuli Muñ'a Bupilo n'a ba lobalize buloko bo butuna kaufel'a bona.
Cwale Davida a silela mwabuse bwa musindi, a ya fahalimw'a lilundu, sibaka se si kwahulenyana ni mafulo. 
A huweleza, a biza masole ba Saule ni Abinere, a li, “Abinere, wa ni utwa, nji?”
Davida a li, “U munna wena, nji ha ku cwalo? Kana ha si wena munna ya tumile hahulu mwa Isilaele? Cwale kiñi ha u sa silelezi muñ'a hao, yena mulena? Ku na ni mutu ya sa z'o kena mwa mafulo a mina ku t'o bulaya muñ'a hao. 
Abinere, u palezwi musebezi wa hao! Ni konka ka Muñ'a Bupilo kuli kamukana mina mu swanela ku shwa, kakuli ha mu si ka sileleza muñ'a mina ya filwe bulena ki Mulimu. Bona! Lilumo la mulena li kai? Ndondo ya mezi, ye n'e li kwa litoho za hae, i kai?”
Saule a ziba linzwi la Davida, mi a buza, a li, “Ki wena Davida mwan'a ka, nji?”
Mi a ekeza, a li, “Kikabakalañi muñ'a ka, ha u sa ni zuma, na, mutang'a hao? Ni ezizeñi? Mulatu o ni ezize ki ufi? 
Muñ'a ka, u teeleze se ni ta bulela. Haiba ki Muñ'a Bupilo ya lelile kuli u ni fetuhele, mpo y'o ka mu fa i ta fetula mulelo wa hae. Kono haiba ki batu ba ba eza cwalo, ba kutilwe ki Muñ'a Bupilo. Ba ni bulelezi kuli ni y'o lapela milimu i sili mi ba ni tokwisize kabelo kwa naha ye ba abezwi batu ba Isilaele ki Muñ'a Bupilo. 
Ni si ke na bulaelwa mwa naha i sili, kwahule ni Muñ'a Bupilo. Kiñi mulena wa Isilaele h'a tela ku t'o bulaya na, mutu ya cwaleka mununu feela? U ni zumelañi sina nyunywani?”
Saule a alaba, a li, “Ni fosize. Taha, Davida mwan'a ka! Ha ni sa tola ni ku utwisa butuku hape, kakuli u ni pilisize ka bona busihu bo. Ni bile mutu wa sikuba! Ni ezize nto ye maswe ka ku fitisisa!”
Davida a alaba, a li, “Muñ'a ka, lilumo la hao ki le. Luma yo muñwi wa batu ba hao a t'o li nga. 
Muñ'a Bupilo u kutiseza ze nde ku ba ba sepahala ni ba ba lukile. Kacenu n'a ni file wena, kono ha ni si ka ku tiseza kozi, wena ya beilwe fa bulena ki Muñ'a Bupilo. 
Sina mo ni ku piliselize kacenu, Muñ'a Bupilo a eze cwalo ku na, mi a ni zwise mwa butata kaufela!”
Saule a li ku Davida, “Mwan'a ka, Mulimu a ku fuyaule! U ta kondisa z'o eza kamukana!”
Davida a ipulela mwa pilu, a li, “Zazi le liñwi Saule u ta ni bulaya luli. Nto ye nde ye ni swanezi ku eza, ki ku sabela mwa naha ya Mafilisita. Cwale Saule u ka tuhela ku ni bata mwa Isilaele, mi na, ni ta be ni mu bandukile.” 
Cwale Davida ni batu ba hae ba mianda ye silezi ba ya kapili ku Akishi mwan'a Maoki, mulena wa Gati. 
Davida ni batu ba hae ba y'o yaha mwa Gati ni mabasi a bona. Davida n'a na ni basali ba hae ba babeli, ili bo Akinoami wa kwa Jizireele ni Abigaili mbelwa wa Nabali, ya n'a zwa kwa Karimele. 
Saule h'a utwa kuli Davida u sabezi kwa Gati a tuhela ku mu zuma.
Davida a li ku Akishi, “Haiba u mulikan'a ka, u ni lumelele ku ina mwa munzi o muñwi o munyinyani. Ha ku tokwahali, muñ'a ka, kuli ni ine ni wena mwa muleneñi.” 
Akishi kiha s'a mu fa munzi wa Zikilagi, mi kabakaleo, ku kalela hona fo, munzi wo ha u bile wa malena ba Juda. 
Davida a ina mwa naha ya Mafilisita likweli ze lishumi ka ze silezi.
Davida ni batu ba hae ne ba lwanisanga batu ba mwa Geshuri, Girizi ni ba Ameleke cwalo, ili ba ba ne ba yahile mwateñi ni kale. N'a lwanisanga naha ya bona mane ku y'o fita kwa Shuri ni kwa Egepita. 
N'a bulaya banna kaufela ni basali, ni ku hapa lingu, likomu, limbongolo, likamele, mane ni zona liapalo kasibili, mi ku zwa fo, n'a kutelanga ku Akishi. 
Akishi n'a mu buzanga, a li, “U il'o lwanela kai kacenu?” Mi Davida n'a mu bulelelanga kuli n'a ile kwa maneku a mboela wa Juda, kamba mwa naha ya lusika lwa Jerashimeele, kamba kwa naha ya Makeni cwalo. 
Davida n'a bulaya mañi ni mañi, banna ni basali, kuli ku si ke kwa ba ni ya ka kutela kwa Gati ku y'o biha z'a n'a ezeza Davida nako kaufela ya n'a inzi mwa naha ya Mafilisita. 
Akishi n'a sepile Davida, mi a ipulelela mwa pilu, a li, “Mutu yo u toilwe hahulu ki banabahabo Maisilaele, mi u ta ni sebeleza nako ya bupilo bwa hae kamukana.”
Mwamulahonyana Mafilisita ba kopanya limpi ku y'o lwanisa Maisilaele, mi Akishi a li ku Davida, “Ha si wa utwisisa kuli wena ni batu ba hao mu swanezi ku ya ni na kwa ndwa.”
Davida a alaba, a li, “Kwa utwahala! Na, ni mutang'a hao, mi u ta bona se ni ta eza.”
  Cwale Samuele n'a s'a shwile, mi Maisilaele kamukana ne ba se ba mu silisize, ni ku mu buluka mwa munzi wa habo wa Rama. Saule n'a lelekile balauli kaufela, hamoho ni bona ba ba kona ku bulela ni ba ba shwile, mwa naha ya Isilaele.
Makuta a mpi ya Mafilisita a kopana, mi a tibelela kwatuko a munzi wa Shunemi. Saule yena a kopanya Maisilaele, mi ba tibelela kwa Lilundu la Giliboa. 
Saule h'a bona mpi ya Mafilisita a saba hahulu. 
 Kih'a buza Muñ'a Bupilo s'a ta eza. Kono Muñ'a Bupilo h'a si ka mu alaba ni hanyinyani, i ka ba ka litolo, ka litaula za baprisita kamba ka bapolofita. 
Cwale Saule a laela manduna ba hae, a li, “Mu ni batele musali ya bulela ni ba ba shwile, mi ni ka y'o bonana ni yena.”
Cwale Saule a ipilula. A apala liapalo li sili, mi ka swalala a ya ni batu ba hae ba babeli ku musali yo. H'a fita, a li ku yena, “Bulela ni milimu, mi u ni taluseze se si ka ezahala. U bize mulimu wa mutu ye ni ka bulela libizo la hae.”
Musali a alaba, a li, “Ha si wa ziba s'a ezize Mulena Saule, mw'a lelekezi balauli ni ba ba bulela ni ba ba shwile mwa Isilaele. Cwalehe, u likelañi ku ni swasa ni ku ni bulaisa?”
Cwale Saule a konka ka Muñ'a Bupilo, a li, “Ni ku sepisa kuli ha u na ku telwa ki kozi ka ku eza cwalo.”
  Musali a li, “Ni ta ku bizeza mañi?”
Musali a bona Samuele, mi a huwa, a li ku Saule, “Kiñi ha u ni pumile? Ki wena Mulena Saule!”
Mulena Saule a li ku yena, “U si ke wa saba. U bonañi?”
A mu buza, a li, “U swana niñi?”
Samuele a li ku Saule, “U ni katalelizeñi? S'o ni kutiselize ki sika mañi?”
Samuele a li, “Cwale u ni bizelizeñi, Mulimu ha s'a ku fulalezi, mi a fetuhile sila sa hao? 
 Mulimu u ku ezize ka mw'a n'a ku bulelezi ka na. U ku amuhile mubuso, mi u' file Davida. 
 U tuzi taelo ya Muñ'a Bupilo, mi ha u si ka bulaelela Maameleke ni ku sinya za bona kamukana. Kikabakaleo Muñ'a Bupilo h'a eza cwalo ku wena ka nako ye. 
Wena ni Maisilaele mu ta hapiwa ki Mafilisita. Kamuso wena ni bana ba hao ba bashimani mu ka t'o kopana ni na, mi fahalimw'a zeo Muñ'a Bupilo u ta fa mpi ya Maisilaele kwa Mafilisita.”
Honafo, Saule a wela fafasi, a namalalisizwe ki sabo ya ze bulezwi ki Samuele. N'a felezwi ki maata, kakuli n'a si na s'a n'a cile musihali ni busihu kaufela. 
Musali a ya ku yena, mi a bona kuli n'a sabile hahulu, kih'a li ku yena, “Muñ'a ka, ni itombozi bupilo bwa ka, ka ku eza s'o n'o kupile. 
Cwale, muñ'a ka, eza se ni kupa. Ki ze lico. U li ce kuli u be ni maata a ku zamaya.”
Saule a hana, mi a li h'a na ku ca se siñwi. Kono manduna ba hae, ni bona, ba mu hapeleza ku ca. Kwa nalule-lule a zuha fafasi, mi a ina fa mumbeta. 
Kapili musali a bulaya namani y'a n'a nunisize. Cwale a nga bupi, a bu luba, mi a besa linkwa ze si na mumela. 
A tiseza Saule ni manduna ba hae lico, mi ba ca. Cwale ba funduka bona busihu bo.
Mafilisita ba kopanyeza makuta a bona hamoho kwa Afeki, haili Maisilaele, bona, ba tibelela kwa liwelu-welu la Musindi wa Jizireele. 
Manduna ba ketalizoho ba Mafilisita ba zamaya ni litopa za bona za batu ba ba eza mwanda ni za ba ba eza lule. Davida ni batu ba hae ne ba zamaela kwa mulaho ni Akishi. 
Bazamaisi ba mpi ya Mafilisita ba buza, ba li, “Maheberu ba, ba ezañi kwanu?”
Kono bazamaisi ba mpi ya Mafilisita ba nyemela Akishi, mi ba li ku yena, “Kutiseza mutu yo kwa munzi o mu file. U si ke wa mu lumelela ku ya ni luna mwa ndwa, mwendi a ka swana a lu fetuhela ha lu nze lu lwana. Mukwa w'a ka sepahala hande ku muñ'a hae ki ufi, konji ku bulaya batu ba luna! 
 Fahalimw'a zeo, yo ki yena Davida yani ya n'a opelwa ki basali ha ne ba nze ba bina, ba li, ‘Saule u bulaile likiti, kono Davida, yena u bulaile likiti-kiti.’ ”
Akishi a biza Davida, mi a li ku yena, “Ni konka ka Muñ'a Bupilo ya pila kuli n'o sepahala, mi ne ni ka tabela kuli u ye ni na kwa ndwa ye. Ha ni si ka fumana mulatu ku wena haisali u fitela ku na. Kono manduna ba bañwi ha ba ku lumeleli. 
Cwalehe, kutela kwa hae ka kozo, mi u si ke wa y'o eza sifi ni sifi se si ka ba nyemisa.”
Davida a alaba, a li, “Se ni fosize ki sifi? Ha ku na mulatu o' fumani ku na, muñ'a ka, ku zwa lizazi le ni kala ku ku sebeleza. Cwale kikabakalañi ha ni sa yi ni wena, muñ'a ka ni mulen'a ka, ku y'o lwanisa lila za hao?”
Akishi a li, “Na ziba. Ni ku nga kuli u lukile sina lingeloi la Mulimu. Kono manduna ba bañwi ba li u si ke wa ya ni luna mwa ndwa. 
Cwalehe, utwa Davida. Kamuso kakusasa, mina kaufela ba ba zwile ku Saule ku taha ku na, mu pakele, mi mu funduke ku sa patalala feela.”
Cwale habusa, i sa li kakusasa, Davida ni batu ba hae ba kutela mwa naha ya Mafilisita, haili bona Mafilisita ba ya kwa Jizireele.
Mwamulaho a mazazi a mabeli Davida ni batu ba hae ba y'o fita kwa Zikilagi. Maamaleke ne ba lwanisize Juda kwa mboela, mi ba t'o lwanisa Zikilagi. Ba cisa munzi. 
Ba hapa basali kaufela. Ha ba si ka bulaya mutu, kono ba ba nga kamukan'a bona ha ba se ba kuta. 
Davida ni batu ba hae ha ba t'o fita, ba t'o fumana kuli munzi u cile lotee, ni kuli basali ba bona, ni bana ba bashimani ni ba basizana ba hapilwe. 
Davida ni batu ba hae ba kala ku lila, mi ba lila cwalo ku fitela ba katala. 
 Basali ba Davida ba babeli, bo Akinoami ni Abigaili, ni bona ne ba hapilwe.
Cwale Davida n'a s'a zielehile hahulu, kakuli batu ba hae kamukana ne ba utwile butuku hahulu ka ku latehelwa ki bana ba bona, mi ne ba fumbela ku mu pobaula ka macwe. Kono Muñ'a Bupilo, Mulimu wa hae, a mu tiisa pilu. 
 Davida a bulelela muprisita Abiatare, mwan'a Akimeleki, a li, “Tisa kwanu Efoda,” mi Abiatare a mu tiseza lona. 
Davida a buza Muñ'a Bupilo, a li, “Kana ni latelele lila zani, nji? Kikuli ni ba swala, kamba cwañi?
Cwale Davida ni batu ba hae ba mianda ye silezi, ba funduka, mi ba y'o fita kwa nukana ya Besora, mi ba bañwi ku bona ba siyala hona fo. 
Davida a zwelapili ni batu ba mianda ye mine. Ba bañwi ba mianda ye mibeli ne ba katezi hahulu, ba palelewa ku sila nukana, mi ba siyala kwa mulaho. 
Batu ba Davida ba fumana mushimani wa Muegepita mwa naheñi, mi ba mu isa ku Davida. Ba mu fa lico ni mezi. 
Ba mu fa lifeiga ze omile ni makocela a mabeli a veine. Ha s'a cile, a ba ni maata hape. N'a si na s'a n'a cile kamba ku nwa ka mazazi a malalu. 
Davida a mu buza, a li, “Mulen'a hao ki mañi, mi wena u zwa kai?”
Ne lu lwanisize naha ya Makereti, sibaka sa mboela wa Juda, ni naha ya ba lusika lwa Kalebu, mi lwa cisa cwalo ni munzi wa Zikilagi.”
Davida a mu buza, a li, “Kana u ka ni isa ku zona lisinyi zeo, nji?”
Mushimani yo a isa Davida ku bona, mi ne ba hasani mwa sibaka seo kamukana, ba ca, ba nwa, ba eza mukiti kabakala buñata bwa ze ne ba il'o lobela ni ku hapa mwa naha ya Mafilisita ni Juda. 
Ka le li tatama Davida a ba lwanisa ku kala kakusasa ku isa manzibwana. Ha ku na ya bandukile ku bona haisi mitangana ba mianda ye mine ba ba ne ba pahami likamele. Bona ba saba. 
Davida a lamulela batu kaufela, mi a kutisa lika kamukana ze ne hapilwe ki Maamaleke, hamohocwalo ni basali ba hae ba babeli. 
Ne ku si na se ne si tondilwe. Davida a kutisa bana ba batu ba hae kaufela, bashimani ni basizana, ni tutu ye ne ba ngile Maamaleke kamukana. 
A kutisa cwalo ni mitapi ya lingu ni likomu kaufela. Batu ba hae ba soteza limunanu zeo, mi ba li, “Ze ki za Davida!”
Cwale a kutela ku ba mianda ye mibeli bani ba ba ne ba palezwi ku ya ni yena kabakala ku fokola, mi ba siyezi kwa nukana ya Besora. Ba t'o katanyeza Davida ni batu ba hae. Cwale Davida a ya ku bona, mi a ba lumelisa ka tabo. 
Kono batu ba bañwi ba ba maswe, ba ba si na tuso, ba ba ne ba ile ni Davida, ba li, “Batu ba ha ba si ka ya ni luna, cwale ha lu na ku ba fa ku ze lu hapile. Ba nge feela basali ni bana ba bona, mi ba zamaye.”
Kono Davida a alaba, a li, “Banabahesu, ha mu koni ku eza cwalo ka ze lu filwe ki Muñ'a Bupilo! U lu silelelize, mi u lu file maata a ku tula ba ba ne ba til'o lu lwanisa. 
Ha ku na ya ka lumela se mu bulela! Batu kaufela ba swanezi ku abelwa ka mukwa o swana. Ya siyezi ni libyana a fumane kabelo ye swana ni ya mutu ya ile kwa ndwa.” 
Davida a toma mulao wo, mi ku kalela hona fo, wa latelelwa mwa Isilaele.
Davida h'a kutela kwa Zikilagi, a lumela kwa balikani ba hae ili baeteleli ba Juda tutu hamoho ni litaezo ze, a li, “Ki ye mpo ya mina ye zwa kwa tutu ye lu il'o hapa kwa lila za Muñ'a Bupilo.” 
A lumelela limpo ze ñwi ni ku ba ba ne ba li mwa Betele, mwa Ramoti kwa neku la mboela wa Juda, mwa minzi ya Jatiri, 
Aroere, Sifomoti, Eshitemwa, 
Rakali, mwa minzi ya lusika lwa Jerashimeele ni ya Makeni, 
ni minzi ya Horoma, Borashani ni Ataki, 
ni mwa Heberoni, ili kai ni kai kw'a n'a pilile Davida ni batu ba hae.
Mafilisita ba lwana ni Maisilaele kwa Lilundu la Giliboa. Maisilaele ba bañata ba bulaiwa hona fo, mi ba ba ne ba siyezi ba saba. 
Cwale Mafilisita ba liba ku Saule ni bana ba hae, mi ba bulaya bana ba hae bo Jonatani, Abinadabi ni Malikishua. 
Ndwa ya tatafala fa sibaka f'a n'a yemi Saule. A tabiwa ni ku holofazwa hahulu ki masho a lila. 
Kiha s'a li ku mucaha ya n'a lwezi lilwaniso za hae, “Comola mukwale wa hao, u ni fuulule, kuli bahedeni ba Mafilisita ba, ba si ke ba ni sheununa ni ku ni bulaya.” Kono mucaha yo, n'a saba hahulu ku eza cwalo. Cwale Saule a nga mukwale wa hae, mi a ikwiseza ku ona. 
Mucaha yo h'a bona kuli Saule u shwile, ni yena a ikwiseza fa mukwale wa hae, mi a shwa ni Saule. 
Kamukwaocwalo Saule, bana ba hae ba balalu ni mucaha yo ba shwa. Batu ba Saule kamukana ba shwa lona lizazi leo. 
Maisilaele ba ba ne ba li mwabuse bwa Musindi wa Jezireele ni kwa upa wa Nuka ya Jordani ha ba utwa kuli mpi ya Maisilaele i sabile, ni kuli Saule ni bana ba hae ba bulailwe, ba siya minzi ya bona mi ba saba. Cwale Mafilisita ba taha mi ba t'o ina mwateñi.
Lizazi le li tatama la ndwa, Mafilisita ba ya ku y'o tubula litupu liapalo za ndwa, mi ba fumana litupu za Saule ni bana ba hae li kwashukile fa Lilundu la Giliboa. 
Ba puma toho ya Saule, ba nga lilwaniso za hae, mi ba li fa batu ba ba ne ba lumilwe kwa naha ya Mafilisita ku y'o biha kwa milimu ya bona ni kwa sicaba sa habo bona litaba ze nde za ku tula kwa bona. 
Cwale ba beya lilwaniso za hae mwa tempele ya mulimu wa bona wa musali ya bizwa Ashitaroti, mi situpu sa Saule sa kokotelwa fa limota la lukwakwa lwa munzi o bizwa Beti-Sheani.
Batu ba kwa Jabeshi, mwa Giliadi, ba utwa se ba ezize Mafilisita ku Saule. 
Cwale banna ba bañwi ba lindume ba funduka ku ya kwa Beti-Sheani, mi ba zamaya busihu kaufela. Ba y'o pahulula litupu za bo Saule ni bana ba hae fa limota, ba li kutiseza kwa Jabeshi, mi ba y'o li ciseza kwateñi. 
Cwale ba nga masapo, mi ba a pumbeka kwatas'a kota ya tamarisike ye n'e li mwa hae, mi ba itima lico ka mazazi a supile.
