Kwituŋa daEfweremi damapidi kwadiŋi iyala wumu wakuRamatayi Zofwimi, ijina dindi Elekana, mwana kaYehorami, Yehorami mwana kaElihu, Elihu mwana kaTohu, Tohu mwana kaZufwi, kaEfweremi.
Wadiŋi nawaŋodijindi ayedi; wumu ijina dindi Hana, mukwawu ijina dindi Penina. Penina wadiŋi nawanyanindi, ilaŋa Hana hadiŋi nawanyanaku.
Yenowu iyala wafuminaŋa hamukala wawu hamwaka hamwaka, wayilaŋa nakudifukula kudi Yehova Wamazaza hakumuketwila yimuna kuShilo. Anyana kaEli ayedi, aHofwini naFwinehasi, atupristu twaYehova, adiŋi kwenoku.
Ifuku daketwilaŋayi Elekana yimuna wenkelaŋa iŋodindi Penina iseka dindi dayuma, wenkelaŋa nianyanindi ejima, amayala nawambanda, masekawu.
Hakwila Hana wamwinkelaŋa maseka ayedi, muloŋa wamukeŋeli. Ilaŋa Hana ivumu dindi adijikili kudi Yehova.
Mukwankunyi nindi wamuvulokelaŋa nankashi kulonda kumutiyishaŋa kutama nanochu chamujikiluwu ivumu dindi kudi Yehova.
Chelilaŋayi Elekana mwenomu hamwaka hamwaka, chayilaŋayi mumbanda kwitala daYehova, mukwawu hakumuvulokaŋa. Dichi yena hakudilaŋa hohu, nikudyaŋa nawa nehi.
Mfumwindi Elekana hakumwila nindi, Eyi Hana wudi nakudiladi? Wunalekelidi kudya? Wunatiyilidi kutama kumuchima weyi? Ami hinabadiki anyana amayala ikumuku?
Cheliluwu anadyi dehi, ananwi dehi kuShilo, yena Hana hakunyamuka. Henohu kapristu Eli wadiŋi washakama hetanda dindi kuchipamba chakuchisu chaTembeli yaYehova.
Hana watiyili kumuchima bwi chikupu, walombeleli kudi Yehova, hakudila nankashi.
Wadikanini nindi, Eyi Yehova Wamazaza, neyi wukuntoŋahu ami kambuŋeyi nehuŋu dami idi, neyi wukuŋanukahu, neyi wukubula kunlalamena ami kambuŋeyi, wunyinka ami kambuŋeyi mwana weyala, chalala nakamwinkayi Yehova akekali windi hohu mafuku indi ejima amba kahandayi, hosi muntu wakahitisha mpoku yantewula kumutu winduku.
Cheliliyi kumesu aYehova lombele-e, Eli hakushinshika kukanwa kindi.
Hana wadiŋi nakuhoshela kwindi mumuchima windi, wanyinkesheli kwanyivumbu hohu, izu dindi kutiyakana nehi. Dichi Eli watoŋojokeli nindi nasheti.
Eli wamwilili nindi, Ifukwinyi wamba kaleka kusheta? Lekaku vinyu yeyi.
Hana waakwili nindi, Nehi mwanta wami, ami nimumbanda wamona kukala mumuchima. Hinanwi hela vinyu, hela walwa wayilaku. Nakumini dakumumwekeshela Yehova muchima wami wejima.
Bayi wumfuukwila ami kambuŋeyi neyi nimumbanda wabajamaku, muloŋa chinahoshi ichi nahosheli yitoŋojoka yinanvulili, nichikela chinamoni.
Eli wamwilili nindi, Yaŋa kweyi chachiwahi, Nzambi yaIsarela akwinki chuma chiwunamulombi.
Mumbanda nindi, Ami kambuŋeyi antoŋuhu mwani. Dichi mumbanda hakudiyila kwindi, hakudya, nikuneŋa nawa cheŋi kumesu indi nehi.
Anyamukili ntetemena yayeni, adifukwili kudi Yehova; afuntili, hiyakuya nikwitala dawu kuRama. Elekana wadimweni naŋodindi Hana, Yehova hakumwanuka.
Chimwahitili mafuku Hana wabaabili ivumu, wavweli mwana weyala. Wamutumbili ijina dindi nindi Samweli, welili nindi, Muloŋa namulombeli wakulomba kudi Yehova.
Yenowu iyala Elekana niakwetala dindi ejima ayili nakumuketwila Yehova chimuna chahamwaka hamwaka, akeli nimwadikaniniyi.
Ilaŋa Hana hayili kwokuku, muloŋa wamwilili mfumwindi nindi, Chiŋa mwana asambila kusumuka kulonda nakamutwali akamwekani kumesu aYehova, akashakamuku mafuku ejima.
 Mfumwindi Elekana wamwilili nindi, Ilaku muwunamoni kuwaha, shakamaku nichakasumukayi, chiŋa Yehova akoleshi izu dindi. Mumbanda washakamini, wamwamwishili mwanindi nichasumukiliyi.
Chasumukiliyi wamutweli kwitala daYehova kuShilo, wasendeli ŋombi wanyaka yisatu nichimpaya chawuŋa, ninswaha yavinyu. Mwana wachidiŋi munyanya.
Ajahili ŋombi, amushikijili mwana kudi Eli.
Wamwilili nindi, Eyi mwanta wami, chalala hohu kutwamba nehi, mwanta wami, yami mumbanda nemeni kunu nakulombela kudi Yehova.
Mwana nalombeli diyeniwu, Yehova nanyinki dehi chinamulombeli,
ninami namwinkiyi Yehova. Nyaka yakahandayi yejima wambala waYehova hohu. Wena adifukwili kudi Yehova kwenoku.
Hana wasakililili nindi,
Hosi wajila wakweseka naYehovaku.
Bayi muhosha cheŋi nakudinka wanta chochochuku.
Ayilobu anayikotweli mata awu,
Ádiŋi ekuta hiyakuya nakukwata nyidimu kulonda amoni yakudya,
Yehova welaŋa ajaha, ahandisha;
Yehova welaŋa aleta wuzweŋi, ahetesha;
Diyi wanonaŋa kazweŋi hamaseki,
 Wakahembaŋa nyendu yawantu indi ajila,
Álwaŋa naYehova akayikotola kotu-kotu.
Elekana wayili kwitala dindi kuRama. Mwana wamukalakeleli Yehova kumesu akapristu Eli.
Anyana kaEli adiŋi antu amukunkulwayi, hiyamwilukili Yehovaku.
Atupristu elilaŋa neyi kukwinza muntu nakuketula chimuna, neyi mbiji yinayili dehi, ŋamba yakapristu hakwinza nakatuwa kanyisomu yisatu.
Hakukashimika munuŋu hinuŋu, yejima yikulamata kukatuwa kanyisomu yikufuma munuŋu kapristu hakutambula hiyindi. Dichi chayililaŋawu aIsarela ejima kuShilo kwayilaŋawu.
Hela neyi anakeŋi kushita manji, ŋamba yakapristu hakwinza nakumwila muntu naketuli chimuna, nindi, Nyinki mbiji yakumwochela kapristu, yena hanakeŋi eyi kumwinka mbiji yakutelekaku, chiŋa yayisu hohu.
Neyi owu muntu wukumwila nindi, Keŋa ashiti manji katataka, neyi anashiti dehi wukutambula tuhu mbiji yejima yiwunakeŋi mumuchima weyi, ŋamba hakumwila nindi, Nehi, chiŋa wunyinka katataka, neyi nehi, nukutambula naŋovu jami.
Nshidi yawanyikwenzi owu yaswejeli kutoha kumesu aYehova, muloŋa antu adiwili mulambu waYehova.
Samweli wakalakeli kumesu aYehova, iku wuchidi mwana, wavwala ifwodi yehina dadiwahi.
Mama yindi welilaŋa amuchimina kachikowelu kanyanya, hakumusendelaŋa hamwaka hamwaka hayilaŋayi namfumwindi nakuketula chimuna chahamwaka.
Eli wamukiswilili Elekana naŋodindi nkisu, nindi, Yehova akwinki anyana naniwu mumbanda nanichi chiwunamusondamishi Yehova. Hiyakuya nikumukala wawu.
Yehova wamuhempwili Hana, wabaabili mavumu, wavweli anyana amayala asatu, ambanda ayedi. Owu mwana Samweli wakulilili kumesu aYehova.
Eli waswejeli kukula nankashi, watiyili yuma yejima yayikoŋelaŋawu aIsarela kudi anyanindi, nichakaminaŋawu nawambanda akalakelaŋa kuchisu chetenti dakubulakena.
Wayilili nindi, Mwakoŋelaŋadi yumiyi? Natiyi nsaŋu jenu jatama kudi antu awa ejima.
Chinjila, enu anyanami, iyi nsaŋu yinukutiya hiyayiwahuku. Mudi nakuluwisha antu ambala aYehova.
Neyi muntu wukuputola kudi mukwawu muntu akamusompesha kudi Nzambi; indi neyi muntu wukuputola kudi Yehova wakamuhakwilaku hinyi? Ilaŋa wena kwawu kutiyilila mwizu datata yawu nehi, muloŋa Yehova welili nindi ayijahi.
Owu mwana Samweli wayilaŋa nakukula hohu, amutiyili kuwaha nikudi Yehova nikudi antu.
Kudi Eli kwenjili muntu waNzambi, wamwilili nindi, Tiya chanahoshiyi Yehova, nindi, Hadiŋuwu akwamutaŋa watata yeyi muEjipitu muwuduŋu kudi akwamutaŋa waFwaro hinadimwekesheli kudi wenaku?
 Hinamutondeli mukachi kanyichidi yawaIsarela yejima, nami akeli kapristu kami, nami akaketulaŋa yimuna hakameŋa kami kakulambwila, akochaŋa insensi, akavwalaŋa ifwodi kumesu amuku? Akwamutaŋa watata yeyi hinayinkeli nyilambu yawanyana kaIsarela yejima yakwila nakesuku?
Indochu mwadatolelaŋadi yimuna yami nimulambu wami wunayilejeli nami akaletaŋa mwitala dami? Eyi hiwukulemesha anyaneyi abadikami, himukuditohesha wupuma nanyilambu yawantu ami aIsarela yejima yabadika kuwaha!
Dichi dinu Yehova Nzambi yawaIsarela nahoshi nindi, Nahosheli chalala nami, Nimutaŋa weyi nimutaŋa watata yeyi akendaŋa kumesu ami hayanyaka. Ichi dinu Yehova nahoshi nindi, Aha-a kwami! Kwakulehi ntahi! Ákunlemesha diwu nukulemesha, ákundiwula akayisekesha tuhu.
Tiya, mafuku akenza nakakufumisha ŋovu jeyi, niŋovu jamutaŋa watata yeyi, kumutaŋa weyi hikwakamwekana wakashika kuwushinakajuku.
Wakamonaŋa kusawuka kwakamwekana mwitala dami, hela nimwejima mwamba kayiheteshelaŋayi Nzambi aIsarela. Kumutaŋa weyi hikwamba kamwekana muntu wamba kashika kuwushinakajuku hayanyaka.
Muntu weyi inakalekela kukameŋa kami kakulambwila wakela wakukuchinanisha mesu nakudila, wakukutiyisha mumuchima bwi. Antu ejima amba kavwalika kumutaŋa weyi akafwaŋa muwukwenzi wawu.
Tiya chinjikijilu chiwakamona, chakamonawu anyaneyi ayedi, aHofwini naFwinehasi; akafwa ifuku dawu dimu mwayedi wawu.
Nakadimwena kapristu kami washinshika, wakela mwaya muchima wami, nimwaya yitoŋojoka yami, nakamutuŋisha mukala walala. Wakendaŋa hayanyaka kumesu awami nawayisha dehi manji.
Yowu wakashalahu kumutaŋa weyi wakenza nakumufukamina nakumulomba kadali hela kakudya, wakamwila nindi, Anyinkuhu mwani kamudimu kawupristu, nimwenuku twakudya.
Owu mwana Samweli wamukalakeleli Yehova kumesu aEli. Hamafuku owu izu daYehova dadiŋi dakehelamu, hikwamwekeni chimwenu kakavuluku.
Hawufuku owu chelili Eli nakamami dehi kwakaminaŋayi, mesu indi atachika dehi kwiyila, kumonaŋa chachiwahi nehi,
 inoŋu daNzambi dichidi kanda dijimi. Samweli nakamami dehi muTabanaka yaYehova mwadiŋi chimbaŋu chaNzambi.
Yehova hakutambika Samweli; yena nindi Yamonu.
Hakuya kudi Eli lufuchi, nindi, Yamonu; wunantambiki. Yena nindi, Hinakutambikuku; funtaku, wukami kweyi. Hakufunta nakukama.
Yehova hakumutambika cheŋi, nindi, Samweli. Samweli hakuhinduka hakuya kudi Eli, nindi, Yamonu, wunantambiki. Yena hakumwakula nindi, Hinakutambikuku mwanami; funtaku, wukami kweyi.
Henohu Samweli wuchidi kanda amwiluki Yehova, niizu daYehova dichidi kanda dimwekani kudi yena.
Yehova hakutambika Samweli kamuchisatu. Hakuhinduka, hakuya kudi Eli, nindi, Yamonu; wunantambiki. Eli welukili nindi komana Yehova diyi wudi nakumutambika kansi.
Dichi Eli hakumwila Samweli nindi, Yaŋa wukami; hiwutiyi neyi anakutambiki, wakelaŋa neyi, Hoshaŋa Yehova; ami kambuŋeyi nidi nakutiya. Samweli hakuya nakukamama kwakaminaŋayi.
Yehova hakwinza hakwimana hakutambika, neyi chatambikiliyi hakusambila, nindi, Samweli, Samweli. Samweli hakwila nindi, Hoshaŋa; ami kambuŋeyi nidi nakutiya.
Yehova hakumwila Samweli nindi, Tiya, ami nakela chuma muIsarela chakwila antu ejima akachitiya matu awu ejima ayedi akashoma.
Denodu ifuku nakamukoŋa Eli mwejima munateneneni mutaŋa windi, kufumisha kutachi ndo-o nikukukumisha.
Muloŋa namuleja dehi nami, Nakasompeshaŋa mutaŋa windi hayanyaka nakuluwa kwelukiliyi, muloŋa anyanindi adikokeleli ishiŋu, yena kuyikaanda nehi.
Dichi dinu nasanyiki dehi, nayili dehi akwamutaŋa waEli nami, Kuluwa kwamutaŋa waEli hiyamba kachibuta nachimuna hela namulambuku hayanyaka.
Samweli wakamini nichikwachili, wenzulwili yenzelu yakwitala daYehova. Samweli watiyili woma wakumuleja Eli chimwenu chamweniyi.
Eli wamutambikili Samweli, nindi, Eyi mwanami Samweli. Nindi, Yamonu.
Yena nindi, Yehova wahosha naneyi chumanyi? Bayi mwani anjindaku; yuma yejima yahoshayi Yehova naneyi, neyi wukunjindahu chimu Yehova akukoŋi nineyi mwomumu, akulunjikilumu nikukulunjikilamu.
Samweli wamulejeli mwejima to-o, hamujindili chumaku. Yena nindi, HiYehova kwindi; akoŋi kwindi mwomwanamoniyi kuwaha.
Samweli wakulili, Yehova wadiŋi nayena, hetejeli izu dindi nidimu kuya mumenjuku.
AIsarela ejima kufumisha kuDani ndo-o nikuBerisheba elukili nawu Samweli anamukoleshi dehi kwikala kaprofwetu kaYehova.
Yehova wamwekeni cheŋi muShilo, Yehova wadimwekesheli kudi Samweli muShilo nezu daYehova.
Niizu daSamweli dashikili kudi aIsarela ejima.
AFwilistinu aditanjikili alwi njita nawaIsarela; chadilotokeleluwu aIsarela ayitapili kudi aFwilistinu; atapili akwanjita mumpatoyu amayala akweseka kwiji mumakombakaji awana (4000).
Chashikiluwu antu muchiimba, akulumpi awaIsarela elili nawu, Yehova natutapilidi lelu kumesu awaFwilistinu? Twakaleti chimbaŋu chachitiyaŋenu chaYehova chidi kuShilo, chakenzi kunu chakekali mukachi ketu, chakatwamwini kudi ayilumbu jetu.
Antu atemesheli kuShilo, afumishili kwenoku chimbaŋu chachitiyaŋenu chaYehova Wamazaza washakama mukachi kawakerubi; anyana kaEli amayala mwayedi wawu, aHofwini naFwinehasi, adiŋi kwenoku hamu nachimbaŋu chachitiyaŋenu chaNzambi.
Chimbaŋu chachitiyaŋenu chaYehova chichashikili muchiimba, aIsarela ejima avwakuka niipumba, hiyakuyika nankashi, iseki dikanka nikukanka.
AFwilistinu chatiyiluwu ipumba dakuyika, elili nawu, Idi ipumba dakuyika nankashi muchiimba chawaHeberu danka? Eluka nikwiluka nawu chimbaŋu chaYehova chinenzi dehi muchiimba.
AFwilistinu atiya niwoma, nawu, Nzambi nenzi dehi muchiimba. Nawu, Yayo-o, etu akwawu! Chenochu chuma achimonahu dehi kudinyi?
Yayo-o, etu akwawu! Wukutupulwisha kudi Nzambi iwu waŋovu hinyi? Nzambi iwu diyi watapili aEjipitu muchinkalampata nayipupu yeŋi nayeŋi.
Enu akwetu aFwilistinu dikoleshenu, dinkenuku jawuyala, mwakabuli kwikala anduŋu jawaHeberu neyi chaneluwu wena anduŋu jenu; dinkenuku jawuyala, mulwi nawu.
AFwilistinu alwili nawu, ayitapili aIsarela, atemokeli wejima wawu, iwu kwitenti dindi, iwu kwitenti dindi; kwadiŋi kutapana kweneni nankashi; kwadimbokeli aIsarela akwakwendela hamaseki makombakaji makumi asatu (30,000).
Akwatili nichimbaŋu chaNzambi; anyana kaEli, aHofwini naFwinehasi, afwili mwayedi wawu.
Kwatemukili muntu mukwaBenjamini, wafumini kunjita hakwinza kuShilo ifuku dodimu, mahinindi akutabula, hamutu windi hadi maseki.
Henjiliyi, Eli wadiŋi washakama hetanda dindi kumbadi yanjila nakutalila hohu, muloŋa muchima windi wadiŋi nakulukuma nansaŋu yachimbaŋu chaNzambi. Owu muntu chanashikiyi mumukala, chanashimuniyi nsaŋu, mukala wejima wuvwakuka nimumakumbu.
Eli chatiyiliyi makumbu, welili nindi, Idi ipumba dinatiyakani danka? Owu muntu hakunyakala, hakwinza, hakumuleja Eli.
Henohu Eli washika dehi munyaka makumi atanu nawana nanyaka yitanu nayisatu (98); mesu indi ela dehi lwiidi, kutwesha kumona nehi.
Owu muntu wamwilili Eli, nindi, Yami nafumi kunjita, natemuki lelu kunjita. Yena nindi, Kudi ŋahi mwanami?
Yenowu waleteli nsaŋu wamwakwili nindi, AIsarela anatemoki kumesu awaFwilistinu, antu anayitapi nankashi, nianyaneyi aHofwini naFwinehasi nawa anafwi mwayedi wawu, nichimbaŋu chaNzambi anachikwati.
Chashikiliyi hakutena chimbaŋu chaNzambi, Eli hakuhinuka hetanda dindi kumbadi yachenzelu chakumpwembu, wakotokeli nshiŋu, wafwili; muloŋa wadiŋi ipala wamujimba weneni. Wasompesha dehi aIsarela nyaka makumi awana (40).
Mukuwindi iŋodaFwinehasi wadiŋi nevumu, hikwakwihi nakuvwala, chatiyiliyi nawu anakwati chimbaŋu chaNzambi, nawu nimukuwindi nimfumwindi anafwi, hakubandama, hakuvwala, muloŋa nyisoŋu yindi yakuvwala yinamuwani dehi.
Cheliliyi hikwakwihi nakufwa, ambanda emenuku hiyakumwila nawu, Bayi wutiya womaku, wunavwali dehi mwana weyala. Yena kwindi kwakula nehi, hashili kwoku muchimaku.
Mwana wamutumbili ijina dindi nindi, Ikabodi, nindi, Lubanji lwakulema lunayifumi dehi aIsarela; nanochu chakwatiluwu chimbaŋu chaNzambi, ninansaŋu yamukuwindi namfumwindi.
Welili nindi, Lubanji lwakulema lunafumi dehi kudi aIsarela; muloŋa chimbaŋu chaNzambi anachikwati dehi.
Henohu aFwilistinu akwata dehi chimbaŋu chaNzambi, achifumisha dehi nikuEbeneza, achitwala dehi nikuAshidodi.
AFwilistinu atweli chimbaŋu chaNzambi, achiŋijili mwitala daDagoni, achishili kwakwihi naDagoni.
Chikunachi akwaAshidodi hiyakuhinduka budidi, nawu atali Dagoni wadimbuka dehi chamesu hamaseki kumesu achimbaŋu chaYehova. Hiyakunona Dagoni, hiyakumusha cheŋi kwindi kwekalaŋayi.
Chikunachi cheŋi hiyakuhinduka budidi, nawu atali, Dagoni wadimbuka dehi chamesu hamaseki kumesu achimbaŋu chaYehova; mutu waDagoni nimakabu amakasindi mwayedi wawu anaketokeli dehi mwiluŋa dakuchisu, kunashali chivuvu chaDagoni hohu.
Dihu hafuma ayikombeji aDagoni, hela antu enzaŋa mwitala daDagoni kubula kudata mwiluŋa dakuchisu chaDagoni muAshidodi, nikulelu.
Chikasa chaYehova chayilemeneni akwaAshidodi, wayijilumwini wayikatishili natusuŋuti, niakwaAshidodi niantu akuŋinza jawu.
Antu akuAshidodi chamwenuwu ochu, elili nawu, Bayi tushakama nachimbaŋu chaNzambi yaIsarelaku; muloŋa chikasa chindi chinatulemeni naŋovu, ninetu nimukishi wetu Dagoni kumu.
Hiyakutemesha nakupompesha tulamba twawaFwilistinu twejima, nawu enzi kudi wena, nawu, Tukwila ŋahi nachimbaŋu chaNzambi yaIsarela? Wena aakwili nawu, Chimbaŋu chaNzambi yaIsarela achitwali kuGati. Hiyakutwala chimbaŋu chaNzambi yaIsarela kwenoku.
Cheliluwu anachitwali dehi, chikasa chaNzambi hichikubabesha nankashi mukalowu; hakukatisha akwamukalowu niatwansi niakulumpi, hiyakunana nitusuŋuti.
Hiyakutemesha chimbaŋu chaNzambi kuEkeroni, akwaEkeroni chamwenuwu chimbaŋu chaNzambi hichikwinza kuEkeroni avwakuka nimumakumbu, nawu, Anatuleteli dehi chimbaŋu chaNzambi yaIsarela, kulonda atujahi ninetu niantu etu.
Hiyakutemesha nakupompesha atulamba twawaFwilistinu twejima, nawu, Temeshenu chimbaŋu chaNzambi yaIsarela, chakafunti cheŋi kwachu kuchekala, chibuli kutujaha ninetu niantu etu. Muloŋa ayibabesheli nankashi mwahita mukala wejima; chikasa chaNzambi chayilemeneni nankashi kwenoku.
Antu abulili kufwa ayikatishili tusuŋuti; ikumbu damukalowu dashikili nimwiwulu.
Chimbaŋu chaYehova chashakamini mumpata yawaFwilistinu tukweji tutanu natuyedi.
AFwilistinu hiyakutambika ayikombeji nawakwakuhoŋa, nawu, Tukwila ŋahi nachimbaŋu chaYehova? Tulejenu yitwakachitemesha nachu kwachu kuchekala.
Elili nawu, Neyi mukutemesha chimbaŋu chaNzambi yaIsarela, bayi muchitemesha makasakasaku; chiŋa muchifuntisha namulambu wakutanya akayuuki, mwakeluki chanabuliliyi kuyifumisha chikasa chindi.
Ehwili nawu, Mulambu wakutanya wutwakafuntisha nachu kudi yena himulambwinyi? Nawu, Tusuŋuti twawuru tutanu, nimfwa jawuru jitanu, mwomwekalila tulamba twawaFwilistinu, muloŋa chipupu chimunamoni enu wejima wenu hamu nawatulamba twenu chochimu hohu.
Kelenu yifwikija yadifwana natusuŋuti twenu, niyifwikija yadifwana namfwa jenu jidi nakukisaŋana ituŋa, mwakamulemeshi Nzambi yaIsarela; hadaha wakapepelesha chikasa chindi nihadenu nihadi akishi enu, nihetuŋa denu.
Ochu mukuchinchikishiladi nyichima yenu neyi chachinchikishiluwu aEjipitu naFwaro nyichima yawu? Chayihayamishiliyi hiyayilekeli antu akadiyili kwawuku?
Dichi dinu kwatenu kukusoŋa itemba dadiha, mwakakwati aŋombi ayedi achidi kwamwisha, achidi kanda asendaŋahu dehi mpanda, mwakakasi aŋombi kwitemba, anyanawu mwakayenzeleli mwitaŋa.
Mwakanoni chimbaŋu chaYehova, mwakachishi hetemba niyuma yawuru yamulambu wakutanya yimwakafuntisha nachu kudi yena, mwakayishi muchikasha, chikasha mwakachishi kumbadi yachimbaŋu; mwakachitemeshi, chakayi.
Neyi mwakamona hichikuya munjila yakuŋinza yachu kuBetishemeshi, komana diyi natukoŋi chumichi chasweja kutama; neyi nehi, twakeluka netu chikasa chindi hidichi chatukatishiluku, chadiŋi chuma chakudinjila tuhu.
Antu ela nimwenomu, hiyakukwata aŋombi ayedi achidi kwamwisha, hiyakuyikasila kwitemba, anyanawu hiyakuyenzelela mwitaŋa;
Hiyakusha chimbaŋu chaYehova hetemba, hamu nachikasha chikweti imfwa jawuru niyifwikija jatusuŋuti twawu.
Aŋombi hiyakwimakana munjila yakuBetishemeshi; hiyakuya mumukwakwa weneni, iku anakuya iku anakwaŋula, kusenukamu aya hela kuchikasa chachidiilu hela kuchimunswa nehi. Tulamba twawaFwilistinu adiŋi nakuyilondela munyima nikuŋinza yakuBetishemeshi.
AkwaBetishemeshi adiŋi nakwaŋula tidiku yawu muchinekineki; hiyakufumbula mesu awu, hiyakumona chimbaŋu. Chachimwenuwu azaŋaleli.
Itemba diiŋila nimwiha daYoshuwa mukwaBetishemeshi, diimana nikwenoku kwadiŋi ilola deneni. Hiyakubalula nyitondu yetemba, hiyakumushitila Yehova aŋombi owu amulambu wakushita.
ALevi hiyakutulula chimbaŋu chaYehova, nichikasha chadiŋuku, mwadiŋi yuma yawuru, hiyakuyisha helola deneni. Antu akuBetishemeshi hiyakushita nyilambu yakushita, hiyakumuketwila Yehova niyimuna ifuku dodenodu.
Atulamba twawaFwilistinu atanu chachimwenuwu hiyakufunta kuEkeroni dodena ifuku odu.
Tiyenu tusuŋuti twawuru twamulambu waYehova wakutanya twafuntishiluwu nachu aFwilistinu chimbaŋu; elili kamu kaAshidodi, kamu kaGaza, kamu kaAshekeloni, kamu kaGati, kamu kaEkeroni;
nimfwa jawuru mwekalila ŋanda jawaFwilistinu jejima jikweti tulamba tutanu, niŋanda jampwembu, nitunyikala twamumpata, yashika ndo-o nikwilola deneni, datulililuwu chimbaŋu chaYehova, kwoku dekala nikulelu mwiha daYoshuwa, mukwaBetishemeshi.
Wajahili antu akuBetishemeshi, muloŋa atalili muchimbaŋu chaYehova, wajahiluhu amayala makumi atanu nayedi (70); antu hiyakudila nanochu chaswejeliyi Yehova kujaha antu.
Amayala akuBetishemeshi elili nawu, Hinyi natweshi kwimana kumesu aYehova Nzambi wajiliwu? Chimbaŋu chikuya kudinyi kulonda chitufumi?
Hiyakutemesha antemesha kudi eniKiriyati Yeyarimi, nawu, AFwilistinu anatuleteli dehi cheŋi chimbaŋu chaYehova; kunkumukenu muchitambuli, chinzi oku kudenu.
Amayala akuKiriyati Yeyarimi hiyakwinza hiyakukandwisha chimbaŋu chaYehova, hiyakuchitwala mwitala daAbinadabi dahampidi, hiyakujilika mwanindi weyala Eleyaza nawu ahembaŋa chimbaŋu chaYehova.
Chimbaŋu chashakamini kuKiriyati Yeyarimi haleheli, chadiŋuku nyaka makumi ayedi (20), mutaŋa wawaIsarela wejima hiwukumudilila Yehova.
Samweli hakuhosha namutaŋa wawaIsarela wejima, nindi, Neyi mudi nakufunta kudi Yehova nanyichima yenu yejima, fumishenu mukachi kenu ankishi jakwacheŋi niAshitoreti, mutalishi nyichima yenu kudi Yehova, mumukalakeli yena hohu kankawindi; niyena wakayipulwisha kudi aFwilistinu.
Dichi anyana kaIsarela hiyakunata aBayali nawaAshitoreti, hiyakumukalakela Yehova hohu kankawindi.
Samweli hakwila nindi, Pompeshenu aIsarela ejima kuMizipa, kulonda niyilombeleli kudi Yehova.
Hiyakupompa kuMizipa, hiyakutaha menji, hiyakuyimwaŋila kumesu aYehova, dena ifuku odu hiyakujiŋa nanzala, hiyakuhosha kwenoku, nawu, Tunaputoli dehi kudi Yehova. Samweli wayihoshelelaŋa anyana kaIsarela nyiloŋa yawu kuMizipa.
AFwilistinu chatiyiluwu nawu anyana kaIsarela anapompi dehi kuMizipa, tulamba twawaFwilistinu hiyakuyaku nawu alwi nawaIsarela. Chachitiyiluwu anyana kaIsarela atiyili woma wawaFwilistinu.
Anyana kaIsarela hiyakumwila Samweli nawu, Tudilili kudi Yehova Nzambi yetu chakadi kumwena kulonda atuhandishi kudi aFwilistinu.
Samweli hakukwata kana kamukoku kachidi kwamwa, hakukashita mulambu wakumushitila Yehova. Samweli hakuyidilila aIsarela kudi Yehova. Yehova wamutiyili.
Cheliliyi Samweli wuchidi kushita mulambu wakushita, aFwilistinu hiyakukundama kwakwihi, nawu alwi njita nawaIsarela. Yehova odidima nikudidima nankashi hadiŋuwu aFwilistinu dena ifuku odu, oyifwisha nimutentu; hiyakuyitapa kudi aIsarela.
AIsarela amayala hiyakwidika muMizipa, hiyakuyihaŋa aFwilistinu, hiyakuyitapa, tape-e, nichashikiluwu mwishina daBetikari.
Samweli hakunona ilola hakudimika kwela Mizipa iku, Sheni iku, hakuditumba niijina nindi, Ebeneza, nindi, Yehova natukwashuku ndo-o nikulelu.
AFwilistinu afwomoka nikufwomoka, hiyamotokeli cheŋi muŋinza yawaIsarelaku. Chikasa chaYehova chayikalishili aFwilistinu nyaka yejima yadiŋiyi Samweli.
Nyikala yatambwiluwu aFwilistinu kudi aIsarela, ayifuntishili cheŋi kudi aIsarela kufumisha kuEkeroni ndo-o nikuGati; aIsarela atambwili niŋinza yawu kudi aFwilistinu. AIsarela nawaAmori ashakama ninzo-o, kulwa nawa njita nehi.
Samweli wahoshelelaŋa aIsarela nyiloŋa yawu nyaka yindi yejima.
Wayilaŋa hamwaka hamwaka nakunyeŋumuka nikuBeteli, nikuGiligali, nikuMizipa; wahoshelelaŋa aIsarela nyiloŋa yawu munyikaloyu yejima.
Hakufuntaŋa cheŋi kuRama, muloŋa kwoku kwadiŋi itala dindi, diku kwahoshelelaŋayi aIsarela nyiloŋa yawu; kwoku kwamutuŋililiyi Yehova kameŋa kakulambwila.
Cheliliyi Samweli nakuli dehi, hakukunjika anyanindi amayala kwikala ansompeshi awaIsarela.
Wedi windi ijina dindi Yoweli, chilondawedi ijina dindi Abiya; ahoshelaŋa nyiloŋa muBerisheba.
Anyanindi hiyelilaŋa mwelilaŋayi yenaku, asenukilumu, hiyakulondela kuheta kwatama, hiyakutambulaŋa maseleka, hiyakuheŋeshaŋa wuhaku.
Akulumpi awaIsarela ejima hiyakudipompesha, hiyakwinza kuRama kwadiŋi Samweli,
hiyakumwila nawu, Eyi wakula dehi, anyaneyi hiyelaŋa muwelaŋa eyuku. Wutukunjikili mwanta wankanu atusompeshaŋa neyi chelaŋawu munyunza yejima.
Chuma cheliluwu nawu twinki mwanta wakutusompesha, Samweli wachimweni kutama nankashi. Samweli hakulombela kudi Yehova.
Yehova hakumwila Samweli nindi, Tiyililaku mwizu dawantu, wili mwejima mwakukwilawu; ochu hiyeyi analekuwuku, yami analekuwu, nibuli kwikala mwanta wawu wakuyiyuulaŋa.
Mwahita nyidimu yanakoŋuwu yejima kufumisha kwifuku dinayifumishili muEjipitu kushikija nikwifuku dalelu, nakunlekami nakupesha akishi, dimu nawa mudi nakukwilawu nineyi.
Dichi dinu kumina dakutiyilila mwizu dawu, hela chochu chiŋa wakayikonkomwena, wakayileja mwakekalila mwanta wakayiyuulaŋa.
Samweli hakuleja antu amulombeli mwanta mazu aYehova ejima,
nindi, Tiyenu mwakekalila mwanta wakayiyuulaŋa. Wakatambula tambula anyanenu amayala, wakayikunjika kunjika kumakálu indi, nikwikala akwatuwalu twindi, akayaŋa lufuchi kwakayaŋa makálu indi.
Wakayikunjika kunjika kwikala akulumpi amakombakaji, niakulumpi amakumi atanu (50); amakwawu akamudiminaŋa maha indi, nikumwaŋwilaŋa yakudya yindi, nikumuchililaŋa yitwa yindi yanjita, niyuma yamakálu indi.
Wakatambula tambula nianyanenu awambanda akamweŋwilaŋa manji indi, akamutelekelaŋa yakudya yindi, akamwochelaŋa mankendi indi.
Wakatambula tambula maha enu, nimatempenu anyivinyu, nimatempenu anyiolive, wakatondamu asweja kuwaha wakenka ambuŋindi.
Wakatambula chamwikumi nichakumbutu yenu nichakumatempenu anyivinyu, wakenka tulala twindi niambuŋindi.
Wakatambula tambula nianduŋu jenu amayala, nianduŋu jenu awambanda, nianyikwenzi jenu asweja kuwaha, niyimbulu yenu, wakayishaŋa kumudimu windi.
Wakatambula yimuna yenu yajikishaŋa mumakumi, ninenu aweni mwakekalaŋa ambuŋindi.
Dena ifuku odu mwakakaloka nyiteti namwanta wenu imwakatonda, dena ifuku odu Yehova hakayitiya nawaku.
Hela chochu, antu alekeli kutiya mwizu daSamweli, nawu, Nehi, chiŋa twikali namwanta wetu wakutuyuula hohu,
kulonda twakadifwani nanyunza yikwawu yejima; kulonda mwanta wetu akatusompeshaŋa, akatulombolaŋa kutwakayaŋa, akatulwilaŋa njita jetu.
Samweli watiyili mazu ejima awantu, hakuhitulukamu kumatu aYehova.
Yehova wamwilili Samweli nindi, Tiyililaku mwizu dawu, wuyidiishili mwanta wawu. Samweli hakuyila aIsarela nindi, Yenuŋa kwenu kunyikala yenu wejima wenu.
Kwadiŋi iyala mukwaBenjamini, ijina dindi Kishi, mwana kaAbiyeli, Abiyeli mwana kaZerori, Zerori mwana kaBekorati, Bekorati mwana kaAfwiya, wadiŋi mwana kamukwaBenjamini chilobu mukwaŋovu.
Wadiŋi namwanindi weyala ijina dindi Sawulu, mukwenzi wamuwahi walubanji. Hadi anyana kaIsarela hihadiŋi muntu wamubadika kuwahaku. Wadiŋi wabadika akwawu antu ejima kutaluka, wasompokeli chamafwiji namutu.
Yimbulu yatata yaSawulu Kishi yajimbeli. Kishi hakumwila mwanindi Sawulu, nindi, Sendaku ŋamba wumu, wunyamuki, wuyi nakukeŋakeŋa yimbulu.
Hakuhita mwituŋa daEfweremi damapidi, ahita nimwituŋa daShalisha, kuyimona kwawu nehi. Ahita nimwituŋa daShayalimi nimwena nawa mwosi. Ahita nimwituŋa dawaBenjamini, kuyimona kwawu nehi.
Chashikiluwu kwituŋa daZufwi, Sawulu hakumwila ŋamba yindi adiŋiyi nindi, nindi, Tuyi, tufunti kwetu; tata wakenza kaleka kwakama yimbulu, hakutwakametu.
Ŋamba yindi hakumwila nindi, Tiya mwani, mumukaliwu mwekala muntu waNzambi, himuntu alemeshawu kudi antu; yuma yahoshaŋayi yejima yamwekanaŋa chalala; tuyuku; hadaha wukutuleja njila yetu yitukwenda.
Sawulu hakumwila ŋamba yindi, nindi, Neyi tukuya, owu muntu tukumutweladi? Yakudya munyitoŋa yetu yamana dehi, hikudi chamukunkulu chakumutwelela muntu waNzambuku, tukweti chumanyi?
Ŋamba hakumwakula Sawulu cheŋi nindi, Tala, ami nidi nasiliva ya 3 grams, nukumwinka muntu waNzambi atuleji njila yetu.
Muloŋa hasambilili muIsarela, helilaŋayi muntu neyi wukuya nakwihula kudi Nzambi, wukwila nindi, Tuyi kudi mukwakumona; muloŋa muntu atenaŋawu katataka nawu kaprofwetu, hakusambila amutenenaŋa nawu mukwakumona.
Dichi Sawulu hakumwila ŋamba yindi nindi, Dimu, Tuyi. Aya nikumukala kwadiŋi muntu waNzambi.
Cheliluwu hiyakuya nakukanduka mukandu wakumukala, hiyakuwana ayaŋadima adi nakuya nakutaha menji, hiyakuyila nawu, Mukwakumona wudi kwoku?
Hiyakuyakula nawu, Wudi kwoku, owu tuhu wudi kumbidi owu. Nyakishenu dinu, muloŋa lelu nenzi dehi mumukala, niantu lelu akuketula chimuna hachinaŋanaŋa.
Chimukwila munashiki dehi mumukala mukumuwana, katataka kanda ayi hachinaŋanaŋa nakudya. Antu kudya, chiŋa yena nashiki, muloŋa yena diyi wukukiswila chimuna nkisu, nkumininaku átambikawu hiyakudya dinu. Dichi dinu kandukenu, keŋa mumuwani tuhu katataka.
Hiyakukanduka kumukala. Chanashikuwu mumukala, nawu atali, Samweli iwu wukwinziwu, nindi ayaŋa kuchinaŋanaŋa.
Helili kunashali ifuku dimu nakushika Sawulu, Yehova wamuleja dehi Samweli,
nindi, Kumadiki, hampinji yoyeniyi, nakakutemeshela muntu wakwituŋa daBenjamini, wakamuwayishi manji ekali nlomboli yawantu ami aIsarela, wakahandisha antu ami kudi aFwilistinu, muloŋa namoni dehi antu ami, niikumbu dakudilawu dinashiki dehi kudami.
Samweli chamweniyi Sawulu, Yehova hakumwila nindi, Talaku iyala nakulejeli! Yeniwu diyi wakekala mwanta wawantu ami.
Sawulu hakwinza nakushika kwakwihi naSamweli kuchisu champwembu, hakwihula nindi, Anleji mwani kwitala damukwakumona.
Samweli hakumwakula Sawulu nindi, Mukwakumona yami. Yenuŋahu dehi kuchinaŋanaŋa, lelu tukudya nenu. Budidi nakakuleka hiwakaya, nakakuleja yejima yidi mumuchima weyi.
Hakwila oyu yimbulu yeyi yajimbeli munahiti dehi mafuku asatu, bayi wusha kwoku muchimaku, amwekana dehi. Ochu anashuwu aIsarela ejima muchima hiyeyuku? Himutaŋa watata yeyi wejimaku?
Sawulu hakumwakula nindi, Ami hinikaBenjaminuku? Muchidi wetu hidiwu wasweja kukeha munyichidi yawaIsarela yejimaku? Nichisaka chetu hidichi chasweja kukeha hayisaka yamumuchidi waBenjamini yejimaku? Indi wunahoshelidi nanami mwenimu?
Samweli hakutwala Sawulu naŋamba yindi, hakuyishikija mwitala dawenyi, hakuyishakamisha kwalema hakachi kawatambikiluwu, adiŋi kwiji neyi makumi asatu (30).
Samweli hakumwila mukwakuteleka nindi, Letaku iseka dinakwinka, dinakwila nami, Tentekaku hambadi.
Mukwakuteleka hakunona mwendu niyadiŋuku, nakunyamuna kwiwulu, hakumwinka Sawulu. Samweli hakumwila nindi, Tala yakutentekelawu! Nonaku wudyi muloŋa diyi yakwambwilawu kufumisha hinatambikili antu. Dichi Sawulu wadiili naSamweli dena ifuku odu.
Chakunkumukiluwu mumukala, anafumi dehi kuchinaŋanaŋa, Samweli hakuhanjika naSawulu hewulu detala.
Hiyakuhinduka swayi, chikwelili hikukuya nakucha, Samweli hakutambika Sawulu hewulu detala, nindi, Hindukaku nikukani, wuyi. Sawulu hakuhinduka, hiyakwidika hanzi mwayedi wawu niyena niSamweli.
Cheliluwu hiyakukunkumuka kunsa yamukala, Samweli hakumwila Sawulu, nindi, Mwili ŋamba ayaŋahu dehi. Niŋamba welili mwenomu. Nindi, Ilaŋa eyi imanaku chanti, nikuleji izu daNzambi.
Samweli hakunona chipunda chamanji, hakumuhuŋunwina hamutu windi, hakumupwepula, nindi, Yehova nakuwayishi dehi nindi, wikali nlomboli yawuswana windi.
Ichi chiwukufuma kunu kudami lelu wakawana antu ayedi kwijamu daRacheli kuZeleza muŋinza yaBenjamini. Akakwila nawu, Yimbulu yiwayili nakukeŋa anamwekani dehi. Tata yeyi naleki dehi kwakama ayimbulu, hakukwakama eyi, nindi, Nukwila ŋahi nansaŋu yamwanami?
Chiwakafuma kwenoku, chiwakaswilaku, wakashika kumutondu weneni wakuTabori. Kwakakubulakana antu asatu adi nakukanduka kuBeteli kudi Nzambi, wumu nasendi twana kampembi tusatu, mukwawu nasendi mankendi asatu, mukwawu nasendi nswaha yavinyu.
Akakwimusha, akakwinka mankendi ayedi, wakayitambula kumakasawu.
Chiwakela wunashiki dehi kumpidi yaNzambi kwashawu chiimba chamashidika awaFwilistinu, wakamona chiwakashika kwenoku kumukala kwakakubulakana chendu chawatuprofwetu chidi nakukunkumuka nakufuma kuchinaŋanaŋa. Anatwaminuku adi nachisanji, kaŋoma, nehululu, nakadada; amakwawu adi nakuya nakuprofweta ho-o.
Spiritu waYehova wakenza naŋovu hadeyi, wakaprofweta nawu hamu, wakabalumuka hiwudi muntu wacheŋi.
Chiwakamona yinjikijilu iyi, wakela mwonsu muwunakeŋi, muloŋa Nzambi wudi naneyi.
Wakayaŋahu dehi kuGiligali, ami nakakulondela kwenoku kulonda nakashiti nyilambu yakushita, nakaketuli niyimuna yanyilambu yakukundaŋana. Wakachiŋilila mafuku atanu nayedi, nichinakakuwana, nakakuleji chiwakela.
Cheliliyi nindi amufutaleli Samweli afumi kudi yena, Nzambi hakumubalumuna muchima wacheŋi. Yinjikijilu oyu yejima yamwekeni denodu ifuku.
Chashikiluwu kumpidi, nawu atali, chendu chawatuprofwetu ichi chikwinza nakumubulakana. Spiritu waNzambi hakwinza naŋovu hadi yena. Hakuprofweta hamu nawu.
Antu ejima amwilukili dehi chachikulu, chamwenuwu hakuprofweta hamu nawatuprofwetu, hiyakudiila wumu namukwawu, nawu, Ichi chuma chinamuwani mwana kaKishi hichumanyi? Sawulu niyena komana hadi hamu nawatuprofwetu?
Muntu wakwenoku hakwakula nindi, Ochu tata yawu yowinyi ntahi? Dihu hafumini chishimu chakwila nawu, Sawulu hadi hamu nawatuprofwetu nawa?
Chakumishiliyi kuprofweta hakuya kuchinaŋanaŋa.
Mandumi yaSawulu hakumwihula yena naŋamba yindi, nindi, Mwayili kudihi? Nindi, Twayili nakukeŋakeŋa yimbulu. Chitwelili kuyimona nehi, tushika nikudi Samweli.
Mandumi yaSawulu nindi, Anleji mwani yakulejeliyi Samweli.
Sawulu hakumwila mandumi yindi, nindi, Watulejeli chalumbuluka chikupu nindi, Yimbulu yinamwekani. Hakwila nsaŋu jawanta jateneniyi Samweli hamulejeli mwokuku.
Samweli hakutambika antu, nindi, Pompenu kudi Yehova kuMizipa.
Hakuyila anyana kaIsarela nindi, Tiyenu chanahoshiyi Yehova, Nzambi yaIsarela, nindi, Nafumishili aIsarela muEjipitu, nayipulwishili kudi aEjipitu, nikumawanta ayikabishili.
Hakwila enu lelu munaleki dehi Nzambi yenu wayihandishili muyuma yatama yimwamweni yejima, nimuyihuŋu yenu yejima; munamwili dehi nenu, Chiŋa atudiishili mwanta wakutuyuula. Dichi dinu imanenu kumesu aYehova hamuchidi hamuchidi, hamakombakaji hamakombakaji.
Chashikijiliyi Samweli nyichidi yawaIsarela yejima kwakwihi, hiyakukwatamu muchidi waBenjamini.
Hakushikija muchidi waBenjamini kwakwihi, hachisaka hachisaka, hiyakukwatamu chisaka chaMatiri. Hiyakukwatamu mwana kaKishi Sawulu. Nawu amukeŋakeŋi, kutwesha kumumona nehi.
Dichi hiyakumwihula cheŋi Yehova, nawu, Iyala kanda enzi, tahindi? Yehova hakwakula nindi, Ona, nabatami mukachi kayuma, ona.
Hiyakuyaku lufuchi, hiyakumufumisha kwenoku. Chemeniyi mukachi kawantu wayibadikili antu ejima kutaluka, wasompokeli chamafwiji namutu.
Samweli hakuyila antu ejima nindi, Talenu anatondiyi Yehova hadi antu ejima hadi wakweseka nindi? Antu ejima hiyakuvwakuka, nawu, Mwanta wankanu ahandi!
Samweli hakuleja antu muwakekalila wanta, asoneka nimumukanda, awisha nikumesu aYehova. Samweli hakufuntisha antu ejima kunyikala yawu.
Sawulu hakuya kumukala wawu kuGibeya; chendu chawamayala akunkiliyi Nzambi kunyichima yawu ayili nindi.
Ilaŋa antu amakwawu ayiluwaŋimbi ahosheli nawu, Yeniwu iyala wakatuhandisha ŋahi? Amudiwili kwawu, hiyamutweleleli mulambuku. Yena kwindi habaŋili kwoku.
KaAmoni Nahashi wenjili, wakuchikili Yabeshi Gileyadi. Antu amuYabeshi ejima hiyakumwila Nahashi, nawu, Kwataku chitiyaŋenu nanetu, twakakukalakelaŋa.
KaAmoni Nahashi hakuyila nindi, Tiyenu hitukutiyaŋena nenu, nami, Chiŋa niyilokola mesu akuchidiilu wejima wenu, kulonda niyisawishi nachu aIsarela ejima.
Akulumpi amuYabeshi hiyakumwila nawu, Atwimenuku mafuku atanu nayedi, twakatemeshi temeshi antemesha mwahita ŋinza jawaIsarela jejima. Neyi kwakabula wakutuhandisha twakenza kudeyi.
Antemesha hiyakushika kuGibeya kwadiŋi Sawulu, hiyakuleja antu nsaŋu oyu. Antu ejima avwakuka nimumakumbu.
Henohu Sawulu wadiŋi nakwinza naŋombi hakufuma mumpata. Sawulu nindi, Awa antu chadi nakudilawu anatiyi nsaŋwinyi? Hiyakumuleja nsaŋu yafumini kudi antu akuYabeshi.
Chatiyiliyi nsaŋu oyu Spiritu waNzambi hakwinza hadi Sawulu naŋovu, hakuzuwa nankashi.
Hakukwata aŋombi ayedi, hakuyiketwola, hakutemesha kanti kanti nawantemesha mwahita ŋinza jawaIsarela jejima, nindi, Yowu wakabula kwinza nakulondela Sawulu naSamweli ŋombi jindi akajikoŋa chochochu. Woma waYehova hiwukuholokela hadi antu, hiyakunyamoka wejima wawu namuchima wumu hohu.
Hakuyichindila kuBezeki. Anyana kaIsarela ashikili mumakombakaji nkulakaji jisatu (300,000), aYuda makombakaji makumi asatu (30,000).
Hakuyila antemesha enjili, nindi, Tiyenu chimwakayila antu akuYabeshi Gileyadi, nenu, Kumadiki chimwakatiya mwaana busu, mwakapuluka. Antemesha hiyakufunta cheŋi, hiyakuyileja antu akuYabeshi, hiyakutiya kuwaha.
Antu akuYabeshi hiyakuyila akwawu nawu, Kumadiki twakenza kudenu mwakatukoŋi mwonsu mumwakatiyila kuwaha.
Chikunachi Sawulu hakwambula antu yendu yisatu, hakwinza mukachi kachiimba hachilu chahakwanzakana nakucha, hakuyitapa aAmoni, tape-e nimwaana busu. Asheluhu amwaŋala nindu-ndu, chakwila hela ayedi kwikala hamu nehi.
Antu hiyakumwila Samweli nawu, Indi welili nindi, Sawulu bayi atuyuulaŋa etuku, hinyi? Yiletenu awa antu, tuyijahi.
Sawulu nindi, Lelu kujaha muntu nehi; muloŋa lelu Yehova nakoŋi jakupulwisha muIsarela.
Samweli hakuyila antu, nindi, Tuyenu kuGiligali twakakolesheluku wanta.
Antu ejima hiyakuya kuGiligali. Hiyakumudiisha Sawulu wanta kwenoku kuGiligali kumesu aYehova. Hiyakuketwilaku niyimuna yanyilambu yakukundaŋana kumesu aYehova. Kwenoku Sawulu nawaIsarela ejima azaŋaleli nankashi.
Samweli hakuyila aIsarela ejima nindi, Tiyenu, natiyilili dehi mwizu denu, neli dehi yuma yimwaŋilili yejima, nayidiishili dehi mwanta wenu wakuyiyuula.
Ichi dinu talenu mwanta wenu iwu mukushakamaŋa nindi; ami nakula dehi, natooka dehi nimutu; anyanami mudi nawu awa; nashakami dehi nenu kufumisha kuwansi nikwitaŋwa dalelu.
Yamonu. Nshimunenu wunsahu kumesu aYehova, nikumesu awambala awayishawu dehi manji. Natambuli ŋombi yanyi? Natambuli chimbulu chanyi? Nadyi chuma chanyi? Nakabishinyi? Natambuli maseleka kuchikasa chanyi mwaka aŋiyilishi mesu? Nlejenu, niyifuntishili.
Wena nawu, Hiwunatudiili chumaku, hiwunatukabishuku, hiwunatambuli chuma chambalaku.
Hakuyila nindi, Yehova diyi chinsahu chenu, niniwu wambala awayishawu dehi manji, hichinsahu lelu chimunabuli kunwana nachuma chambala chamukwetu. Nawu, Hichinsahu.
Samweli hakwila antu, nindi, Yehova diyi wayikunjikili aMosi naAroni, diyi nawa wayifumishili ankakulula jenu mwituŋa daEjipitu.
Ichi dinu imanenu, niyikaandi kumesu aYehova nayuma yaYehova yaloŋa yejima yayikoŋeleliyi ninenu niankakulula jenu.
Heliliyi Yakoba hakuya muEjipitu, niankakulula jenu hiyakumudilila Yehova, henohu Yehova hakutemesha aMosi naAroni, diwu ayifumishili ankakulula jenu muEjipitu, hiyakuyishakamisha mwenamunu.
Hela chochu amulalameneni Yehova Nzambi yawu, niyena hakuyilandisha kudi Sisera, mukulumpi wanjita yaHazori, nikudi aFwilistinu, nikudi mwanta wakuMowabi, hiyakulwa nawu.
 Hiyakumudilila Yehova, nawu, Tunaputoli nanichi chitunamuleki Yehova, tunapeshi aBayali nawaAshitoreti. Hela chochu, kumina dakutupulwisha kudi ayilumbu jetu, twakakukalakelaŋa.
Yehova hakutemesha Yerubayali, niBedani, niYefwata, niSamweli, ayipulwishili kudi ayilumbu jenu mbadi jejima, mushakama ninzo-o.
Chimwamweni mwanta wawanyana kaAmoni wankanu Nahashi hakwinza kudenu nanjita, himukuŋila nenu, Nehi, chiŋa atuyuulaŋa kudi mwanta wankanu, kutoŋa Yehova Nzambi yenu diyi wadiŋi mwanta wenu wankanu.
Ichi dinu talenu mwanta wankanu imunatondi, imwalombeli. Talenu, Yehova nayidiishili dehi mwanta wenu wankanu.
Neyi mwakamutiyaŋa Yehova woma, nakumukalakela, nakutiyilila mwizu dindi, nakubula kudikaŋa nanshimbi jaYehova, neyi ninenu nimwanta wenu wukuyiyuulaŋa mwakakakela Yehova Nzambi yenu, chakawaha.
Ilaŋa neyi enu kutiyilila mwizu daYehova nehi, neyi mwakadikaŋa nanshimbi jaYehova, chikasa chaYehova chakayikalila, neyi chichakalilili ankakulula jenu.
Ichi dinu imanenu mutali chuma cheneni chikukeŋa kwilayi Yehova kumesu enu.
Lelu hiifuku dakwaŋula tidikuku? Nukumutambika Yehova atemeshi nikudidima ninvula, mwakeluki, mwakamoni nenu chitunalombi mwanta wankanu tunasweji kutamisha kumesu aYehova.
Samweli hakutambika Yehova. Yehova hakutemesha nikudidima ninvula denodu ifuku. Antu ejima hiyakutiya niYehova niSamweli woma nankashi.
Antu ejima hiyakumwila Samweli, nawu, Atulombeleluku etu ambuŋeyi kudi Yehova Nzambi yeyi, kulonda tubuli kufwa, muloŋa hanshidi jetu jejima tunalunjikuhu dehi chuma chatama chakulomba mwanta wetu wankanu.
Samweli hakuyila antu, nindi, Bayi mutiya womaku. Chakukoŋa mwatama mwejimimu munakoŋi. Hela chochu, bayi musenuka mukulondela Yehovaku, chiŋa mumukalakelaŋa Yehova nanyichima yenu yejima.
Bayi musenukamu nakulondela yuma yamukunkulwayi yabulaŋa hela kuhetesha hela kupulwishaku, yamukunkulwayi tuhu kwayu.
Muloŋa Yehova hakayishiya antu induku, nanochu chatoha ijina dindi; muloŋa Yehova natiyi kuwaha kuyilisha antu ambala ayena.
Hakwinza ami chinjila kuputola kudi Yehova muloŋa wakuleka kuyilombelela. Nakayitaŋishaŋa munjila yayiwahi yaloŋa.
Chiŋa mumutiyaŋa Yehova woma nakumukalakelaŋa mwalala nanyichima yenu yejima, toŋojokenu yuma yanayikoŋeliyi okutoha.
Ilaŋa neyi saŋa mwatamishila hohu, mwakajilumukila kumu, ninenu nimwanta wenu.
Sawulu wayuulili mwaka wumu; cheliliyi nayuuli dehi aIsarela nyaka yiyedi,
Sawulu hakutonda muIsarela antu indi makombakaji asatu (3,000). Makombakaji ayedi (2,000) hiyakushakama naSawulu kuMikimashi kumpidi yakuBeteli, ikombakaji dimu (1,000) dadiŋi naYonatani kuGibeya wamuBenjamini. Antu asheluku hakuyifuntisha kunyikala yawu wejima wawu.
Yonatani hakutapa mashidika awaFwilistinu ashiluwu kuGeba, aFwilistinu achitiya nikuchitiya. Sawulu hakwimba mpùŋa mwahita ituŋa dejima, nindi, AHeberu atiyi.
AIsarela ejima atiyili nawu, Sawulu natapi dehi mashidika awaFwilistinu ashiluwu mwituŋa, nawu, AIsarela ananunki dehi ivumba datama kudi aFwilistinu. Antu apompa nikupompa kuGiligali kwadiŋiyi Sawulu.
AFwilistinu adipompesha nikudipompesha nawu alwi nawaIsarela, namakálu makombakaji makumi asatu (30,000), akwatuwalu makombakaji atanu nadimu (6,000), niantu avula neyi wusekulula wekala kuchikumu chakaluŋalwiji. Enjili nakutuŋa chiimba kuMikimashi, kumusela waBetaveni.
AIsarela chamwenuwu chinakali dehi, muloŋa antu hiyakumona ihuŋu, antu hiyakuya nakubatajala nimumayeŋu, nimuyiputa, nimumalola, nimujimpwembu, nimumena.
Henohu aHeberu amakwawu azambuka dehi Yodana, aya dehi mwituŋa daGadi naGileyadi. Sawulu saŋa adiyi kwindi muGiligali, antu ejima hiyakumulondela nakuzaala hohu.
Wachiŋililili mafuku atanu nayedi, mwomwamukaniniyi Samweli. Samweli kwinza kuGiligali nehi, antu hiyakumumwaŋala nikumumwaŋala.
Sawulu nindi, Nletelenu kunu mulambu wakushita, ninyilambu yakukundaŋana. Hakushita mulambu wakushita.
Cheliliyi nindi akumishi kushita mulambu wakushita, kutala Samweli enza nikwinza. Sawulu hakuya nakumukinkilila nindi amwimushi.
Samweli nindi, Wuneli chumanyi? Sawulu nindi, Namona antu hiyakunmwaŋala, nineyi kwinza hitwadikanini nehi, niaFwilistinu hiyakudipompesha kuMikimashi;
dichi nelili nami, AFwilistinu keŋa anlotokeli kuGiligali, ninami nichidi kanda nimulembeleli Yehova; nidikanjikija nikudikanjikija, hinukulambula nimulambu wakushita.
Samweli hakumwila Sawulu, nindi, Wuneli chuma chawusupi; hiwunahembi mwakulejeliyi Yehova Nzambi yeyuku. Yehova katataka wakeŋa kukukoleshela wanta weyi wamuIsarela chahayanyaka.
Ichi dinu wanta weyi hiwakakola nawaku. Yehova naditondeli dehi muntu wakumuchima windi. Yehova namukunjiki dehi kwikala nlomboli yawantu indi, nanochu chiwunabuli kuhemba mwakulejeliyi Yehova.
Samweli hakunyamuka, hakufuma kuGiligali, hakuya kuGibeya wakuBenjamini.
Sawulu namwanindi Yonatani, niantu adiŋuwu nawu hiyakushakama kuGeba wakuBenjamini; hakwila aFwilistinu hiyakushakama muchiimba chawu muMikimashi.
Akwakupuupa nyikala hiyakufuma muchiimba chawaFwilistinu yendu yisatu. Chendu chimu hichikuya munjila yaya kuOfwara mwituŋa daShuwali.
Chendu chikwawu hichikuya njila yakuBetihoroni. Chendu chikwawu hichikuya njila yakuŋinza yatala muchinekineki chaZebowimi yaya muchinkalampata.
Mwahita ituŋa dawaIsarela dejima himwadiŋi muchijuku, muloŋa aFwilistinu elili nawu, AHeberu akenza kadichilila mpoku jakabali namayoŋa.
AIsarela ejima akunkumukilaŋa kudi aFwilistinu nakulola yikwakwa yawu, nimatemwawu akudimisha nachu aŋombi, niyizembi yawu, nimatemwawu.
Wuseya wakulola nachu matemwa akudimisha nachu aŋombi, nimatemwa wadiŋi siliva ya 8 grams, niwuseya wakulola nachu yikuŋu yanyisomu, niyizembi, ninyumba diwu siliva ya 4 grams.
Dichi ifuku dakulwa njita hikwamwekeni hela mpoku yakabali hela iyoŋa kumakasa awantu adiŋi naSawulu naJonatanuku, yamwekeni chiŋa kudi Sawulu namwanindi Yonatani hohu.
Mashidika awaFwilistinu hiyakufuma kuchiimba chawu nakuya kuchibukubuku chakuMikimashi.
Ifuku dimu mwana kaSawulu Yonatani wamwilili mukwenzi wasendeli yitwa yindi, nindi, Tuyi kudi mashidika awaFwilistinu adi mwishinadi. Hamulejelumu tata yinduku.
Sawulu washakamini kunsa yaGibeya mwishina damubula wekala muMigironi. Antu adiŋiyi nawu adiŋi kwiji neyi amayala nkulakaji jitanu nayimu (600),
niAhiya mwana kaAhitubi, manakwaIkabodi, mwana kaFwinehasi, Fwinehasi mwana kaEli, kapristu kaYehova kamuShilo, navwali ifwodi. Antu hiyelukili nawu Yonatani nayuku.
Hakachi kayibukubuku kwakeŋeli kuhitayi Yonatani nindi ayi kudi mashidika awaFwilistinu hadiŋi ishinadi dimu ilola deneni, ishinadi dikwawu ilola deneni. Dimu ijina dadu Bozezi, dikwawu ijina dadu Sene.
Ilola deneni dimu demana kwakwihi naMikimashi mbadi yakabeta kakuchimunswa, dikwawu demana kwakwihi naGeba mbadi yakabeta kakuchidiilu.
Yonatani wamwilili mukwenzi wasendeli yitwa yindi nindi, Tuyi kudi mashidika awayidima awa, wamba kela Yehova wukutukoŋela chuma; kudi Yehova kudi chuma chakumukaŋesha? Wukwamwina tuhu hela nawamavulu hela nawantesha.
Mukwakusenda yitwa yindi hakumwila nindi, Ilaku tuhu mwonsu munayi muchima weyi. Tuyi, nidi neyi hohu mwonsu muwunakeŋeli.
Yonatani nindi, Tala, tukuya kwishinadi kudi awa antu, tukudimwekesha kudi wena.
Neyi akutwila nawu, Imanenu tuyiwani, twakemana kwetu hitwakakandama kudi wenaku.
Ilaŋa neyi akutwila nawu, Inzenu kunu kutudi, tukukandama; netu komana Yehova natwinkuwu dehi mumakasetu. Chikwikala chinjikijilu chetu.
Wejima wawu ayedi hiyakudimwekesha kudi mashidika awaFwilistinu. AFwilistinu hiyakwila nawu, Talenu, aHeberu hiyakwidika mumena mwabataminuwu.
Mashidika hiyakuyila aYonatani namukwakusenda yitwa yindi, nawu, Kandamenu kunu kudetu tuyilejuhu chuma. Yonatani hakumwila mukwakusenda yitwa yindi, nindi, Nlondelaŋa munyima, Yehova nayinkuwu dehi aIsarela.
Yonatani hakukandamina nikumakasa nikunyendu, nimukwakusenda yitwa yindi namukumi munyima. AFwilistinu adimbukili kumesu aYonatani hakuyitapa. Nimukwakusenda yitwa yindi wamulondeli munyima nakutapana nawa.
Yonatani namukwakusenda yitwa yindi asambilili kutapa antu makumi ayedi (20) mwiluŋa dakweseka munkela yakudima muntu ifuku dimu.
Nimuchiimba, nimumpata, nimukachi kawantu ejima mwadiŋi kwakuzaalazaala hohu. Nimashidika ashiluwu kuchiimba kwenoku, niakwakupuupa hiyakuzaala nawa niwena. Niiseki dikanka nikukanka, Kwadiŋi kuzaala kwakweni kwabadika.
Akwakutalatala aSawulu amuGibeya wakuBenjamini atalili, amweni luntu hilukuya nakunowa hohu, hilukuya niniku niniku.
Sawulu hakuyila antu adiŋiyi nawu, nindi, Chindenu mwani mutali nafumuhu hinyi. Chachindiluwu amweni Yonatani namukwakusenda yitwa yindi hosi.
Sawulu hakumwila Ahiya, nindi, Leta chimbaŋu chaNzambi kunu. Muloŋa henohu chimbaŋu chaNzambi chadiŋi kwadiŋuwu anyana kaIsarela.
Sawulu chadiŋiyi nakuhosha nakapristu ipumba dadiŋi muchiimba chawaFwilistinu hidikusweja nikusweja. Dichi Sawulu hakumwila kapristu nindi, Chileki tuhu, tuyenu.
Sawulu nawantu ejima adiŋiyi nawu hiyakupompa hiyakuya kunjita. Hiyakumona antu ejima adi nakuditapa, mwawu, mwawu, kwadiŋi kujilumuka kwakweni.
NiaHeberu asambilili kukuma kudi aFwilistinu, hiyakufuma kumpata yadiŋi kwakwihi, hiyakuya nawu kuchiimba, hiyakubalumuka, hiyakudibomba nawaIsarela adiŋi nawaSawulu naYonatani.
Chochimu nawa aIsarela ejima abatamini mwituŋa daEfweremi damapidi, niwena chatiyiluwu nawu, aFwilistinu hiyakutemoka, hiyakuyihaŋa nankashi nakulwa nawu njita.
Denodu ifuku Yehova waamwinini aIsarela. Njita yashikili nikuBetaveni.
AIsarela akabakeni denodu ifuku, muloŋa Sawulu washiŋeni nindi, Iyala wakadyahu yakudya hikuchidi kanda kwili melela akekali washiŋewa, kulonda niditendi kudi ayilumbu jami. Nochu hosi muntu watompeli yakudyaku.
Antu ejima hiyakushika mwisaŋa danyitondu. Hamaseki hadiŋi wuchi.
Antu chashikiluwu mwisaŋodu hiyakumona wuchi wudi nakutupuka hamaseki, hosi washili chikasa kukanwaku, muloŋa antu atiyili woma weshiŋu.
Hakwila Yonatani hatiyili chashiŋeni tata yinduku, hakwolola mukombu wadiŋi kuchikasa chindi, hakuchonka insa yawu kumutu wawuchi, hakusha chikasa kukanwa, yotiya nimumesu swi-i.
Muntu wumu hakumwila nindi, Tata yeyi washiŋana naŋovu nindi, Iyala wakadyahu yakudya lelu akekali washiŋewa. Antu azeya nikuzeya.
Yonatani nindi, Tata nakabishi ituŋa. Tala ntahi mwani, ami chinatompi tuwuchi twantesha itu natiyi dehi nimumesu swi-i.
Neyi antu adya chachiwahi yuma yanapuupuwu lelu kudi ayilumbu jawu mutenowu hichinabadikuku? Ochu aFwilistinu anayitapi chalala kudihi?
Denodu ifuku atapili aFwilistinu, kufumisha kuMikimashi nakushika nikuAyijaloni. Antu aswejeli kuzeya.
Antu hiyakulotokela hayuma yapuupiluwu, hiyakukwata ninyikoku, niŋombi, ninyana kaŋombi, hiyakuyihabwolela hamaseki. Antu hiyakudiila kumu nimashi.
Hiyakumulejamu Sawulu nawu, Tala antu hiyakuputola kudi Yehova, hiyakudiila kumu nimashi. Yena nindi, Munakoŋi chatama; nkundumwinenu ilola deneni katataka.
Sawulu nindi, Mwaŋelenu mukachi kawantu mwakayili akanleteli wejima wawu ŋombi jawu, ninyikoku yawu, akayihabwoli kunu, akadyi; akabuli kuputola kudi Yehova nakudiila kumu nimashi. Antu hiyakuleta ŋombi jawu wejima wawu wowena wufuku owu, hiyakuyihabwolela kwenoku.
Sawulu hakumutuŋila Yehova kameŋa kakulambwila, diku kameŋa kakusambila kamutuŋililiyi Yehova.
Sawulu hakwila nindi, Tukunkumukenu nakuyilondela aFwilistinu nawufuku, twakayipuupi puupe-e nichikwakacha, bayi tushiya hoku muntu niwumuku. Hiyakwila nawu, Ilaku mwonsu muwunatiyili kuwaha. Dichi kapristu hakwila nindi, Tukundamenu kunu kwakwihi naNzambi.
Sawulu hakumwihula Nzambi nindi, Nukukunkumuka nakulondela aFwilistinu, tahindi? Wukuyinkawu aIsarela, tahindi? Denodu ifuku hamwakwili kwinduku.
Sawulu nindi, Kundamenu kunu enu atulamba twawantu wejima wenu, tushinshikenu, tumoni naputoli lelu.
Muloŋa, hela himwanami Yonatani, wakafwa hohu chalala, chahandayi Yehova mukwakwamwina aIsarela kwaamu! Hosi muntu niwumu wamwakwiluku.
Hakuyila aIsarela ejima nindi, Imanenu mutamba wumu, ami namwanami Yonatani twimani mutamba wukwawu. Antu hiyakumwila Sawulu, nawu, Ilaku mwonsu muwunatiyili kuwaha.
Sawulu hakumwila Yehova Nzambi yaIsarela, nindi, Mwekeshaku mwalala. Akwata aYonatani naSawulu. Antu apuluka nikupuluka.
Sawulu nindi, Sakulenu nachinjikijilu chakusakula nachu hadi ami namwanami Yonatani. Akwata niYonatani.
Sawulu hakumwila Yonatani, nindi, Nleji chiwuneli. Yonatani hakumuleja nindi, Nakumina dakutompa tuwuchi kunsa yamukombu wadiŋi kuchikasa chami, komana yami nukufwa!
Sawulu, nindi, Eyi Yonatani wukufwa hohu chalala, neyi nehi, Nzambi aŋili mwomumu nichakubadikamu.
Antu hiyakumwila Sawulu, nawu, Yonatani nakoŋi wamwinu wushikaha muIsarela afwi? Chinjila! Chahandayi Yehova kwaamu, hikwakaholoka lusuki lwakumutu windi nilumu hamasekuku; muloŋa lelu nakoŋi chimu naNzambi. Antu amupulwishili Yonatani, hafwiluku.
Sawulu hakufuntamu, kulondela aFwilistinu nehi, aFwilistinu niwena hiyakuya kwawu kwafuminuwu.
Chelili Sawulu natambuli dehi wanta waIsarela hakulwaŋa nawayilumbu jindi ejima mbadi jejima, nawaMowabi, nawanyana kaAmoni, naEdomi, nawanyanta akuZoba, niaFwilistinu. Kwonsu kwatalishiliyi wayitapili.
Wafumbili njita, watapili aAmaleki, wapulwishili aIsarela kudi ayipuupilaŋa.
Anyana kaSawulu amayala, iwu Yonatani, iwu Ishivi, iwu Malikishuwa; majina awanyanindi awambanda, wawedi ijina dindi Merabi, wakansi ijina dindi Mikali.
IŋodaSawulu ijina dindi Ahinowami mwana kaAhimayazi. Mukulumpi wanjita yindi ijina dindi Abineri, mwana kaNeri, mandumi yaSawulu.
Kishi diyi tata yaSawulu. Neri tata yaAbineri diyi mwana kaAbiyeli.
Hanyaka yaSawulu yejima hadiŋi njita yakala nawaFwilistinu. Sawulu welilaŋa neyi namoni hela chilobu, hela iyala waŋovu, hakumutambula nakumwiŋija munjita yindi.
Samweli wamwilili Sawulu, nindi, Yehova diyi wantemesheli nakukuwayisha manji wikali mwanta wawantu indi aIsarela wankanu. Ichi dinu tiyililaku mazu akukulejayi Yehova.
Yehova Wamazaza nahoshi nindi, Natali mwayikoŋeluwu aIsarela kudi aAmaleki, chamujikilililiyi munjila, hafuminaŋawu muEjipitu.
Dichi dinu yaku wakatapi aAmaleki, wakajilumuni chikupu yuma yawu yejima, kuyanakena nehi. Chiŋa wakajaha niiyala, nimumbanda, nimwana, niwukwamwa, niŋombi, nimukoku, niŋameli, nichimbulu.
Sawulu hakutambika antu hakuyichindila kuTelayimi, akwakwenda hamaseki makombakaji nkulakaji jiyedi (200,000) aYuda makombakaji ikumi (10,000).
Sawulu hakuya kuŋanda yawaAmaleki, hakuyijikilila muchinekineki.
Sawulu hakuyila aKeni nindi, Yenuŋa, ambukenu, kunkumukenu mufumi mudi aAmaleki, nakenza kayijilumwina kumu nawu. Muloŋa enu mwayilili anyana kaIsarela ejima chachiwahi hafuminaŋawu muEjipitu. Dichi aKeni afumini mukachi kawaAmaleki.
Sawulu hakutapa aAmaleki kufumisha kuHavila kwakwila neyi wukuya kuShuri kwatalaŋana naEjipitu.
Mwanta wawaAmaleki Agagi wamukwatili wamumi, antu ejima wayijilumwini chikupu nawumwemu wampoku yakabali.
Ilaŋa Sawulu nawantu aanakeneni niAgagi, ninyikoku, niŋombi, ninyama jatoha, ninyana kanyikoku, asweja kuwaha, niyuma yayiwahi yejima, kwonti kwawu kuyijilumuna chikupu; hakwila yuma yejima yadiŋi yaseka yanswadi, diyi yajilumwinuwu chikupu.
Izu daYehova hidikwinza kudi Samweli,
nindi, Chinamudiishili Sawulu wanta chinamfutuli dehi kumuchima; muloŋa yena nafuntumu dehi, kunlondela nawa nehi, kwila munamuleji nehi. Samweli yotiya nikumuchima bwi, hakumudilila Yehova wufuku wejima.
Samweli hakumenekesha budidi, hakuya nakumukinkilila Sawulu. Hiyakumuleja Samweli, nawu, Sawulu wenza kuKarameli, natuŋi dehi kaposhi, nakotoli cheŋi, napandakani nakunkumuki kuGiligali.
Samweli hakwinza kudi Sawulu. Sawulu hakumwila nindi, Akukiswili nkisu kudi Yehova. Ami nela dehi mwanlejayi Yehova.
Samweli nindi, Indi oyu nyikoku nidi nakutiya yidi nakukaloka, ninowu aŋombi nidi nakutiya adi nakwaŋula, anafumihi?
Sawulu nindi, Anayifumishi kudi aAmaleki muloŋa antu aanakeneni nyikoku naŋombi asweja kuwaha nawu amuketwili Yehova Nzambi yeyi, anashali tunajilumuni chikupu.
Samweli hakumwila Sawulu, nindi, Mwenaku, nikuleji mwanaŋiliyi Yehova wufuku owu. Hakumwila nindi, Hoshaŋa.
Samweli nindi, Hiwadimweni eyi aweni kukeha hiyakwilishili mwanta wanyichidi yaIsarelaku; Netu Yehova wakuwayishili manji wikali mwanta wawaIsarela;
Yehova wakutemesheli njila, nindi, Yaku wakayijilumuni chikupu aAmaleki akwanshidi, wakalwi nawu nichakanoŋawu ji-i.
Ndochu walekelelidi kwovwahila izu daYehova mwaka wulotokeli yuma yakupuupa, wili nichatama kumesu aYehova?
Sawulu hakumwila Samweli, nindi, Eŋa, novwahili kwami izu daYehova, nendi njila yantemesheliyi Yehova, naleti mwanta wawaAmaleki Agagi, niaAmaleki nayijilumuni chikupu.
Hakwila antu kwawu diwu anonenumu yuma yakupuupa, ninyikoku, niŋombi niyuma yayiwahi yadiŋi yakujilumuna, nawu amuketwili Yehova Nzambi yeyi kuGiligali.
Samweli nindi,
Winyi wudi neyi nshidi yakuhoŋa,
Sawulu hakumwila Samweli nindi, Naputoli, namotoki mwanlejeliyi Yehova nimazu eyi nawa, natiyili woma wawantu hinukwovwahila izu dawu.
Ichi dinu aŋanakeni mwani nshidi yami, abalumuki cheŋi tudibombi hamu kulonda nidifukuli kudi Yehova.
Samweli hakumwila Sawulu, nindi, Ami hinukufunta neyuku; muloŋa wunaleki dehi kweyi izu daYehova, Yehova niyena nakuleki dehi kwikala mwanta wawaIsarela.
Cheliliyi Samweli nindi abalumuki ayaŋa, Sawulu hakukwata kumukundulu wachikowelu chindi, chitabuka nikutabuka.
Samweli hakumwila nindi, Yehova natabuli dehi wanta waIsarela lelu kudeyi, bwe-chi! Nawinki dehi mukwenu wakubadikeyi.
Cheŋi nawa Ŋovu yaIsarela hakutwambaku, hakubalumuka mumuchimaku; ochu himuntu mwaka abalumuki?
Sawulu nindi, Naputoli; anlemeshuhu mwani kumesu awakulumpi awantu ami, nikumesu awaIsarela, tubalumuki neyi, kulonda tudifukuli kudi Yehova Nzambi yeyi.
Samweli hakubalumuka cheŋi, hakuya naSawulu. Sawulu hakudifukula kudi Yehova.
Samweli hakwila nindi, Nletelenu mwanta wawaAmaleki Agagi kunu. Agagi hakwinza kudi yena nakuzaŋajala. Agagi nindi, Chalala kulula kwakufwa kunahiti dehi.
Samweli nindi, Mpoku yeyi chiyinabondi ambanda hiyakubula anyana, nimama yeyi lelu tukumubonda abuli mwana hadi akwawu ambanda. Samweli hakuketwola Agagi kumesu aYehova kuGiligali, yikunku, yikunku.
Samweli hakuya nikuRama, Sawulu niyena hakuya kwitala dindi kuGibeya waSawulu.
Samweli hayili nawa cheŋi nakumutala Sawuluku nikwifuku dindi dakufwa. Hela chochu, Samweli wamudililaŋa Sawulu. Chamudiishiliyi Sawulu wanta waIsarela chamufutwili Yehova kumuchima.
Yehova hakumwila Samweli nindi, Mwakanyi iwakakumisha kumudila Sawulu inaleka dehi kwikala mwanta wawaIsarela? Inzeshaku nseŋu yeyi manji, nikutemeshi wuyi kudi Jesi wakuBetelemi. Muloŋa hadi anyanindi amayala namonuhu dehi mwanta.
Samweli nindi, Nukuya ŋahi? Neyi Sawulu wakachitiya wakanjaha. Yehova nindi, Sendaku iyoŋa daŋombi wamukaji, wakeli neyi, Nenzi nakumuketwila Yehova chimuna.
Wakamutambiki Jesi akenzi kwakuketwilawu chimuna, ninami nakakuleja chiwakela. Wakanwayishila muntu inakakutenena.
Samweli welili mwahosheliyi Yehova, wayili kuBetelemi. Akulumpi amumukala hiyakwinza nakumukinkilila nakuzaala, nawu, Kuwukwinza kwamwena tahindi?
Nindi, Kwamwena, nenzi nakumuketwila Yehova chimuna. Dijilikenu niyi nenu kuchimuna. Hakujilika Jesi nawanyanindi amayala, hakuyitambika kwakuketwilawu chimuna.
Chashikiluwu, Samweli hakumutala Eliyabi, nindi, Chalala, wambala waYehova wawayishewa nashiki dehi kumesu indi.
Yehova hakumwila Samweli nindi, Bayi wumutala chekalayi kumesu hela chatalukayuku; namuleki kwami; muloŋa Yehova hamonaŋa chamonaŋawu antuku; muloŋa antu atalaŋa kumesu, hakwila Yehova watalaŋa mumuchima.
Jesi hakumutambika Abinadabi, hakumuhitisha kumesu indi. Samweli nindi, Hela yeniwu Yehova hanamutonduku.
Jesi hakuhitishaku Shama. Samweli nindi, Hela yeniwu Yehova hanamutonduku.
Jesi hakuhitisha anyanindi amayala atanu nayedi kumesu aSamweli. Samweli hakumwila Jesi nindi, Yehova hanatondi wenawaku.
Samweli hakumwila Jesi nindi, Anyaneyi ejima wowenawa? Nindi, Kunashali kabinda kawu, wudi nakuhemba nyikoku. Samweli hakumwila Jesi nindi, Mutambiki enzi. Etu kushakama chiŋa yena nenzi.
Hakutemesha hiyakumuleta. Wamwekeni wakola, wamuwahi kumesu, kumutala walubanji. Yehova nindi, Nyamukaku wumuwayishi manji; diyi yeniwu.
Samweli hakunona nseŋu yamanji, hakumuwayisha manji mukachi kawanakwindi. Spiritu waYehova wenjili naŋovu hadi Davidi, kufumisha kwifuku odu kutwala nikumbidi. Samweli anyamuka nikunyamuka, afunta nikuRama.
Spiritu waYehova hakumufuma Sawulu, spiritu yatama yakufuma kudi Yehova hiyikumukabisha nakumwakamisha nankashi.
AmbuŋaSawulu hiyakumwila nawu, Tiyenu mwani, spiritu yatama yakufuma kudi Nzambi yidi nakukutiyisha woma.
Eyi mwanta wetu tuleji etu ambuŋeyi tudi kunu kumesu eyi tukeŋi muntu wasweja kwimba kadada; kulonda hakelaŋa spiritu yatama yakufuma kudi Nzambi yinenzi dehi hadi eyi, yena akakwimbilaŋa nachikasa chindi, wakakolaŋa.
Sawulu hakuyila ambuŋindi nindi, Nkeŋelenu mwani muntu wembaŋa chachiwahi, munleteliyi.
Kutiya mukwenzi wumu nindi, Tiyenu mwani, namona dehi mwana kaJesi wakuBetelemi, wasweja kwimba, hichilobu mukwaŋovu, mukwanjita, weluka kuhosha chachiwahi, muntu walubanji, niYehova wudi nayena.
Dichi Sawulu hakutemesha antemesha kudi Jesi, nindi, Ntemesheli mwaneyi Davidi wekala kunyikoku.
Jesi yokwata nichimbulu yomutwika niyakudya, ninswaha yavinyu, nimwana kampembi, hakuyitemesha namwanindi Davidi kudi Sawulu.
Davidi hakwinza kudi Sawulu, hakwimana kumesu indi. Yena wamukeŋeli nankashi. Hakwikala nimukwakumusendela yitwa yindi.
Sawulu hakutemesha kudi Jesi, nindi, Amwiteji mwani, Davidi emanaŋa kumesu ami, muloŋa namutiya dehi kwami kuwaha.
Chelilaŋa spiritu yatama yakufuma kudi Nzambi hiyikwinza hadi Sawulu, Davidi hakunona kadada hakwimbaŋa nachikasa chindi. Sawulu yotiya nihi-i, yokola nikukola, spiritu yatama yimufuma nikumufuma.
AFwilistinu apompesheli njita jawu nawu alwi, hiyakupompela kuSoko wakuYuda, hiyakutuŋa chiimba chawu muEfwesi Damimi, Soko iku, Azeka iku, wena hakachi.
Sawulu nawaIsarela hiyakupompa niwena nawa, hiyakutuŋa chiimba chawu muchinekineki chaEla, hiyakutanjikila aFwilistinu njita.
AFwilistinu emeni hampidi ishinadi dimu, aIsarela niwena emeni hampidi ishinadi dikwawu, chinekineki mukachi.
Muchiimba chawaFwilistinu himukwidika mukwakulwa, ijina dindi diyi Goliyati wakuGati, chiminu chindi chashikili mujimita 3.
Kumutu windi kudi itepa dawuneŋu, navwali nawa nichikowelu chachikuŋu. Kulema kwachu kwa 57 kg,
Kunyendu yindi kudi yuma yawuneŋu, hahumaŋena mafwiji indi hadi chibasa chawuneŋu.
Mulunda weyoŋa dindi wudi neyi mukambu wamukwakutuŋa mahina, iyoŋa dadeni, kulema kwadu 7 kg. Mukwakusenda nkebu yindi natwaminuku.
Goliyati hakwimana nakubidika njita jawaIsarela nindi, Munatanjikilidi njita jenu? Ami hinikaFwilistinuku? Enu himuyambuŋaSawuluku? Tondenu iyala akunkumuki kunu kunidi.
Neyi wukutwesha kulwisha nanami anjaha, tukwikala anduŋu jenu; neyi yami nukwimika mushindu nimujaha yena, enu mukwikala anduŋu jetu, mwakatukalakelaŋa.
KaFwilistinu nindi, Njita jawaIsarela najiswidikiji kwami lelu, nyinkenu iyala tulwishi nindi.
Sawulu nawaIsarela ejima, chatiyiluwu mazu akaFwilistinu awa, aakama nikwakama, atiya niwoma.
Davidi wadiŋi mwana kakaEfwarata wakuBetelemi Yuda, ijina dindi Jesi, wadiŋi nawanyanindi amayala atanu nasatu; hamafuku adiŋiyi Sawulu henohu yena iyalowu wela dehi kashinakaji, nyaka yamuvulila dehi mukachi kawantu.
Anyana kaJesi awakulumpi asatu ayili naSawulu kunjita. Majina awanyanindi asatu ayili kunjita adiŋi iwu Eliyabi yowu wedi, iwu Abinadabi chilondawedi, iwu Shama wamuchisatu.
Davidi wadiŋi diyi kabinda kawu; akulumpi asatu ayili naSawulu.
Davidi welilaŋa aya kudi Sawulu, afunta cheŋi nakudiisha nyikoku yatata yindi kuBetelemi.
KaFwilistinu hakukundamaŋa kwakwihi nibudidi nimelela, wadimwekesheli mafuku makumi awana (40).
Jesi hakumwila mwanindi Davidi, nindi, yinoneni anakweyi chimpaya chatidiku iyi yakwocha, ninidi ikumi damankendi, wuyitweli anakweyi adi kuchiimba lufuchi.
Awa mabuji ikumi amayeli akonda, akola, musendeli mukulumpi wekombakaji (1,000) dawu. Wakatali mwanashakaminuwu anakweyi, wakadimushi nawu.
Henohu niSawulu, niwena, niaIsarela ejima, adi muchinekineki chaEla, adi nakulwa nawaFwilistinu.
Davidi hakumenekesha budidi yayeni, nyikoku hakuyishiya kudi kabiŋa, hakunyamuna yuma, hakuya, mwomwamulejeliyi Jesi; hakushika kwatentekelaŋawu matemba, kuwana antu hiyakuya nakulwa njita adi nakudikuwa.
AIsarela nawaFwilistinu atanjikili njita jawu jiditala njita nanjita.
Davidi hakutulila yuma yindi kudi mukwakuhemba yuma, hakuya kunjita lufuchi, ashika nikudi anakwindi, hakuyimusha.
Hahanjikilaŋayi nawu, kutala mukwakulwa hakwinza, yowu kaFwilistinu wakuGati, ijina dindi Goliyati, hakufuma munyikuku yawaFwilistinu, hakuhosha mwomwindi mwahoshelaŋayi, Davidi hakuchitiya.
AIsarela ejima chamumwenuwu owu iyala, amutemoka nikumutemoka, atiya niwoma nankashi.
AIsarela hiyakwila nawu, Iwu iyala munamumoni? Chalala chanenziyi ichi nenzi nakuswidikija aIsarela; iyala wakamujaha akamuhetesha maheta amavulu kudi mwanta, wakamwinka nimwanindi wamumbanda, nimutaŋa watata yindi wakabula kumona wuduŋu muIsarela.
Davidi hakuyila amayala emenuku, nindi, Iyala wakajaha iwu kaFwilistinu, wakakololola aIsarela nsonyi akamwila ŋahi? Ochu yeniwu chidima chakaFwilistinu hiiyalanyi ntahi mwaka aswidikijaŋa njita jaNzambi wamumi?
Antu hiyakumwakula nawu, Eŋa, dichi chakamwilawu iyala wakamujaha.
Manakwindi wawedi Eliyabi hakutiya chahosheliyi nawamayala; Eliyabi hakumuzuwila Davidi, hakumwila nindi, Wunenjilidi ntahi kunu? Tuna tunyikoku wunatushiyi nanyi mwisaŋa? Neluka dehi chiwadinka wanta, nichiwaluwa mumuchima weyi, wunenjili yowu kwila neyi nakamoni njita.
Davidi nindi, Neli ŋahi? Hiizu hohu kwaduku?
Davidi hakumufutalela Eliyabi, hakuhosha nawa cheŋi namukwawu mwomumu, antu hiyakumwakula cheŋi neyi mwomwakusambila.
Mazu aDavidi chiyanatiyakanuwu, hiyakumuhitulukilamu Sawulu, yena hakumutambika.
Davidi hakumwila Sawulu, nindi, Antu bayi amufwa mutentu munyichima yawuku; ami kambuŋeyi nukuya nakalwishi nayeniwu kaFwilistinu.
Sawulu hakumwila Davidi, nindi, Eyi hiwukutwesha kuya nakulwisha nayeniwu kaFwilistinuku, muloŋa eyi wumukwenzi hohu kweyi, yena himukwanjita hohu kufumisha kuwukwenzi windi.
Davidi hakumwila Sawulu, nindi, Ami kambuŋeyi hinahembelaŋa nyikoku yatata yami, kwenjili nimutupa, nibera, hiyakukwata mwana kamukoku hamukanka;
ami hinukuya kwadiŋiyi, hinukumutapa, hinukumupulwisha mukanwa kindi; chanyamukiliyi nindi ansusukili, nimukwata nikuwunyenzi windi, hinukumutapa, nimujaha nikumujaha.
Ami kambuŋeyi natapili nimutupa, nibera; niyeniwu chidima chakaFwilistinu, dichi chakamonayi nawa, nanichi chanaswidikijiyi njita jaNzambi wamumi.
Davidi nindi, Yehova wampulwishili kwikabu damutupa, nikwikabu dabera, diyi nawa wukumpulwisha nikudi yeniwu kaFwilistinu. Sawulu wamwilili Davidi nindi, Yaŋa, Yehova ekali naneyi.
Sawulu hakumuvwika Davidi yuma yindi yakuvwala, hakumusha niitepa dawuneŋu kumutu windi, hakumuvwika nawa nichikowelu chachikuŋu.
Davidi hakukasila mpoku yindi yakabali hayuma yindi yakuvwala, nindi eseki kuya, muloŋa wadiŋi kanda ayesekaŋahu dehi. Davidi hakumwila Sawulu, nindi, Hinukutwesha kuya nayumiyuku, muloŋa kanda niyesekaŋahu dehi kwami, Davidi ayivuula nikuyivuula.
Akwata nimukombu windi kuchikasa, atonda nimalola aselumuka atanu mukakaloŋa, ayiisha nimufuuba yepakumuna dindi dawubiŋa, nimwonji windi waasaŋayi nachu wudi kuchikasa; yokundama nikwakwihi nakaFwilistinu.
KaFwilistinu niyena hakwinza, hakukundama kwakwihi naDavidi; kunatwamini iyala wasendelaŋa nkebu yindi.
KaFwilistinu nindi atalatali, hakumumona Davidi, hakumusekesha, muloŋa Davidi wadiŋi wuchidi mukwenzi hohu, wuchinana, walubanji.
KaFwilistinu hakumwila Davidi nindi, Ami nikawa mwaka winzi kudami nanyitondu? KaFwilistinu hakumushiŋa Davidi nakutena akishi indi.
KaFwilistinu hakumwila Davidi nindi, Inzaŋa kunu, ninki mujimba weyi kudi atuda ahaluzwizu nikudi anyama amumpata.
Davidi hakumwila kaFwilistinu nindi, Eyi wunenzi kudami nampoku yakabali, neyoŋa, nankebu; ilaŋa ami nenzi kudeyi mwijina daYehova Wamazaza, Nzambi yanjita jawaIsarela jiwunaswidikiji.
Yehova wukukwinka muchikasa chami lelu. Nukukutapa, nukukufumisha mutu weyi, yibimbi yawantu anjita yawaFwilistinu nukuyinkayu atuda ahaluzwizu, niatunyama ahamaseki; kulonda mpata yejima yiiluki nawu muIsarela mudi Nzambi;
kulonda antu ejima anapompi kunu, eluki nawu, Chahandishaŋayi Yehova hahandishaŋa nampoku yakabali hela neyoŋaku; muloŋa hinjita yambala yaYehova, yena wakatwinkawu etu.
KaFwilistinu cheliliyi nanyamuki dehi, hakwinza nakukundama kwakwihi, nindi abulakani naDavidi, Davidi hakunyakala kuya lufuchi nakubulakana nakaFwilistinu kunjita.
Davidi hakwiŋija chikasa chindi mufuuba, hakufumishamu ilola, hakudasa namwonji, dimukwata nikaFwilistinu mwihama, diŋila nilwe-e mwihama dindi, yodimbuka nichamesu heseki.
Dichi Davidi wamwimikili kaFwilistinu mushindu namwonji wakwasa nachu, nelola, wamutapili kaFwilistinu, wamujahili, kutoŋa Davidi hadiŋi nampoku yakabali muchikasa chinduku.
Davidi hakuya lufuchi, hakumudata kaFwilistinu, hakumutambula mpoku yindi yakabali, hakuyihola muchindalu chayu, hakumunuŋulula, yomuketula ninachu mutu windi. AFwilistinu, chanamonuwu chilobu chawu nafwi dehi, atemoka nikutemoka.
AIsarela nawaYuda hiyakunyamoka, hiyakudikuwa, hiyakuyihaŋa aFwilistinu haŋe-e, kushika nikuGati, nikuyisu yampwembu yaEkeroni. AFwilistinu akatishiluwu adimbokeleli kunjila yaya kuSharayimi, balanka nikuGati, nikuEkeroni.
Anyana kaIsarela hiyakufunta kwayiluwu nakuhaŋa aFwilistinu, apuupa nichiimba chawu.
Davidi wanoneni mutu wakaFwilistinu, wawutweli kuYerusalema, kwinza yuma yindi yanjita yakuvwala wayishili mwitenti dindi.
Sawulu chamweniyi Davidi hakuya nakulwisha nakaFwilistinu, hakumwila mukulumpi wanjita Abineri, nindi, Eyi Abineri, yeniwu mukwenzi himwana kanyi? Abineri nindi, Mwanta chahanda wumi weyi kwaamu, ami kutwesha kukuleja nehi.
Mwanta nindi, Ihulaku neyi, Iwu mwana himwana kanyi?
Chaneliyi Davidi nafumi dehi kwayiliyi nakujaha kaFwilistinu, Abineri hakumutambula, hakumuleta kudi Sawulu nimutu wakaFwilistinu kuchikasa.
Sawulu hakumwihula nindi, Eyi mukwenzi wumwana kanyi? Davidi hakwakula nindi, Nimwana kakambuŋeyi Jesi wakuBetelemi.
Cheliliyi Davidi nakumishi dehi kuhosha naSawulu, muchima waYonatani wudikasa namuchima waDavidi hamu mbe, Yonatani hakumukeŋa neyi chadikeŋeliyi yemweni.
Sawulu hakumutambula dodena ifuku odu, kumwiteja nawa cheŋi yena kufunta kwitala datata yindi nehi.
AYonatani naDavidi akwata nichitiyaŋenu, muloŋa wamukeŋeli neyi chadikeŋeliyi yemweni,
Yonatani hakuvuula nichikowelu chindi chavweliyi, hakumwinkachu Davidi, niyuma yindi yakuvwala, nimpoku yindi yakabali, niwuta windi wamukunji, nimuya windi waweni, kumwinka hohu.
Davidi wayilaŋa kwejima kwadiŋi nakumutemeshawu kudi Sawulu, welilaŋa chachiwahi namaana hohu; Sawulu hakumwinka niwukulumpi wawakwanjita, niantu ejima, niambuŋaSawulu ejima chachimwenuwu elili nawu, Chinawahi.
Cheliluwu hiyakwinza, Davidi hakufuma kwayiluwu nakutapa aFwilistinu, ambanda hiyakufumafuma munyikala yawaIsarela yejima, hiyakumukinkilila mwanta Sawulu, hiyakwimba tumina nakuhaŋana, hiyakuzaŋalala, hiyakwimba tuŋoma nayisanji.
Ambanda hiyakusambilila, awa nakutumbula, awa nakwakwija, nawu,
Sawulu azuwa ninankashi, mazu owu hiyakumutiyisha kutama, nindi, Davidi anamuteneni makumi amakombakaji, kwinza ami ananteneni kwamakombakaji hohu; chumanyi chinamushali nawa? Kwiji wowu wanta hohu.
Kufuma hefuku odu Sawulu hakumutalaŋa Davidi nanyiku hohu.
Chelili kunachi dehi, kudi Nzambi hikukufuma spiritu yatama, hiyikwinza hadi Sawulu naŋovu, hakuprofweta mukachi ketala; Davidi hakwimba kadada nachikasa chindi neyi chelilaŋayi mafuku ejima, Sawulu wadiŋi neyoŋa dindi kuchikasa.
Sawulu hakwasa iyoŋa, nindi amwasi Davidi nzwa-a nikumbaŋu yetala, Davidi hakuleya mapampa kayedi.
Sawulu hakumutiyaŋa Davidi woma, muloŋa Yehova wadiŋi naDavidi, nafumi dehi kudi Sawulu.
Dichi Sawulu hakumufumisha kumesu indi, hakumwinka wukulumpi wekombakaji (1,000), hakwilaŋa aya enza, aya enza, kumesu awantu.
Mwayilaŋayi Davidi mwejima welilaŋa chachiwahi namaana hohu; Yehova wadiŋi nayena.
Sawulu chamweniyi chelilaŋayi chachiwahi namaana abadika, hakumwakama.
AIsarela nawaYuda ejima amukeŋa niDavidi, muloŋa welilaŋa kumesu awu aya enza, aya enza.
Sawulu wamwilili Davidi, nindi, Tala, mwanami wamumbanda wamukulumpi Merabi, nukukwinkayi wumusumbuli; chiŋa wikalaŋa dinu muntu wami wawulobu, wulwaŋa njita jaYehova, muloŋa Sawulu welili nindi, Chikasa chami kanda chimwila chumaku, chiŋa chikasa chawaFwilistinu.
Davidi hakumwila Sawulu, nindi, Yaminyi ntahi, hela antaŋa jami, hela chisaka chatata yami muIsarela hiyanyi ntahi, mwaka nimoni nijakwikala Sambanza?
Chelili hakumwinkela Davidi mwana kaSawulu Merabi hanashiki dehi, hiyakumwinkayi Adiriyeli wakuMeholati nawu, Sumbulaku.
Mwana kaSawulu wamumbanda Mikali omukeŋa niDavidi; hiyakumulejamu Sawulu; chumochu chimutiyisha niSawulu kuwaha.
Sawulu nindi, Nukumwinkayi kulonda ekali muhetu wakufwamu, kulonda chikasa chawaFwilistinu chakamukwati. Sawulu hakumwila Davidi kamuchiyedi nindi, Lelu wukwikala Sambanza wami.
Sawulu hakuyila ambuŋindi, nindi, Hoshenu naDavidi kumbadi, mumwili nenu, Mwanta nakutiyi kuwaha, niambuŋindi ejima anakukeŋi, ikalaku dinu Sambanza.
AmbuŋaSawulu ahosheli mazu awa kumatu aDavidi, Davidi hakwila nindi, Kwikala Sambanza enu munachimoni komana nenu hichuma chaswayi? Ami nikazweŋi hiyanmona nikulemaku!
AmbuŋaSawulu amulejeli Sawulu nawu, Tiya mwanahoshiyi Davidi.
Sawulu nindi, Tiyenu chimwakamwila Davidi. Kamwilenu nenu, Mwanta hanakeŋi nsewuku, nakeŋi walamishi aFwilistinu nkulakaji, (100) wuleti nyivumbu yawu, wumutendi mwanta kudi ayilumbu jindi. Sawulu watoŋojokeli nindi, Amujahishi Davidi kudi aFwilistinu.
Chanamulejuwu Davidi mazu awa kudi ambuŋindi, Davidi yotiya nikuwaha kwikala Sambanza.
Nimafuku achidi kanda amani Davidi hakunyamuka, hakuya niyena niantu indi, hakujaha aFwilistinu nkulakaji jiyedi (200), Davidi hakuleta nyivumbu yawu, wamuchindilili mwanta yejima, kulonda ekali Sambanza. Sawulu yomwinka nimwanindi Mikali nindi, Sumbulaku.
Sawulu chamweniyi nindi, Yehova wudi naDavidi; nimwana kaSawulu Mikali wamukeŋeli,
Sawulu asweja nikumutiya Davidi woma. Sawulu hakwikala chilumbu chaDavidi mafuku ejima.
Atulamba twawaFwilistinu hiyakusolomoka nihenohu, cheliluwu hiyakusolomoka nakuya kunjita, Davidi hakwila chachiwahi namaana akubadika maana awambuŋaSawulu ejima; ijina dindi dilema nikulema.
Sawulu hakuhosha namwanindi Yonatani ninawambuŋindi ejima, nindi, Mujahenu Davidi.
Ilaŋa mwana kaSawulu Yonatani wamutiyili Davidi kuwaha nankashi. Yonatani hakumuleja Davidi nindi, Tata yami Sawulu wudi nakukeŋa kukujaha, dichi dinu mwani, nabudidi chiŋa wakababalaŋa wakashakama kweyi kwaswamana, wakabatami,
ami nakaya nakwimana hamu natata kumpata kuwakekala, nakahosha natata nsaŋu yeyi, neyi namoni kudi chuma nakakuleja.
Yonatani hakumuhoshelaku Davidi chachiwahi kudi tata yindi Sawulu, hakumwila nindi, Mwanta bayi aputola kudi kambuŋeyi Daviduku; muloŋa yena hanaputoli kudeyuku, ninyidimu yanakwililiyi yinasweji kuwaha,
haakamini wumi winduku, watapili kaFwilistinu, Yehova wayihandishili nankashi aIsarela ejima, eyi wachimweni, wazaŋaleli, ichi dinu wili nshidi yamashi akadi muloŋa? Wumujahi tuhu Davidi chakadi ninsaŋu?
Sawulu hakutiyilila mwahosheli Yonatani, Sawulu hakusanyika nindi, Chahandayi Yehova kwaamu, hiyakamujahaku.
Yonatani hakumutambika Davidi, Yonatani hakumuleja yuma yejimiyi. Yonatani hakumushikija Davidi kudi Sawulu, hakushakama nindi neyi hakusambila.
Hikukwikala cheŋi njita, Davidi hakuya nakulwa nawaFwilistinu, hakuyijaha kwanyilaŋalaŋa, amutemuka nikumutemuka.
Kudi Yehova kufuma nispiritu yatama, hakwinza hadi Sawulu hashakaminiyi mwitala dindi, iku niiyoŋa dindi kuchikasa. Davidi hakwimba kadada nachikasa chindi.
Sawulu hakwila nindi amwasi Davidi iyoŋa nzwa-a, kulonda dishimati nikumbaŋu yetala, Davidi hakuleya, hakufuma kudi Sawulu, iyoŋa daasiliyi dashimatili mumbaŋu, Davidi hakutemuka hakupuluka wena wufuku owu.
Sawulu hakutemesha antemesha kwitala daDavidi amwimeni kulonda amujahi nabudidi. IŋodaDavidi Mikali, hakumuleja nindi, Neyi wukubula kupulwisha wumi weyi wufuku wunu kumadiki akakujaha.
Mikali hakumuzelumuna Davidi munjanina. Hakuya, hakutemuka, hakupuluka.
Mikali yonona ninkishi hakuyikamika nimukadidi, kunyitu hakushaku musawu wamavuji ampembi, hakubutahu namahina.
Chatemesheliyi Sawulu nindi amukwati Davidi, Mikali hakwila nindi, Wakata.
Sawulu hakutemesha antemesha akumutala Davidi, nindi, Mumuleti kudami nikadidi kindi kumu nimujahi.
Antemesha chaneŋiluwu nawu atali, mukadidi mudi nkishi, kunyitu kudi musawu wamavuji ampembi.
Sawulu hakumwila Mikali nindi, Wunandimbilidi chochichi? Hiwukuŋumbisha chilumbu chami hakupuluka. Mikali hakumwakula Sawulu nindi, Wela nindi nleki niyi, indi nikujahi tuhu kweyi?
Dichi Davidi watemukili, wapulukili, washikili kudi Samweli kuRama, wamulejeli mwamwililiyi Sawulu mwejima. Hiyakuya nakushakama kuNayoti, niyena niSamweli.
Hiyakumuleja Sawulu nawu, Tiya, Davidi hadi kuNayoti muRama.
Sawulu hakutemesha antemesha nindi akamukwati Davidi, chamwenuwu chendu chawatuprofwetu hichikuprofweta, Samweli nemanuku neyi mwanta wawu, Spiritu waNzambi hakwinza hadi antemesha jaSawulu, niwena hiyakuprofweta.
Chanamulejuwu Sawulu, hakutemesha antemesha amakwawu, niwena nawa hiyakuprofweta. Sawulu hakutemesha nawa cheŋi antemesha amakwawu kapampa kamuchisatu, niwena hiyakuprofweta nawa.
Hakuya nawa niyena kuRama, hakushika kwishima deneni dekala kuSeku, hakwihula nindi, Indi aSamweli naDavidi adi kudihi? Muntu wumu nindi, Adi kuNayoti muRama.
Niyena hakuya kwenoku kuNayoti muRama, Spiritu waNzambi hakwinza nihadi yena nawa, hakuya nakuprofweta hohu, nichashikiliyi kuNayoti muRama.
Hakuvuula nimahinindi, hakuprofweta nikumesu aSamweli, hakukama nihamaseki nzekesi mwaana wejimowu niwufuku wejima nawa. Hohafuma nikwila nawu, Sawulu komana nadibombi dehi nawatuprofwetu?
Davidi hakutemuka kuNayoti muRama, hakuya nakuhosha kumesu aYonatani, nindi, Neli ŋahi? Naluwidi? Tata yeyi namuputoli muloŋa wanka, mwaka afwili kunjaha?
Yonatani hakumwila nindi, Ochu chinjila, eyi hiwukufwaku, tiya, tata yami helaŋa hela chuma cheneni, hela kachuma kanyanya chakadi kunlejamuku, indi tata wukunjindiladi chumichi? Hidimuku.
Davidi hakusanyika, hakwila nindi, Tata yeyi neluki chachiwahi chinawanami wuselewa kudeyi, dihu hanafumi kwila nindi Yonatani bayi achilukaku, wakenda katiya chikela, chalala chahandayi Yehova kwaamu, nichahanda wumi weyi kwaamu, ami hanashali hanti hohu nakufwa.
Yonatani hakumwila Davidi nindi, Nukukwilila mwejima munakeŋi muchima weyi.
Davidi hakumwila Yonatani, nindi, Tala, kumadiki kakweji kakaaluka, kinelaŋa chiŋa nishakama namwanta nakudya. Nleki niyi nakabatami mumpata batame-e nikumelela amwifuku damuchisatu.
Neyi tata yeyi wakantonda, wakelaŋa neyi, Davidi wanlombeli nankashi nindi, Ŋiteji niyi lufuchi kumukala wetu kuBetelemi, nindi, Muloŋa hanu dihu haketulaŋawu chimuna chahamwaka chachisaka chetu chejima.
Neyi wakahosha nindi, Chachiwahi, komana ami kambuŋeyi nakamona kuwunda. Ilaŋa neyi wakazuwa wakeluka neyi nafuukuli dehi mwatama.
Dichi wuŋilaŋa ami kambuŋeyi chachiwahi, muloŋa wunakwati dehi chitiyaŋenu chaYehova nanami kambuŋeyi. Kwinza neyi mudami mudi kuluwa kumina dakunjaha tuhu kweyi eyi aweni, indi wukabi tuhu nakuntwala kudi tata yeyi?
Yonatani nindi, Kwakulehi ntahi! Ami niiluki mwakukufuukwilawu kudi tata yami kulonda wumoni yatama, nibuli kukulejamu?
Davidi hakumwila Yonatani nindi, Neyi tata yeyi wukukutalumokela akunlejamu kudinyi?
Yonatani hakumwila Davidi nindi, Tuyi mumpata. Hiyakuya nimumpata wejima wawu ayedi.
Yonatani hakumwila Davidi nindi, Yehova Nzambi yaIsarela ekali chinsahu chetu, chinakamutompa tata yami neyi hanu hanashiki itaŋwa hela kumadiki hela kwifuku dikwawu, hinitali neyi chinamuwahili Davidi nibuli kukutemeshela nakukulejamu?
Neyi tata yami wakakeŋa kukwila mwatama ami nibula kukulejamu kulonda kukutemesha kwacheŋi, wakayi chachiwahi chamwena nzo-o, Yehova akamwili Yonatani mwomumu nichakubadikamu. Yehova akekali naneyi neyi chadiŋilaŋayi natata yami.
Bayi wukumina dakuŋila luwi lwaYehova hinichidi wamumi neyi nibuli kufwaku nehi,
luwi lweyi chiŋa wakalutiyilaŋa nimutaŋa wami hayanyaka kulukumisha nehi, eŋa hela hamba kanoŋeshayi Yehova ayilumbu jaDavidi ejima hanu heseki.
Dimu mwatiyaŋeniyi Yonatani namutaŋa waDavidi, ela nikwila nindi, Yehova akatendi Davidi hadi ayilumbu jindi.
Yonatani hakumusanyikisha cheŋi Davidi nanochu chamukeŋeliyi, muloŋa wamukeŋeli neyi chakeŋeliyi wumi windi yomweni.
Yonatani hakumwila nindi, Kumadiki kakweji kacheŋi kakaaluka, akakutonda, muloŋa mwiluŋa deyi mwakekala mwamukunkulwayi.
Chiwakajiŋa mafuku asatu wakakunkumukaŋa swayi, wakashiki kuna kuwabatamini ifuku ditwahosheli nsaŋu, wakashakama kwakwihi nelola daEzeli.
Ami nakaasa nyivu yisatu kumbadi yadu, neyi nidi nakusowa chuma.
Nakatemesha kansi, nakamwila nami, Yaku, kanoni nyivu. Neyi nakamwila kansi nami, Tala nyivu wunayishiyi dehi kunu, yinoni winzi; hiwutiya ochu komana kweyi kwamwena, hikwaswalaku, chahandayi Yehova kwaamu.
Hinimwili mukwenzi nami, Tala, nyivu yidi kumbidi yeyi, eyi wutemukaŋa, Yehova diyi nakutemeshi dehi kwacheŋi.
Hakwila nsaŋu yitunateni dehi nineyi ninami, tiya, Yehova wudi mukachi ketu nineyi ninami hayanyaka.
Dichi Davidi wabatamini mumpata. Chaalukili kakweji kacheŋi mwanta hakushakama nakudya.
Mwanta washakamini muchididi chindi neyi chelilaŋayi dikalu, chochididi chakuma kumbaŋu. Yonatani hakushakama nakutalaŋana naSawulu, Abineri hakushakama kumbadi yaSawulu, mwaDavidi mwadiŋi mwamukunkulwayi.
Denodu ifuku Sawulu hahosheli chumaku, welili nindi, Kudi chuma chinamuwani, hanadijilikuku, chalala hanadijilikuku.
Chikunachi hefuku damuchiyedi dakakweji kakaha mwaDavidi saŋa mudi mwamukunkulwayi. Sawulu hakumwila mwanindi Yonatani, nindi, Mwana kaJesi nalekelidi kwinza nakudya hela haloshi hela lelu?
Yonatani hakumwakula Sawulu, nindi, Davidi wanlombeli nankashi nindi nimwiteji ayi kuBetelemi.
Welili nindi, Nleki niyi mwani, muloŋa chisaka chetu chinaketuli dehi chimuna kumukala, nimanakwami nantambiki dehi, neyi wunantoŋuhu, nleki mwani, niyi nakatali anakwami. Dichi chanabuliliyi kwinza kumesa yamwanta.
Sawulu hakuzuwa naYonatani, hakumwila nindi, Eyi mwana kamumbanda watama wadikaŋa, ochu ami nabuli kwiluka chiwunamutondi dehi mwana kaJesi, kulonda akutiyishi eyi aweni nsonyi, atiyishili nawa kumu nimama yeyi nsonyi?
Mwejima mwakahandilaŋayi mwana kaJesi hanu heseki, eyi hiwakakolaku, hela wanta weyi hiwakakolaku. Dichi dinu temeshaku wumuleti kudami, afwi hohu.
Yonatani hakumwakula tata yindi Sawulu, hakumwila nindi, Akumujahiladi? Neli ŋahi?
Sawulu hakumwasa iyoŋa nindi amujahi. Yonatani eluka nikwiluka nindi komana tata nakeŋi dehi kumujaha Davidi.
Yonatani hakunyamuka kumesa nakuzuwa nankashi, denodu ifuku dakakweji damuchiyedi odu hadiili yakudyaku, muloŋa natiyi dehi chikela nansaŋu yaDavidi, nanochu chanamutiyishuwu dehi nsonyi kudi tata yindi.
Chikunachi budidi Yonatani hakuya mumpata nikansi kindi hohadikaniniyi naDavidi.
Hakumwila owu kansi nindi, Yaku lufuchi, wunoni nyivu yinukwasa. Chelili kansi hakuya lufuchi, aasa nimuvu wakumumotwesha.
Chaneliyi kansi nindi ayaŋa nakushika kudi muvu wasiliyi Yonatani, Yonatani hakumubidika kansi, nindi, Muvu hiwudi kumbiduku?
Yonatani hakumubidika cheŋi kansi nindi, Temukaku lufuchi, nyakalaŋa, bayi wulabajalaku. Kansi kaYonatani kapompesha ninyivu, kenza nikudi mwanta windi.
Kansi kwiluka chuma nehi, hinsaŋu yakwiluka aYonatani naDavidi hohu.
Yonatani hakumwinka kansi yitwa yindi, hakumwila nindi, Yaku, yitwali kumukala.
Chaneliyi kansi nayi dehi, Davidi hakunyamuka kukabeta kakuchidiilu kwadiŋiyi, hakudimbukila chamesu indi hamaseki, hakubandama mapampa kasatu, hiyakudipwepujola, hiyakudilila hamu, dile-e, Davidi yosweja nikusweja.
Yonatani hakumwila Davidi, nindi, Yaŋa kweyi chachiwahi, muloŋa tunasanyiki dehi ijina daYehova wejima wetu, netu Yehova ekali mukachi ketu nanami naneyi, nimukachi kawanyanetu niamami nieyeyi hayanyaka. Hakunyamuka, hakuya, Yonatani niyena nawa hakwiŋila mumukala.
Davidi hakuya nikuNobi, kwadiŋi kapristu Ahimeleki. Ahimeleki hakwinza nakumukinkilila Davidi, iku wudi nakuzaala, hakumwila nindi, Muloŋanyi wudi kankaweyi chakadi mukwenu?
Davidi hakumwila kapristu Ahimeleki, nindi, Anantumi kudi mwanta nansaŋu, ninsaŋu yanantuminiyi nimazu ananlejiyi naŋili nindi, Bayi ayiluka kudi muntuku; anyikwenzi nayikani kumu kunakayiwana.
Wuduhu ntahi nanka? Nyinkuhu mankendi atanu muchikasa chami, hela chonsu chidiku.
Kapristu hakumwakula Davidi, nindi, Kudami hikudi mankendi akudya antu tuhuku, kudi owu mankendi ajila hohu; chiŋa neyi anyikwenzi anabuli kudimona nawambanda.
Davidi hakumwakula kapristu, nindi, Chalala mafuku awa asatu hitunadimoni nawambandaku; nihinanyamukili nyijimba yawanyikwenzi yadiŋi yajila chikaŋa njila tuhu, winzi wumoni kunu kulelu netu nyijimba yawu yinasweji dehi kujilaku?
Dichi kapristu hakumwinka mankendi ajila, muloŋa hikwadiŋi mankendi acheŋuku, chiŋa wowu mankendi akutenteka kumesu aNzambi, afumishiluwu kumesu aYehova, hiyakuhiŋishahu acheŋi atata mwifuku dayifumishiluwu.
Denodu ifuku kwenoku kwadiŋi iyala wumu, yowu kambuŋaSawulu, amwimikili kumesu aYehova, ijina dindi diyi Dowegi, wakuEdomi, mukulumpi wawatubiŋa twaSawulu.
Davidi hakumwila Ahimeleki, nindi, Kunu wukwetuhu iyoŋa, hela mpoku yakabali? Muloŋa ami hinasenduhu hela mpoku yami yakabali, hela yitwa yamuku, muloŋa mudimu wamwanta walufuchi hohu.
Kapristu nindi, Mpoku yakabali yakaFwilistinu Goliyati wajahileyi muchinekineki chaEla iyi yidi kunyima yefwodi, saŋa ayivuŋilawu mwihina, neyi wunakeŋi kuyisenda yisendi, muloŋa hikudi yacheŋuku. Davidi nindi, Hikwekala yacheŋi yidi neyi oyuku, yinyinki.
Davidi yonyamuka nikunyamuka, hakutemuka dodena ifuku odu, namutiyi dehi Sawulu woma, hakuya kudi Akisha mwanta wakuGati.
AmbuŋaAkisha hiyakumwila nawu, Iwu hidiyi mwanta wetuŋa Daviduku? Hidiyi adiŋi nakwimbawu nikuhaŋana helilaŋawu awa nakutumbula awa nakwakwija, nawu,
Davidi washili mazu awa kumuchima, wamutiyili mwanta wakuGati Akisha woma wakubadika.
 Hakudibalumuna kumesu awu. Hakudimbana kwandala mukachi kawu, hakukwazola kwazola kuyenzelu yakuchipaŋu, hakuzulumwina nimazeŋi hawevu windi.
Akisha hakuyila ambuŋindi nindi, Aka! Iwu iyala munamumoni wandala, munamuletelidi kudami?
Nabuli antu andala? Dichi chimunanleteli muntu iwu nenu atazatazaŋa nakutatila kumesu ami? Yeniwu himuntu wakwiŋila mwitala dami?
Davidi hakufuma kwenoku, hakutemukila kwiyeŋu dakuAdulami. Nianakwindi, nimutaŋa watata yindi wejima chachitiyiluwu hiyakukunkumuka kwadiŋiyi yena.
Niantu ejima amweni kukala, niantu ejima adiŋi nanyikudi, niantu ejima atiyili kutama, apompeli kudi yena, yena hakwikala nlomboli yawu, hakwikala nawamayala nkulakaji jiwana (400).
Davidi wafumini kwenoku, hakuya kuMizipa wakuMowabi, hakumwila mwanta wawaMowabi, nindi, Ayiteji atata namama enzi kunu mwani, ashakami kudeyi, nichinamba keluka mwamba kaŋilayi Nzambi.
Wayileteli kudi mwanta wawaMowabi, ashakamini nindi mwejima mwadiŋililiyi Davidi mumpwembu.
Kaprofwetu Gadi hakumwila Davidi, nindi, Bayi wushakama munu mumpwembuku, nyamukaku wuyi mwituŋa daYuda. Davidi hakunyamuka hakwinza mwivunda dakuHereti.
Sawulu watiyili nawu, Davidi anamuwani, niantu adiŋiyi nawu; henohu Sawulu wadiŋi washakama muGibeya mwishina damutondu muRama, niiyoŋa dindi kuchikasa, niambuŋindi ejima anemanuku kwi-ndo.
Sawulu hakuyila ambuŋindi emeni kwadiŋiyi, nindi, Enu akwaBenjamini tiyenu kunu. Mwana kaJesi wakayinka enu ejima nimaha, nimatempa anyivinyu, akayila nawa enu ejima akulumpi amakombakaji, niakulumpi ajinkulakaji tahindi?
Mwaka muntiyaŋeni habuluhu tuhu niwumu wakunleja chakwataŋayi mwanami chikuchi namwana kaJesi. Mukachi kenu mubuluhu tuhu niwakuntiyilahu wushona, mubuli niniwu wakunleja mwanansaŋumwinuwu kambuŋami kudi mwanami, hakumbelaminaŋa neyi chakwilayi lelu?
Henohu Dowegi wakuEdomi, wadiŋi mukulumpi wawambuŋaSawulu, hakwakula nindi. Ami namweni mwana kaJesi hakwinza kuNobi kudi mwana kaAhitubi Ahimeleki.
Yena hakumwihwila kudi Yehova, amwinka niyakudya, amwinka nimpoku yakabali yadiŋi yakaFwilistinu Goliyati.
Mwanta hakutemesha nakutambika nikapristu Ahimeleki mwana kaAhitubi, nimutaŋa watata yindi wejima, wowu atupristu adiŋilaŋa muNobi. Hiyakwinza kudi mwanta wejima wawu.
Sawulu hakwila nindi, Eyi mwana kaAhitubi, tiya kunu. Yena hakumwakula nindi, Yamonu mwanta wami.
Sawulu hakumwila nindi, Munankwatilidi chikuchi nineyi nimwana kaJesi hiwukumwinka nimankendi nimpoku yakabali, hiwukumwihwila nawa kudi Nzambi, kulonda annyamukilaŋa, ambelaminaŋa, neyi chakwilayi lelu?
Ahimeleki hakumwakula mwanta, nindi, Hadi ambuŋeyi ejima hadi washinshika chakweseka naDavidi? Niyena nawa hiSambanza, amutambikaŋa nawa nimuchota cheyi, amumona nawa nikulema kudi mutaŋa weyi wejima!
Nihinatachikilili kumwihwila kudi Nzambi ntahi hilelu? Kwakulehi tuhu ntahi. Mwanta bayi amfuukwila chuma ami kambuŋeyi, hela mutaŋa watata yami wejimaku, muloŋa munsaŋu yejimiyi ami kambuŋeyi hineluki hela mwantesha hela mwenenuku.
Mwanta nindi, Eyi Ahimeleki wukufwa hohu, nineyi nimutaŋa watata yeyi wejima.
Mwanta hakuyila atumbanji emeni kwadiŋiyi, nindi, Balumukenu mujahi atupristu twaYehova, muloŋa niwena anadibombi dehi naDavidi, elukili nawa nichatemukiliyi, kunlejamu ami nehi. Ilaŋa ambuŋamwanta kwonti kwawu kwolola makasawu alotokeli atupristu aYehova.
Mwanta hakumwila Dowegi nindi, Balumukaku eyi, wuyilotokeli atupristu. Dowegi wakuEdomi hakuyibalumukila hakuyilotokela atupristu, ifuku odu hakujaha antu makumi atanu nasatu natanu (85) avweli ifwodi yehina dadiwahi.
Nimukala wawatupristu waNobi wawutapili nawumwemu wampoku yakabali, niamayala, niambanda, nianyana, niadiŋi nakwamwa, niaŋombi, niayimbulu, nianyikoku, nawumwemu wampoku yakabali hohu.
Hadi anyana kamwana kaAhitubi Ahimeleki hapulukili wumu ijina dindi Abiyatari, hakutemuka hakuya kwayiliyi Davidi.
Abiyatari hakumuleja Davidi mwajahililiyi Sawulu atupristu twaYehova.
Davidi hakumwila Abiyatari, nindi, Dena ifuku dina chinamweni kudi Dowegi wakuEdomi, nelukili nami chalala wakamulejamu Sawulu hohu; yami inajahishi antu amutaŋa watata yeyi ejima.
Shakamaku kweyi kudami, bayi wutiya womaku, wukukeŋa kunjahami diyi wukukeŋa kukujaha nineyi nawa, muloŋa kunu kudami akakuhemba chachiwahi.
Amulejeli Davidi, nawu, Tala, aFwilistinu adi nakulwa naKeyila, hiyakubuwa kuwuhulilu watidiku.
Davidi hakwihula kudi Yehova nindi, Awa aFwilistinu niyi nakayitapi, tahindi? Yehova hakumwila Davidi, nindi, Yaku wakayitapi aFwilistinu, wakaamwini Keyila.
Antu aDavidi hiyakumwila nawu, Chikaŋa munu muYuda twenda tutiya woma, winzi wumoni kwaamu kuya nakulwa nanjita jawaFwilistinu kuKeyila?
Davidi hakwihula kudi Yehova cheŋi nawa. Yehova hakumwakula nindi, Nyamukaku, wukunkumuki kuKeyila, muloŋa aFwilistinu nakakwinkawu eyi.
Davidi nawantu indi hiyakuya kuKeyila, hiyakulwa nawaFwilistinu, hiyakukwata niŋombi jawu, hiyakuyitapa nankashi. Davidi hakwamwina eniKeyila.
Chatemukiliyi mwana kaAhimeleki Abiyatari hakuya kuKeyila kudi Davidi, wasendeli ifwodi muchikasa chindi.
Amulejeli Sawulu, nawu, Davidi nayi kuKeyila. Sawulu nindi, Nzambi nanyinkiyi dehi, muloŋa chaneŋiliyi dehi mumukala wukweti yenzelu nanyikomenu, anamwenzelelumu dehi kwindi.
Sawulu hakufumba antu ejima ayi nawu kunjita kulonda akunkumuki kuKeyila, akamukuchiki Davidi hamu nawantu indi.
Davidi welukili mwadiŋi nakumukwatilayi Sawulu maana atama, hakumwila kapristu Abiyatari, nindi, Letaku ifwodi kunu.
Davidi hakwila nindi, Eyi Yehova, Nzambi yaIsarela, ami kambuŋeyi natiyi chalala nawu Sawulu hakukeŋa kwinza kunu kuKeyila ajilumuni mukala hamujimba wamami.
Antu amuKeyila akanlubula kudi yena tahindi? Sawulu wakakunkumuka neyi chinatiyi ami kambuŋeyi, tahindi? Eyi Yehova Nzambi yaIsarela nakulembeleli anleji ami kambuŋeyi. Yehova nindi, Wakakunkumuka.
Davidi hakwila cheŋi nindi, Antu amuKeyila akanlubula ninami niantu ami kudi Sawulu, tahindi? Yehova nindi, Akakulubula.
Dichi Davidi niantu indi, adiŋi kafwampi neyi nkulakaji jitanu nayimu (600), hiyakunyamuka, hiyakufuma muKeyila, hiyakuya kwejima kwatwesheluwu kuya. Hiyakumuleja Sawulu, nawu, Davidi natemuki dehi muKeyila; aleka nikuyaku.
Davidi washakamini muchinkalampata mujimpwembu, washakamini mumpata yamapidi muchinkalampata chaZifwi, Sawulu wamukeŋakeŋelaŋa hefuku hefuku, ilaŋa Nzambi hamwinkeliyi yenaku.
Davidi wamweni nindi, Komana Sawulu nenzi dehi nakunkeŋakeŋa anjahi. Davidi wadiŋi muchinkalampata chaZifwi mumahumbu.
Mwana kaSawulu Yonatani hakunyamuka, hakuya kudi Davidi mumahumbu, hakumukolesha mudi Nzambi.
Hakumwila nindi, Bayi wutiya womaku, muloŋa tata yami Sawulu hakakuwanaku, eyi wakekala mwanta waIsarela, ami nakakukuma munyima, nitata yami Sawulu nelukumu tuhu kwindi.
Wenawa ayedi hiyakukwata chitiyaŋenu chawu kumesu aYehova. Davidi hakushakama mumahumbu, Yonatani hakuya kwitala dindi.
 AkwaZifwi hiyakwinza kuGibeya kudi Sawulu, hiyakwila nawu, Davidi nabatami kudetu mujimpwembu jamumahumbu akumpidi yaHakila kukabeta kakuchidiili.
Dichi dinu, eyi mwanta, mwejima mwakeŋela muchima weyi kwinza inzaŋa. Etu mudimu wetu wowu wakumukwatisha kudi mwanta hohu.
Sawulu hakuyila nindi, Ayikiswili nkisu kudi Yehova, nanichi chimunantiyili wushona.
Yenu mwakashinshiki chalala mwani, mwakeluki chachiwahi, mwakamoni hanabatamiyi, nimuntu namumoni kwenoku namesu, muloŋa ananleji nawu wasweja kubabala.
Katalatalenu mwakeluki chachiwahi hindi habatajalaŋayi hejima, kulonda mwakafunti cheŋi kudami, mwakanleji chakumona jiika hachikupu, kulonda nakayi nenu. Mona neyi wudi mwituŋa nakamukeŋakeŋa hela mukachi kamakombakaji amuYuda ejima.
Hiyakunyamuka hiyakuyaŋahu dehi kuZifwi, Sawulu hakushala.
Sawulu nawantu indi hiyakuya nakumukeŋakeŋa. Hiyakumulejamu Davidi, hakukunkumuka kwilola, hakushakama muchinkalampata chakuMawoni. Chachitiyiliyi Sawulu hakumulondela lufuchi muchinkalampata chakuMawoni.
Hiyakwila Sawulu hakuya ishinadi idi dampidi, Davidi hakuya ishinadi dikwawu dampidi, Davidi hakunyakala kufumaku nawoma wamutiyiliyi Sawulu, muloŋa Sawulu nawantu indi amutandaminini Davidi nawantu indi kwi-ndo, nawu ayikwati.
Ilaŋa kudi Sawulu hikukwinza ntemesha nindi, Inzaŋa swayi, aFwilistinu analukuki dehi ituŋa.
Dichi Sawulu hakufunta kwayiliyi nakuhaŋa Davidi, hakuya nakulwa nawaFwilistinu, hiyakutumbaku ijina nawu, Kwilola Dakupulukila.
Davidi hakunyamuka kwenoku, hakuya nakushakama kujimpwembu jakuEngedi.
Cheliliyi Sawulu nafunti dehi kwayiliyi nakulondela aFwilistinu, hiyakumuleja nawu, Tiya, Davidi wudi muchinkalampata chakuEngedi.
Sawulu hakutambula mwahita aIsarela ejima amayala makombakaji asatu (3,000) akutonda chakutonda, hakuya kuMalola awaNsenjimutumba nakumukeŋakeŋa Davidi nawantu indi.
Hakushika kumayinda awanyikoku adiŋi kunjila, kwadiŋi iyeŋu. Sawulu hakwiŋilamu nindi adikwashi. Davidi nawantu indi adiŋi ashakama mwaya iyeŋu.
Antu aDavidi hiyakumwila nawu, Tala, ifuku dashika dehi dakwililiyi Yehova, nindi, Ami nakakwinka chilumbu cheyi, wakamwili muwakatiyila kuwaha. Davidi hakunyamuka, hakuketula ihina dakuchikowelu chaSawulu chakadi kumumona.
Nkumininaku muchima waDavidi hiwukumutapa, nanochu chaketwiliyi kwihina daSawulu.
Yena hakuyila antu indi, nindi, Chinjila kumesu aYehova kumwila mwanta wami chochichi, hiwambala waYehova awayishawu dehi manji, kumwolwela chikasa chami chinjila, muloŋa hiwambala waYehova awayishawu dehi manji.
Dichi Davidi hakulekesha antu indi namazu awa, hayitejeli kumunyamukila Sawuluku. Sawulu hakunyamuka, hakwidika mwiyeŋu, hakudiyila kwindi.
Nkumininaku Davidi niyena nawa hakunyamuka, hakwidika mwiyeŋu, hakumubidika Sawulu mwakuyayi, nindi, Nkaka yami mwanta. Chataliliyi Sawulu hanyima, Davidi hakubandama chamesu hamaseki, hakudifukula.
Davidi hakumwila Sawulu, nindi, Eyi watiyililaŋadi mazu awantu elaŋa nawu, Tiya, Davidi nakeŋi kukwila chatama?
Tala ntahi, ifuku dalelu wunamoni namesu eyi chakwinkayi Yehova lelu mwiyeŋu kudami, amakwawu aŋila nawu, Mujahi, ilaŋa ami nakwanakena, nami, Ami hinukumwolwela mwanta wami chikasaku, muloŋa diyi wambala waYehova awayishawu dehi manji.
Dichi dinu tata, talaku tuhu, ihina dakuchikowelu cheyi idi didi kuchikasa chami idi, chinaketula ihina kuchikowelu cheyi, nikukujaha nehi, ilukaku wushinshiki neyi kudami hikudi hela kutama, hela muloŋaku, hinakuputoli kwamuku, kutoŋa yeyi wudi nakuzomba wumi wami neyi wunkwati.
Yehova atusompeshi ninami nineyi, Yehova antendi kudeyi, chikasa chami hichakakwata hadeyuku.
Neyi chela chishimu chawakulumpi nawu, Katama kafumaŋa kudi atama, dichi chikasa chami hichakakwata hadeyuku.
Indi mwanta wawaIsarela nenzi nakulondelanyi? Wudi nakuhaŋanyi? Wudi nakulonda kawa kadifwila dehi kwaku? Wudi nakulonda mbaleli?
Dichi Yehova ekali nsompeshi, atuketwili nsaŋu yetu, atali, anhakwili nsaŋu yami, anyiŋishi.
Chelili Davidi nakumishi dehi kuhosha mazu awa naSawulu, Sawulu hakwila nindi, Idi izu hiizu deyeyi mwanami Davidi tahindi? Sawulu hakudila niikumbu dadeni.
Hakumwila Davidi, nindi, Eyi wunambadikami kuloŋa, muloŋa eyi wunaŋili mwamuwahi hohu, kwinza ami nakukoŋi mwatama.
Nineyi aweni wunanshimwinumu dehi chiwunaŋili chachiwahi, ochu chiwela Yehova annyinki kudeyi eyi kunjaha nehi.
Muntu awani chilumbu chindi, amuleki ayi tuhu? Yehova akufweti yayiwahi nanichi chiwunaŋili lelu.
Ichi dinu tiya, ami neluki dehi chalala nami yeyi wakekala mwanta, niwanta wawaIsarela wakakolela mumakasa eyi.
Dichi dinu nsanyikili Yehova neyi, Hinakakujilumwina anyaneyi akakulondela munyimaku. Neyi, Hinakajiyisha ijina deyi kumutaŋa watata yeyuku.
Davidi hakumusanyikila Sawulu. Sawulu hakuya nikumukala windi, Davidi nawantu indi hiyakuya kumpwembu.
Samweli yofwa nikufwa, aIsarela ejima apompa nikupompa, hiyakumudila, amujiika nikwitala dindi kuRama.
KuMawoni kwadiŋi muntu wadiŋi namahetindi kuKarameli. Muntu owu wadiŋi wasweja kulema, wadiŋi nanyikoku yindi makombakaji asatu (3,000), ampembi ikombakaji (1,000). Wadiŋi kuKarameli nakutewula nyikoku yindi.
Muntu owu ijina dindi Nabali, iŋodindi ijina dindi Abigeli. Mumbanda wadiŋi namaana nilubanji kumesu, kwinza iyala wadiŋi wakala, watama mwelilaŋayi mwejima, wadiŋi wakumutaŋa waKalebi.
Davidi muchinkalampata mwadiŋiyi hakutiya nawu, Nabali hakutewula nyikoku yindi.
Davidi hakutemesha anyikwenzi ikumi, Davidi hakuyila anyikwenzi nindi, Yenu kuKarameli, mwakayi kudi Nabali, mwakaŋimushiliyi.
Tiyenu chimwakamwila ona wáshakama chachiwahi, kamwilenu nenu, Kolenu mwani, nimutaŋa weyi wukoli, niyuma yeyi yejima yikoli.
Nenu, Davidi nindi, Ami natiyi nawu wudi nawakwakutewula. Twadiŋi hamu nawatubiŋa tweyi, mafuku ejima ashakaminaŋawu muKarameli hitwayililaŋa chatamaku, hosi nichuma chatondeluwuku.
Yihuli tuhu anyikwenzi jeyi akukulejamu niwena, dichi anyikwenzi ayitoŋuhu mwani, muloŋa tunenzi mwifuku dadiwahi, chonsu wudi nachu ayinki mwani ambuŋeyi hamu namwaneyi Davidi.
Anyikwenzi aDavidi chashikiluwu, hiyakuhosha naNabali mwijina daDavidi mazu awa ejima, amwena nikumwena.
Nabali hakuyakula ambuŋaDavidi nindi, Davidi yowinyi ntahi? Hela mwana kaJesi hinyi? Aŋamba adi nakushiyashiya anyanta jawu mafuku awa amavulu,
ami ninoni yakudya yami, nimenji ami, nimbiji yami yinajahili akwakuntewila nyikoku, ninki antu nabula kwiluka nikwafumawu?
Anyikwenzi aDavidi hiyakubalumuka munjila yawu, hiyakufunta kwafumawu, hiyakwinza nakumulejamu Davidi mazu awa ejima.
Davidi hakuyila antu indi nindi, Manyekenu wejima wenu mpoku jenu jakabali. Wejima wawu amanyeka nimpoku jawu jakabali, Davidi niyena nawa amanyeka nimpoku yindi yakabali, kafwampi amayala nkulakaji jiwana (400) ayili naDavidi, nkulakaji jiyedi (200) asheli nayuma.
Mukwenzi wumu hakuleja iŋodaNabali Abigeli nindi, Tiya, Davidi omu muchinkalampata mwadiyi watemesha antu akumwimusha mwanta wetu, yena wayitalumokela.
Kutoŋa owu antu mwejima mutwashakaminaŋa nawu mumpata twadiŋilaŋa nawu, O chatwililaŋawu kuwaha, hitwamweni hoku chuma chatamaku, hosi chuma chitwatondeluku.
Adiŋi mpwembu yetu nimwaana niwufuku mafuku ejima twadiŋi nawu hitwabiŋilaŋa nyikoku.
Dichi dinu shinshikaku wutoŋojoki muwakela, muloŋa mwanta wetu anamufuukwili dehi mwatama, nimutaŋa windi wejima, muloŋa yena himuntu wamukunkulwayi, hosi niniwu watweshaŋa kuhosha ninduku.
Abigeli hakunyakala kutambula nkulakaji jiyedi (200) jamankendi, ninswaha javinyu jiyedi, ninyikoku yakuuwa dehi yitanu, niyesekelu yatidiku yakwocha yitanu, ninyikanji yanyikabu yavinyu yawuma nkulakaji (100), nimankendi achikuyu chakudima nkulakaji jiyedi (200), hakuyitwika ayimbulu.
Hakuyila anyikwenzi jindi nindi, Yenuŋahu dehi kumbidi, ami nukuyilondela. Kumulejamu mfumwindi Nabali nehi.
Cheliliyi wudi nakwendela hachimbulu chindi, hakuya nakukunkumuka mukawoŋu kampidi, kutala Davidi nawantu indi adi nakwinza kudi yena, hakubulakana nawu.
Henohu Davidi wahosha dehi nindi, Chalala kwaamu, ami nakabakani tuhu munu muchinkalampata nakumuhembela iwu muntu yuma yindi yejima yakwetiyi, kwosi nichuma chindi nichimu chanatondiyi; yena namfuntishili katama nakakawahi kinamwila.
Nzambi niyena ayili ayilumbu jaDavidi chochochu, nichakubadikamu, neyi hadi antu indi nakashiyahu mwana weyala wumu hakuchaha.
Abigeli chamweniyi Davidi, hakunyakala kusuluka hachimbulu chindi, hakudimbukila kumesu aDavidi chamesu indi heseki, hakudifukula.
Hakudumbila kunyendu yindi, hakwila nindi, Eyi mwanta wami, muloŋiwu niwukooli ami, aŋiteji mwani, ami kambuŋeyi nihoshi kumatu eyi, wutiyi mazu amami kambuŋeyi.
Yeniwu muntu Nabali iwu himuntu wakusheyi mwanta wami kumuchimaku mwani, himuntu wamukunkulwayi kwindi, mwaya niijina dindi dimu mwekalayi niyemweni nawa, ijina dindi diyi Nabali, (daya mukwila nawu Chisupi) kusupa kwokwindi. Anyikwenzi amwanta wami iwatemesha, ami kambuŋeyi hinayimona kwamuku.
Dichi dinu eyi mwanta wami, chahandayi Yehova kwaamu, nichiwahandeyi, ochu chanakulekeshiyi Yehova kumwaŋa mashi, nichanakulekeshiyi kuditenda nachikasa cheyeyi aweni, dichi dinu niayilumbu jeyi, ninawa akumukeŋela mwanta wami katama, ekali neyi Nabali.
Ichi chamukunkulu chanamuleteluwu mwanta wami kudi ami kambuŋeyi, achinki mwani anyikwenzi endaŋa namwanta wami.
Aŋanakeni mwani muloŋa wamami kambuŋeyi, chalala Yehova wakamukoleshela mwanta wami mutaŋa, muloŋa mwanta wami walwaŋa njita jaYehova, mudeyi mafuku ejima hiyakamonamu kutamaku.
Hela kudi muntu nakunyamukili nindi akuhaŋi akeŋi wumi weyi, wumi wamwanta wami akawukasila mumukuta wawumi hamu naYehova Nzambi yeyi, niwumi wawayilumbu jeyi akawusahulamu neyi chakusahwila mumwonji wakwasa nachu.
Chakelayi Yehova namwili dehi mwanta wami mwamuwahi mwakuteneneniyi mwejima, nakukunjiki dehi kwikala nlomboli yawaIsarela,
kwakabuli chuma chakukuneŋesha hela kukukatisha eyi mwanta wami kumuchima, wakabuli kwila kweyi neyi namwaŋili mashi akadi muloŋa, eyi mwanta wami wakabuli nawa kwila neyi naditendeli, chakelayi Yehova nakwili dehi eyi mwanta wami chachiwahi, wakaŋanukaŋa ami kambuŋeyi.
Davidi hakumwila Abigeli nindi, Kisu kisu Yehova Nzambi yaIsarela nakutemeshi lelu nindi wumbulakani.
Maana eyi ayikiswili nkisu nineyi aweni akukiswili nkisu, yeyi wunanlekeshi nikumwaŋa mashi lelu, nikuditenda nachikasa chamami aweni.
Chalala chahandayi Yehova Nzambi yaIsarela nanlekeshi kukukatisha kwaamu, chakubuleyi kunyakala kwinza nakumbulakana mutenowu hakuchaha kwaNabali hikwadi kushala hoku mwana weyala niwumuku.
Dichi Davidi hakutambula kuchikasa chindi yuma yamuleteleliyi, hakumwila mumbanda nindi, Yaŋa kweyi kwitala deyi chachiwahi, tala, ami natiyi dehi mwizu deyi, nakwiteji dehi.
Abigeli hakwinza kudi Nabali, kumuwana wudi nakudya chawija mwitala dindi neyi chawija chamwanta wankanu, muchima waNabali mwivumu hiwukuzaŋajala muloŋa nasheti dehi nankashi, dichi mumbanda hamulejeli izu nidimuku, chiŋa hikwelili kumalombi kunachi dehi to-o.
Chelili kuneli dehi budidi walwa wunamuchawuluki dehi Nabali, iŋodindi hakumuleja yumiyi, muchima windi mwivumu wumufwa nipuchi, hakubalumuka neyi chikwelola.
Chimuneli munahiti dehi mafuku ikumi Yehova hakumweta Nabali, yofwa nikufwa.
Davidi chatiyiliyi nawu, Nabali nafwi dehi, hakwila nindi, Kisu kisu Yehova nanhosheli dehi muloŋa wansawulawu kudi Nabali, nanlekeshi nawa ami kambuŋindi kwila mwatama. Kutama kweliliyi Nabali Nzambi namufuntishili dehi hamutu windi yemweni. Davidi hakutemesha mazu kudi Abigeli, nindi amusumbuli.
AmbuŋaDavidi chanashikuwu kuKarameli kudi Abigeli, hiyakuhosha nindi, nawu, Davidi natutemeshi kudeyi, nindi akusumbuli.
Hakunyamuka hakubandama chamesu indi hamaseki, hakwila nindi, Tala ami kambuŋeyi ninduŋu yambala yakuweleshaŋa nyendu yambala yawambuŋamwanta wami.
Abigeli hakunyakisha, hakunyamuka, hakuya nakwendela hachimbulu niayaŋadima indi atanu endelaŋayi nawu, hakuya nakulondela antemesha jaDavidi, hakwikala iŋodindi.
Davidi hakusumbula nawa niAhinowami wakuYezereyeli, hiyakwikala aŋodijindi mwayedi wawu.
Ilaŋa iŋodaDavidi Mikali, mwana kaSawulu, mwaka amwinkayi dehi Paliti mwana kaLayishi, wakuGalimi.
 AkwaZifwi enjili kuGibeya kudi Sawulu, elili nawu, Davidi nabatami kumpidi yaHakila yekala kwakwihi nachibaba
Sawulu hakunyamuka, hakukunkumuka kuchinkalampata chaZifwi, nawaIsarela amayala makombakaji asatu (3000), akutonda chakutonda, kulonda kumukeŋakeŋa Davidi muchinkalampata chaZifwi.
Sawulu hakutuŋa chiimba kumpidi yaHakila yekala kwakwihi nanjila. Ilaŋa Davidi chochabatamayi muchinkalampata, eluka nikwiluka nindi, Sawulu nanlondeli dehi munu muchinkalampata.
Davidi hakutemeshaku niakwakwendesha, hakwiluka nindi, Sawulu nenzi chalala.
Davidi hakunyamuka, hakwinza kwashikeneniyi Sawulu, Davidi wamweni kwakaminiyi Sawulu, niAbineri mwana kaNeri mukulumpi wanjita yindi; Sawulu nakami mukachi, antu anakamakami kwadiŋiyi kwi-ndo.
Davidi hakuhosha nakaHiti Ahimeleki, namanakwaYowabi Abishayi, mwana kaZeruwiya, hakuyila nindi, Tukukunkumuka nanyi kuchiimba kudi Sawulu? Abishayi nindi, yami nukukunkumuka neyi.
Dichi aDavidi naAbishayi hiyakwinza kwadiŋi antu nawufuku, kutala Sawulu nakami tulu mukachi kawu, iyoŋa dindi dakushimika kwakwihi namutu windi, Abineri niantu anakamakami kwadiŋiyi kwi-ndo.
Abishayi hakumwila Davidi, nindi, Nzambi nakwinki dehi chilumbu cheyi lelu, ŋiteji nimutapi mwani iyoŋa dimu hohu nzwa-a niheseki, hinukumutapa kayeduku.
Davidi hakumwila Abishayi, nindi, Bayi wumukisaŋanaku, wambala waYehova awayishawu dehi manji wukutwesha kumwolwela chikasa yobula muloŋa hinyi?
Davidi hakwila nindi, Chahandayi Yehova kwaamu, Yehova diyi wakamutapa, hela ifuku dindi dakufwa dakamuwana, indi kwiji wakaya kunjita hakafwa.
Ami kwolwela chikasa, wambala waYehova, awayishawu dehi manji, chinjila, nonaku kweyoŋa dindi didi kwakwihi namutu windi, ninsaba yamenji, tuyi kwetu mwani.
Davidi anona niiyoŋa ninsaba yamenji yadiŋi kwakwihi namutu waSawulu, hiyakudiyila kwawu, nimuntu wakuchimonahu hela kuchiluka nehi, kwosi muntu niwumu watonenuku, wonsu wawu adiŋi kwamutulu ho-o, tulu twatweni twakudi Yehova twayikwatili.
Davidi hakuya kwishinadi, hakwimana hewulu dampidi kwakulehi, hakachi kawu hadi iluŋa dadeni.
Davidi hakuyibidika antu, niAbineri mwana kaNeri, nindi, Eyi Abineri! Kwitiya nehi? Abineri hakwitiya nindi, Eyi wukumubidika mwanta yeyinyi?
Davidi hakumwila Abineri nindi, Hiyeyi iyala dalalaku tahindi? MuIsarela mudi iyalanyi wakweseka naneyi? Indi wunalekelidi kuhemba nkaka yeyi mwanta? Muchiimba mweŋila muntu nindi akisaŋani nkaka yeyi mwanta.
Ichi chuma chiwuneli hichachiwahuku. Chahandayi Yehova kwaamu, enu munateleli kufwa hohu, ochu chimunabuli kuhemba nkaka yenu wambala waYehova awayishawu dehi manji. Ichi dinu talenu ntahi niiyoŋa damwanta ninsaba yamenji yadiŋi kwakwihi namutu windi kuyenza dehi.
Sawulu hakwiluka izu daDavidi, hakwila nindi, Odizu hiizu deyeyi mwanami Davidi, tahindi? Davidi nindi, Eŋa hiizu damami, eyi nkaka yami mwanta.
Hakwila nindi, Indi nkaka wanhaŋilaŋadi ami kambuŋindi? Neli ŋahi? Chumanyi chatama chinidi nachu?
Dichi dinu mwani, eyi nkaka yami mwanta, atiyi izu damami kambuŋeyi. Neyi Yehova diyi nakusaŋumuni wuzuwi nanami, yena eteji kutambula chamukunkulu chami. Ilaŋa neyi chinafumi kudi antu, ekali ashiŋewa kumesu aYehova, muloŋa diwu anantemuni lelu mwaka nibulaŋa nikushakama muwuswana waYehova, nawu, Yaku wakapeshi akishi.
Dichi dinu mashi ami bayi adivwila tuhu hamaseki chakadi Yehova kuyimonaku; mwanta wawaIsarela nenzi nakukeŋakeŋa mbaleli, neyi muntu wudi nakuzomba ŋwadi mumapidi.
Sawulu hakwila nindi, Ami naputoli, eyi mwanami Davidi difuntilaŋa kweyi, ami hinakakwila cheŋi mwatamaku, muloŋa wunawumoni wumi wami kulema lelu, tiya, ami neli mwawusupi kwami, nasweji nankashi kuluwa.
Davidi hakumwakula nindi, Eyi mwanta, iyoŋa idi! Kwinzi mukwenzi wumu kunu atambuli.
Yehova alubwili antu ejima mwomwekalila kuloŋa kwawu nikashinshi kawu, muloŋa Yehova nakwinkeyi kudami lelu, ami naleki kwami nami kumwolwela wambala waYehova, awayishawu dehi manji, chikasa chami, chinjila.
Tiya, munamwenami wumi weyi kulema lelu, Yehova niyena amoni wumi wami kulema mwomumu nawa, aŋamwini mumakabi ejima.
Sawulu hakumwila Davidi nindi, Kisu kisu, mwanami Davidi, eyi wakakoŋa naŋovu hohu, wakemika mushindu chalala. Davidi hakudiyila, Sawulu niyena nawa hakufunta kwindi.
Davidi welili mumuchima windi, nindi, Sawulu wamba kanlamakesha tuhu ifuku dimu, chuma chachiwahi chochakupulukila mwituŋa dawaFwilistinu hohu, niSawulu wukudiwulaku kwindi, hakankeŋakeŋa cheŋi mwahita ŋinza jejima jawaIsarelaku, hinakapuluka kudi yena.
Davidi hakunyamuka niyena, niantu indi adiŋiyi nawu nkulakaji jitanu nayimu (600), hiyakumotoka ŋinza, hiyakwinza kudi Akisha mwana kaMayoki, mwanta wakuGati.
Davidi hakushakama naAkisha kuGati, niyena niantu indi, iwu niakwetala dindi, iwu niakwetala dindi, Davidi niyena niaŋodijindi ayedi nawa, iwu Ahinowami wakuYezereyeli, iwu Abigeli wakuKarameli, wadiŋilaŋa iŋodaNabali.
Amulejeli Sawulu nawu, Davidi natemukili dehi kuGati, hamukeŋakeŋeli nawa cheŋuku.
Davidi hakumwila Akisha nindi, Neyi nawani luwi kudeyi ankunjiki kumukala wumu wamumpata yeyi, nishakamuku mwani, indi kambuŋeyi ashakamaŋa tuhu muŋanda naneyi?
Akisha hakumwinka Zikilagi dena ifuku odu, dihafuma Zikilagi kwikala wambala wawanyanta awaYuda nikulelu.
Mafuku ashakaminiyi Davidi mumpata yawaFwilistinu ashikili mumwaka wamukuma natukweji tuwana.
Davidi nawantu indi hiyakuya nakulukuka aGeshuri nawaGirizi nawaAmaleki, yonyunza yadiŋi yashakama mwituŋa chanyaka, neyi wukuya kuShuri, kwituŋa daEjipitu.
Davidi hakujilumuna ituŋa, hahandishilumu hela muntu weyala, hela muntu wamumbandaku, wakwatakwatili nianyikoku, niaŋombi, niayimbulu, niaŋameli, hakusenda niyuma yakuvwala, hakufunta, hakwinza kudi Akisha.
Akisha hakumwila nindi, Lelu mwaya nakulukukanyi? Davidi hakumwila nindi, Twaya nakulukuka aYuda, akukabeta kakuchidiilu, nawaYerameyeli akukabeta kakuchidiilu nawaKeni akukabeta kakuchidiilu.
Davidi hahandishili hela iyala, hela mumbanda ayileta kuGatuku, nindi, akenza katushimuna, akenza kela nawu, Tiyenu mwaneliyi Davidi, dimu mwelaŋayi mafuku ejima adi nakushakamayi mumpata yawaFwilistinu.
Akisha hakwiteja mwahosheliyi Davidi, nindi, Nanunki dehi ivumba dasweja kutama kudi antu indi aIsarela, dichi nekali dehi kambuŋami wahayanyaka.
Hamafuku owu aFwilistinu elili hiyakupompesha njita jawu, nawu ayi nakulwa nawaIsarela. Akisha hakumwila Davidi, nindi, Tiyaku, chalala wakaya nanami kunjita, nineyi, niantu eyi.
Davidi hakumwila Akisha nindi, Wakamona chinekala ami kambuŋeyi. Akisha hakumwila Davidi nindi, Nukukukunjika kwikala nhembi wakuhembaŋa mutu wami hayanyaka.
Henohu Samweli wafwa dehi, amudila dehi kudi aIsarela ejima, amujiika dehi muRama mumukala windi yemweni. Henohu Sawulu wafumisha fumisha dehi mwituŋa akwakuhosha nawafu, niatutepa ejima.
AFwilistinu adipompesha nihamu, hiyakwinza nakushila chiimba chawu kuShunemi, Sawulu niyena nawa hakupompesha aIsarela ejima, hiyakusha chiimba chawu kuGilibowa.
Sawulu chanamoniyi luntu lwawaFwilistinu, atiya niwoma, muchima windi mwivumu hiwudi kwandu-ndu.
Sawulu nindi ehuli kudi Yehova, Yehova kumwakula nehi, hela nakulota, hela naWurimi, hela nawatuprofwetu, nehi.
Sawulu hakuyila ambuŋindi nindi, Nkeŋelenu mumbanda wahoshaŋa nawafu kulonda niyi kudi yena nakehwiluku. Ambuŋindi hiyakumwila nawu, Tiya, kuEndori kudi mumbanda wahoshaŋa nawafu.
Sawulu hakudibalumuna neyi muntu wacheŋi, hakuvwala nimahina acheŋi, hakuya nawantu indi ayedi, hiyakushika kudi mumbanda nawufuku, hakumwila nindi, Ŋihwili mwani namaaneyi, wunkandwishili owu inukukutenena.
Mumbanda hakumwila nindi, Tiya, eyi weluka dehi chaneliyi Sawulu, chanafumishiyi dehi mwituŋa antu ahoshaŋa nawafu, niatutepa, indi wumi wami mukuwutiladi muhetu? Munalondi munjahishi tuhu.
Sawulu hakumusanyikila mwijina daYehova, nindi, Chahandayi Yehova kwaamu, hiwakamona muloŋa wansaŋu iyuku.
Mumbanda hakumwila nindi, Nikukandwishilinyi? Yena nindi, Nkandwishili Samweli.
Mumbanda chanamoniyi Samweli, hakukaluka nankashi, mumbanda hakumwila Sawulu nindi, Wunandimbilidi? Komana yeyi Sawulu!
Mwanta hakumwila nindi, Bayi wutiya womaku, ochu wunamonidi? Mumbanda hakumwila Sawulu, nindi, Namoni mukishi wudi nakwidika hamaseki.
Yena hakumwila nindi, Wudi ŋahi? Mumbanda nindi, Kudi nakwidika kashinakaji keyala, wavwala munkukumba. Sawulu eluka nikwiluka nindi, Diyi Samweli, yobandama nichamesu heseki, hakudifukula.
Samweli hakumwila Sawulu, nindi, Wunankabishilidi nakunkandwisha? Sawulu hakwakula nindi, Namoni kukala nankashi, aFwilistinu anambutuli dehi njita, Nzambi namfumi dehi kwindi, haŋakulaŋa nawa cheŋi hela nawatuprofwetu, hela nakulotaku, hohanafumi dinu kukutambika nami wunleji munukwila.
Samweli hakumwila nindi, Neyi Yehova nakufumi dehi, nekali dehi nawa chilumbu cheyi, ami nawa wukuŋihwiladi?
Yehova hakudikoŋela yemweni mwahosheliyi dehi mudami, Yehova nakutabuli dehi wanta, bwe-chi! Nawinki dehi mukwenu, yowu Davidi.
Chinafumi hohuwabulili kwovwahila izu daYehova, hiwabulili kukoŋa Amaleki mwashikila kuzuwa kwazuwiliyi nankashi, hohanafumi dinu Yehova kukwila chumichi lelu.
Kunuŋaku nawa, Yehova wakayinka aIsarela kudi aFwilistinu nineyi aweni hamu, kumadiki himwakanwana kunu kunidi nineyi nianyaneyi. Yehova wakenka njita yawaIsarela kudi aFwilistinu nawa.
Hohenohu Sawulu yodimbuka nihamaseki swandala, watiyili woma nankashi namazu aSamweli. Chabuliliyi kudya yakudya mwaana wejima niwufuku wejima dichi chabuliliyi ŋovu.
Mumbanda hakwinza kudi Sawulu, hakumumona natiyi chikela nankashi, hakumwila nindi, Tiya, ami kambuŋeyi natiyi mwizu deyi, wumi wami nawishi muchikasa chami, natiyi mumazu eyi wahosha nanami.
Dichi dinu mwani, eyi nawa tiya mwizu damami kambuŋeyi, nikutulili kachibalu kadinkendi wudyi, kulonda wumoni ŋovu yakuya nayu munjila yeyi.
Yena hakuleka nindi, Kwonti kwami kudya. Ambuŋindi hiyakudibomba hamu namumbanda, hiyakumukanjikija, yotiya nimwizu dawu, hakunyamuka hamaseki, hakushakama hakadidi.
Mumbanda wadiŋi namwana kaŋombi mwitala wakudiisha chachiwahi, hakunyakala kumujaha, hakunona wuŋa, hakuwukanda, hakwocha mankendi akadi iluŋi;
hakumwinka Sawulu hamu nawambuŋindi, hiyakudya, hiyakunyamuka nikunyamuka, hiyakuya wowena wufukowu.
Henohu aFwilistinu hiyakupompesha pompesha njita jawu jejima kuAfweki, aIsarela niwena nawa hiyakushila chiimba chawu kukaseloki kekala kuYezereyeli.
Ayilolu awaFwilistinu hiyakuhita aha mujinkulakaji, aha mumakombakaji, Davidi niyena niantu indi hiyakuhita munjita yakunyima hamu naAkisha.
Atulamba twawaFwilistinu hiyakwila nawu, Awa aHeberu analondidi kunu? Akisha hakuyila atulamba twawaFwilistinu nindi, Hidiyi Davidi kambuŋamwanta wawaIsarela Sawuluku? Twashakama dehi nindi mafuku awa hela nyaka iyuku? Saŋa enjilayi hinamoni chuma kudi yenaku kushika nikulelu.
Atulamba twawaFwilistinu hiyakumuzuwila, hiyakumwila nawu, Iwu iyala mufuntishi, afunti cheŋi kwindi kuwamukunjika dehi, bayi tuya nindi kunjitaku, wakenza kela kunjita hakubalumuka hakekala chilumbu chetu. Ochu hakatiyaŋenayi namwanta windi hacheŋi? Hihohanyitu yanawa antu etuku?
Hidiyi Davidi embiluwu hahaŋenuwu, heliluwu awa nakutumbula awa nakwakwija, hiyakwila nawu,
Akisha hakumutambika Davidi, hakumwila nindi, Chahandayi Yehova kwaamu, muwunendeli nanami munjita nikuya nikwinza wumuntu woloka, nakumoni kuwaha hohu; chochiwenjili kudami kushika nikulelu hinamoni mudeyi katamaku, hela chochu atulamba hiyanakutiyi kuwahaku.
Dichi dinu funtaku, wuyi chachiwahi, wakenza katamisha nyichima yawatulamba twawaFwilistinu.
Davidi hakumwila Akisha nindi, Ochu ami neli ŋahi? Munashakamini ami kambuŋeyi naneyi mwejimimu wunanmoni nachumanyi mwaka nibuli kuya nakulwa nawayilumbu jankaka yami mwanta?
Akisha hakwakula, hakumwila Davidi nindi, Ami neluki tuhu, nakumoni kuwaha neyi chikwakaŋelu kaNzambi, hela chochu tuhu, atulamba twawaFwilistinu anahoshi dehi nawu, Bayi tuya nindi kunjitaku.
Dichi dinu kameneki kweyi budidi hamu nawambuŋamwanta weyi iwunenzi nawu, chimwakahinduka budidi, neyi kuneli dehi to-o himwakaya.
Dichi Davidi niantu indi hiyakumeneka budidi, hiyakuya, hiyakufunta mwituŋa dawaFwilistinu. AFwilistinu hiyakuya kuYezereyeli.
Cheliluwu aDavidi nawantu indi anashiki dehi kuZikilagi hefuku damuchisatu, hiyakuwana aAmaleki analukuki dehi mpata yakukabeta kakuchidiilu naZikilagi, anatapi dehi Zikilagi, anawochi dehi nakesi.
Anakwati dehi niambanda adiŋumu niantu ejima, niatwansi niakulumpi, hosi ajahiluwuku, akuminini dakuya nawu hohu, hiyakudiyila.
Davidi niantu indi chanashikuwu kumukala kuwana anawochi dehi kesi, niaŋodijawu, nianyanawu amayala, nawambanda, anayikwati dehi hiyankoli,
Davidi niantu adiŋiyi nawu, avwakuka nikudila dile-e, jiyikuma nikuyikuma nijakudila.
NiaŋodijaDavidi ejima ayedi ayikwatili nawa niwena, iwu yowu Ahinowami wakuYezereyeli, iwu yowu Abigeli wadiŋi iŋodaNabali wakuKarameli.
Davidi hamweni nawa mwakwilaku, niantu hiyakwila nawu amujahi namalola, muloŋa antu ejima atiyili kunyichima bwi, nakwakama anyanawu amayala nawambanda, ilaŋa Davidi hakudikoleshela mudi Yehova Nzambi yindi.
Davidi hakumwila kapristu Abiyatari, mwana kaAhimeleki, nindi, Aleti mwani ifwodi kunu. Abiyatari hakuleta ifwodi kwadiŋiyi Davidi.
Davidi hakwihula kudi Yehova, nindi, Ichi chendu chawantu neyi nukuchilondela nakachiwana tahindi? Hakumwakula nindi, Londelaku lufuchi, wakayiwana chalala, wakatambula niantu ejima niwakashalahu nehi.
Dichi Davidi hakuya, niyena niantu nkulakaji jitanu nayimu (600) adiŋiyi nawu, ashika nikukakaloŋa Besori, hiyakushiyaku akwakushala.
Davidi nawantu nkulakaji jiwana (400) hiyakulondelaŋa kwalufuchi hohu, nkulakaji jiyedi (200) asheli munyima, aswejeli kuzeya, kutwesha kuzambuka kakaloŋa Besori nehi.
Hiyakuwana kaEjipitu mumpata, hiyakumuleta kudi Davidi hiyakumwinka yakudya, adya nikudya, hiyakumwinka menji akunwa.
Amwinka nichibalu chadinkendi dachikuyu chakudima, ninyikanji yanyikabu yavinyu yawuma yiyedi, chanadiyi yohizumuka nikuhizumuka, muloŋa washakamini mafuku asatu nimwaana niwufuku chakadi kudya yakudya, chakadi kunwa nimenji.
Davidi hakumwila nindi, Wudi wawanyi? Wunafumi kudihi? Yena nindi, Nimukwenzi wakaEjipitu ninduŋu yakaAmaleki, naholokeli muyikatu, nkaka yami hakunshiya munahiti dehi mafuku asatu.
Twalukukili aKereti akukabeta kakuchidiilu, niituŋa dawaYuda, nidaKalebi dakukabeta kakuchidiilu, twocha niZikilagi kesi.
Davidi hakumwila nindi, Wukunkunkumwisha kudi chendu ochu? Yena nindi, Nsanyikili Nzambi neyi, Hinakakujaha hela kukulubula kudi nkaka yeyuku, kulonda nikukunkumwishi kudi chendu ochu.
Chamukunkumwishiliyi, kuwana anaketwili dakupalaŋena mwahita mpata yejima, adi nakudya nakunwa, hiyakuluŋa nayuma yayivulu yejima yapuupiluwu mwituŋa dawaFwilistinu, nimwituŋa dawaYuda.
Davidi hakuyitapa tape-e, kufumisha hakabwidibwidi ndo-o nikumelela efuku dikwawu, hikwapulukili muntu niwumuku chiŋa nkulakaji jiwana (400) jawanyikwenzi endelaŋa haŋameli hohu, diwu atemukili.
Davidi hakutambula cheŋi yuma yejima yatweluwu aAmaleki, Davidi hakupulwisha niaŋodijindi ejima ayedi.
Hosi wawu wumu hela kansi, hela mukulumpi wabuliluhu, hela anyana amayala hela awambanda, hela yuma yapuupilewi hela kachuma hikachuma kayitambwiluwu kabuliluhuku. Davidi wafuntishili yuma yejima.
Davidi hakutambula nyikoku yejima niaŋombi ejima hakuyitwamija kumbidi yayimuna yikwawu, nindi, hiyuma yaDavidi yanapuupiyi.
Davidi hakushika kwadiŋi nkulakaji jiyedi jawantu (200) áswejeli kuzeya, ákaŋenyi kumulonda Davidi, áshakamishiluwu kukakaloŋa Besori, hiyakwinza nakumukinkilila Davidi, nakukinkilila niantu adiŋiyi nawu. Davidi chanashikiyi kwakwihi nawantu hakuyimusha.
Antu atama niayiluwaŋimbi ahadi wena endelaŋa naDavidi, hiyakuhosha wejima wawu nawu, Awa twabula kuya nawu hitwakayinkahu yuma yitunapuupuku, tukukumina dakuyinka wejima wawu aŋodijawu nawanyanawu hohu, kulonda ayitwali ayi.
Kutiya Davidi nindi, Enu anakwami, bayi mwilaŋa yuma yanatwinkuwu kudi Yehova chochochuku, yena diyi natuhembi dehi, nichendu chatulukukili nachinki dehi kudetu.
Wukuyiteja enu nsaŋu iyi hinyi? Mukudiila waya kunjita mwomu mukudiila niniwu washala nayuma, ejima akadiila hohamu.
Chila nichochu kufumisha kwifuku odu, nashumu dehi chidika ninshimbi yawaIsarela nikwifuku dalelu.
Chenjiliyi Davidi kuZikilagi, hakuyitemeshela amabwambu jindi awakulumpi amuYuda yuma yapuupiluwu, nindi, Tambulenu chamukunkulu chenu chakuyuma yapuupiluwu kudi ayilumbu jaYehova.
Hakutemeshela niadiŋi muBeteli, niadiŋi muRamoti wakukabeta kakuchidiilu, niadiŋi muYatiri,
niadiŋi muAroweri, niadiŋi muSifwimoti, niadiŋi muEshetemowa,
niadiŋi muRakali, niadiŋi munyikala yawaYerameyeli, niadiŋi munyikala yawaKeni.
Niadiŋi muHorama, niadiŋi muKorashani, niadiŋi muAtaki,
niadiŋi muHeberoni, nikwejima kwabatajalilaŋayi Davidi nawantu indi.
AFwilistinu hiyakulwa nawaIsarela, aIsarela hiyakutemuka aFwilistinu, atapoleluwu hiyakudimbokela kumpidi yaGilibowa.
AFwilistinu hiyakuyihaŋa aSawulu nawanyanindi nankashi, aFwilistinu hiyakujaha niYonatani niAbinadabi niMalikishuwa, wowu anyana kaSawulu.
Njita hiyikumwila Sawulu mwatama, hiyakumuwana nikudi akwamata anyikunji, hiyakumumwesha kukala nankashi kudi akwamata anyikunji.
Sawulu hakumwila mukwakusenda yitwa yindi, nindi, Holaku mpoku yeyi yakabali wuyimpwiki hamujimba wami nzwa-a, abuli kwinza nakumpwika kudi awa ayidima hiyakunkabisha. Ilaŋa mukwakusenda yitwa yindi wakolamini, muloŋa watiyili woma nankashi. Dichi Sawulu hakukwata mpoku yindi yakabali hakudimbukilaku.
Mukwakusenda yitwa yindi, chamweniyi Sawulu nafwi dehi, niyena nawa hakudimbukila kumpoku yindi, hiyakufwila hamu.
Dichi afwili niSawulu nianyanindi asatu, nimukwakusenda yitwa yindi, niantu indi ejima ifuku dawu dimu.
AIsarela adiŋi ishinadi dachinekineki dikwawu niadiŋi mwishinadi daYodana chamwenuwu aIsarela hiyakutemoka, niSawulu nianyanindi anafwi dehi, hiyakufuma munyikala yawu hiyakutemuka, aFwilistinu hiyakwinza nakushakamamu.
Chikunachi, aFwilistinu hiyakwinza nakuvuulavuula afu, hiyakuwana Sawulu nawanyanindi muyasatu anadimbukili kumpidi yaGilibowa.
Hiyakumuketula mutu, hiyakumuvuula yuma yanjita yavweliyi, hiyakutemesha mwituŋa dawaFwilistinu dejima niniku niniku nakutwala nsaŋu nikumatala awankishi jawu jakutuŋa, nikudi antu.
Yuma yanjita yavweliyi hiyakuyisha mwitala daAshitoreti, chivunvuma chindi hiyakuchipopela kumpwembu yakuBetishani.
EniYabeshi Gileyadi chanatiyuwu mwanamwiluwu Sawulu kudi aFwilistinu,
ayilobu ejima hiyakunyamoka, hiyakwenda wufuku wejima, atambula nichivunvuma chaSawulu niyivunvuma yawanyanindi yadiŋi kumpwembu yaBetishani, hiyakwinza nayu kuYabeshi, hiyakuyishita kwenoku.
Hiyakunona mafwaha awu, hiyakuyijiika kwishina damutondu muYabeshi, hiyakujiŋa nanzala mafuku atanu nayedi.
