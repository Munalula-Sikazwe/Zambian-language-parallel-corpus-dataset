Kwakalinga musankwa wa mumukowa wakwe Efuleemu wakalinga kwiitwa ayi Elikana. Wakalinga kwikala mundabala ya Lama, mucishi ca tulundu ca Efuleemu. Elikana wakalinga mwanaakwe Jeloamu alimwi mwishikulu wakwe Eliyu mwanaakwe Towu mucipani cakwe Sufu. 
Elikana wakalinga kupalikite banakashi bobilo, Aana aPenina. Penina wakashala baana, sombi Aana taakalinga kuciteewo nabibo womwi.
Ono mwaaka amwaaka Elikana wakalinga kuya kuShilo mukulambila Mwaami Lesa Shinkusu shoonse akubenga milambu. Ofini aFineyasi, bana bakwe Eli, mbobakalinga bapailishi ba Mwaami Lesa uko. 
Lyoonse Elikana na wabenga mulambu wakwe, wakalinga kupa Penina cipansha ca nyama akubaanya bana bakwe basankwa abanakashi cipansha comwi comwi. 
Ono mukwiinga wakalinga kusuni Aana abuumbi, lakwe wakalinga kumupa shipansha shobilo nakubi kwaamba ayi Mwaami Lesa wakeemika lushalo lwakwe. 
Penina nabukashinyina wakalinga kumuseka akumulensha nsoni ceebo Mwaami Lesa wakeemika lushalo lwakwe. 
Cikani ici cakatolelela mwaaka amwaaka. Kulilabo na baya kuŊanda ya Mwaami Lesa, Penina wakalinga kupensha Aana cakwaamba ayi wakalinga kunoolilabo akukaka kulya cili coonse. 
Elikana ibaye, wakalinga kwiipusha ayi, “Aana utoolilanshi? Ceebonshi tootekulya? Anu utookuungumaninanshi lyoonse? Sa nebo kuba ibayo taciindi kushala baana basankwa bali likumi?”
Ono bushiku bumwi kuShilo ndibakamanisha kulya, Aana wakanyamuka kuya mukupaila. Eli mupailishi wakalinga kushiite pacuuna mumulyango wa Ŋanda yakwe Lesa. 
Aana wakatalika kupaila kuMwaami Lesa uku kaalila cakupenga abuumbi mumoyo. 
Mpeeke wakashomesha cakulumbila ayi, “NoBaami baLesa Beshinkusu shoonse, amumboone nemusebenshi wanu! Amulangishishe mapensho angu akunyumfwila nkumbu! Mutamfutatili! Na mwampa mwaana musankwa, ndashomesha ayi ndaakumupa kuli ndimwe kwa buumi bwakwe boonse alimwi ayi teshi akaceseewo misusu yakwe.”
Aana wakatolelela kupaila kuMwaami Lesa kwaciindi cilaamfu, lakwe Eli kaalangilishabo mulomo wakwe. 
Wakalinga kupaila buumwite. Mulomo wakalinga kunyanyaala, sombi liswi telyakalinga kuswa. Mpomunyaawo Eli wakayeeya ayi wakolwa 
akumwaambila ayi, “Cileke kucita shabucakolwa! Cileke kukolwa ukale mumeenso tuba!” 
Sombi lakwe wakakumbula ayi, “Sobwe, nshikoletweewo nkambo. Nshindalinga kunwa! Kuli ncindapenga. Aboobo ndalinga kupaila ayi mbike mapensho angu kuMwaami Lesa. 
Mutayeeyi ayi ndimwanakashi utaaku mbwaabete. Ndalinga kupaila mushobo uyu ceebo ndyuungumene abuumbi.”
Eli wakaamba ayi, “Koya muluumuno alimwi Lesa wa bene Isilaeli aakupe ncewamusenga.” 
Alakwe wakakumbula ayi, “Amube ankuumbu lyoonse pali ndime.” Lyalo wakaya walya alimwi abuumba bwakamana.
Macuunsacuunsa bushiku bwakaboolaawo, Elikana abamuŋanda yakwe bakabuka. Lyalo ndibakamana kulambila Mwaami Lesa, bakaboolela kuLama. Elikana wakakumana aAana mukaakwe. Mpeeke Mwaami Lesa wakakumbula mupailo wakwe Aana. 
Aboobo wakamita. Lyalo wakashala mwaana musankwa akumutumba ayi Samwelo, caamba ayi, “Ndakamusenga kuMwaami Lesa.”
Ciindi cakashikila alimwi cakwaamba ayi Elikana abamuŋanda yakwe baye kuShilo mukubenga mulambu kuMwaami Lesa wa pamwaaka amulambu umwi upanseene uyo ngwaakashomesha. 
Nakubi boobo Aana lakwe mulweendo ulu taakwe kuyaako. Mpeeke wakalwiita ibaye ayi, “Ndaakumuleshabo mwaana uyu, ndaakumutola kuŊanda ya Mwaami Lesa akumubenga kuli nguwe. Ulaakunokala kooko lyoonsebo.” 
Elikana wakakumbula ayi, “Ncibotu cita mbuli mboosuni. Koshiite kuno kuŋanda kushikila ukaleeshe. Mwaami Lesa aakulengeshe kucita cancinencine ico ncewakashomesha.” Aboobo Aana wakacaala kuŋanda akulela mwaana kushikila waleka. 
Lyalo ndyaakamulesha, wakamutola kuShilo. Wakatolelela amucende wa myaaka yotatwe, makilogilamu ali 10 a fulaulo, alimwi ankomwe ya cipaya keeswite waini. Wakatola Samwelo kuŊanda yakwe Lesa muShilo kaacili mwanike abuumbi. 
Ndibakamana kucaya mucende uyo, bakatola mwaana uyo kuli Eli. 
Lyalo Aana wakamwaambila ayi, “Nkambo, sa mwanyingashila? Ndime walutundu ulya ngomwakabona kaaimfwi apa, kaapaila kuMwaami Lesa. 
Ndakasenga mwaana uyu kuswa kuMwaami Lesa. Mpeeke wakakumbula kusenga kwangu. 
Aboobo ntoomubenga kuMwaami Lesa. Unanooli musebenshi wakwe Lesa lyoonsebo.”
Mpeeke Aana wakapaila ayi,
“Taaku usalalite mbuli Mwaami Lesa,
Anu cileke kutumbama.
Mata a bashilumamba bashimpite atyokooka,
Bantu bakalinga kukuta, bulya balacana shakulya mukusebensela bamwi.
Mwaami Lesa ngooleta lufu akupa buumi.
Ulalengesha bantu bamwi kukanduka, bamwi kubila.
Ulasumpula bakandu kuswabo kwiine kumiyanda,
“Lesa ulalama buumi bwa bantu bakwe bashomeka,
Balwani ba Mwaami Lesa balaakunyonyoolwa,
Lyalo Elikana wakaboolela kuLama kumishaabo. Sombi Samwelo musankwa mwanike wakacaala kuShilo, kaasebensela Mwaami Lesa mubutanjilili bwakwe Eli mupailishi.
Bana bakwe Eli basankwa bakalinga babiibi. Tebakalinga kunyumfwila Lesa 
nabi kulemeka milasho ya pashintu bapailishi nshebeelete kupekwa. Balo bakalinga kucita na muntu utoobenga mulambu, musebenshi wa mupailishi nkwisa afoloko wa meeno otatwe. Nyama iyo keecipya, 
wakalinga kuyasa foloko mumupika akupa mupailishi cipumputa cili coonse ceenga cacatilila kufoloko. Bene Isilaeli boonse bakalinga kwisa kuShilo, bana bakwe Eli bakalinga kubacita mbomunya ubo. 
Kwiilikawobo apa, mafuta kaatana kukushikwaawo akutentwa musebenshi wa mupailishi wakalinga kwisa akwaambila shikubenga ayi, “Amumpewo nyama mupailishi akateente. Teshi asumineewo kutambula nyama yakuteleka kuswa kuli ndimwe citobo ibishi.”
Ono na muntu wakumbula ayi, “Sobwe, atucite ciluleme. Atutaangune tutente mafuta, lyalo ndyeshi mubwese ncemusuni.” Musebenshi wa mupailishi wakalinga kwaamba ayi, “Sobwe ubo! Amumpe bulya bweenka! Na mubule kumpa, ntoobwesabo munkusu!”
Cibiibi cakalinga kucita bana bakwe Eli cakakomena abuumbi pameenso aMwaami Lesa, mukwiinga milambu yakalinga kupekwa kuli nguwe bakalinga kuyeendelesha cakuteepa bulemu.
Sombi Samwelo abwanike bwakwe, wakatolelela kusebensela Mwaami Lesa. Wakalinga kufwala cakufwala ca bupailishi ciitwa ayi efodi. 
Mwaaka amwaaka banyina bakalinga kumutungila kamungaanjo akumutolela pakuya abeebaabo kuShilo mukubenga mulambu wa pamwaaka. 
Mpeeke Eli wakalinga kupa coolwe Elikana aAana, akwaambila Elikana ayi, “Mwaami Lesa aakupe baana baambi kwiinda mumwanakashi uyu Aana, kwaamba ayi babwese musena wa wooyu ngowakabenga mumaansaakwe.” Na bamanisha bakalinga kuboolela kumishaabo.
Mwaami Lesa ncakwiila wakapa coolwe Aana. Mpeeke wakaba abaana basankwa abamwi botatwe abanakashi bobilo. Mwanike Samwelo wakakomena mumulimo wa Mwaami Lesa.
Ono Eli wakacembela abuumbi. Wakalinga kunoonyumfwabo shoonse shakalinga kucita bana bakwe kubene Isilaeli alimwi akwaamba ayi balakumana abanakashi bakalinga kusebensa pamwinjililo wa Tente ya Cipangano. 
Aboobo wakabaambila ayi, “Mutoocitilanshi shintu sha mushobo uyu? Bantu boonse balandwiita shabubi mbomutoocita. 
Amucileeke nobana bangu! Cintu ici bantu bakwe Lesa ncebatokwaamba pali ndimwe cilayoosha! 
Muntu na wabishisha muntunyina, Lesa inga wamucafwa. Ono na muntu wabishisha Mwaami Lesa, ngani weenga wamwiimikanina?” Nakubi boobo tabakwe kunyumfwila baishiwabo ceebo Mwaami Lesa wakalinga wacibamba kale ayi bafwe.
Mwanike Samwelo wakalinga kuya bukula akuya ciba muntu ukondelesha Mwaami Lesa abantu boonse.
Mulaluki wakaya kuli Eli mukumwaambila makani akaamba Mwaami Lesa ayi, “Aloni mushali wanu mukulukulu ndyaakalinga muIjipiti mubusha kumwaami Falawo abamuŋanda yakwe, ndakaliyubulula kuli nguwe. 
Ndakasala bamuŋanda yakwe pakati ka mikowa yoonse ya bene Isilaeli, kuba bapailishi bangu, beshikusebensela kucipaililo, kutenta tununkila kabotu akufwala cakufwala ciitwa ayi efodi pameenso angu. Ndakabapa ankusu shakucaasha cipansha ca mulambu womwi awomwi wa bene Isilaeli watentwa pacipaililo. 
Ono ceebonshi tootoolemeka milambu ashipo bantu bangu nshibeelete kupa ndime? Ino nceebonshi webo Eli ulalemeka bana bako kwiinda ndime mukubaleka ayi baliinishe beene ceebo cakulya shipansha shiindaawo kubota sha milambu yoonse bantu njebabenga kuli ndime? 
Kalekale nebo neMwaami Lesa, Lesa wa bene Isilaeli ndakashomesha ayi bamuŋanda yako abeshikamukowa wako bananooba bapailishi lyoonse alyoonse. Sombi bulya sunu casutuka! Nebo ndapa bulemu abo bampa bulemu akunyansha baabo bansebaanya. 
Ono kutika, cilaakushika ciindi ndyeshi nkacaaye bacikula bwangu boonse ba muŋanda yako abeshikamukowa wako, kwaamba ayi kukabule musankwa ukula cakucembela mubamuŋanda yako. 
Mulaakupenshekwa akukumbwa shoolwe shoonse nsheshi nkape bantu bamwi bene Isilaeli, sombi mubamuŋanda yako taaku nabi womwi weshi akashike kubucembele. 
Nakubi boobo ndaakushiyaawo womwi pabamulunyungu lwako weshi akabe mupailishi wangu. Ono ulaakupofola kukulila alimwi akupenga mumoyo. Bamwi boonse bamulunyungu lwako balaakufwa lufu lubiibi alimwi luyoosha kabacilibo basankwa bayumu. 
Ono Ofini aFineyasi, bana bako basankwa balaakufwa pabushiku bomwi. Ici cilaakukutondesha ayi shoonse nshendaamba shilaakucitika cancinencine. 
Ndaakusala mupailishi weshi akanooshomeka akucita shoonse nsheensuni ayi acite. Ndaakumupa bamulunyungu lwakwe abo beshi bakanoosebensabo pameenso a mwaami ngweshi nkasaale. 
Uyo woonse wamulunyungu lwako weshi akapuluke ulaakunooya kumupailishi uyo mukusenga maali ashakulya. Ulaakusenga ayi asuminishikwe kucafwa mupailishi kwaamba ayi anoocanako cakulya.”
Muciindi ico mwanike Samwelo ndyaakalinga kusebensela Mwaami Lesa mubutanjilili bakwe Eli, maswi aswa kuli Lesa alimwi shili anga nshiloto shakalinga nshice. 
Bumwi bushiku, mashiku Eli uyo wakalinga kuya cipofola, wakalinga kulete mucipinda cakwe. 
Samwelo alakwe wakalinga kulete muMusena Usalalite umo mwakalinga Libokoshi lya Cipangano. Kakutana kuba kumuyamaca, lilampi kalicinyaka, 
Mwaami Lesa wakeeta Samwelo. Alakwe wakakumbula ayi, “Nkambo!” 
Lyalo wakacicila kuli Eli akwaamba ayi, “Ndime ngomwalinga kwiita, ndesa.” Sombi Eli wakakumbula ayi, “Nshikwe kukwiita, sobwe. Boolelabo ukoone.”
Mwaami Lesa wakeeta Samwelo alimwi. Lakwe wakabuka waya kuli Eli akwaamba ayi, “Ndime ngomwalinga kwiita, ndesa.” Sombi Eli wakakumbula ayi, “Omwanaangu nshikwe kukwiita, sobwe. Boolelabo ukoone.” 
Ono mwanike taakwe kwishiba ayi nguMwaami Lesa, ceebo taakwe kunyumfwawo kale liswi lyakwe Lesa.
Mwaami wakeeta Samwelo lyatatu. Wakabuka waya kuli Eli akwaamba ayi, “Ndime ngomwalinga kwiita, ndesa.” Lyalo Eli wakeshiba ayi nguMwaami Lesa wakalinga kwiita mwanike uyo. 
Mpeeke wakamwaambila ayi, “Boolelabo ukoone. Ono na aite alimwi, waambe ayi, ‘Amwaambe noBaami baLesa, ntoonyumfwa nemusebenshi wanu.’ ” Mpomunyaawo Samwelo wakaboolela waya woona.
Lyalo Mwaami Lesa wakesa weemikana palya akwiita bweenka mbuli pakataanshi ayi, “Samwelo! Samwelo!” Samwelo wakakumbula ayi, “Amwaambe noBaami baLesa, ntoonyumfwa nemusebenshi wanu.”
Mpeeke Mwaami Lesa wakaambila Samwelo ayi, “Kutika ndi pafwaafwi kucita cintu cimwi ciyoosha kubantu bene Isilaeli cakwaamba ayi uyo woonse weshi akacinyuumfwe akakankamane. 
Pabushiku ubo ndaakucita shoonse nshindakaamba kucita kubamuŋanda yakwe Eli, kuswabo kumatalikilo kushika akumeelelesho. 
Ndakamulwiitawo kale ayi ndaakupa mulandu bamuŋanda yakwe kwamuyayaya ceebo bana bakwe basankwa bakancobola. Eli wakalinga kwishi ayi mbobatoocita ubo, sombi taakwe kubakasha. 
Aboobo ndakashomesha cakulumbila kubamuŋanda yakwe Eli ayi taaku mulambu nabi cipo ceshi cikakonshe kumana mulandu wa cibiibi ciyoosha ca mushobo uyu.”
Mpeeke Samwelo wakoona kushikila bwaca. Lyalo wakabuka wacalula shisasa sha Ŋanda ya Mwaami Lesa. Ono wakalinga kuloondete kulwiita Eli shacili anga ciloto ico ncaakabaaco. 
Sombi Eli wakamwiita ayi, “Samwelo omwanaangu!” Alakwe wakakumbula ayi, “Nkambo.” 
Eli wakeepusha ayi, “Ino Mwaami Lesa wakulwiitanshi? Utashisi. Lesa utookupa mulandu unene na ushise cimwi cili coonse kuli ndime.” 
Aboobo Samwelo wakamulwiita shoonse cakutashisaawo nabi paniini. Mpomunyaawo Eli wakaamba ayi, “NgoMwaami Lesa, aacite cili coonse ncaasuni kucita.”
Samwelo wakakula mumaansa akwe Mwaami Lesa uyo wakalengesha ayi coonse cakaamba Samwelo cicitike cancinencine. 
Mpeeke bantu boonse mucishi ca Isilaeli, kuswa kuDani tibili akuBiyasheba bakeshiba ayi Samwelo ncakwiila ngumulaluki wa Mwaami Lesa. 
Mwaami Lesa wakatolelela kuliyubulula kuShilo uko nkwaakaboneka kuli Samwelo akwaambaakwe. Lyalo coonse cakalinga kwaamba Samwelo, bene Isilaeli bakalinga kunyumfwila.
Ono bene Isilaeli bakalibambila kuya mukulwana abene Filisiti. Bakayaka misumba yabo kuEbenesa abalo bene Filisiti bakayaka yaabo kuAfeki. 
Bene Filisiti bakaya balwana bene Isilaeli. Lyalo kwakaba nkondo yabulowa iyo yakeela mukukomwa kwa bene Isilaeli akucaikwa kwa bashilumamba babo bali mpashi shuulu shili shone mumusena weenka wakulwaninaawo. 
Bene Isilaeli bakapuluka ndibakaboola pamisumba yabo bamaloba bakaamba ayi, “Ceebonshi Mwaami Lesa wasuminisha bene Filisiti kutukoma? Tiya tukalete Libokoshi lya Cipangano ca Mwaami Lesa kuswa kuShilo kwaamba ayi tuye akwe akatupulushe kubalwani besu.” 
Mpeeke bakatuma bantu kuShilo ayi bakalete Libokoshi lya Cipangano ca Mwaami Lesa Shinkusu shoonse, uyo ucite cuuna cakwe ca bwaami pakati ka shintu shicite mapapaminwa shiitwa ayi bakelebu. Ofini aFineyasi bakesa abalo pantu pomwi aLibokoshi lya Cipangano.
Libokoshi lya Cipangano ca Mwaami Lesa ndilyakashika kumisumba yabo, bene Isilaeli bakakondwa abuumbi cakwaamba ayi bakoolobesha cakutenkaanya ainshi. 
Bene Filisiti ndibakanyumfwa ciyobeyobe ico bakeepusha ayi, “Ino ciyobeyobe ico ncaanshi mumisumba ya baEbulu?” Ndibakeshiba ayi Libokoshi lya Cipangano lyaletwa mumisumba ya baEbulu, 
bakaloonda akwaamba ayi, “Lesa umwi wesa mumisumba yabo! Ono twamana! Tacina kucitikawo kale ca mushobo uyu! 
Anu ngani weenga watufuna kubalesa bacite nkusu balya? Mbobalesa bakanyonyoola bene Ijipiti muluyanga! 
Amuyumye myoyo nobene Filisiti! Mulwane cisankwa! Kwakubula boobo tutooba basha kubaEbulu bweenka mbobakalinga basha besu. Ee, amulwane cisankwa!”
Bene Filisiti bakalwana cankusu akukoma bene Isilaeli. Baya kumaandaabo kabaya cicica. Kwakafwa bashilumamba baanji abuumbi bashika kushuulu shili makumi one pabaabo bakalinga kulwanina panshi. 
Libokoshi lya Cipangano ca Mwaami Lesa lyakacatwa, bana bakwe Eli basankwa, Ofini aFineyasi bakacaikwa boonse bobilo.
Mpomunyaawo umwi musankwa wa mumukowa wakwe Benjameni wakacica kuswa kumusena wakulwaninaawo kuya kuShilo cakushika bushiku bomwi. Wakakwamoona shakufwala shakwe akulibika bulongo pamutwi kutondesha buumba bwakwe. 
Ndyaakashika, wakacana Eli ulishiite pacuuna kufwaafwi anshila kaalindilila. Wakalinga kulisukeme bunene aLibokoshi lya Cipangano. Musankwa uyo wakapukisha makani ngaakaleta mundabala yoonse. Mpeeke boonse bakalila kuboowa. 
Eli wakanyumfwa ciyobeyobe akwiipusha ayi, “Ciyobeyobe ico ncaanshi?” Lyalo cakufwambaana musankwa uyo wakaya mukulwiita Eli makani akacitika. 
Eli ico ciindi wakalinga waba amyaaka makumi osanwe aone amyaaka yosanwe ayotatwe cakwaamba ayi wakalinga kupofwete. 
Musankwa uyo wakaamba ayi, “Ndaloboka kunkondo akucica kwisa kokuno akushika sunu lyeenka.” Eli wakeepusha ayi, “Ino nciinshi cacitika omwanaangu?” 
Musankwa uyo wakakumbula ayi, “Bene misheesu bacica kubene Filisiti. Yalinga nkondo iyoosha njebatukomenaamo! Kuteshibo boobo bweenka, bana banu basankwa Ofini aFineyasi bacaikwa alimwi aLibokoshi lya Cipangano ca Mwaami Lesa balicata.”
Musankwa uyo ndyaakaamba shaLibokoshi lya Cipangano ca Mwaami Lesa, Eli wakawa cifuteenuma kuswa pacuuna cakwe kuwita kulubasu lomwi lwa munjililo. Ono mukwiinga wakalinga wacembela abuumbi alimwi keenite, nshingo yakwe yakatyoka. Aboobo wakafwa. Wakalinga mutanjilili muIsilaeli kwamyaaka makumi one.
Mulokashi wakwe Eli muka Fineyasi, wakalinga pakati alimwi wakalingabo pafwaafwi kupulukaamo. Ndyaakanyumfwa ayi Libokoshi lya Cipangano ca Mwaami Lesa lyacatwa kubalwani alimwi ayi bapongoshi bakwe abeebaye bafwa, lifumo lyakabuka mpomunyaawo wakatumbuka. 
Ndyaakalinga kuya citula moyo balutundu bakalinga kumutumbusha bakamulwiita ayi, “Yumya moyo! Watumbuka mwaana musankwa!” Sombi taakwe kubikaako amaano alimwi taakwe kukumbulaawo. 
Nakubi boobo wakatumba mwaana ayi Ikabodi, lisansulula ayi, “Bulemu bwakwe Lesa bwaswa pakati ka bene Isilaeli.” Ici cakalinga kukumite kukucatwa kwa Libokoshi lya Cipangano ca Mwaami Lesa, kufwa kwa bapongoshi bakwe basankwa alimwi akwa beebaye. 
Wakaamba ayi, “Bulemu bwakwe Lesa bwaswa pakati ka bene Isilaeli, mukwiinga Libokoshi lya Cipangano ca Mwaami Lesa lyacatwa.”
Mpeeke bene Filisiti ndibakamana kucata Libokoshi lya Cipangano, bakaliyumuna kuswa kuEbenesa kulitola kundabala inene ya Ashidodi. 
Bakalibika muŋanda ya lesa wabo Dagoni pafwaafwi acibumbwabumbwa ca lesa uyo. 
Macuunsacuunsa ndibwakaca bene Ashidodi bakacana cibumbwabumbwa cakwe Dagoni cawa cakuya mukuumawo cameenso panshi kunembo lya Libokoshi lya Cipangano ca Mwaami Lesa. Mpeeke bakacibusha akuciboosha mumusena wa ncico. 
Bushiku bwakaboolaawo macuunsacuunsa bakacanabo cawa alimwi kunembo lya Libokoshi lya Cipangano ca Mwaami Lesa. Ubo bushiku kucana mutwi amaansa a ncico oonse obilo kashipwaikiteeko alimwi kashilibo mumulyango. Kwakacaalabo cibilibili. 
Nceceeco bapailishi bakwe Dagoni abeshikumulambila ncibasotokela pamulyango alimwi tabalyatiiwo kushikila asunu.
Kuswawaawo Mwaami Lesa wakatondesha bantu bene Ashidodi bukali akubaloondesha. Wakabatondesha bukali pantu pomwi abaabo bakalinga mushishi shakalinga kushingulukite kwiinda mukubapa shuute. 
Ndibakabona cakalinga kucitika bakaamba ayi, “NguLesa wa bene Isilaeli utootupa mulandu pantu pomwi alesa wesu Dagoni. Tatukoonshi kuleka Libokoshi lya Cipangano kunoocili momuno.” 
Mpeeke bakatuma beshinkombe kuya mukwiita bamaami ba bene Filisiti boonse. Lyalo bakabeepusha ayi, “Tutoocita buyani aLibokoshi lya Cipangano ca Mwaami Lesa, Lesa wa bene Isilaeli?” Balo bakakumbula ayi, “Amulitole kuGati.” Mpeeke bakalitola kuGati, ndabala imwi inene ya bene Filisiti. 
Ono ndilyakashika uko, Mwaami Lesa abalo wakabatondesha bukali cakwaamba ayi bakalisukama abuumbi. Wakabatumina shuute isho shakakumanabo bantu boonse, banike abanene mushobo womwi. 
Mpomunyaawo Libokoshi lya Cipangano ilyo bakalitumya kuEkiloni, ndabala imwi inene ya bene Filisiti. Sombi ndilyakashika uko, bantu bakoolobesha ayi, “Libokoshi lya Cipangano ca Mwaami Lesa, Lesa wa bene Isilaeli balileta kokuno kwaamba ayi batucaaye soonse!” 
Mpeeke alimwi bakatuma bantu kwiita bamaami ba bene Filisiti boonse. Lyalo bakaamba ayi, “Amupilushe Libokoshi lya Cipangano lya bene Isilaeli kumusena wa ndilyo kwaamba ayi litacaayi abamumaandeesu.” Mwakalinga kunyonyongana mundabala ceebo Lesa wakalinga kubatondesha bukali cakubula nkumbu. 
Abo batakwe kufwa wakabatumina shuute. Bantu bakalila abuumbi akusenga balesa babo ayi babacaafwe.
Mpeeke Libokoshi lya Cipangano ca Mwaami Lesa ndilyakekala myeenshi yosanwe ayobilo mucishi ca Filisitiya, 
bantu bakeeta bapailishi abamukamwaami akubeepusha ayi, “Ino tutoocita buyani aLibokoshi lya Cipangano ca Mwaami Lesa? Ino na twaamba ayi tulituumye nkolyakaswa, nciinshi nceenga twatumisha andilyo?” 
Bakakumbula ayi, “Na mutooyanda kuboosha Libokoshi lya Cipangano ca Mwaami Lesa, Lesa wa bene Isilaeli, mutumye acipo cakumana mulandu wanu uyu kuli nguwe. Libokoshi lya Cipangano talyeelete kuyabo kwakubula cipo. Na mukatumye cipo mulaakuba kabotu alimwi mulaakwishiba ncaalinga kunoomutondeshesha bukali.”
Mpomunyaawo bantu bakeepusha ayi, “Ino nciponshi ceshi tutumishe kuli nguwe?” Mpeeke bakakumbula ayi, “Mutumye shintu shili anga nshuute sha golodi shili shosanwe alimwi ashili anga mbakoswe shili shosanwe kweelana amweelo wa bamaami ba bene Filisiti. Mukwiinga mwaalu wa mushobo womwi ngowakacitikila ndimwe noonse pantu pomwi abamaami banu. 
Mulyeelete kupanga shili anga nshuute sha golodi ashili anga mbakoswe isho shitoonyonyoola cishi canu. Alimwi mulyeelete akulemeka Lesa wa bene Isilaeli. Mpashi inga wacileka kutondesha bukali kuli ndimwe, balesa banu alimwi acishi canu. 
Ino mutooyanda kubetaanshi beshicimpamya mbuli Falawo mwaami wa bene Ijipiti abantu bakwe? Sa tamwiingashite mbwaakabapensha kushikila basuminisha bene Isilaeli kuswa muijipiti akuya? 
Amubambe cikoci cipya ampwishi shobilo shitooyamwisha shitana kwaangwaawo. Mushaangeeko akuboosha boombe ba nshisho mukabaya. 
Lyalo mubwese Libokoshi lya Cipangano ca Mwaami Lesa mulibike mucikoci. Kweela kwa ndilyo mubikeeko libokoshi lya sheesho sha golodi nsheshi mupange akutumya kuli nguwe ayi ncipo cakumana mulandu wanu. Mushilulike munshila ŋombe isho mpeeke mushileeke shinooya sheenka. 
Lyalo munoosheebelabo akubona nkweshi shiye. Na shilulame kundabala ya Beti Shemeshi, citoosansulula ayi nguLesa wa bene Isilaeli walengesha mapensho a mushobo uyu kucitika pakati kesu. Ono na cibule kuba boobo, tutooshiba ayi teshi ngowakatuma mwaalu, ingayi wakababo wiine.”
Mpomunyaawo bakacita nshebakalwiitikwa. Bakabwesa mpwishi shobilo baanga kucikoci, akucalila boombe mukabaya kabo. 
Bakabika Libokoshi lya Cipangano ca Mwaami Lesa mucikoci pantu pomwi alibokoshi lya sha golodi shili anga mbakoswe alimwi ashili anga nshuute 
Mpwishi isho shakatalika kweenda kuya kuBeti Shemeshi cakutapambookaawo, sombi kashilulemebo kundabala iyo. Ndishakalinga kuya shakalinga kuya cilila. Bamaami ba bene Filisiti bosanwe abo bakashikonkela kushika akunyinsa ya Beti Shemeshi.
Bantu bene Beti Shemeshi bakalinga kucesa witi mucinyika ndibakeenamuka akubona Libokoshi lya Cipangano. Bakasangalala abuumbi kulibona. 
Cikoci cakaya mumuunda wa musankwa wakalinga kwiitwa ayi Joshuwa uyo wakalinga kwikala muBeti Shemeshi akwiimikana umo pafwaafwi amwaandami. Mpeeke bantu bakatimboola cikoci ico cakalinga ca mapulanga, bacaya mpwishi isho akushibenga ayi ngumulambu wakutenta kuMwaami Lesa. 
Lyalo bene Lefi bakabwesa Libokoshi lya Cipangano alibokoshi lyakalinga kuyumwite sha golodi isho akwaabika pamwaandami uyo. Mpomunyaawo bantu bene Beti Shemeshi bakabenga milambu yakutenta amilambu imwibo ku Mwaami Lesa. 
Bamaami bene Filisiti bakalinga kweebela ishi ndishakalinga kucitika, mpeeke bakaboolela kuEkiloni bushiku bweenka ubo.
Bene Filisiti bakatumya shuute sha golodi shili shosanwe ayi comwi acomwi ciimikanine ndabala inene ya Ashidodi, Gasa, Ashikeloni, Gati aya Ekiloni. 
Bakatumya abakoswe ba golodi womwi awomwi keemikanina ndabala inene yomwi iyo yakalinga kutanjililwa amwaami womwi awomwi wa bene Filisiti. Nkokwaamba ayi ndabala ili mulilinga amishibo itabeteemo. Mwaandami apo bantu mpobakabika Libokoshi lya Cipangano mumuunda wakwe Joshuwa wa kuBeti Shemeshi uleebalusha bantu shakacitika kushikila asunu.
Ono Mwaami Lesa wakacaya basankwa bene Beti Shemeshi bali makumi osanwe aobilo ceebo bakasondela muLibokoshi lya Cipangano. Bantu bakalila abuumbi ceebo Mwaami Lesa wakalengesha imfwa ya bantu baanji bobulya pakati kabo.
Aboobo basankwa bene Beti Shemeshi bakaamba ayi, “Anu ngani weenga weemikana pameenso aMwaami Lesa, Lesa uyu Usalalite? Anu nkuli nkweenga twatumya Libokoshi lya Cipangano cakwe kwaamba ayi abe kulaale aswebo?” 
Mpeeke bakatumya beshinkombe kuKilyati Jeyalimu amaswi akwaamba ayi, “Bene Filisiti bapilusha Libokoshi lya Cipangano ca Mwaami Lesa. Kamwisa muliloonde.”
Mpomunyaawo bantu bene Kilyati Jeyalimu bakaya babwesa Libokoshi lya Cipangano ca Mwaami Lesa akulitola kuŋanda ya musankwa wiitwa ayi Abinadabu, uyo wakalinga kwikala pakalundu. Bakasala akupailila Eliyasa mwanaakwe musankwa ayi Libokoshi libe mumaansaakwe.
Libokoshi lya Cipangano lyakekala muKilyati Jeyalimu kwa ciindi cilaamfu, myaaka yakakwana makumi obilo. Muciindi coonse ici bene Isilaeli bakalinga kusenga Mwaami Lesa ayi abacaafwe.
Mpeeke Samwelo wakaambila bantu ayi, “Na musandukile kuMwaami Lesa amyoyo yoonse, mutoosowa balesa beensu ashikoshanyo shakwe Ashitaloti lesa mwanakashi. Amulyaabe cakumaninina kuMwaami Lesa akulambilabo nguwe eenka. Lyalo ulaakumufuna kuswa munkusu sha bene Filisiti.” 
Mpomunyaawo bene Isilaeli bakasowa shibumbwabumbwa shakwe Baali ashikoshanyo shakwe Ashitaloti akutalika kulambilabo Mwaami Lesa eenka.
Mpeeke Samwelo wakaamba ayi, “Amubunganye bene Isilaeli boonse kuMisipa kwaamba ayi nkabapailileeko kuMwaami Lesa uko.” 
Aboobo boonse bakabungana kuMisipa. Bakateka maanshi akwaabenga ayi ncipo kuMwaami Lesa mukwaatila. Lyalo bakalikasha kulya bushiku boonse ubo akusumina ayi, “Twakabishisha Mwaami Lesa.” KuMisipa Samwelo nkwaakatalikila koombolosha pakati ka bene Isilaeli.
Bene Filisiti ndibakanyumfwa kwaamba ayi bene Isilaeli babungana kuMisipa, bamaami bosanwe ba bene Filisiti bakanyamuka abashilumamba ayi bakabalwaane. Bene Isilaeli bakacinyumfwa cikani ico, mpeeke bakaloonda 
akwaambila Samwelo ayi, “Tolelela kutupaililaako kuMwaami Lesa, Lesa wesu kwaamba ayi atufuune kubene Filisiti.” 
Samwelo wakacaya mwanaambelele akumutenta kaalibo wakabumbulu ayi ngumulambu kuMwaami Lesa. Lyalo wakapaila kuMwaami Lesa ayi acafwe bene Isilaeli. Mpeeke Mwaami Lesa wakakumbula kupaila kwabo. 
Samwelo kaacibenga mulambu, bene Filisiti bakasena kwaamba ayi balwane bene Isilaeli. Sombi mpomunyaawo Mwaami Lesa wakabalulumina kuswa kwiculu. Bakafulungana maano akutalika kucica mukulisukama. 
Bene Isilaeli bakafuumuka kuswa muMisipa akutandaanya bene Filisiti cakuyanda kushikabo akuBeti Ka kunooya cibacaya munshila.
Lyalo Samwelo wakabwesa libwe akulibika pakati ka ndabala ya Misipa aSheni. Libwe ilyo wakalitumba ayi Ebenesa akwaamba ayi, “Mwaami Lesa watucafwa mushinso woonse uyu.” 
Ubo bene Filisiti mbobakakomwa. Mwaami Lesa wakalengesha bene Filisiti kutakonsha kulwana bene Isilaeli kwaciindi coonse Samwelo ndyaakalinga muumi. 
Mandabala anene oonse ayo ngobakalinga baalisha bene Filisiti ayo akalinga pakati ka Ekiloni aGati akabooshekwa mumaansa abene Isilaeli. Mpeeke nyinsa ya cishi ca Isilaeli yakaboola mweenka mukulukulu. Lyalo kwakaba luumuno pakati ka bene Isilaeli abene Amo.
Samwelo wakatanjilila cishi ca Isilaeli kwamyaaka yoonse ya buumi bwakwe. 
Mwaaka amwaaka wakalinga kushinguluka kuBetelo, Gilugala, alimwi aMisipa. Mumisena iyi wakalinga kuya coombolosha milandu. 
Lyalo ndyaakalinga kuya kumishaabo kuLama, uko akwalo nkwaakalinga kucite mulimo wa boomboloshi. Mwalo muLama wakayaka acipaililo mukulemeka Mwaami Lesa.
Samwelo ndyaakacembela, baana basankwa mbwaakapa boomboloshi muIsilaeli. 
Munene bantu wakalinga kwiitwa ayi Jowelo, mwanike bantu kaali Abija. Bakalinga boomboloshi muBiyasheba. 
Ono tebakalinga kweensha mulimo uyo kweelana ambobakalinga kubona baishiwabo kabacita. Balo bakalinga kusunibo kucana maali. Aboobo bakalinga kutambula makulo akoombolosha cakunyengelela.
Mpeeke bamaloba ba bene Isilaeli bakabungana, baya kuli Samwelo muLama 
akwaamba ayi, “Amubone mwebo mwakuula, alimwi bana banu tabatookonkela mbomwakalinga kucita. Anu amusale mwaami pakati kesu atweendeleshe kwaamba ayi aswebo tubeewo amwaami bubete mishobo imwi.” 
Samwelo taakwe kusekelaamo mukusenga kwabo, Aboobo wakapaila kuMwaami Lesa. 
Mwaami Lesa wakaamba ayi, “Nyumfwila shoonse bantu nsheenga baamba kuli ndiwe. Tabatookaka ndiwe, sombi nebo. Ndime bakaka kunoocili mwaami wabo. 
Kuswabo ndindakabakusha muIjipiti bantu aba lyoonse mbeshikunkaka akunootalika kulambila balesa bamwi. Ono mbulya kuli ndiwe batoocita shikani sheenka nshebashibite kucita kuli ndime. 
Anu aboobo banyumfwile, sombi ubacenjeshe cakushinisha akubasansulwita bamaami baabo mbweshi bakanoobacita.”
Mpeeke Samwelo wakalwiita bantu abo bakalinga kusenga mwaami shoonse Mwaami nshaakamwaambila. 
Samwelo wakasansulula ayi, “Bamaami banu mbulya mbweshi bakanoomucita. Bana banu basankwa balaakunoobabika mulikoto lya bashilumamba. Bamwi balaakunooba bashilumamba balwanina mushikoci sha maaki, bamwi beshikulwanina pamaaki, bamwi balaakunoolibo beshikutanjilila beshikulwanina mushikoci abo. 
Bamwi balaakunooba bamatanjilili ba bashilumamba bali cuulu, bamwi ba bali makumi osanwe. Bana banu basankwa balaakunoolima myuunda yakwe, kwiitebula akupanga sheensho ashisebensesho sha beshikulwanina mushikoci sha maaki. 
Bana banu banakashi mbweshi bakanoomupangila mafuta anunkila kabotu, bamwi kunootelekela mwaami alimwi bamwi kupanga shinkwa. 
Ulaakumunyaya myuunda ibotu, ayeeyo mulimwa minyansa nabi maolifi, akwiipa bacinenenene bakwe. 
Ulaakunoobwesa calikumi ca shili anga ngamaila aminyansa kwaamba ayi ape beshikumucafwa abacinenenene bakwe bamwi. 
Ulaakunoobwesa basebenshi banu basankwa abanakashi, ŋombe shanu shibotu alimwi ambongolo kwaamba ayi asebenseshe. 
Ulaakunoobwesa cipansha ca likumi ca mbelele ampongo shanu, alimwi mwebo nweenka mulaakunooba basha bakwe. 
Ciindi ico cakushika mulaakutongooka cakulilaako ceebo ca mwaami ngomwakasala nobeene. Sombi Mwaami Lesa teshi akakutikeewo matongooshi anu.”
Bantu abo tabakwe kumunyumfwila Samwelo, sombi bakatolelela kwaamba ayi, “Sobwe, swebo tulisunibo mwaami, 
kwaamba ayi aswebo tube bubete mishobo imwi. Tube amwaami wesu weelete kutweendelesha, kututanjilila kuya kunkondo akulwana sobeene. 
Samwelo wakanyumfwa shoonse nshebakaamba. Lyalo wakaya walwiita Mwaami Lesa.” 
Mwaami wakakumbula ayi, “Cita ncebasuni akubapa mwaami.” Mpeeke Samwelo wakalwiita bamaloba ba bene Isilaeli ayi baboolele kumaandaabo.
Ono kwakalinga musankwa mubile alimwi wakalinga kulemekwa abuumbi uyo wakalinga kwiitwa ayi Kishi wa mumukowa wakwe Benjameni. Wakalinga mwanaakwe Abiyelo alimwi mwishikulu wakwe Seloli. Kishi wakalinga womwi wa bamuŋanda yakwe Bekolati, wa mucipani cakwe Afiya. 
Uyo musankwa wakalinga kucite mwaana wiitwa ayi Saulo. Wakalinga musankwa mubotu ciwa abuumbi. Saulo wakalinga mulaamfu pabamwi boonse muIsilaeli alimwi ngowakalinga kwiindaawo kubota ciwa.
Bumwi bushiku mbongolo shakwe Kishi shakalinga shasoweka. Mpeeke wakaambila Saulo mwanaakwe ayi, “Bwesaawo musebenshi womwi muye mukalangoole mbongolo.” 
Wakanyamuka akwiinda mucishi ca tulundu cakwe Efuleemu amucishi ca Shalisha, sombi tabakwe kushicana. Lyalo bakeenda mucishi ca Shaalimu, sombi tabakwe kushicana akwalo uko. Mpeeke bakeenda mucishi cakwe Benjameni, nakubi boobo amwalo umo tabakwe kushicana. 
Ndibakashika mucishi ca Sufu, Saulo wakaambila musebenshi wakwe ayi, “Atuboolele kumushi mukwiinga bata batootalika kulisukama pali ndiswe kuleka mbongolo.”
Musebenshi wakakumbula ayi, “Taanguna! Mundabala iyi muli muntu wakwe Lesa uyo ulemekwa abuumbi ceebo shoonse nshaamba shilacitika kweelana abwaamba. Atushikeeko mpashi inga watulwiita nkweenga twashicana mbongolo.”
Saulo wakeepusha ayi, “Ono tuye kuli nguwe, inga twamupawonshi? Shakulya ashalo nshetwalinga twanyamuna shamana. Sa te taaku shacaalaako nsheenga twamupa?” 
Musebenshi wakakumbula ayi, “Ndicite lyaali lya silifa liniini. Inga ndamupa ndilyo kwaamba ayi atulwiite nkweenga twacana mbongolo shesu.”
Ono paciindi ico muIsilaeli, mulaluki wakalinga kwiitwa ayi shikubona. Aboobo muntu wayanda kuya mukwiipusha Lesa mwiipusho, wakalinga kwaamba ayi, “Tiya tukabone shikubona.” 
Mpeeke Saulo wakakumbula ayi, “Wayeeya kabotu! Katiya.” Aboobo bakaya mundabala iyo umo mwakalinga kwikala muntu wakwe Lesa uyo. 
Lyalo ndibakalinga kuya citanta kalundu pakalinga ndabala iyo, bakakumanya banakashi bacikula bwangu kabaswa ayi bakateke maanshi. Lyalo bakabeepusha ayi, “Sa shikubona mwaali mundabala?” 
Banakashi balya bakakumbula ayi, “Ee, nkwaali alimwi ulibo panembo lyanu. Na mweendeshe mutoomucana washika sunu mundabala ceebo bantu batooyanda kubenga mulambu pakalundu pacipaililo. 
Mwashikabo mundabala mutoomucana kaatana kuya pakalundu mukulya. Mukwiinga bantu tabakoonshi kutalika kulya kaatana kushika uko akusengela coolwe mulambu. Lyalo bantu batambwa ndyeenga balya. Ono kamuya, mulamucana ciindi ceenka cino.” 
Mpomunyaawo Saulo amusebenshi wakaya mundabala. Ono ndibakalinga kuya cinjila, wakabona Samwelo keesa ayi aye kucipaililo pakalundu.
Ono bushiku bwakeenda Mwaami Lesa wakaambila Samwelo ayi, 
“Paciindi ceenka ici ciilo ndaakutuma musankwa kuswa mumukowa wakwe Benjameni. Ukamunanike mafuta a bwaami kwaamba ayi akeendeleshe bantu bangu bene Isilaeli. Ulaakubafuna kuswa kubene Filisiti. Bantu bangu ndababona mbobapenga alimwi ndanyuumfwa kulila kwabo.”
Samwelo ndyaakabonabo Saulo, Mwaami Lesa wakamwaambila ayi, “Ngowooyu musankwa ngondakakulwiitaawo. Ulaakweendelesha bantu bangu.” 
Lyalo Saulo wakaya pakalinga Samwelo ceebo lakwe wakalinga kufwaafwi amwinjililo wa ndabala. Mpeeke wakamwiipusha ayi, “Ntokwiipushaako, ino kwikala shikubona nkuli?”
Samwelo wakakumbula ayi, “Ndime. Amutanjile kucipaililo pakalundu ndamucana. Nobilo noonse sunu mulyeelete kulya anebo. Ciilo macuunsa ndaakukumbula miipusho yanu yoonse akumushindikila. 
Ono mbuli mbongolo shotatwe shakasoweka isona, mutalisukami pali nshisho. Shacanika kale. Sombi cinene nkwishiba wooyo bene Isilaeli ngobatoolila. Sa te ndiwe? Ee, ndiwe abamuŋanda ya baiso.”
Saulo wakakumbula ayi, “Nebo ndi wamumukowa wakwe Benjameni, mukowa wiindaawo kuceya muIsilaeli alimwi bamuŋanda ya bata mbobeendaawo kuceya pakati ka bene Benjameni. Ono nceebonshi mwaamba mushobo uyu kuli ndime?”
Mpeeke Samwelo wakatola Saulo amusebenshi wakwe mucipinda cinene akubekalika kutebulu nkoyakalinga kunembo, uko kwakalinga kushiitile bakatambwa abo bakalinga mpashi makumi otatwe. 
Mpomunyaawo Samwelo wakaambila shikuteleka ayi, “Leta nyama ilya njindakupa akukulwiita ayi wiibike palubasu.” 
Mpeeke shikuteleka wakaleta nyama ibotu ya kumweendo akwiibika kunembo lyakwe Saulo. Mpomunyaawo Samwelo wakaamba ayi, “Bona, njeeyi nyama yabambilwa ndiwe, ilye ndeesungila ndiwe ayi ulye paciindi ici pantu pomwi abantu aba mbondakatamba.” Saulo wakalya aSamwelo ubo bushiku.
Ndibakakunkuluka kuswa pacipaililo pakalundu akuya mundabala, bakayalila Saulo paciluli ceelenebo citakuneme. 
Mpeeke wakoona apo.
Ndibakashika kweela ndabala, Samwelo wakalwiita Saulo ayi, “Aambila musebenshi wako atanjileeko.” Musebenshi wakaya, mpeeke Samwelo wakatolelela akwaamba ayi, “Imikana apa kwa ciindi ciniini, ntookulwiita ico Mwaami Lesa caamba.” 
Lyalo Samwelo wakabwesa musaashi wa mafuta a olifi wapuumwita Saulo pamutwi, wamufyonta akwaamba ayi, “Mwaami Lesa wakusala ayi ube muleli wa bene Isilaeli. Ulaakulela bantu bakwe akubafuna kubalwani babo. Ono citondesho ici ncakwaamba ayi Mwaami Lesa wakusala kuba muleli wa bantu bakwe. 
Waswa kokuno sunu, utookumanya basankwa bobilo pafwaafwi acuumbwe cakwe Lakelo kuSelusa mucishi cakwe Benjameni. Basankwa abo batookulwiita ayi mbongolo nshemwakalinga kulangoola shacanika. Aboobo baiso bacileka kulisukama pambongolo, sombi balilisukemebo pali ndiwe. Balicitekobo kuliipusha ayi, ‘Anu ntoocita buyani pamwanaangu.’ 
Lyalo utootolelela kushikila kumubanga wa kuTaboli, uko nkweshi ukumanye basankwa botatwe abo beshi banooya kuBetelo mukubenga mulambu kuli Lesa. Umwi unanooyumwite twana twa mpongo totatwe, umwi shinkwa wotatwe, alimwi watatu unanooyumwite nkomwe ya cipaya iswite waini. 
Batookwaansha alimwi batookutambika shinkwa wobilo ayi ubwese. Shinkwa uyo ulyeelete kuutambula. 
Kuswawaawo utooya kukalundu kakwe Lesa muGibiya, uko kuli misumba ine Filisiti. Ono pamwinjililo wa ndabala utookumanya likoto lya balaluki beshi banooswa kucipaililo pakalundu, kabesa cilisha tulumbu, ngoma, mitoolilo atunkobele, uku kabalaluka. 
Mpomunyaawo cakuteengashila Mushimu wa Mwaami Lesa utookuselukila cankusu, lyalo utoolaluka pantu pomwi ambabo alimwi utooba muntu umbi. 
Lyalo shitondesho ishi shacitika, cita cili coonse Lesa nceshi akutanjilile ayi ucite. 
Utootanjila kuya kuGilugala uko nkweshi nkakucaane akubenga milambu yakutenta aya bwanabwankashi. Ukanindile uko kwanshiku shili shosanwe ashobilo kushikila nkese mukukulwiita ncooelete kucita.”
Mpomunyaawo Saulo ndyaakasandulukabo ayi bapansaane aSamwelo, Lesa wakamupa mibo ipya. Mpeeke shoonse shakaamba Samwelo shakacitika bushiku ubo. 
Saulo amusebenshi wakwe ndibakashika kuGibiya, likoto lya balaluki lyakabakumanya. Cakuteengashila Mushimu wakwe Lesa wakamuselukila cankusu. Lyalo wakalaluka pantu pomwi ambabo. 
Mpeeke bantu bakalinga kumwishi lyoonse ndibakamubona kaacita boobo bakeepushanya ayi, “Ino nciinshi cacitika kumwanaakwe Kishi? Sa Saulo alakwe waba mulaluki?” 
Lyalo musankwa umwi wa kooko wakeepusha ayi, “Ino balaluki bamwi aba, bameeshiwabo mbaani?” Mboboobo mbowaakatalika mwaambo wakwaamba ayi, “Sa Saulo alakwe waba mulaluki?” 
Saulo ndyaakamanisha kulaluka, wakaya kucipaililo pakalundu.
Bashimishaabo Saulo ndibakamubona amusebenshi wakwe, bakabeepusha ayi, “Mwakalinga kuli?” Mpeeke Saulo wakakumbula ayi, “Mukulangoola mbongolo. Nditwakalema kulangoola kutashicana, twakaya kuli Samwelo.”
Bashimishaabo Saulo bakeepusha alimwi ayi, “Ono wakamulwiita ayinshi?” 
Saulo wakakumbula ayi, “Wakatulwiita ayi shacanika kale.” Saulo wakeelabo waawo nkokwaamba ayi taakwe kulwiita bashimishaabo cikani cakuba mwaami kwakwe.
Mpomunyaawo Samwelo wakeeta bantu boonse ayi babungane mukulemeka Lesa kuMisipa. 
Wakabaambila ayi, “Mwaami Lesa, Lesa wa bene Isilaeli waamba ayi, ‘Ndakamukusha mucishi ca Ijipiti akumufuna kubene Ijipiti akubantu bamwi bakalinga kumupensha. 
Ndime Lesa wanu, uyo eenka umufuna kuswa kumapensho amakatasho anu. Ono sunu mwankaaka akusenga ayi mupe mwaami. Ncibotu, amubungane pameenso angu neMwaami Lesa mumukowa amukowa, cipani acipani.’ ”
Lyalo Samwelo wakalengesha ayi mukowa womwi awomwi use kunembo. Mpomunyaawo Mwaami Lesa wakasalaawo mukowa wakwe Benjameni. 
Mpeeke wakalengesha ayi mukowa wakwe Benjameni use kunembo mucipani acipani. Lyalo cipani cakwe Matili cakasalwa. Kuswawaawo cipani cakwe Matili cakesa kunembo. Kumeelelesho Saulo mwanaakwe Kishi wakasalwa. Sombi ndibakamulangoola, bakaalilwa kumucana. 
Aboobo bakeepusha Mwaami Lesa ayi, “Sa muntu uyo mpwaali pano?” Lyalo Mwaami Lesa wakakumbula ayi, “Ee, mpwaali. Wayuba pakati ka shintu shilya.” 
Aboobo bakacica baya bamuyubulula akumuleta kubantu, alimwi boonse bakabona ayi wakalinga kubeenditeewo kulaampa amutwibo. 
Mpomunyaawo Samwelo wakaamba ayi, “Sa mwamubona musankwa uyo Mwaami Lesa ngwaasala? Taaku aumwi uli mbuli nguwe pakati kesu.”
Samwelo wakasansulula milimo ya mwaami anshaaelete kucita, akushilemba mulibuku ilyo ndyaakabika mumusena usalalite. Lyalo wakabaambila ayi bamwaike. 
Saulo alakwe wakaboolela kuGibiya kumishaabo. Bantu bamwi beshinkusu abo Lesa mbwaakayungoola bakayaakwe. 
Sombi bantu bamwi batayeeyi kabotu bakaamba ayi, “Anu musankwa uyu inga watupulusha buyani?” Bakaamba shibiibi pali Saulo, aboobo taaku cipo ncibakamuletelaawo. Sombi Saulo wakalinga kuumwitebo.
Ndipakeendabo mpashi mweenshi, Naashi mwaami wa bene Amoni wakatanjilila bashilumamba bakwe ayi bakalwane ndabala ya Jabeshi mucishi ca Gilyadi. Ndibakakoma ndabala iyo, basankwa ba muJabeshi bakasenga Naashi ayi, “Apabebo cipangano pakati kesu amwebo ayi tunoomusebensela.”
Naashi wakakumbula ayi, “Ee, ntoopanga cipangano amwebo na tusuminishanyebo pacikani comwi. Cikani ici ncakwaamba ayi womwi awomwi mutulule liinso lyalulyo kwaamba ayi nenshe nsoni bene Isilaeli boonse.”
Mpeeke bamaloba ba kuJabeshi bakaamba ayi, “Ncibotu, ono amutupe nshiku shosanwe ashobilo kwaamba ayi tutume beshinkombe mucishi coonse ca Isilaeli. Na kubule weenga watucafwa, ncakwiila tutooba mumaansaanu.”
Beshinkombe bakashika kuGibiya uko Saulo nkwaakalinga kwikala. Mpeeke ndibakashimika makani ayo, bantu boonse bakatalika kulila kubuumba. 
Paciindi ico Saulo wakashika abasune bakwe kuswa kumuunda. Mpeeke wakeepusha ayi, “Anu kwabanshi? Ceebonshi bantu boonse batoolila?” Mpomunyaawo bakamulwiita makani akaleta beshinkombe ba kuJabeshi. 
Saulo ndyaakanyumfwa boobo Mushimu wakwe Lesa wakamuselukila cankusu, mpeeke wakakalala abuumbi. 
Lyalo wakabwesa basune bobilo, wabatimboola mushipwashipwa sha nyama akupa beshinkombe bakwe ayi bashiinshaanye mucishi coonse ca Isilaeli alimwi akuya caamba ayi, “Uyo woonse weshi abule kuya kunkondo pantu pomwi aSaulo alimwi aSamwelo, basune bakwe mbweshi bakacitwe bulya!”
Saulo wakababunganishisha kuBeseki. Bashilumamba bakaswa muIsilaeli bakalinga 300,000, abalo bakaswa kuJuda bakalinga 30,000. 
Lyalo bakaambila beshinkombe ba kuJabeshi ayi, “Kamuya mulwiite bantu bene mishaanu ayi ciilo lisuba kalitana kushika pakati ka mutwi, mulaakufunwa.” Bantu ba kuJabeshi ndibakanyumfwa makani aya bakasangalala abuumbi 
akwaambila Naashi ayi, “Ciilo tulaakuba mumaansaanu, alimwi mulaakucita cili coonse ncemusuni ayi mucite kuli ndiswe.”
Bushiku bwakaboolaawo kumuyamaca Saulo wakapansaanya bashilumamba bakwe mumakoto otatwe. Mpeeke kalitana kuswa bakawuumukila mumisumba ya bene Amoni akubalwana. Lyalo bakabacaya tibili lisuba ndilyakashika pakati ka mutwi. Pabaabo bakapuluka bakapalangana cakwaamba ayi umwi aumwi wakalinga kuya cicicabo eenka.
Mpomunyaawo bene Isilaeli bakaambila Samwelo ayi, “Balya bakaamba ayi Saulo taakoonshi kuba mwaami wesu bali kuli? Amubaabe mumaanseesu tubacaaye!”
Sombi Saulo wakaamba ayi, “Sobwe! Taakuuwo eshi acaikwe sunu, mukwiinga buno mbobushiku Mwaami Lesa mbwaafuna bene Isilaeli.”
Mpomunyaawo Samwelo wakaambila bantu ayi, “Katiya soonse kuGilugala. Tuye tukaambilishe alimwi ayi Saulo ngomwaami wesu.” 
Aboobo boonse bakaya kuGilugala. Mpeeke kulya bakaambilisha alimwi kunembo lya Mwaami Lesa ayi Saulo ngomwaami. Bakabenga milambu ya bwanabwankashi. Lyalo Saulo pantu pomwi abantu boonse bene Isilaeli bakasekelela bushiku ubo.
Lyalo Samwelo wakaambila bene Isilaeli ayi, “Ndaciita kweelana ambomwakansenga ayi ncite. Ndamupa mwaami eshi anoomulela, 
aboobo ngweshi anoomutanjilila. Nebo amubone imfwi, ndacembela. Sombi bana bangu mucili abo. Ndakalinga mutanjilili wanu kuswa kubucikula bwangu kushikila sunu. 
Ono mpoondi pano. Na kuli cilubo ncendakacita amunshinine pameenso aMwaami Lesa amwaami ngwaasala. Sa ndakabwesaawo kale ŋombe nabi mbongolo ya muntu umwi uli woonse? Sa kuli ngondakacenjeekawo kale nabi kupensha? Sa ndakatambulawo kale makulo kumuntu uli woonse? Na pasheeshi shoonse kuli ncendakacitaawo, ntoolipila ico ncendakabwesa.” 
Bantu bakakumbula ayi, “Tamukwe kutucenjeekaawo nabi kutupensha, alimwi taaku ngomwakabweselaawo cintu.”
Lyalo Samwelo wakabaambila ayi, “Mwaami Lesa amwaami ngwaakasala baba bakamboni sunu kwaamba ayi mwasumina ayi nshicite mulandu napaceyuubo.” Abalo bakaamba ayi, “Ee, Mwaami Lesa ngukamboni wesu.”
Mpeeke Samwelo wakabaambila ayi, “Mwaami Lesa ngowakasala Mose aAloni alimwi ngowakakusha bamashali banu bakulukulu muIjipiti. 
Ono amwiimikane peenka mpomubete, ntoomushinina pameenso akwe Mwaami Lesa kwiinda mukumwiibalusha milimo ya nkusu shiindaawo yoonse Mwaami Lesa njaakacita ayi apulushe ndimwe abamashali banu bakulukulu. 
Jakobo abamuŋanda yakwe ndibakaya kuIjipiti alimwi bene Ijipiti ndibakabapensha, bamashali bakulukulu abo bakalilila Mwaami Lesa ayi abacaafwe. Lyalo wakatuma Mose aAloni abo bakabakusha muIjipiti akubakalika mucishi cino. 
Sombi bantu bakaluba Mwaami Lesa wabo. Mpeeke wakasuminisha Sisela uyo wakalinga mutanjilili wa bashilumamba ba ndabala inene ya Asoli, bene Filisiti alimwi amwaami wa cishi ca Moabu kulwana bamashali banu bakulukulu akubakoma. 
Lyalo bakalilila Mwaami Lesa ayi abacaafwe akwaamba ayi, ‘Twakabisha mukwiinga twakafutatila ndimwe noBaami baLesa, akulambila shibumbwabumbwa shakwe Baali ashikoshanyo shakwe Ashitaloti. Amutufuune ono kubalwani besu. Lyalo tulaakunoolambilabo ndimwe!’ 
Mpomunyaawo Mwaami Lesa wakatuma Gidyoni, Balaki, Jefuta, alimwi kumeelelesho ndime neSamwelo. Womwi awomwi pakati kesu wakamufuna kuswa kubalwani banu. Mpeeke mwakekala muluumuno. 
Sombi ndimwakabona ayi Naashi mwaami wa bene Amoni utooyanda kumulwana, mwakakaka Mwaami Lesa kuba mwaami wanu, akuŋambila ayi, ‘Tulisunibo mwaami kwaamba ayi atuleele.’
“Ono ngooyu mwaami ngomwakasala. Mwakamusenga, lyalo Mwaami Lesa wakamupa nguwe. 
Shintu shoonse shinanoomweendela kabotu na munoolemeka Mwaami Lesa, Lesa wanu, munoomusebensela, munoomukutika alimwi akunoonyumfwila milawo yakwe. Nkokwaamba ayi mwebo amwaami wanu na mwamukonkela. 
Ono na mukabule kunookutika Mwaami Lesa, alimwi akutakonkela milawo yakwe, ulaakuba mulwani wanu bweenka mbwaakaba mulwani wa bamashali banu bakulukulu. 
Aboobo amulindile mubone cintu cinene abuumbi ico Mwaami Lesa ncaatooyanda kucita. 
Sa te nciindi cakutebula witi bulya? Ntoopaila kuMwaami Lesa ayi atume cilulumo amfuula. Lyalo mutooshiba ayi mwakacita cilubo cinene pameenso a Mwaami Lesa ndimwakasenga ayi amupe mwaami.”
Mpeeke Samwelo wakapaila. Aboobo pabushiku ubo bweenka Mwaami Lesa wakatuma cilulumo amfuula. Lyalo bantu boonse bakaloonda nkusu sha Mwaami Lesa alimwi ashakwe Samwelo. 
Mpomunyaawo bantu bakaambila Samwelo ayi, “Amutupailileeko kuMwaami Lesa, Lesa wanu, kwaamba ayi tutafwi. Tweshiiba ono kwaamba ayi peculu pashibiibi shesu shimwi shoonse, tweelikaawo acibiibi cakusenga mwaami.”
Lyalo Samwelo wakabaambila ayi, “Mutaloondi, nakubi kwaamba ayi mwakacita cibiibi ca mushobo uyo, mutafutatili Mwaami Lesa, sombi kamumusebenselabo camoyo woonse. 
Mutakonkeli shibumbwabumbwa shitacite mpindu. Tashikoonshi kumucafwa nabi kumufuna mukwiinga taaku mboshibete. 
Mwaami Lesa wakashomesha cakulumbila ayi teshi akamushiyeewo mukwiinga cakamukonda kwaamba ayi mwebo mube bantu bakwe. 
Kulubasu lwangu, nshisuni kwaamba ayi mbishishe Mwaami Lesa mukucileka kumupaililaako. Ndaakumwiisha nshila ibotu alimwi iluleme ayi mwiikonkele. 
Ono kamunyumfwila Mwaami Lesa akumusebensela cakushomeka alimwi acamoyo woonse. Amwiibaluke shintu shikankamanisha isho nshaakamucitila. 
Sombi na mwatolelela kucita shibiibi, nkokwaamba ayi mwebo amwaami wanu mulaakunyonyoolwa.”
Ono Saulo wakalinga amyaaka makumi otatwe ndyaakaba mwaami. Wakeendelesha bene Isilaeli kwamyaaka makumi one ayobilo. 
Saulo wakasala basankwa bene Isilaeli shuulu shotatwe. Bali shuulu shobilo wakalingaabo muMikimashi amucishi ca tulundu ca Betelo. Bali cuulu wakabatuma amwanaakwe musankwa Jonasani kuGibiya mucishi ca mukowa wakwe Benjameni. Basankwa bamwi boonse Saulo wakabaambila ayi bayebo mwabo mwabo.
Jonasani wakacaya mutanjilili wa bashilumamba bene Filisiti muGeba alimwi ici cikani bene Filisiti bakacinyumfwa. Lyalo Saulo wakatuma beshinkombe bakwe ayi baye beete baEbulu kuya kunkondo kwiinda mukulisha lupeenga mucishi coonse. 
Bene Isilaeli boonse bakalwiitikwa ayi Saulo wakacaya mutanjilili wa bashilumamba bene Filisiti. Aboobo balipatitwe kubene Filisiti. Mpeeke bantu boonse bakanyumfwa kwiita kwakwe Saulo akuya kuGilugala uko nkwaakalinga.
Bene Filisiti bakalibungabunga ayi balwane bene Isilaeli. Bakalinga kucite shikoci sha nkondo shili shuulu makumi otatwe, beshikulwanina pamaaki bali shuulu shosanwe acomwi alimwi abashilumamba bamwi baanji anga ngumuseese wa muloombe lwa lweenge. Bakaya kuMikimashi kwicwe lya Beti Afeni akuyaka misumba yabo uko. 
Lyalo bene Isilaeli ndibakabona ayi bakalinga munkasaalo, bamwi bakalinga kuyuba mushimfwengo, mushilingo, pakati ka mabwe, mushilindi alimwi amumikalo. 
Bamwi bakasubuka Mulonga wa Joodani kuya mucishi cakwe Gadi alimwi aca Gilyadi.
Wakalindila kwanshiku shili shosanwe ashobilo ayi Samwelo ese kweelana ambwaakalinga walasha ayi acite. Sombi Samwelo taakwe kwisa kuGilugala. Mpeeke bantu bakatalika kushiya Saulo, 
aboobo wakabaambila ayi, “Amundetele mulambu wakutenta amilambu ya bwanabwankashi ilya.” Mpeeke wakabenga mulambu wakutenta. 
Lyalo ndyaakalinga kuyabo cimanisha, Samwelo wakapola. Saulo wakaya wamukumanya akumutambula.
Sombi Samwelo wakaamba ayi, “Ino nciinshi ncewacita?” Saulo wakakumbula ayi, “Bantu bakalinga batalika kunshiya, alimwi tamukwe kushika paciindi ncemwakaamba ayi inga mwesa. Kuteshibo boobo bweenka, bene Filisiti abalo babungana kale kuMikimashi. 
Aboobo ndayeeya ayi bene Filisiti batoosa bandwaane kuno kuGilugala alimwi nshina kusenga nkumbu kuMwaami Lesa. Lyalo ndaboona ayi ndyeelete kubenga mulambu wakutenta.”
Samwelo wakamwaambila ayi, “Waciita cintu cabuluya. Tookwe kukonkela mulawo wakakupa Mwaami Lesa wako. Niwacita boobo, naakwiinga Mwaami Lesa wabika bweendeleshi bwa bene Isilaeli mumaansaako abamulunyungu lwako kwamuyayaya. 
Sombi bulya bweendeleshi bwako teshi butolelele. Ono mukwiinga tookwe kumunyumfwila, Mwaami Lesa walangoola kale musankwa ucite mibo njaasuni kwaamba ayi abe mwaami wa bantu bakwe.”
Mpeeke Samwelo wakaswaako kuGilugala akuya kuGibiya mucishi ca bene Benjameni. Lyalo Saulo wakabelenga bashilumamba abo mbwaakalingaabo akucana ayi bakalinga mpashi myaanda yosanwe awomwi. 
Saulo aJonasani mwanaakwe alimwi abashilumamba babo bakayaka misumba yabo kuGeba mucishi cakwe Benjameni. Sombi misumba yabene Filisiti yakalinga kuMikimashi. 
Ono bashilumamba ba bene Filisiti bakanyamuka kuswa pamisumba yabo mutukoto tuli totatwe. Kakoto kamwi kakalulama kuOfula mucishi ca Shuwalu, 
kamwi kakalulama kuBeti Oloni, akalo kamwi kakaya kunyinsa ya cishi ciboneka kwiindilila cinyika ca Seboimu alimwi aluyanga.
Ono muIsilaeli temwakalingaawo beshikufula sheela mukwiinga bene Filisiti bakalinga kusuminite kutaleka baEbulu kutalika kupanga mipeeni amasumo. 
Liinji liinji bene Isilaeli bakalinga kuya kubene Filisiti mukunonesha mapulau, mase, tweembe alimwi ashicekeshi. 
Mweelo wakunonesha tweembe akubamba tweela twakutyunkisha basune, wakalinga lyaali lyomwi. Kunona mapulau nabi mase, bakalinga kucita maali obilo. 
Aboobo pabushiku bwa nkondo pakati ka bashilumamba bene Isilaeli nguSaulobo aJonasani mwanaakwe bakalinga kucite mipeeni amasumo.
Bene Filisiti bakatuma bashilumamba kuya mukushinkila mwinjililo ushaankene wa Mikimashi.
Bumwi bushiku Jonasani mwanaakwe Saulo wakaambila musankwa cikula bwangu wakalinga kunyamuna shakulwanisha shakwe ayi, “Atusubuke tuye kumisumba ya bene Filisiti.” Nakubi boobo taakwe kulwiita baishi. 
Saulo lakwe ico ciindi wakalinga kwikala munshaacisamu ca mapomegilaneti kuMigiloni, pafwaafwibo akuGibiya. Wakalinga abashilumamba bakwe abo bakalinga myaanda yosanwe awomwi. 
Mupailishi wakalinga kufwete cakufwala ca bupailishi ciitwa ayi Efodi nguAija mwanaakwe Aitubu mukwabo Ikabodi. Aitubu wakalinga mwanaakwe Fineyasi alimwi mwishikulu wakwe Eli mupailishi wa Mwaami Lesa kuShilo. Taaku wakalinga kwishi ayi Jonasani waya.
Mumwinjililo ushaankene wa Mikimashi umo Jonasani mwakaya ayi ainde kuya kumisumba ya bene Filisiti, wakalinga kucite myaandami yobilo. Kwakalinga womwi kulubasu lumwi lwa mwinjililo aumwi kumwi. Umwi wakalinga kwiitwa ayi Bosesi, awalo umwi ayi Sene. 
Womwi wakalinga kulubasu lwa kumatwa a mwinjililo, nkokwaamba ayi kaulangite kuMikimashi, umwi kumalenge, nkokwaamba ayi kaulangite kuGeba.
Jonasani wakaambila musankwa cikula bwangu ayi, “Atusubukile kumisumba ya babalya bakunsengwe, bene Filisiti. Mpashi Mwaami Lesa utootucafwa. Na wacita ubo, taaku mpweenga cayumina kuli nguwe kutulengesha ayi tukome nabi tuli baniini buyani pano.” 
Cikula bwangu uyo wakaamba ayi, “Cili coonse ncemusuni kucita, nebo nanooli amwebo.”
Mpomunyaawo Jonasani wakaamba ayi, “Ncibotu, tutoosubuka akuleka bene Filisiti batuboone. 
Ono na baambe ayi, ‘Amulindile tushike uko nkomubete,’ tutokwiimikana peenka mpweshi tunoobete. 
Sombi na baambe ayi, ‘Kamwisa kuno,’ tutooya mukwiinga ico citooba ncecitondesho ayi Mwaami Lesa wabaaba mumaanseesu.”
Mpeeke bakalibonesha kashanga kubene Filisiti. Lyalo bene Filisiti bakaamba ayi, “Amubone! BaEbulu bamwi batooswa mushilindi mobalinga kuyubite!” 
Mpomunyaawo bakoolobesha kuli Jonasani acikula bwangu uyo ayi, “Kamwisa kuno! Mutoocibona sunu!” Jonasani wakaambila cikula bwangu ayi, “Nkonkele, Mwaami Lesa wabaaba mumaansa a bene Isilaeli.”
Jonasani wakatanta kaya cikalaba kuswa mumwinjililo umo, cikula bwangu alakwe pesule. Jonasani wakalwana bene Filisiti akunoobooma kabawa, cikula bwangu kaabasaulula. 
Mukucaya uko kwakutaanguna, Jonasani acikula bwangu bakacaya basankwa bali mpashi makumi obilo mumusena mpashi ukwanabo musa wa liyekele. 
Bashilumamba bene Filisiti boonse bakalinga mumishi bakaloonda abuumbi. Abo bakalinga baya mutukoto abaabo bakalinga pamisumba bakalinga kunootutumabo kuboowa. Inshi yakatenkaana, alimwi kwakaba kupilingana kunene abuumbi.
Ono bashilumamba bakwe Saulo abo bakalinga kulindilila kuGibiya mucishi cakwe Benjameni, bakababona bene Filisiti kabacica cicicecice. 
Lyalo Saulo wakaamba ayi, “Amubelenge bashilumamba akubona utapo.” Bakababelenga akucana ayi Jonasani acikula bwangu uyo wakalinga kumunyamwita shakulwanisha, tabapo. 
Mpeeke Saulo wakaambila Aija mupailishi ayi, “Amulete efodi kuno.” Pabushiku Aija wakalinga kwiifwete kunembo lya bene Isilaeli. 
Saulo ndyaakalinga kunoocibandika aAija, kupilingana kwakeendaawo mumisumba ya bene Filisiti. Mpeeke Saulo wakaambila Aija ayi, “Ono taaku ciindi cakwiipusha kuMwaami Lesa!”
Mpomunyaawo Saulo abashilumamba bakwe bakeenda kuya mukulwana bene Filisiti. Bakacana ayi bakalinga kulwana beene abeene ceebo cakupilingana. 
BaEbulu bamwi abo bakalinga kulubasu lwa bene Filisiti alimwi bakalinga baya ambabo mumisumba yabo, bakaboola alimwi kulubasu lwakwe Saulo aJonasani. 
Bene Isilaeli bamwi bakalinga kuyubite mucishi ca tulundu ca Efuleemu, bakanyumfwa ayi bene Filisiti bacica. Mpeeke abalo bakasenkana a bene Isilaelinyinaabo akulwana bene Filisiti. 
Bakalinga kunooya cilwanabo nshila yoonse kwiindilila akuBeti Afeni. Bushiku ubo Mwaami Lesa wakapulusha bene Isilaeli.
Ono bushiku ubo bene Isilaeli bakalinga balefuka kunsala mukwiinga Saulo, kwiinda mukushomesha cakulumbila kuli Lesa, wakalinga waambilisha ayi, “Lishingo libe pamuntu uli woonse eshi alye cakulya bushiku bwasunu kaantana kuboosha cishole pabalwani bangu.” Aboobo taaku shilumamba nabi womwi wakalya bushiku ubo. 
Ono boonse bakashika mumusaansa umwi akucana buuci buunji. 
Ncakwiila bakacana ayi buuci ubo butookunkabo. Nakubi boobo taaku wakalya nakaceyuubo ceebo boonse bakalinga kuloonda lishingo lyakaamba Saulo. 
Jonasani taakwe kunyumfwa baishi, ndibakaamba shalishingo ilyo. Aboobo wakayasa mpuma akakoli nkaakalinga kucite akulya buuci ubo. Paciindi ceenka ico wakanyumfwa kabotu. 
Ono shilumamba umwi wakaamba ayi, “Soonse twalefuka kunsala, sombi baishiwanu baamba ayi, ‘Lishingo libe pamuntu uli woonse eshi alye cakulya bushiku bwasunu.’ ”
Jonasani wakakumbula ayi, “Bata bapensha bantu bene misheesu. Amubone nebo ndanyumfwa kabotu mukwiinga ndalyaawo tubuuci! 
Ono niceendaawo buyani kubota naakwiinga bene misheesu balyaawo ashakulya nshibalinga kusaala pakati ka balwani. Sa te nekwacaikwa bene Filisiti baanji kwiinda bobulya?”
Bushiku ubo bene Isilaeli bakakoma bene Filisiti, bakalinga kuya cilwanabo kuswa kuMikimashi kushika akuAijaloni. Paciindi ico bene Isilaeli kabalefukite kunsala. 
Aboobo bakacicilabo pashintu nshibakasaala balwani, akubwesa mbelele aŋombe. Bakashicaya pamusena mpomunyaawo alimwi akulya nyama keecicitebo abulowa. 
Lyalo umwi wakalwiita Saulo ayi, “Amubone bantu batoobishisha Mwaami Lesa kwiinda mukulya nyama icite bulowa.” Mpomunyaawo wakaamba ayi, “Tamukwe kushomeka. Amukunkulushe libwe linene mulilete waano bulya onoono.” 
Mpeeke wakaamba alimwi ayi, “Amupalanganine pakati ka bashilumamba bamwi boonse mubalwiite ayi, ‘Womwi awomwi pakati kanu aalete ŋombe na mbelele yaakwe kuli ndime, bacaye kuno akushilya. Mutabishishi Mwaami Lesa kwiinda mukulya nyama icite abulowa.’ ” Lyalo womwi awomwi wakabwesa ŋombe yakwe mashiku ayo wesa wacaya apo peenka. 
Mpomunyaawo Saulo wakayakila Mwaami Lesa cipaililo ico cakaba citaanshi kuyaka mubuumi bwakwe.
Kuswawaawo Saulo wakaambila bashilumamba bakwe ayi, “Tiya tulwane bene Filisiti bulya bweenka mashiku kwaamba ayi tubasaale shintu kushikila kumuyamaca, alimwi tubacaaye boonse.” Balo bakakumbula ayi, “Amucite coonse ncemutooyeeya ayi ncibotu.” Sombi mupailishi wakaamba ayi, “Tulyeelete kutaanguna kwiipusha Lesa.”
Lyalo Saulo wakeepusha kuli Lesa ayi, “Sa nje mukulwana bene Filisiti? Sa mutootupa nkusu shakubakoma?” Ono Lesa taakwe kukumbula bushiku ubo.
Mpeeke Saulo wakaambila bamatanjilili ba bashilumamba ayi, “Amwisookuno tubone cibiibi cacitwa sunu. 
Ntooshomesha muliina lya Mwaami Lesa muumi uyo upa bene Isilaeli nkusu shakukoma balwani, kwaamba ayi wacicita utoocaikwa nabibo na ngumwanaangu Jonasani.” Ono bantu taaku wakaambaawo nabi liswi.
Mpomunyaawo Saulo wakaambila bantu ayi, “Mwebo amwiimikane uko, nebo aJonasani mwanaangu twiimikane kokuno.” Bantu bakakumbula ayi, “Amucite coonse ncemutooyeeya ayi ncibotu.”
Mpeeke Saulo wakapaila kuMwaami Lesa, Lesa wa bene Isilaeli ayi, “NoBaami baLesa, ceebonshi tamukwe kunkumbula sunu? NoBaami baLesa, baLesa ba bene Isilaeli amunkumbule kwiinda muli Ulimu aTumimu. Na ndime ndacita cibiibi nabi na ngumwanaangu Jonasani, mutondeshe kwiinda muli Ulimu. Sombi na mbantu banu bene Isilaeli bacita cibiibi, mutondeshe kwiinda muli Tumimu.” Lyalo cisolo cakawita Jonasani aSaulo, sombi bantu bakaanguluka. 
Mpeeke Saulo wakaamba ayi, “Amuume cisolo pakati kangu aJonasani mwanaangu.” Lyalo cisolo cakawita Jonasani.
Mpomunyaawo Saulo wakaambila Jonasani ayi, “Ndwiite ncewacita.” Jonasani wakakumbula ayi, “Ndalyaawo tubuuci tuniini kukakoli kangu. Aamfwebo, nebo ndilibambite.” 
Saulo wakaamba ayi, “Lesa aacite cili coonse pali ndime nabi cibiibi buyani, na webo Jonasani ubule kufwa.”
Sombi bashilumamba bakaambila Saulo ayi, “Jonasani inga wafwa buyani? Jonasani ngowalengesha ayi bene Isilaeli bakome munshila ikankamanisha. Sobwe! Mbuli Mwaami Lesa mbwaali muumi, taaku mususu nabi womwi weshi ulokele panshi kuswa mumutwi wakwe Jonasani. Mukwiinga ico ncaacita sunu cacitwa kwiinda mukucafwikwa aLesa.” Munshila iyo bantu abo bakafuna Jonasani ayi atacaikwi.
Mpomunyaawo Saulo wakacileka kukonkela bene Filisiti, abalo bakaboolela kucishi cine mishaabo.
Lyalo Saulo ndyaakaba mwaami wa bene Isilaeli, wakalwana balwani bakwe boonse kumbasu shoonse. Wakalwana bene Moabu, bene Amoni, bene Edomu, bamaami ba Soba alimwi abene Filisiti. Kuli koonse nkwaakaya mukulwana wakabakoma. 
Wakalwana cankusu akukomena kumwi abene Amaleki. Wakafuna bene Isilaeli kubaabo boonse bakalinga babasaala shintu.
Bana bakwe Saulo basankwa bakalinga nguJonasani, Ishifi, alimwi aMalukishuwa. Mwanaakwe mwanakashi munenebantu wakalinga nguMelabu, mwanikebantu wakalinga Mikali. 
Mukaakwe wakalinga Ayinoamu mwanaakwe Ayimaasi. Mutanjilili wa bashilumamba bakwe wakalinga Abina mwanaakwe Na shimishaabo Saulo. 
Kishi baishi Saulo alimwi aNa baishi Abina boonse bobilo bakalinga bana bakwe Abiyelo.
Saulo wakalinga kulwana bene Filisiti cankusu kwabuumi bwakwe boonse. Ono wakalinga kucita na wacana musankwa ushimpite alimwi utacite boowa pakati ka bene Isilaeli, wakalinga kumubika mulikoto lya bashilumamba bakwe.
Pesule Samwelo wakaambila Saulo ayi, “Ndime wooyo Mwaami Lesa ngwaakatuma ayi ese akunanike mafuta a bwaami ayi ube mwaami wa bantu bakwe bene Isilaeli. Ono kutika Mwaami Lesa Shinkusu shoonse mbwaamba.” 
Waamba ayi, “Ntootondesha bukali bene Amaleki ceebo bamashali babo bakulukulu bakakasha bene Isilaeli kwiinda ndibakalinga kuswa kuIjipiti. 
Ono koya ukalwane bene Amaleki akunyonyoola shintu shoonse nshebacite cakumaninina. Kutashiya nabi comwi, ukacaaye basankwa, banakashi, banike, abakateta boonse, pantu pomwi aŋombe, mbelele, ngamela alimwi ambongolo shoonse.”
Aboobo Saulo wakeeta bashilumamba bakwe kuTelaimu akubabelenga. Bashilumamba ba panshi bakaswa kuIsilaeli bakalinga 200,000 alimwi abo bakaswa kumukowa wakwe Juda bakalinga 10,000. 
Lyalo Saulo abashilumamba bakaya kundabala ya Amaleki akubabelamina mumulonga uyuminite. 
Mpeeke wakacenjesha bene Keni ayi, “Amusweemo mushiye bene Amaleki kwaamba ayi ntamunyonyweeti kumwi. Mukwiinga mwebo mwakanyumfila nkumbu bene Isilaeli paciindi ndibakalinga kuswa kuIjipiti.” Aboobo bene Keni bakashiya bene Amaleki.
Saulo wakalwana bene Amaleki, kubakusha kuAfila tibili akuSheli kwicwe lya Ijipiti. 
Lyalo Agagi mwaami wa bene Amaleki wakamubwesabo kaali muumi, sombi bantu bakwe boonse wakabacaya. 
Ono Saulo abashilumamba bakwe tabakwe kucaya Agagi, nabi mbelele aŋombe shibotu, boombe abana ba mbelele beenite. Nkokwaamba ayi shintu shoonse shakalinga shibotu tabakwe kushinyonyoola. Sombi shoonse shatakalinga kuboneka kabotu, bakashinyonyoola.
Mpeeke Mwaami Lesa wakaambila Samwelo ayi, 
“Ndanyumfwa nsoni kwaamba ayi ndakalengesha Saulo kuba mwaami, mukwiinga wanfutatila alimwi taakwe kucita mbondakamulwiita.” Lyalo Samwelo wakapenshekwa amoyo akulilila Mwaami Lesa mashiku oonse. 
Macuunsacuunsa bushiku bwakaboolaawo, Samwelo wakaya mukubona Saulo. Ono wakalwiitikwa ayi wakaya kuKamelo, uko nkwaakalibumbila kambwanga wa ciibalusho. Kuswa kooko wakaya kuGilugala. 
Samwelo ndyaakamucana, Saulo wakaamba ayi, “Mwaami Lesa aamupe coolwe! Ndaciita nshaakaamba Mwaami Lesa.”
Sombi Samwelo wakaamba ayi, “Ono ceebonshi ntoonyumfwa ŋombe ambelele shitoolila?” 
Saulo wakakumbula ayi, “Bashilumamba bakashikusha kubene Amaleki. Tabakwe kucaya mbelele aŋombe shakalinga kwiindaawo kubota kwaamba ayi tukabenge milambu kuMwaami Lesa, Lesa wanu. Sombi shimwi shoonse twakamana kushicaya.”
Mpomunyaawo Samwelo wakaambila Saulo ayi, “Cuumune! Leka nkulwiite Mwaami Lesa mbwaandwiita mashiku ainda.” Saulo wakakumbula ayi, “Amundwiite.” 
Samwelo wakaamba ayi, “Nakubi kwaamba ayi wakalibona anga taaku mboobete, sa te wakaba mutanjilili wa mikowa ya bene Isilaeli? Mwaami Lesa wakakunanika mafuta a bwaami kwaamba ayi ube mwaami wa cishi ca Isilaeli. 
Wakakupa milasho akukutuma ayi, ‘Koya ukanyonyoole bene Amaleki bantu balya beshikubisha cakutabashiyaako. Ukabalwaane kushikila boonse ukabamane kubacaya.’ 
Ono ceebonshi tookwe kunyumfwila Mwaami Lesa? Weenganinanshi kubwesa shakasaalwa akucita cintu citakondeleshi pameenso a Mwaami Lesa?”
Lyalo Saulo wakakumbula ayi, “Sobwe, nebo ndakamunyumfwila Mwaami Lesa. Ndakacita mulimo woonse wakampa Mwaami Lesa. Bene Amaleki boonse ndakamana kubacaya akucata Agagi mwaami wabo. 
Bashilumamba bangu tabakwe kucaya mbelele aŋombe shakalinga kwiindaawo kubota pashintu shakasaalwa. Tabakwe kushicaya kwaamba ayi shikabengwe kuMwaami Lesa, Lesa wanu kuGilugala mbuli milambu.”
Sombi Samwelo wakakumbula ayi,
Bwaashu bulibo anga ncibiibi cakusonda,
Mpomunyaawo Saulo wakaambila Samwelo ayi, “Ncakwiila ndabiisha. Ndasotoka shakaamba Mwaami Lesa alimwi amilasho yanu. Ndakaloonda bantu, aboobo ndakabanyumfwila. 
Ono ndamusenga ayi mulekelele cibiibi cangu akuboola anebo kwaamba ayi nkalambile Mwaami Lesa.” 
Sombi Samwelo wakaamba ayi, “Teshi mboole awebo. Webo wakaka liswi lya Mwaami Lesa ono alakwe Mwaami Lesa wakaka ndiwe kunoocili mwaami wa bene Isilaeli!”
Cilya Samwelo ncaakaamba ayi akumbuluke, Saulo wakacata kweela lya cakufwala cakwe ca peculu mpeeke cakakwamuka. 
Lyalo Samwelo wakamwaambila ayi, “Mwaami Lesa wakwamuna buleelo bwa cishi ca Isilaeli kuswa kuli ndiwe sunu. Wabupa womwi pakati ka beshikamukobonyoko, weelete kwiinda ndiwe. 
Lesa uyo uli mboBulemu bwa cishi ca Isilaeli, taabeci nabi kuyeeya bumbi. Taabete mbuli muntu upilooka mukuyeeya.” 
Saulo wakakumbula ayi, “Ee, ndakabisha. Ono ndaseenga mumpeeko bulemu pameenso a bamaloba ba bantu bangu alimwi apameenso a bene Isilaeli boonse. Amuboolele anebo kwaamba ayi nkalambile Mwaami Lesa, Lesa wanu.” 
Mpeeke Samwelo wakaboola aSaulo, aboobo Saulo wakalambila Mwaami Lesa.
Lyalo Samwelo wakaamba ayi, “Amundeteleeko Agagi mwaami wa bene Amaleki kuno.” Agagi wakesa kuli nguwe cakwaanguluka kaayeeya ayi shakufwa shakeenda kale. 
Sombi Samwelo wakaamba ayi,
Lyalo Samwelo wakanyamuka kuya kuLama, sombi Saulo wakaya kuŋanda yakwe muGibiya. 
Ono mubuumi bwakwe boonse Samwelo taakwe kubonaawo Saulo alimwi. Nakubi boobo wakoongumana ceebo cakwe Saulo. Alakwe Mwaami Lesa wakafwa nsoni kwaamba ayi wakalengesha Saulo kuba mwaami.
Mwaami Lesa wakaambila Samwelo ayi, “Utootola ciindi cilaamfu buyani kuungumana ceebo cakwe Saulo? Nebo ndamukaka kale kunoocili mwaami wa cishi ca Isilaeli. Susha lwiica lwako amafuta a maolifi unooya. Ntookutuma kuli Jese wa kuBetileemu. Ndasalaawo womwi pabana bakwe basankwa kuba mwaami.”
Sombi Samwelo wakaamba ayi, “Nshikoonshi kuya mukwiinga Saulo cikani ico utoocinyumfwa lyalo utooncaya.” Mwaami Lesa wakaamba ayi, “Nyamunina akapwishi uye waambe ayi, ‘Ndesa mukubenga mulambu kuMwaami Lesa.’ 
Lyalo utambe Jese kwisa kumulambu. Kuswawaawo ntookulwiita nceshi ucite. Ulyeelete kunanika mafuta a bwaami pamuntu ngweshi nkutondeshe.”
Mpeeke Samwelo wakacita cakamulwiita Mwaami Lesa. Ndyaakashika kuBetileemu, bamaloba ba mundabala bakalinga kunootutumabo ndibakalinga kumukumanya. Bakalinga kwiipusha ayi, “Sa kuli cabica?” 
Samwelo wakalinga kukumbula ayi, “Ne taaku cabica, ndesabo mukubenga mulambu kuMwaami Lesa. Amulisalashebo tuye soonse mukubenga mulambu.” Lyalo wakalwiita Jese abana bakwe basankwa ayi balisalashe. Mpeeke wakabatamba ayi bese kumulambu.
Sombi ndyaakashika, Samwelo wakabona Eliyabu mwanaakwe Jese akulyaamboosha ayi, “Ndushinisho uyo Mwaami Lesa ngwaasala uliimfwi kunembo lyakwe.” 
Nakubi boobo Mwaami Lesa wakaambila Samwelo ayi, “Utaboni mbwaaboneka nabi ciimo, mukwiinga nebo ndamukaka kuba mwaami. Nebo neMwaami Lesa nshilangilishi muntu pashintu shilangilisha bantu. Mukwiinga bantu balabonabo pansengwe, sombi nebo neMwaami Lesa ndabona mukati, ee, mwiine mumoyo.”
Mpeeke Jese wakeeta Abinadabu akumwiinsha kunembo lyakwe Samwelo. Sombi Samwelo wakaamba ayi, “Sobwe, Mwaami Lesa taakwe kumusala alakwe uyu.” 
Lyalo Jese wakeensha Shama pafwaafwi. Sombi Samwelo wakaamba ayi, “Sobwe, alakwe uyu Mwaami Lesa taakwe kumusala.” 
Jese wakeensha bana bakwe basankwa bakakwana bosanwe abobilo kunembo lyakwe Samwelo, sombi wakaambila Jese ayi, “Sobwe, Mwaami Lesa taaku ngwaasala pali baaba.” 
Mpeeke wakeepusha Jese ayi, “Sa mbobana bako basankwa beenka aba?” Jese wakakumbula ayi, “Nkwaali mwanike paboonse, ono uli muluundu utokweembela mbelele.” Samwelo wakamwaambila ayi, “Tumaako muntu akamwiite. Teshi tubenge mulambu kushikila ese.”
Mpomunyaawo wakatumaako muntu, mpeeke alakwe wakesaakwe. Mwanike uyo wakalinga kucite ciwa cibotu, mubili ubotu abuumbi alimwi wakalinga kwiimfwi kabotu. Mpomunyaawo Mwaami Lesa wakaambila Samwelo ayi, “Ngowooyu! Nyamuka umunanike mafuta a bwaami.” 
Aboobo Samwelo wakabwesa lwiica lwa mafuta ayo akumunanika ayi abe mwaami pameenso a bamakwabo basankwa. Kuswa bushiku ubo Mushimu wa Mwaami Lesa wakaselukila Defedi cankusu. Lyalo Samwelo wakaboolela kuLama.
Ono Mushimu wa Mwaami Lesa wakashiya Saulo. Mpeeke muuya ubiibi uyo wakatumwa aMwaami Lesa wakamupensha abuumbi. 
Basebenshi ba mwaami Saulo bakamwaambila ayi, “Amubone muuya ubiibi wakatumwa aMwaami Lesa utoomupensha. 
Nkambo, abatumeewobo sobasebenshi babo ayi tulaangoole muntu weshi anoolisha kalumbu. Ulaakunoomulishila paciindi muuya ubiibi uyo wakatumwa aMwaami Lesa na wesa, lyalo mulaakuba kabotu.”
Aboobo Saulo wakaambila basebenshi bakwe ayi, “Mulangoole muntu ucishi kulisha kabotu mumulete kuli ndime.” 
Mpeeke womwi pakati ka basebenshi wakakumbula ayi, “Ndibweneewo mwaana musankwa wakwe Jese mwine Betileemu ucishi kulisha kabotu kalumbu. Ngumusankwa utacite boowa, shilumamba mubotu, ucishi kubandika alimwi uboneka kabotu abuumbi. Mwaami Lesa uli anguwe.”
Lyalo Saulo wakatuma beshinkombe kuli Jese akwaamba ayi, “Amuntumineeko mwanaanu Defedi uyo weembela mbelele shanu ayi ese.” 
Mpeeke Jese wakabwesa mbongolo, wabikawo shinkwa, nkomwe ya cipaya yakalinga kuswitebo waini alimwi akana ka mpongo. Lyalo wakapa Defedi mwanaakwe musankwa ayi atolelele kumwaami Saulo.
Defedi wakashika kuli Saulo akutalika kumusebensela. Saulo wakalinga kusuni Defedi abuumbi, lyalo wakamupa mulimo wakuba shikumunyamwita shakulwanisha. 
Mpomunyaawo Saulo wakatuma maswi kuli Jese akwaamba ayi, “Amusuminishe Defedi kuba musebenshi wangu ceebo ndisangalete abuumbi pali nguwe.”
Kuswawaawo kulilabo muuya ubiibi uyo wakalinga kutumwa aMwaami Lesa na wesa pali Saulo, Defedi wakalinga kunyamuna kalumbu akumulishila. Mpeeke muuya ubiibi uyo wakalinga kumushiya, lyalo wakalinga kuba kabotu akunyumfwa kabotu alimwi.
Ono bene Filisiti bakabunganya bashilumamba babo kuSoko mucishi ca Juda ayi baye kunkondo. Bakayaka misumba yabo kuEfesi Damimu, nkokwaamba ayi pakati ka ndabala ya Soko aya Aseka. 
Alakwe Saulo abene Isilaeli bakabungana akuyaka misumba yabo mucinyika ca Ela mukulibambila kulwana abene Filisiti. 
Bene Filisiti bakeemikana pakalundu komwi, abalo bene Isilaeli pakamwi pakati kabo pakalinga cinyika.
Mpomunyaawo kumisumba ya bene Filisiti kwakaswa musankwa ndundwa minkulwa wakalinga kwiitwa ayi Golyati wa kundabala ya Gati. Wakalinga kulaampa mamita mpashi otatwe. 
Wakalinga kufwete cimpoompo ca bulonse kumutwi alimwi acakufwala ca nkondo cakalinga kupangitwe ashiilinkene anga ngamaamba answi sha bulonse ico cakalinga kulema makilogilamu ali makumi osanwe alimwi amakilogilamu osanwe aobilo. 
Kumyeendo yakwe wakalinga kufwete mpatishi sha bulonse alimwi wakalinga kukwilikite lisumo lya bulonse kumusana. 
Lisumo lyakwe lyakalinga linene abuumbi anga ngumutika wa mungwala. Mutwi wa ceela wa ndilyo wakalinga kulema makilogilamu ali osanwe aobilo. Uyo wakalinga kumunyamwita liyawo wakalinga kweendela kunembo lyakwe. 
Lyalo Golyati wakeemikana akoolobesha kubashilumamba ba bene Isilaeli ayi, “Ceebonshi mweemikana mumundando ayi mulwane? Sa mwanduuba ayi ndi mwine Filisiti? Sa te mwebo mulibo basebenshi bakwe Saulo? Amusale musankwa womwi ese kuno tulwane. 
Na akonshe kulwana ndime akuncaya tutooba basha banu, sombi na mukoome akumucaya, mutooba basha besu. 
Sunu nobashilumamba bene Isilaeli ndamuteteesha! Amumpe muntu ngweshi tulwanaakwe.” 
Saulo abene Isilaeli bamwi ndibakanyumfwa maswi ayo a mwine Filisiti uyo, bakakankamana akuloonda abuumbi.
Defedi wakalinga mwanaakwe Jese mwine Efulati mundabala ya Betileemu kucishi ca Juda. Jese wakalinga kucite baana basankwa bosanwe abotatwe, alimwi muciindi cakwe Saulo wakalinga kucembelete abuumbi. 
Ono bana bakwe bamanene botatwe bakalinga baya aSaulo kunkondo. Wakwiiya wakalinga Eliyabu, wabili wakalinga Abinadabu, watatu wakalinga Shama. 
Mwanike paboonse wakalinga Defedi. Ono bamanene botatwe abo mbobakaya aSaulo kunkondo, 
sombi shiindi shimwi Defedi wakalinga kuboolela kuBetileemu mukweembela mbelele sha baishi.
Mpeeke Golyati wakalinga kuteteesha bene Isilaeli kwanshiku makumi one macuunsa amacolesha.
Bumwi bushiku Jese wakaambila Defedi ayi, “Bwesa makilogilamu ali likumi a ciwaya ashinkwa uyu uli likumi utolele bamanene bako kumusumba wabo cakufwambaana. 
Tolelela atupimpita twa bwaanda tuli likumi uye upe mutanjilili wa likoto lyabo lya bashilumamba. Wiipushe na mbayumu akutuletelela citondesho cakwaamba ayi tushome ayi mboomi alimwi wabonanaabo. 
Bali amwaami Saulo pantu pomwi abasankwa bamwi bene Isilaeli mucinyika ca Ela ayi balwane bene Filisiti.”
Defedi wakafuma macuunsacuunsa bushiku bwakaboolaawo wakashiya mbelele mumaansa a mweembeshi umwi, walibambila akuya kwakamutuma baishi. Wakashika paciindi bashilumamba ndibakalinga kuya mumindando yabo ya nkondo kabaya coolobesha mwaambo wa nkondo. 
Bashilumamba bene Isilaeli abene Filisiti bakalinga kwiimikana mumindando yabo ya nkondo kabalangene abalwani babo. 
Defedi wakashiya shintu shakwe kuli shikulama shintu sha bashilumamba akucicila kumindando ya nkondo mukwaansha bamanene bakwe. 
Ndyaakalinga kucaamba ambabo, Golyati, ndundwa minkulwa wa kuGati, wakasotoka mundando wakwe akoolobesha maswi akwe akunyansha bweenka mbwaakalinga kucita lyoonse. Lyalo Defedi wakanyumfwaako. 
Bashilumamba boonse ba bene Isilaeli ndibakamubona bakamucica boonse cakuloonda abuumbi. 
Ono bene Isilaeli bakalinga kwaamba ayi, “Mwamubona muntu mbwaacitekobo kunyansha bene Isilaeli? Mwaami Saulo ulaakupa buboni buunji kuli wooyo weshi akamucaaye. Ulaakumupa amwanaakwe mwanakashi ayi eebe alimwi akwaangulula bamuŋanda ya bashali bakwe kukusonka musonko mucishi ca Isilaeli.”
Mpeeke Defedi wakeepusha basankwa bakalinga pafwaafwi ayi, “Ino musankwa weshi akacaaye mwine Filisiti ulya akukusha malwesa ngwaatoolamba bene Isilaeli, ulaakucitilwa buyani? Alimwi lakwe ngumwine Filisiti buyani, utapalwitwe, weenga kaanyansha likoto lya bashilumamba bakwe Lesa muumi?” 
Abalo bakakumbula mbomunya bwakalinga kwaamba bantu balya akumwaambila ayi, “Ee, nceceeco nceshi akacitilwe muntu uyo weshi akamucaaye.” 
Ono Eliyabu munene wakwe Defedi ndyaakanyumfwa ayi atoobandika abasankwa abo, wakamukalalila akwaamba ayi, “Ino wesitaanshi kuno? Ono washiila baani mbelele muluyanga shilya nshoobwenebo ayi nshiniini? Nditushi tumiyeeyo twako alimwi akubica kwa moyo wako. Bulya wesabo mukweebela nkondo.” 
Defedi wakaamba ayi, “Anu nebo ndacitanshi? Sa mbule akwaambaawo?” 
Lyalo wakapilulukila kumuntu umwi akuleta makani eenka alya. Mpeeke alakwe muntu uyo wakamukumbula mbomunya mbuli wakataanshi.
Bantu bamwi bakanyumfwa cakaamba Defedi akulwiita mwaami Saulo. Lyalo Saulo wakatumina nkombe Defedi ayi ese. 
Mpeeke Defedi wakaamba ayi, “Kutabi muntu nabi womwi weshi alisukame ceebo ca mwine Filisiti ulya. Nebo nemusebenshi wanu ntooya nkalwanaakwe.” 
Saulo wakakumbula ayi, “Waceeya abuumbi kuya mukulwana amwine Filisiti ulya. Bona webo ucilibo mwanike ono lakwe kuswabo kubucikula bwangu bwakwe ngushikulwana.”
Sombi Defedi wakaamba ayi, “Nebo nemusebenshi wanu ndime ndama mbelele sha bata. Ono ndacita na nkalamu nabi beya wacata mbelele mulitanga akwiitola, 
ndakonkela munyama uyo, kumulwana akufuna mbelele mumulomo wakwe. Na munyama uyo wapilulukila ndime, ndamucata pamukolomeno akumuuma kushikila wafwa. 
Ndushinisho nebo nemusebenshi wanu ndacaya nkalamu alimwi abeya. Ono sunu mwine Filisiti ulya utooba bweenka mbuli banyama abo mukwiinga wanyansha likoto lya bashilumamba bakwe Lesa muumi. 
Mwaami Lesa uyo wakamfuna kunkalamu abasuntwe banene, utoomfuna akumwine Filisiti ulya.”
Mpeeke Saulo wakafwalika Defedi shakufwala shakwe shankondo. Wakamufwalika cakufwala ca peculu ca nkondo acimpompo ca bulonse kumutwi. 
Defedi wakakwilika mupeeni wakwe Saulo peculu pashakufwala akweelesha kweendeenda mukwiinga taakalinga kushishibite shakufwala isho. Lyalo wakaambila Saulo ayi, “Shikoonshi kuya mushakufwala ishi mukwiinga nshishibite.” Aboobo wakashifuula. 
Mpeeke wakabwesa nkoli yakwe mumaansa, akusaloola mabwe abulungene mukalonga akwaabika mucipokolo cakwe ncaasebensesha pakweembela mbelele. Lyalo wakabwesa cipaya cakuwaalisha mabwe cakwe akusena pafwaafwi amwine Filisiti uyo.
Mpomunyaawo mwine Filisiti ulya wakatalika kwisa cisena kufwaafwi aDefedi, shikumunyamwita liyawo kaali panembo lyakwe. 
Mwine Filisiti uyo ndyaakalanga akucana kwaamba ayi nguDefedi, mwanike mubotu ciwa alimwi wiimfwi kabotu, wakamunyansha. 
Mpeeke wakaambila Defedi ayi, “Ono utoosa ankooli kuli ndime, sa utooyeeya ayi ndi kabwa?” Mpomunyaawo mwine Filisiti ulya wakashingana Defedi muliina lya balesa bakwe. 
Lyalo wakaamba ayi, “Kosa kuno, sunu mubili wako utooba cakulya ca bayuni abanyama bamuluundu!”
Sombi Defedi wakaambila mwine Filisiti uyo ayi, “Webo utoosa mukundwana amupeeni alimwi amasumo. Ono nebo ntookulwana muliina lya Mwaami Lesa Shinkusu shoonse, Lesa wa likoto lya bashilumamba lya bene Isilaeli, uyo ngowanyansha. 
Sunu Mwaami Lesa utookwaaba mumaansaangu ayi kuncaaye akukusutula mutwi. Mibili ya bene Filisiti sunu ntooipa bayuni abanyama bamuluundu. Lyalo bantu ba mucishi ca panshi coonse batooshiba ayi muli Lesa muIsilaeli. 
Boonse babungene waano batooshiba ayi Mwaami Lesa taapulushi bantu kwiinda mukusebensesha mipeeni amasumo. Nkoondo iyi nja Mwaami Lesa, aboobo utoomwaaba noonse mumaanseesu.”
Mwine Filisiti uyo kaacisa cisena ayi amulwaane, Defedi wakacicila kumundando wa nkondo wa bene Filisiti ayi amukumanye. 
Wakanjisha lyaansa mucipokolo, wabwesa libwe akulifupwita kumwine Filisiti lyaya lyamuuma munkumo. Libwe ilyo lyakatapila munkumo yakwe, lyalo amwiine kunkulu kuya mukuuma nshono panshi. 
Munshila iyo Defedi wakakoma bene Filisiti acipaya cakuwaalisha mabwe alimwi alibwe. Taakalinga kucitewo mupeeni ndyaakooma mwine Filisiti uyo akumucaya.
Mpeeke Defedi wakacica waya weemikana pamutuntu wakwe Golyati. Lyalo wakakwela mupeeni wa mwine Filisiti uyo kuswa munkomwe ya nguwo. Ndyaakamana kumucailila wakamusutula mutwi amupeeni uyo. Bene Filisiti ndibakabona ayi uyo ngobakalinga kucinkiteemo manungo wafwa, bakapiluluka akutalika kucica. 
Mpomunyaawo bashilumamba bene Isilaeli bakawuumukila bene Filisiti muciyobeyobe cinene akubatandaanya kushikila akumwinjililo wa ndabala ya Gati alimwi akuminjililo ya ndabala ya Ekiloni. Abo bakalinga kuyaswa bakalinga kuya cicaalabo muya nshila ya kuShalaimu kuya mukushikabo akuGati alimwi akuEkiloni. 
Bene Isilaeli ndibakamana kutandaanya bene Filisiti bakaboola kumisumba ya bene Filisiti akusaala shintu shoonse nshibakashiya. 
Defedi wakabwesa mutwi wa mwine Filisiti ulya kuya mukushisha akuJelusalemu. Sombi shintu nshaakalinga kulwanisha mwine Filisiti uyo, shalo wakashibika mumusumba wakwe mwiine.
Mwaami Saulo ndyaakabona Defedi utooya mukulwana mwine Filisiti uyo, wakeepusha Abina mutanjilili wa bashilumamba ba bene Isilaeli ayi, “Abina, anu ngumwanaakwe ni cikula bwangu ulya?” Abina wakakumbula ayi, “Mbweeke mbocibete lushinisho ayi muli boomi nobaami, nshishiiwo.” 
Mwaami wakaamba ayi, “Wiipusheepushe akwishiba bashali ba cikula bwangu ulya.”
Ono Defedi ndyaakaboolabo kuswa mukucaya Golyati, Abina wakayaakwe akumushisha kunembo lya mwaami Saulo kaacite amutwi wakwe Golyati uyo mumaansa. 
Lyalo Saulo wakamwiipusha ayi, “Webo ocikula bwangu, anu uli mwanaakwe ni?” Defedi wakakumbula ayi, “Nebo nkambo, ndi mwanaamusebenshi wanu Jese wa kuBetileemu.”
Saulo wakamanisha kubandika aDefedi. Kuswawaawo Jonasani mwanaakwe Saulo wakanyumfwana aDefedi akumusuna bweenka mbwaakalinga kulisuni mwiine. 
Kuswa bushiku ubo Saulo wakalama Defedi cakutamuleka kuboola kuli baishi alimwi. 
Ono Jonasani wakapangaakwe cipangano cakuba shicibusa wakwe wa lyoonse mukwiinga wakamusuna bweenka mbwaakalinga kulisuni mwiine. 
Mpeeke Jonasani wakafuula cakufwala cakwe ca peculu ncaakalinga kufwete akupa Defedi. Wakamupa ashakufwala sha nkondo shakwe, mupeeni, buta pantu pomwi alaamba.
Ono Defedi wakalinga kucita cintu cili coonse cakamutuma Saulo cakuswitilila. Aboobo Saulo wakamulengesha kuba mutanjilili wa mulikoto lya bashilumamba bakwe. Cikani ico bantu boonse pantu pomwi abamatanjilili bamwi boonse bakwe Saulo bakakondwa.
Bashilumamba ndibakalinga kuboola, Defedi ndyaakaswa mukucaya Golyati, balutundu bakesa kuswa mumandabala oonse a mucishi ca Isilaeli bakesa mukutambula mwaami Saulo. Bakalinga kwiimba nyimbo shakusangalala, kushana, kulisha misebe alimwi ashakulisha shimwi. 
Mukusekelela kwabo balutundu abo bakalinga kwiimba ayi,
Saulo wakakalala abuumbi ndyaakanyumfwa boobo. Wakalyaamboosha ayi, “Defedi batoomubelengela makumi amakumi a shuulu, ono nebo shuulubo. Ono bulya taaku acimwi cacaala kwiinda kumupa bweene bwangu.” 
Kuswa bushiku ubo mwaami Saulo wakatalika kulangilisha Defedi meenso abiibi a munyono.
Bushiku bwakaboolaawo muya ubiibi wakatumwa aMwaami Lesa wakesa cankusu pali Saulo. Mpeeke kaayabookabo muŋanda yakwe anga ngushincinko, alakwe Defedi kaamulishila kalumbu kweelana ambwaakalinga kucita lyoonse. Ono Saulo wakalinga kucite alisumo mulyaansa. 
Saulo wakalyaamboosha ayi, “Ntoomutunga kulubumbu.” Lyalo wakawaala lisumo kuli nguwe mankanda obilo, sombi Defedi wakalileya mankanda ayo oonse.
Mwaami Saulo wakatalika kuloonda Defedi ceebo Mwaami Lesa wakalinga anguwe, sombi lakwe wakamushiya. 
Mpeeke Saulo wakakusha Defedi muliimfwa lyakwe kwiinda mukumulengesha kuba mutanjilili wa bashilumamba bali cuulu. Defedi wakatanjilila bashilumamba bakwe kuya kunkondo. 
Ono shintu shoonse nshaakalinga kucita, shakalinga kumweendela kabotu mukwiinga Mwaami Lesa wakalinga anguwe. 
Saulo ndyaakabona Defedi mbwaakalinga kuswitilila mushintu shoonse, wakeendaawo kumuloonda. 
Sombi bantu boonse mucishi ca Isilaeli aca Juda bakalinga kusuni Defedi abuumbi mukwiinga wakalinga mutanjilili mubotu uswitilila.
Mpeeke Saulo wakaambila Defedi ayi, “Ngu Melabu mwanaangu mwanakashi munene bantu. Ntoomutula mumaansaako ayi umweebe na usumine kunoosebensela ndime cakubula boowa, kunyumfwila alimwi akunoolwanabo nkondo ya Mwaami Lesa.” Saulo wakalinga walyaamboosha mwiine ayi, “Nebo ndakaaka kumucaya, nshikwe, akukamucayebo bene Filisiti.” 
Sombi Defedi wakeepusha Saulo ayi, “Anu ndime ni? Anu mukowa wa bata nciinshi kwaamba ayi nebo mbe mukwe wa baami?” 
Ono ciindi ndicakashikila cakwaamba ayi Melabu eebeshekwe kuli Defedi, wakeebeshekwa kumusankwa wa kuMewola wiitwa ayi Adiliyelo.
Ono Mikali mwanaakwe Saulo mwanakashi wakalinga kufwita Defedi. Mpeeke Saulo ndyaakalwiitikwa cikani ico, wakakondwa abuumbi. 
Lyalo wakayeeya ayi, “Cabota ono Mikali ntoomweebeshabo kuli nguwe kwaamba ayi akabe koose kuli nguwe. Munshila iyo bene Filisiti bakamucaaye.” Mpomunyaawo Saulo wakaambila Defedi ayi, “Ndakupa ciindi cabili kwaamba ayi ube mukwe wangu.” 
Mpeeke Saulo wakatuma abacinenenene bakwe akubaambila ayi, “Mubandikaakwe Defedi kulubasu akumwaambila ayi, ‘Bona mwaami ulikusuni abuumbi pantu pomwi abacinenenene bakwe boonse, babo mukwe wakwe.’ ”
Bacinenenene abo bakaya bamwiindilaamo maswi ayo Defedi. Sombi Defedi wakeepusha ayi, “Sa mwebo mutooyeeya ayi nkantu kaniini kuba mukwe wa mwaami? Nebo ndi mukandubo alimwi nshipukiteewo bunene.” 
Bacinenenene bakwe Saulo ndibakamulwiita bwakaamba Defedi, 
wakakumbula ayi, “Defedi mumulwiite ayi, ‘Mwaami taasuni buboni bwakweebesha bumwi buli boonse, sombibo shikanda sha kunembo kubusankwa sha bene Filisiti bali mwaanda, mukubooshesha cishole balwani bakwe.’ ” Muyeeyo wakwe Saulo wakalinga wakwaamba ayi Defedi akacaikwe kubene Filisiti. 
Bacinenenene bakwe Saulo ndibakalwiita Defedi maswi ayo, wakasumina cakukondwa kuba mukwe wakwe. Ono ciindi cakabambwa kacitana kumana, 
Defedi abashilumamba bakwe bakaya balwana akucaya bene Filisiti bali myaanda yobilo. Wakaleta shikanda isho akutondesha mwaami kashikwene shoonse kwaamba ayi abe mukwe wakwe. Mpomunyaawo Saulo wakeebesha Mikali mwanaakwe kuli Defedi.
Ono Saulo ndyaakabona ayi Mwaami Lesa ncakwiila uli aDefedi, alimwi ayi Mikali mwanaakwe ulimusuni abuumbi, 
wakatolelela kumuloonda. Aboobo Saulo wakalinga kupatite Defedi kushikila wafwa.
Bamatanjilili ba bashilumamba ba bene Filisiti bakatolelela kunooya kunkondo. Ono kulilabo na baya Defedi wakalinga kuswitilila bunene kwiinda bamwi boonse. Munshila iyo Defedi wakapuka abuumbi.
Ono Saulo wakaambila Jonasani mwanaakwe musankwa alimwi abacinenenene bakwe boonse ayi balyeelete kucaya Defedi. Sombi Defedi kuli Jonasani taakalinga kulokelwa kalongo. 
Aboobo Jonasani wakamucenjesha ayi, “Bata batoopinga kukucaya na bakakubonenebo kapense. Ciilo macuunsa ukacenjele. Ukaye mukuyuba. 
Ndaakwisa abata muluundu akwiimikana ambabo kufwaafwi akooko nkweshi ukanooyubite. Lyalo ndaakubandikaabo pali ndiwe. Na kuli mbweshi bakaambe ndaakwisa nkakushibishe.”
Mpeeke Jonasani wakalumbaisha Defedi kuli baishi ayi, “Nkambo mutabishishi Defedi musebenshi wanu. Taaku ncaakabisha kuli ndimwe alimwi ncaakacita wakamucafwa abuumbi. 
Mubone ndyaakacaya mwine Filisiti ulya, pakalinga alufu lwaakwe mwiine. Ono Mwaami Lesa wakalengesha bene Isilaeli kukoma munshila ikankamika. Mwebo nobeene ndimwakabona kukoma uko mwakasangalala abuumbi. Ono nceebonshi mutooyanda kubisha kwiinda mukucaya Defedi utacite mulandu?”
Mwaami Saulo wakanyumfwa cakaamba Jonasani akushomesha cakulumbila ayi, “Bweenka mbocibete lushinisho ayi Mwaami Lesa ngumuumi, anebo Defedi teshi nkamucayeewo.” 
Lyalo Jonasani wakeeta Defedi akumulwiita mubandi woonse. Wakamuboosha kuli Saulo, mpeeke lakwe wakekalaakwe akumusebensela bweenka mbuli kataanshi.
Ono nkoondo pakati ka bene Isilaeli abene Filisiti yakatalika alimwi. Lyalo Defedi wakaya mukulwanaabo. Wakabacaya cipa bunyengele cakwaamba ayi bamwi bakoondomokaako lubilo kuboowa.
Bumwi bushiku muuya ubiibi uyo wakatumwa aMwaami Lesa wakesa pali Saulo. Wakalinga kushiite muŋanda kaacite alisumo mulyaansa. Alakwe Defedi wakalingaawo kaalisha kalumbu. 
Saulo wakeelesha kumutungila kulubumbu alisumo lyakwe, sombi Defedi wakaleya, lisumo lyaya mukutapila mulubumbu. Mpomunyaawo Defedi wakacica akuloboka.
Mashiku eenka ayo Saulo wakatuma bantu bakwe bamwi kuya mukulindilila kuŋanda yakwe Defedi, lyalo bwaakuca bakamucaaye. Sombi Mikali mukaakwe, wakacenjeshaako Defedi ayi, “Na mubule kuloboka sunu mashiku, mwebo ciilo mulaakunoofwite.” 
Mpomunyaawo mukaakwe uyo wakapushisha Defedi pambwelyo ya ŋanda, mpeeke alakwe lomwibo waloboka. 
Kuswawaawo Mikali wakabwesa cibumbwabumbwa, wacooneka pabulo. Wakacifweka cakufwala ca peculu akubika mutaamino wa booya bwa mpongo kumitwi ya ncico.
Saulo ndyaakatuma bantu bakwe abo ayi baye bacate Defedi, Mikali wakaamba ayi, “Baliletebo mbalwashi.” 
Lyalo Saulo wakaboosha bantu bakwe abo kuŋanda yakwe Defedi ayi bamuboone beene. Wakabaambila ayi, “Mumuleete kuno pabulo bwakwe kwaamba ayi mucaaye.” 
Ono bantu abo ndibakashika muŋanda bakacanabo ncibumbwabumbwa cakalinga pabulo bwakwe, kumitwi kakuli amutaamino wa booya bwa mpongo. 
Mpeeke Saulo wakeepusha Mikali ayi, “Ino wancenjeekilaanshi akuleka mulwani wangu ayi aloboke?” Mikali wakamulwiita ayi, “Te nebo baŋambila ayi, ‘Na ubule kuncafwilisha ayi ndoboke, ntookucaya.’ ”
Paciindi ico Defedi wakasakana akuya kuli Samwelo kuLama. Mpeeke wakaluula kuli Samwelo shoonse mwaami Saulo nshaakacita kuli nguwe. Lyalo lakwe aSamwelo bakaya kuNaiyoti akwikala uko. 
Saulo wakalwiitikwa ayi, “Defedi uli mundabala ya Naiyoti kuLama.” 
Mpomunyaawo wakatumaako bantu bakwe ayi baye bakamucate. Ono ndibakabona likoto lya balaluki kabalaluka aSamwelo kaabatanjilila, Mushimu wakwe Lesa wakaselukila bantu bakwe Saulo, mpeeke abalo bakatalika kulaluka. 
Saulo wakalwiitwa cikani ico. Lyalo wakatumaako abamwi bantu bakwe, ono abalo bakatalika kulaluka. Saulo wakatuma abamwi lyatatu, sombi abalo bakatalika kulaluka. 
Lyalo Saulo mwiine wakanyamuka akuya kuLama. Ndyaakashika pamukalo unene kuSeku, wakeepusha ayi, “Ino Samwelo aDefedi bali kuli?” Bakamulwiita ayi, “Bali mundabala ya Naiyoti kuLama.” 
Aboobo Saulo ndyaakalinga kuya kuNaiyoti muLama, Mushimu wakwe Lesa wakamuselukila alakwe. Lyalo wakatalika kuya cilaluka nshila yoonse tibili washika akuNaiyoti. 
Mpomunyaawo wakacipa shakufwala shakwe akulaluka pameenso akwe Samwelo. Wakoona matakosha malumwi oonse kunungaako amashiku. Mboboobo mbowaakatalika mwaambo wakwaamba ayi, “Sa Saulo alakwe waba mulaluki?”
Lyalo Defedi wakalobokaako kuNaiyoti muLama akuya mukwiipusha Jonasani ayi, “Ino ndacitanshi? Ino ndicite mulandunshi? Ino baiso ndababishishanshi ncebatooyanda kuncaila?” 
Jonasani wakakumbula ayi, “Teshi bakucayeewo sobwe! Bona, bata taaku ncibacita kabatana kundwiita. Ino ici calo inga banshisa buyani? Nebo ndaakaka makani ayo!”
Sombi Defedi wakaamba ayi, “Baiso balishi kwaamba ayi webo ulanyumfwana bumbi anebo. Aboobo bayeeya kutakushibisha muyeeyo ngobacite mukwiinga balishi ayi inga cakupa buumba. Ono ntooshomesha cakulumbila ayi, ‘Bweenka mbocibete lushinisho ayi Lesa ngumuumi anebo lufu lulibo muliimfwa.’ ” 
Mpomunyaawo Jonasani wakaambila Defedi ayi, “Amba cili coonse ncoosuni ayi ncite, ntookucitila.”
Aboobo Defedi wakaamba ayi, “Bona ciilo nkusekelela kwa Mweenshi Upya alimwi ndyeelete kulya amwaami. Ono leka nje nkayube muluundu kushikila isona macolesha. 
Na baiso bakasule ayi nshipo, ukabalwiite ayi, ‘Defedi wakansenga camaansa obilo ayi musuminishe kuya kundabala ine mishaabo ya Betileemu, mukwiinga ciilo kulaakuba kubenga mulambu wa bamuŋanda yabo ngobabenga lyoonse pamwaaka.’ 
Na bakakumbule ayi, ‘Ncibotu,’ ukeshibe ayi nebo nemusebenshi wako nanoocili muumi. Ono na bakakalale, ukeshibe cakutatonsha ayi balisuminite kuncita cibiibi. 
Ndaseenga ukancaafwe munshila iyo kweelana webo mbooli mucipangano ca bushicibusa anebo nemusebenshi wako pameenso aMwaami Lesa. Sombi na kuli nceembishite, ncibotu webo weenka kuncaya kwiinda kungaba mumaansa abaiso ayi bancaaye.”
Jonasani wakakumbula ayi, “Nindakalinga kwishi nabibo paniini ayi bata batooyeeya kukucita cibiibi, sa naakwiinga nshikulwiiti?” 
Mpeeke Defedi wakeepusha ayi, “Ono ngani weshi akandwiite na baiso bakakukumbule cabukali?” 
Jonasani wakaamba ayi, “Kwesa tuye muluundu.” Aboobo bakaya boonse bobilo. 
Mpeeke Jonasani wakaambila Defedi ayi, “Mwaami Lesa, Lesa wa bene Isilaeli aabe kamboni kwaamba ayi ciilo aisona paciindi ceenka cino, ndaakwiipusha bata. Na taaku cintu cibiibi ncebatooyeeya pali ndiwe, ndaakukushibisha. 
Ono na batooyeeya kukucita cibiibi, Mwaami Lesa aakampe mulandu nabibo kuncaya na nkabule kukushibisha akukulobosha mukabotu. Lesa abe awebo bweenka mbwaakalinga abata. 
Na noocili muumi ulyeelete kunyumfwila nkumbu bweenka mbuli shicite Mwaami Lesa kwaamba ayi ntakacaikwi 
alimwi ukatolelele kunyumfwila nkumbu bamuŋanda yangu lyoonse alyoonse, nkokwaamba ayi akuciindi Mwaami Lesa aakumana kunyonyoola balwani bako boonse.” 
Cipangano cesu acikatolelele abamuŋanda yako webo Defedi. Ono na ukabule kulama cipangano ici, Mwaami Lesa aakakupe mulandu.
Lyalo kwiinda mulusuno Jonasani wakalengesha Defedi kushomesha cakulumbila pacipangano cabo alimwi, mukwiinga wakalinga kumusuni bweenka mbwaakalinga kulisuni mwiine. 
Kuswawaawo Jonasani wakaambila Defedi ayi, “Ciilo nkusekelela kwa Mweenshi Upya. Kubulaawo kwako kulaakwishibikwa mukwiinga taaku eshi akekale pacuuna cako. 
Ono isona kulaakwiindaawo, anu ukaye kulya kweenka nkowakalinga wayubaawo kataanshi ukayube kumulwi wa mabwe. 
Nebo ndaakuwaalako mifwi yotatwe kulubasu lwa nguwo anga ntoowaala pacintu cakweelekelaawobo. 
Lyalo ndaakutuma musebenshi wangu ayi ailangoole. Ono na nkamwaambile ayi, ‘Bona, mifwi ili kulubasu kokuno, ibwese,’ ukeshibe ayi taaku nceweelete kuloonda, ukayubulukebo. Ee, bweenka mbocibete lushinisho ayi Mwaami Lesa ngumuumi, ncakwiila taaku nceweelete kuloonda. 
Sombi na nkalwiite musebenshi wangu ayi, ‘Mifwi ili kunembo lyako,’ ukanyamuke akuya mukwiinga Mwaami Lesa wakutuma ayi unooya. 
Ono pacikani webo anebo ncetwakapangana, ibaluka kwaamba ayi Mwaami Lesa ngokamboni pakati kesu lyoonse.”
Aboobo Defedi wakayuba muluundu, lyalo kusekelela kwa Mweenshi Upya kwakashikila, mpeeke mwaami wakekala ayi alye. 
Wakekala mumusena weenka ngwaakalinga kushibite kwikalaawo lyoonse kulubumbu kaalangene aJonasani. Abina wakekala kulubasu lwakwe Saulo, sombi musena wakwe Defedi wakalingabo bwaashi. 
Saulo taaku ncaakaamba ubo bushiku mukwiinga wakayeeya ayi kuli camucitikila Defedi camulengesha kutasalala kweelana aMilawo. 
Sombi apabushiku bwabili mumweenshi, musena wakwe Defedi wakacanika ucilibo bwaashi. Mpeeke Saulo wakeepusha Jonasani mwanaakwe musankwa ayi, “Ino nceebonshi mwanaakwe Jese ncaatakwe kusita mukulya anebo ciilo asunu?” 
Jonasani wakakumbula ayi, “Defedi wakansenga camaansa obilo ayi musuminishe kuya kuBetileemu. 
Wakandwiita ayi, ‘Nsuminishe nje mukwiinga bamuŋanda ya bata balaakubenga mulambu muBetileemu. Aboobo mukwesu musankwa wandwiita ayi ndyeelete kuya mukubaako. Na uli mweensuma nsuminishe nje nkabone bamakwesu.’ Nceceeco ncaatakwe kwisita mukulya amwebo nobaami.”
Meenso akwe Saulo akamanaamobo mumutwi kubukali pali Jonasani, mpeeke wakamwaambila ayi, “Webo omwanaamwanakashi muyumu moyo alimwi mwaashu! Sa nshicishi kwaamba ayi ulanyumfwana amwanaakwe Jese uyo eshi alenshe nsoni webo pantu pomwi anyoko? 
Sa toobwene kwaamba ayi kulilabo Defedi kaali muumi teshi ukabewo mwaami wa cishi cino? Ono koya ukamuleete, ulyeelete kufwa!”
Mpomunyaawo Jonasani wakeepusha baishi ayi, “Ino ulyeelete kucailwanshi? Anu wakacitanshi?” 
Sombi Saulo wakawaala lisumo lyakwe kuli nguwe ayi amucaaye. Lyalo Jonasani wakeshiba ayi ncakwiila cili mumuyeeyo baishi, nkucaya Defedi. 
Jonasani wakanyamukaawo pacakulya kaaya cisuntabo kubukali. Pabushiku bwabili mumweenshi ubo Jonasani taakwe kulyaawo mukwiinga wakulisebaanya baishi nkobakacita pacikani cakwe Defedi.
Lyalo bushiku bwakaboolaawo macuunsa, Jonasani wakanyamuka waya muluundu kweelana ambwaakasuminishanya aDefedi. Wakaya amwanike musankwa 
uyo ngwaakalwiita ayi, “Ucice uye ulangoole mifwi njeshi ngwaale.” Mwanike kaaciya cicica wakawaala mufwi wakeendilila mpwaakalinga kutene. 
Mwanike ndyaakashika pakalokela mufwi, Jonasani wakoolobesha kuli nguwe ayi, “Tapeshi apo, mufwi walokela kunembo.” 
Lyalo wakoolobesha alimwi ayi, “Koya endesha! Uteemikani!” Mwanike wakaubwesa mufwi akuboolela kuli Jonasani. 
Mwanike taaku ncaakeshibaawo nabi comwi cakalinga kucitika, sombibo Jonasani aDefedi beene. 
Mpeeke Jonasani wakapa mwanike ulya shakulwanisha shakwe akwaamba ayi, “Koya, ubooshe asheeshi kundabala.”
Mwanike ndyaakaya, Defedi wakanyamuka kuswa kulubasu lwakumalenge a mulwi wa mabwe akufukamina Jonasani mankanda otatwe cakushisha ciwa panshi. Kuboolaawo bakafyontana akulila buumpute boonse bobilo. Nakubi boobo Defedi wakeendaawo kulila. 
Jonasani wakaambila Defedi ayi, “Koya muluumuno, ceebo twakashomeshanya kuba beshicibusa muliina lya Mwaami Lesa, nditwakaamba ayi, ‘Mwaami Lesa ngokamboni pakati kangu awebo, pakati ka bamulunyungu lwangu abaako lyoonse.’ ” Lyalo Defedi wakanyamuka waya, alakwe Jonasani wakaboolela kundabala.
Mpeeke Defedi wakaya kumupailishi Aimeleki kuNobu. Aimeleki wakaswa ayi akumanye Defedi kaatutuma akumwiipusha ayi, “Ino weenda buyani weenka sunu kwisa kokuno?” 
Defedi wakakumbula ayi, “Kuli ncaantuma mwaami ayi ncite, alimwi wankasha kulwiita muntu nabi womwi milasho njaampa. Bantu bangu balo ndabalwiita kale nkoonjelete kukumaninaabo. 
Ono mulicitewonshi shilikwa? Amumpewo shinkwa osanwe, nabibo cakulya cimwi cili coonse nceshi mucane.”
Sombi mupailishi wakakumbula Defedi ayi, “Nshiciteewo shinkwa umwi uli woonse, sombi inga ndakupa cimaande cakabikwa palubasu ayi ncakwe Lesa, kulilabo na bantu bako tabakwe kukumanaawo abalutundu coonoono.” 
Defedi wakakumbula ayi, “Ee, tulalitalamusha kubalutundu lyoonsebo na tulicite lweendo naluceyi. Ono inga twabulilaanshi kulicata bulya mulweendo lusalalite mbuli loolu!” 
Aboobo mupailishi wakapa Defedi cimaande cakabikwa palubasu ayi ncakwe Lesa, mukwiinga temwakalingawo shinkwa umwi uli woonse. Kwakalingabo cimaande ico cakakushikwa kunembo lya Mwaami Lesa ayi kubikwe cicikasaala bushiku bweenka ubo cimwi mbocakakushikwaako.
Ono musebenshi wa mwaami Saulo wakalingaawo bushiku ubo kaacita kweelana ambwaakashomesha cakulumbila kunembo lya Mwaami Lesa. Wakalinga Dowegi mwine Edomu, mutanjilili wa beembeshi bakwe Saulo.
Defedi wakeepusha Aimeleki ayi, “Sa tamuciteewo lisumo nabi mupeeni muno? Nshikwe kuletaawo mupeeni nabi cakulwanisha cili coonse mukwiinga ncaantuma mwaami ncalubilo.” 
Mupailishi wakakumbula ayi, “Taaku mupeeni uliiko kulekabo wakwe Golyati mwine Filisiti ulya ngowakacaya muCinyika ca Ela. Ulipombeletwe mucisani, kwisule lya cakufwala ca bupailishi ciitwa ayi efodi. Na ulauyanda ubwese.” Defedi wakaamba ayi, “Amumpe weenka uyo taaku aumwi wiinda wooyo.”
Mpeeke pabushiku ubo Defedi wakaloboka kuswa kuli Saulo akuya kuli Akishi mwaami wa kuGati. 
Sombi bacinenenene bakwe Akishi bakaamba ayi, “Sa te ngoDefedi mwaami wa cishi cine mishaabo? Sa te ngowooyu balutundu ngobakalinga kwiimbila ayi,
Cikani ico Defedi cakamucata kumoyo abuumbi akuloonda Akishi mwaami wa kuGati. 
Mpeeke wakalicinkushacinkusha pameenso abo kushikila ndyaakaswaako. Wakalinga kukwaloola pacisasa ca kumwinjililo akuleka mate kaapwelela pandesu. 
Lyalo Akishi wakaambila bacinenenene bakwe ayi, “Abone musankwa ulya! Ulicinkukite! Anu mwakamuletelanshi kuli ndime? 
Sa ndabula basankwa bashilu cakwaamba ayi inga mwaleeta musankwa uyu ayi anoocita bobulya kunembo lyangu? Sa musankwa uyu ulyeelete kwinjila amuŋanda yangu?”
Defedi wakaswaako kuGati akulobokela kucimfwengo ca kuAdulamu. Bamakwabo abamuŋanda ya baishi ndibakanyumfwa ayi nkwaabete uko, bakamukonkela. 
Mpeeke bantu boonse bakalinga kuungumene, bakalinga munkongole abaabo batakalinga kukondetwe bakaya kuli nguwe, lyalo wakaba mutanjilili wabo. Pantu pomwi bakalinga basankwa mpashi myaanda yone.
Kuswa kooko Defedi wakaya kuMisipa muMoabu akwaambila mwaami wa kuMoabu ayi, “Sa inga tamusuminishi bata abama kwisa mukwikalaanu kushikila nkeshibe Mwaami Lesa nceshi akancitile?” 
Lyalo wakashiya baishi amwaami wa bene Moabu. Mpeeke bakekalaabo ciindi coonse Defedi ncaakalinga kuyubite mucimfwengo.
Ono mulaluki Gadi wakaya kuli Defedi akumulwiita ayi, “Utanookaloomuno, nyamuka bweenka bulya uye kucishi ca Juda.” Mpeeke Defedi wakaswaamo akuya kumusaansa wa Eleti.
Lyalo bushiku bumwi Saulo wakanyumfwa ayi Defedi abasankwa bakwe baboneka. Wakalinga kushiite pakalundu mucisamu ca tamalisiki kuGibiya kaacite alisumo mulyaansa lyakwe, bamatanjilili ba bashilumamba boonse kabamushingulukite. 
Saulo wakabaambila ayi, “Amukutike mwebo nobasankwa bene Benjameni! Sa mutooyeeya ayi Defedi ulaakumupawo myuunda imwibo aya minyansa? Sa noonse ulaakumulengesha kuba bamatanjilili ba bashilumamba bali shuulu aba bali myaanda? 
Sa te nceceeco noonse ncemwangalookilila? Amubone taaku wakandwiita ayi mwanaangu musankwa wapanga cipangano amwanaakwe Jese ulya. Taakuuwo pakati kanu umbikiteko maano nabi wakandwiitawo ayi mwanaangu wayunga Defedi musebenshi wangu ayi ancaaye. Bulya utoolangoolabo ciindi cakwaamba ayi ancaileewo.”
Ono Dowegi, musankwa mwine Edomu uyo wakalinga kwiimfwi abamatanjilili ba bashilumamba bakwe Saulo palya wakaamba ayi, “Nebo Defedi ndakamubona ndyaakesa kuli Aimeleki mwanaakwe Aitubu musankwa kuNobu. 
Aimeleki wakamwiipushishaako kuMwaami Lesa akumupa shakulya alimwi amupeeni wakalinga wakwe Golyati mwine Filisiti.”
Mpomunyaawo mwaami Saulo wakatumaako bantu ayi balete Aimeleki mupailishi mwanaakwe Aitubu pantu pomwi abamakwabo boonse abo bakalinga bapailishi kuNobu. Mpeeke abalo bakesa kuli nguwe. 
Saulo wakaamba ayi, “Kutika ono omwanaakwe Aitubu.” Alakwe wakakumbula ayi, “Ee, nkambo.”
Saulo wakamwiipusha ayi, “Ino webo aDefedi mutoomfwiminashi? Ceebonshi wakamupa cimaande, mupeeni wakalinga wakwe Golyati alimwi akumwiipushisha kuMwaami Lesa? Ono toobwene wangalookila, bulya utooyandoolabo ciindi cakuncailaawo.” 
Aimeleki pakumukumbula wakeepusha ayi, “Ngani pakati ka basebenshi banu umunyumfwila mbuli Defedi mukwe wa kubwalo? Sa te ngumutanjilili wa bashilumamba bamulindilila, ulemekwa kubamuŋanda yanu yoonse? 
Ino sa bwakaba mbobushiku bwakwiiya kwiipushisha Defedi kuli Lesa? Sobwe! Nebo nemusebenshi wanu nobaami mutambekeshibo nabi kubekesha womwi wa bamuŋanda ya bata, mukwiinga nebo nemusebenshi wanu nshicishi citoocitika apa.”
Nakubi boobo mwaami Saulo wakaamba ayi, “Aimeleki, ncakwiila utoofwa pantu pomwi abamuŋanda ya baiso boonse.” 
Lyalo mwaami uyo wakaambila beshikulindilila bakalinga kwiimikana pafwaafwi anguwe ayi, “Amucaye bapailishi aba ba Mwaami Lesa boonse mukwiinga abalo bali kulubasu lwakwe Defedi. Bakalinga kwishi ayi utooloboka, sombi tabakwe kundwiita.” Nakubi boobo balo tebakalinga kusuminite kucaya bapailishi ba Mwaami Lesa. 
Mpeeke mwaami wakaambila Dowegi ayi, “Nyamuka webo ucaye bapailishi aba.” Mpomunyaawo Dowegi mwine Edomu uyo wakabacayoola boonse. Bushiku ubo wakacaya basankwa bali 85 boonse kabafwala kale shakufwala sha bupailishi, shakapangwa kunsalu ibotu iteshimite, shiitwa ayi efodi. 
Alimwi Saulo wakacaisha abantu boonse bakalinga kwikala mundabala ya bapailishi ya Nobu, nkokwaamba ayi basankwa abanakashi bamanene, banike, bakateta pantu pomwi aŋombe, mbongolo alimwi ambelele.
Ono Abiyata mwanaakwe Aimeleki alimwi mwishikulu wakwe Aitubu, wakaloboka wakacica akulobokela kuli Defedi. 
Mpeeke wakalwiita Defedi ayi mwaami Saulo wakacaya bapailishi ba Mwaami Lesa bamwi. 
Mpomunyaawo Defedi wakaamba ayi, “Bulya bushiku ndakeshiba kwaamba ayi Dowegi mwine Edomu mbwaaliiwo, ulaakuya mukwaamba kuli Saulo. Ee, ndime ndakalengesha beshikamukowa bako kucaikwa. 
Ono kala andime, utaloondi, uyo usuni kukucaya, ngoosuni kucaya anebo. Koshiite andime na toosuni kufwa.”
Mpeeke Defedi wakanyumfwa ayi bene Filisiti batoolwana ndabala ya Keila akunoosaala shili anga ngamaila shakaswabo mukutebulwa. 
Mpomunyaawo wakeepusha kuMwaami Lesa ayi, “Sa bene Filisiti nje mbalwaane?” Mwaami Lesa wakamukumbula ayi, “Ee, koya ukabalwaane, upulushe bamundabala ya Keila.”
Sombi bashilumamba bakwe Defedi bakaamba ayi, “Muno muJuda tulicite kale boowa. Ono cilaakweela kuli muKeila twaakuya mukulwana abene Filisiti!” 
Lyalo Defedi wakeepusha Mwaami Lesa alimwi, mpeeke wakakumbula ayi, “Koyabo kuKeila mukwiinga ndaakwaaba bene Filisiti mumaansaako.” 
Aboobo Defedi abashilumamba bakwe bakaya kuKeila akulwana bene Filisiti. Bakacaya baanji akubwesa shifubwa shabo. Mboboobo Defedi mbwaakapulusha bamundabala ya Keila.
Ono Abiyata mwanaakwe Aimeleki ndyaakaloboka akuya mukwikala aDefedi muKeila, wakabwesa acakufwala ca bupailishi ciitwa ayi efodi akuyaaco.
Saulo ndyaakanyumfwa ayi Defedi wakaya kuKeila wakaamba ayi, “Lesa wamwaaba mumaansaangu ayi mucaaye, mukwiinga mwiine walibika muntolongo kwiinda mukwinjila mundabala icite minjililo ampingilo sha sheela.” 
Mpomunyaawo wakabunganya bashilumamba bakwe boonse ayi baye kuKeila, bakashinguluke Defedi abashilumamba bakwe boonse alimwi akubalwana.
Defedi ndyaakeshiba ayi Saulo utooyeeya kumulwana, wakaambila Abiyata mupailishi ayi, “Leta efodi.” 
Lyalo wakapaila ayi, “NoBaami baLesa, baLesa ba bene Isilaeli, nebo nemusebenshi wanu ncakwiila ndakanyumfwa kwaamba ayi Saulo utooyeeya kwisa muKeila muno akunyonyoola ndabala iyi ceebo ca ndime. 
Ono sa bamundabala ya Keila iyi balaakungaba mumaansaakwe Saulo? Sa ncakwiila Saulo ulaakwisa kuno mbuli mbondakanyumfwa nemusebenshi wanu? NoBaami baLesa, baLesa ba bene Isilaeli amundwiite nemusebenshi wanu.” Mwaami Lesa alakwe wakakumbula ayi, “Ulaakwisa.” 
Mpomunyaawo wakeepusha ayi, “Sa ba mundabala iyi ya Keila balaakungaba pantu pomwi abashilumamba bangu mumaansaakwe Saulo?” Mwaami Lesa wakakumbula ayi, “Ncakwiila balaakucita ubo.”
Mpeeke Defedi abashilumamba bakwe abo bakalinga mpashi myaanda ili yosanwe amwaanda womwi bakaswaako kuKeila uko akunooya cilongalonga. Lyalo Saulo ndyaakanyumfwa ayi Defedi wakalobokaako kuKeila, taakwe kuyaako.
Defedi wakekala mushimfwengo sha muluyanga lwa Sifu, mucishi ca tulundu. Saulo wakalinga kulangoola Defedi bwaca abwaca, sombi Mwaami Lesa taakwe kwaaba Defedi mumaansaakwe Saulo ayi amucaaye.
Defedi ndyaakalinga kuOleshi muluyanga lwa Sifu, wakafwa boowa kunyumfwa ayi Saulo utoosa cimuyandoola ayi amucaaye. 
Sombi Jonasani mwanaakwe Saulo wakaya kuli Defedi kuOleshi uko mukumuyumyayumya ayi Lesa ulanoomufuna. 
Wakaamba ayi, “Utaloondi, bata taaku nceshi bakuciteewo. Webo ulaakuba mwaami wa Isilaeli, nebo ndaakuba mucafwi wako. Ici cikani bata balicishi.” 
Lyalo bobilo abo bakapanga cipangano pameenso aMwaami Lesa. Mpeeke Jonasani wakaboolela kumishaabo, sombi Defedi wakacaala kuOleshi.
Ono bantu bamwi bene Sifu bakaya kuli Saulo kuGibiya akuluula ayi, “Defedi uliyubite mushimfwengo mucishi cine misheesu, kuOleshi, pakalundu ka Akila, kumalenge a Jeshimoni. 
Ono nobaami inga mwesa kucishi cine misheesu mpweenga mwayandila nobeene, mpeeke swebo tulaakubikaako maano kwaamba ayi mumucate.” 
Saulo wakakumbula ayi, “Mwaami Lesa amupe coolwe ceebo ca nkumbu shanu pali ndime. 
Ono muye taanguna muboneshe. Mukeepushe nkwaayuba Defedi lyoonse awakamubonaako uko. Bantu balandwiita ayi ulicenjete abuumbi. 
Mukeepushe misena yoonse njaayubaamo, lyalo mukese kuno alimwi mukandwiite lushinisho lwiine lwiine. Kuswawaawo ndaakuyaanu alimwi na ali kumusena uyo, ndaakumulangoola pakati ka bene Juda boonse.”
Bantu abo bakatanjila kuSifu, Saulo keesa pesule. Defedi abashilumamba bakwe ico ciindi kabali muluyanga lwa Maoni mucinyika cili kulaale amishi kumalenge a Jeshimoni. 
Saulo abashilumamba bakwe bakatalika kuyandoola. Sombi Defedi ndyaakalwiitikwa cikani ico, wakaya kumwaandami akwikala muluyanga lwa Maoni. Saulo ndyaakanyumfwa nkwaabete wakaya muluyanga lwa Maoni kuya cikonkela Defedi.
Ono Saulo wakalinga kwiinda kulubasu lomwi lwa kalundu alakwe Defedi abashilumamba bakwe kaainda kulumwi lwa kalundu ako cakwiingana kwaamba ayi ashiye Saulo. Lyalo Saulo abashilumamba bakwe ndibakalinga kuya cishika pafwaafwi aDefedi abashilumamba bakwe ayi babacaate, 
shinkombe wakapola kuli Saulo akumulwiita ayi, “Amweendeshe tiya! Bene Filisiti batoolwana cishi cesu.” 
Mpomunyaawo Saulo wakacileka kutandaanya Defedi akupiluluka ayi akalwaane bene Filisiti. Nceceeco musena uyo ncebawiitila ayi Sela Amaalekoti nkokwaamba ayi Kalundu kakupansaanishikwa. 
Defedi wakaswaako uko akuya kumusena wiitwa ayi Eni Gedi uko nkwaakalinga kuyubite mushimfwengo sha mabwe.
Mpeeke Saulo ndyaakapiluka kuswa mukutandaanya bene Filisiti, wakalwiitikwa ayi, “Defedi uli muluyanga lwiitwa ayi Eni Gedi.” 
Lyalo Saulo wakasala bashilumamba balibo myaanda yotatwe mucishi ca Isilaeli coonse akunyamuka kuya mukulangoola Defedi kwicwe lya musena wakalinga kwiitwa ayi Mabwe a Mpongo ya Muluundu. 
Ndibakashika pafwaafwi ashaanda sha mbelele pamwi munshila, pakalinga acimfwengo umo Saulo mwaakanjila ayi alicafwilishe. Anu mucimfwengo mweenka umo, mukati mwiine, Defedi abashilumamba mobakalinga. 
Mpomunyaawo Defedi bashilumamba bakamulwiita ayi, “Ici nceciindi cako cilya Mwaami Lesa ncaakaamba ndyaakaamba ayi, ‘Ndaakwaaba mulwani wako mumaansaako kwaamba ayi ukamucite cili coonse nceshi ukasune.’ ” Mpeeke Defedi wakamubendelela akutimbula cakufwala cakwe Saulo ca Peculu kulikonko. 
Pesule moyo wakapensha Defedi ceebo cakutimbula cakufwala cakwe Saulo kulikonko. 
Wakaambila bashilumamba bakwe ayi, “Mwaami Lesa ansosoloshe kukucita cintu ca mushobo uyo kumwaami wangu, uyo mwiine ngwaakasala. Nteeleshi nabibo kumutyunka munwe ceebo kuba mwaami wakacita kusalwa aMwaami Lesa kwiinda mukunanikwa mafuta.” 
Lyalo mumaswi ayo Defedi wakalengesha bashilumamba bakwe kumunyumfwila pacikani cakwaamba ayi tabeelete kucaya Saulo. Mpeeke Saulo wakanyamuka ayi anooya.
Mpomunyaawo Defedi wakaswa mucimfwengo akoolobesha kuli Saulo ayi, “Nkambo nobaami bangu!” Saulo ndyaakalanga kwisule, Defedi wakamufukamina cakushisha ciwa panshi mukumulemeka. 
Mpeeke wakaambila Saulo ayi, “Ceebonshi mutoonyumfwila bantu batoomulwiita ayi nebo ntoomufwima ayi mucaaye? 
Sunu mwebo nobeene mwaboona ameenso anu kwaamba ayi Mwaami Lesa waalinga wamwaaba mumaansaangu mucimfwengo mulya. Bamwi balinga bandwiita ayi mucaaye, sombi ndamulekelela mukwiinga ndeebaluka kwaamba ayi mwakacita kusalwa aMwaami Lesa ayi mube baami. 
Ta, amubone kasani aka! Ndakatimbula kulikonko lya cakufwala canu ca peculu sombi nshikwe kumucaya. Ono munyumfwishe akwishiba kwaamba ayi nshiciteewo mulandu wakucita cilubite nabi kumwaashukila. Taaku ncindakamulubishisha, sombi mutooya cimfwima ayi muncaaye. 
Ncibotu, Mwaami Lesa oomboloshe pakati kanu anebo. Alimwi Mwaami Lesa aabooshe cishole pashilubo nshemwacita pali ndime, nakubi boobo nebo teshi nkamutyunkeewo nabibo munwe. 
Mbweeke bubete mwaambo ulya ukulukulu wakwaamba ayi, ‘Kubamucita shibi nkokuswa micito ya bubi,’ aboobo anebo teshi nkamutyunkeewo nabibo munwe. 
Anu mwaami wa bene Isilaeli utoosa cikonkela ni? Ngani ngwaatoosa citandaanya? Sa te ngukabwa ufwite? Nabi ninjina? 
Ncakwiila Mwaami Lesa aatoomboloshe nguwe kubona ulubite pakati kesu. Aalangelange cikani cangu akutondesha ayi ndiluleme mukumfuna kuswa mumaansaanu.”
Mpeeke ingayi Defedi amane kwaamba, Saulo wakeepusha ayi, “Sa ncakwiila ndiwe Defedi omwanaangu?” Mpomunyaawo Saulo wakalila cakooloma. 
Lyalo Saulo wakaamba ayi, “Webo ulisalalite kwiinda ndime, wampa munyemfu sombi nebo ndakupa cifuwa. 
Sunu wantondesha mboobete kabotu kuli ndime mukwiinga tookwe kuncaya nakubi kwaamba ayi Mwaami Lesa walinga wangaba mumaansaako. 
Sa na muntu wacana mulwani wakwe inga wamulekabo kutamucisaawo? Mwaami Lesa aakupe coolwe ceebo ca ceeco ncewancitila sunu. 
Ndishi kwaamba ayi ulaakuba mwaami alimwi ayi cishi ca bene Isilaeli cilaakushimpa kwiinda muli ndiwe. 
Ono nshomeshe muliina lya Mwaami Lesa ayi teshi ukalobye bamulunyungu lwangu kwaamba ayi liina lyangu alya bata atakaluubwi cakumaninina.”
Mpeeke Defedi wakashomesha mbweeke ubo cakulumbila kuli Saulo. Lyalo Saulo wakaboolela kumushi, sombi Defedi abashilumamba bakwe bakaya kucimfwengo.
Ono Samwelo wakafwa, mpeeke bene Isilaeli boonse bakabungana ayi bamuliile akumubika kumishaabo kuLama.
Ono muMaoni uko, mwakalinga musankwa wakalinga kucite bukwebo mundabala ya Kamelo. Musankwa uyo wakalinga kubilite abuumbi. Wakalinga kucite mpongo shili cuulu alimwi ambelele shili shuulu shotatwe isho nshaakalinga kucesesha booya muKamelo. 
Musankwa uyo wakalinga kwiitwa ayi Nabali, wa mucipani cakwe Kalebu. Mukaakwe wakalinga kwiitwa ayi Abigelo. Mwanakashi uyo wakalinga musongo alimwi mubotu ciwa, sombi musankwa wakalinga muunyu alimwi ucenena.
Ono Defedi ndyaakalinga muluyanga uko wakanyumfwa ayi, Nabali utoocesesha booya mbelele. 
Mpeeke wakatuma basankwa bacikula bwangu bali likumi akubaambila ayi, “Kamuya kuli Nabali kuKamelo, mukaŋashisheeko. 
Mumwaanshe ayi, ‘Luumuno lube awebo, bamuŋanda yako alimwi asheesho shoonse shaambwa ayi nshaako!’ 
Mumulwiite ayi ndakanyumfwa ayi utoocesesha mbelele shako. Ono ndisuni kukushibisha ayi beembeshi bako twakalingaabo alimwi tatukwe kubacisaawo napaceyi. Ciindi ndibakalinga aswebo kuKamelo, taaku caabo ncitwakeepa nabi comwi. 
Ipusha basebenshi bako, balakulwiita. Ono bulya mbotwesa ciindi ndyekuli kusekelela twaseenga mututambule kabotu akutupaawo cili coonse nceenga kamucite sobasebenshi banu pantu pomwi aDefedi mweenshinyinaanu.”
Basankwa bakwe Defedi ndibakashika, nkombe iyo yakaswa kuli Defedi bakeeshisha kuli Nabali. Mpeeke bakalindila. 
Nabali wakakumbula basebenshi bakwe Defedi ayi, “Anu Defedi uyo ngani? Mwanaakwe Jese ngomutokwaamba ngani anu? Shinoonshiku mbaanji basebenshi batokwaalookila bamaami babo. 
Sa inga ndabwesa cakulya cangu anyama yangu iyo njindacaila beshikucesa akupa bantu mbooteshi ankobaswita?”
Aboobo basankwa bakwe Defedi bakaboolela akuya mukumwaambila makani oonse akaamba Nabali. 
Lyalo Defedi wakaambila bantu bakwe ayi, “Muntu amuntu aabwese mupeeni wakwe.” Mpomunyaawo boonse bakasomeka mipeeni yabo mumakome. Defedi alakwe wakasomeka mupeeni wakwe banyamuka akuya. Basankwa mbwaakalingaabo bakalinga mpashi myaanda yone, bakacaala kabalama shintu bakalinga myaanda yobilo.
Ono musebenshi womwi wakaambila Abigelo ayi, “Amubone, Defedi wakatuma bantu kuswa muluyanga ayi bese baanshe mwaami wesu, sombi mwaami wesu wakabacobola. 
Nakubi boobo bantu abo bakatulama kabotu, tabakwe kutupenshaawo alimwi tatukwe kusowekelwaawo cintu nabi comwi, ciindi ncetwakalinga malaala muluundu. 
Mashiku amalumwi bakalinga kutulama kwaciindi coonse ncitwakalingaabo katweembela mbelele. 
Bulya ndaamba ayi mwishibe cikani ico akwaamba ayi muyeeye mbomweelete kucita, mukwiinga pamwaami wesu abamuŋanda yakwe boonse inga pacitika cilensha boowa. Cibiibi ncakwaamba ayi mwaami wesu ngushicimpamya alimwi taalwiitikwa.”
Mpomunyaawo Abigelo wakafwambaana wabwesa shinkwa uli myaanda yobilo, nkomwe sha shipaya sha waini shobilo, nyama yakayokelwa limwi ya mbelele shosanwe, makilogilamu ali 17 a ciwaya, shisankata sha minyansa yakuyanika shili mwaanda, ashaampe sha nkuyu shakuyanika shili myaanda yobilo akushibika pambongolo. 
Lyalo wakaambila basebenshi bakwe ayi, “Amutanjile kunembo anebo nanoosa pesule lyanu.” Sombi Nabali ibaye taakwe kumulwiitaawo.
Mpeeke ndyaakalinga kuya pambongolo yakwe. Ono cilya ncaakaamba ayi apetuluke kufwaafwi akalundu, nkukumana aDefedi alimwi abashilumamba bakwe batookunkuluka kalundu ako batoosa kuli nguwe. 
Paciindi ico Defedi ndyaakamanabo kuyeeya ayi, “Anu ndakanyonyoolabo ciindi cangu kulama buboni bwa muntu ulya kwaamba ayi kubule cisoweka muluyanga mulya. Ono ngooyu pabubotu mbondakacita lakwe waboosha bubi. 
Paceebo ceeci Lesa aakampe mulandu na nkashiye musankwa nabibo womwi kutamucaya ciilo macuunsacuunsa pabamuŋanda yakwe.”
Abigelo ndyaakabonabo Defedi, wakaseluka pambongolo yakwe wafukamina Defedi cakushisha ciwa panshi. 
Mpeeke kaafukeme kunembo lyakwe akwaamba ayi, “Nobaami bangu, mulandu amupe ndime neenka. Ndaseenga kwaamba ayi nemusebenshi wanu munsuminishe kubandikaanu alimwi munkutike. 
Nobaami bangu mutabikili mfundilishi ibaangu ulya mubiibi moyo mukwiinga bweenka bubete liina lyakwe alakwe mbwaabete, ee liina lyakwe nguNabali, lisansulula ayi muluya! Nebo nshindakalingaawo basebenshi banu ndibakashika. 
Ono ceebo cakwaamba ayi nobaami bangu Mwaami Lesa wamulengesha ayi mutabooshi cishole akutaba amulandu wakucaya muntu, ndalumbila ayi bweenka mbocibete lushinisho ayi Mwaami Lesa ngumuumi alimwi amwebo mbomuli boomi, boonse batoopinga kumucisa bakapekwe mulandu mbweenka mbuli Nabali ibaangu. 
Ono ndaseenga kwaamba ayi shipo ishi nemusebenshi wanu nshindaletela ndimwe, nobaami bangu, shipekwe kubashilumamba mbomuli abo. 
Ndaseenga mundekelele cilubo ncindacita nemusebenshi wanu. Ncakwiila Mwaami Lesa ulaakulengesha bwaami kuba pali ndimwe abamulunyungu lwanu mukwiinga mutoolwana nkondo sha Mwaami Lesa. Aboobo akubule kubisha kwishi kucanike muli ndimwe kulilabo kamucili boomi 
Nakubi kwaamba ayi kuli utoosa cimukonkela ayi amucaaye, buumi bwanu bulaakulamwa kabotu aMwaami Lesa bweenka muntu mbwaalama cintu camakwebo. Sombi buumi bwa balwani banu ulaakubuwaala kulaale mbweeke buwaalwa libwe kucipaya cakuwaalisha mabwe. 
Lyalo Mwaami Lesa aakucita shoonse nshaakashomesha akumubika pabwaami, 
teshi mukoongumane nkambo ceebo ca mulandu wakucaya muntu pataapu aciliiwo, nabi ceebo cakuboosha cishole mwebo nobeene. Ono nkambo, Mwaami Lesa aakumucitila shibotu shoonse nshaakashomesha, mukanjeeye nemusebenshi wanu.”
Mpomunyaawo Defedi wakaambila Abigelo ayi, “Aalumbwe Mwaami Lesa, Lesa wa bene Isilaeli uyo walengesha ayi tubonane sunu. 
Ube acoolwe ceebo ca nkuta ya mumoyo wako ibotu, kunciba kwaamba ayi ntabi amulandu wakucaya muntu sunu, akwaamba ayi nebo nemwiine ntabooshi cishole. 
Sombi ndalumbila Mwaami Lesa, Lesa wa bene Isilaeli wanciba ayi ntabi amulandu wakutila bulowa, ayi bweenka mbocibete lushinisho ayi ngumuumi, nootakwe kufwambaana kuncinsha, taaku mwanaakwe Nabali musankwa wakalinga kweelete kunoociliiwo kushika ciilo macuunsa.”
Lyalo Defedi watambula shintu isho shakaleta Abigelo kuli nguwe akumulwiita ayi, “Koya muluumuno, ndanyuumfwa maswi ako akusumina kusenga kwako.”
Mpeeke Abigelo ndyaakashika kuli Nabali wakacana ulicite kusekelela uko kwakalingabo anga nkwa mwaami. Wakalinga kusamitwe alimwi kaakoletwe abuumbi. Aboobo Abigelo taaku ncaakamulwiita kushikila ndibwakaca. 
Ndibwakaca macuunsa, Nabali ndyaakakololokwa, Abigelo mukaakwe wakamwaambila makani oonse ayo. Mpeeke wakafwa citu akuyumabo nta anga ndibwe. 
Kuswawaawo pakeendabo nshiku likumi Mwaami Lesa wakatondesha Nabali bukali, mpeeke wakafwa.
Lyalo Defedi ndyaakanyumfwa ayi Nabali wakafwa, wakaamba ayi, “Aalumbwe Mwaami Lesa uyo waboosha cishole kuli Nabali ceebo cakutananga kabotu. Wanciba nebo nemusebenshi wakwe ayi ntaciti cibiibi akubooshela Nabali cibiibi cakwe.”
Basebenshi bakwe bakaya kuKamelo akwaambila Abigelo ayi, “Defedi watutuma ayi tukutoole kuli nguwe, uye ube mukaakwe.”
Mpomunyaawo Abigelo wakafukama cakushisha ciwa panshi akwaamba ayi, “Nebo nemusebenshi wanu ndilibambite nabi kusansha shimpanta sha basebenshi ba mwaami wangu.” 
Cakufwambaana Abigelo wakanyamuka akutanta mbongolo, wakaya abasebenshi bakwe banakashi bali bosanwe. Mpeeke Abigelo wakaya abasebenshi bakwe Defedi ayi akeebwe kuli nguwe.
Defedi wakalinga kweebete kale Ayinoamu wa kuJesiliilu. Lyalo boonse bobilo bakaba bamakaakwe. 
Ciindi ico Saulo kaali weebesha kale Mikali muka Defedi kuli Paliti mwanaakwe Laishi musankwa, mwine Galimu.
Ono bene Sifu bamwi bakaya kuli Saulo kuGibiya akuluula ayi, “Defedi uliyubite pakalundu ka Akila pafwaafwi akuJeshimoni.”
Mpomunyaawo Saulo wakanyamuka abashilumamba bali shuulu shotatwe bene Isilaeli bakusaloola ayi bakalangoole Defedi kuluyanga lwa Sifu. 
Mpeeke Saulo wakayaka misumba pafwaafwi anshila ya paKalundu ka Akila pafwaafwi akuJeshimoni, sombi Defedi wakalinga kunoocilibo muluyanga. Ono Defedi ndyaakanyumfwa ayi Saulo wamukonkela uko, 
wakatuma beshikusensa abo bakashinisha ayi ncakwiila wakapola. 
Kuswawaawo Defedi wakanyamuka akuya kumisumba yakwe Saulo. Wakabona musena apo pakoona Saulo alimwi aAbina mwanaakwe Neli, uyo wakalinga mutanjilili wa bashilumamba. Saulo wakalinga kulete mumusumba wakalinga pakati ka misumba ya bashilumamba.
Mpomunyaawo Defedi wakeepusha Ayimeleki mwine Iti aAbishayi mwanaakwe Seluiya, mukwabo Joabu ayi, “Ngani eshi aye anebo mumisumba pali Saulo?” Abishayi wakakumbula ayi, “Ntooyaanu nebo.”
Mpeeke mashiku Defedi aAbishayi bakaya mumisumba yakwe Saulo akucana Saulo ngooyu ulilete cakufwa, lisumo lyakwe kalishimpikitwe kufwaafwi amutwi wakwe. Abina abashilumamba bamwi bakalinga kulete kabashingulukite Saulo. 
Lyalo Abishayi wakaambila Defedi ayi, “Sunu Mwaami Lesa waaba mulwani wanu mumaansaanu. Amunsuminishe mutungile kuntu komwi anshi alisumo palinkanda lyomwibo, teshi mbooshemo lyobilo.”
Defedi wakaambila Abishayi ayi, “Utamucaayi! Taakuuwo weenga wacisa mwaami wakasalwa aMwaami Lesa kwiinda mukunanikwa weenga wabula kuba amulandu.” 
Mpeeke wakaamba ayi, “Ncakwiila bweenka mbocibete lushinisho ayi Mwaami Lesa ngumuumi, Mwaami Lesa mwiine ulaakumutondesha bukali. Bumwi bushiku ciindi cakwe cakufwa lufu ŋanda cilaakushikila nabi ulaakuya mukufwita kunkondo. 
Nebo nshikwe, Mwaami Lesa atansuminishi kucaya mwaami ngwaakasala kwiinda mukunanikwa mafuta. Bwesabo lisumo akankuli kakwe ka maanshi pafwaafwi amutwi wakwe, mpeeke tunooya.” 
Aboobo Defedi wakabwesa lisumo alimwi akankuli ka maanshi pafwaafwi amutwi wakwe Saulo, lyalo bakaya. Taaku wakabona nabi kwishiba cakacitika alimwi taaku nabi womwi wakapapuka. Boonse bakalinga kulete mukwiinga Mwaami Lesa wakabalengesha ayi boone cakufwa.
Kuswawaawo Defedi wakeenda kulubasu lumwi lwa cinyika akwiimikana kantalamukila peculu lya kalundu kamwi. Pakalingabo musena unene pakati kabo. 
Mpeeke wakoolobesha kubashilumamba akuli Abina mwanaakwe Neli ayi, “Sa teshi unkumbule Abina?” Abina wakakumbula ayi, “Anu ndiwe ni ootokoolobesha kumwaami?”
Defedi wakaamba ayi, “Abina te ndiwebo ngobashoma muIsilaeli? Ono waalilwa buyani kulama ukulela, mwaami wako? Muntu umwi walingaako coonoonobo uko kwisa mukucaya ukulela uyo? 
Ici ncewacita tacikwe kubotaawo napaceyi. Ncakwiila bweenka mbocili lushinisho kwaamba ayi Mwaami Lesa ngumuumi, webo abashilumamba bako mulyeelete kufwa, mukwiinga tamutoolindilila mwaami wanu, uyo wakasalwa aMwaami Lesa kwiinda mukunanikwa mafuta. Ono bulya inga wandwiita ayi lisumo lya mwaami akankuli ka maanshi isho shalingabo pafwaafwi amutwi wakwe shili kuli?”
Mpomunyaawo Saulo wakalishiba liswi lyakwe Defedi akwiipusha ayi, “Sa ncakwiila ndiswi lyako ilyo Defedi omwanaangu?” Defedi wakakumbula ayi, “Ee, ndendilyo nkambo nobaami bangu.” 
Mpeeke wakatolelela akwaamba ayi, “Anu nceebonshi nkambo ncemutooya cimfwimina nemusebenshi wanu? Nciinshi ncindakacita alimwi ngumulandunshi ngooncite? 
Ono nkambo nobaami bangu amukutike makani angu nemusebenshi wanu. Na nguMwaami Lesa walengesha ayi mumbukile, aatambule mulambu. Sombi na mbantu, Mwaami Lesa aabashingane! Mukwiinga bantanda kuswa mucishi ca Mwaami Lesa akundekela mumusena mweenga ndalambilabo balesa beensu. 
Ono kutandeka ayi mfwite mumusena uli kulaale akubete Mwaami Lesa. Ino nceebonshi mwaami wa cishi ca Isilaeli utoosa ciyandoola ndime nenjina, anga ngumuntu utooya cifwima bakancele mutulundu.”
Mpomunyaawo Saulo wakaamba ayi, “Ndabiisha. Boola Defedi omwanaangu. Teshi nkakuyeeyelewo kukucisa alimwi, mukwiinga walinga kweelete kuncaya mashiku ainda, sombi wandekelela. Ncakwiila ndacita mbuli muntu muluya alimwi ndalubya abuumbi.” 
Mpeeke Defedi wakakumbula ayi, “Ndino lisumo lyanu nobaami, amutume musankwa womwi ese aliloonde. 
Mwaami Lesa ulalambula muntu kweelana abululami bwakwe alimwi akushomeka kwakwe. Mwaami Lesa walinga wamwaaba mumaansaangu ayi mucaaye. Ono ndaloonda kucisa mwaami uyo Mwaami Lesa ngwaakasala kwiinda mukunanikwa mafuta. 
Ono bweenka mbondamulekelela kutamucaya, mbweeke ubo Mwaami Lesa afune buumi bwangu akunkusha mumapensho oonse.”
Lyalo Saulo wakaambila Defedi ayi, “Mwaami Lesa akupe coolwe Defedi omwanaangu. Ulaakunoocita shintu shikankamika alimwi ulaakunooswitilila.” Mpeeke Defedi wakalanga kwaakwe, lakwe Saulo wakaya kumushi.
Ono Defedi wakalyaamboosha mumoyo wakwe ayi, “Bumwi bushiku Saulo ulaakuncaya, taaku ceenda kubota kwiinda kulobokela kucishi ca bene Filisiti. Lyalo Saulo cilaakumulensha butolo kunyandoola kuli koonse mucishi ca Isilaeli. Munshila iyi ndaakufuna buumi bwangu.” 
Mpeeke Defedi wakanyamuka abashilumamba bakwe abo bakalinga myaanda yosanwe amwaanda womwi akuya kuli Akishi mwanaakwe Maoki mwaami wa cishi ca Gati. 
Defedi abashilumamba bakwe abo bakekala aAkishi muGati. Womwi awomwi pakati kabo wakalinga abamuŋanda yakwe, alakwe Defedi wakalinga abakaakwe boonse bobilo, nkokwaamba ayi Ayinoamu mwine Jesiliilu alimwi aAbigelo mwine Kamelo mwanakashi wakashiya Nabali. 
Saulo ndyaakalwiitwa ayi Defedi walobokela kuGati, wakacilekelabo limwi kumulangoola.
Mpeeke Defedi wakaambila Akishi ayi, “Na ncakwiila muli beensuma, amumpeewo ndabala yomwi paayo ali mumishi njeshi nookalaamo. Nsheelete kunookala momuno amwebo mundabala inene ya bwaami nemusebenshi wanu.” 
Mpomunyaawo pabushiku ubo Akishi wakamupa ndabala ya Sikilagi. Kuswawaawo ndabala iyo yakalingabo nja bamaami ba cishi ca Juda. 
Mucishi ca bene Filisiti ico, Defedi wakekalaamo mwaaka amyeenshi yone.
Muciindi ico Defedi abantu bakwe bakalinga kuya mukusaala shintu sha bene Geshuli, bene Gesi alimwi abene Amaleki. Bantu abo kalekale mbobakalinga kwikala mucishi ico kuya mukushikabo akuSheli mucishi ca Ijipiti. 
Kumusena uli woonse Defedi ngweenga waya mukulwana taakalinga kushiya musankwa nabi mwanakashi kutamucaya, sombi wakalinga kubwesa mbelele, ŋombe, mbongolo alimwi ngamela pantu pomwi ashakufwala. Lyalo wakalinga kuboolela kuli Akishi. 
Mpeeke Akishi na weepusha ayi, “Ino sunu mwalingila kuli mukusaala?” Defedi wakalinga kwaamba ayi, “Twalingila kulubasu lwa kumalenge a cishi ca Juda, na ayi kucishi ca bene Jalamilu nabi ayi kucishi ca bene Keni.” 
Defedi taakalinga kushiya musankwa nabi mwanakashi kutamucaya kwaamba ayi kubule uya kuGati mukwaamba nshaakalinga kucita abashilumamba bakwe. Ciindi coonse ncaakalinga kushiite mucishi ca bene Filisiti mbwaakalinga kucita bweenka ubo. 
Sombi Akishi wakalinga kushoma Defedi kaayeeya ayi, “Walipatisha abuumbi kubene Isilaelinyina, aboobo unanoolibo musebenshi wangu lyoonse.”
Ono munshiku isho bene Filisiti bakabunganya bashilumamba boonse ayi bakalwane bene Isilaeli. Mpeeke Akishi wakaambila Defedi ayi, “Ono nyumfwa, webo abantu bako bulya mutooya mukacafweeko bashilumamba bangu kunkondo.” 
Defedi wakaambila Akishi ayi, “Ncilibo kabotu, mulaakubona nceshi nkacite nemusebenshi wanu.” Lyalo Akishi wakakumbula ayi, “Cabota, ndaakukulengela kuba shikunindilila wa lyoonse.”
Ono paciindi ico Samwelo wakalinga kufwite. Ndyaakafwa, bene Isilaeli boonse bakamulila akumubika muLama, ndabala ine mishaabo. Ico ciindi Saulo, beshikusonda abeshikwaamba amishimu kaali wakabatandaamo kale mucishi cakwe.
Mpeeke bene Filisiti ndibakamana kulibungabunga bakaya bayaka misumba yabo kuShunemu. Alakwe Saulo wakabunganya bene Isilaeli boonse akuyaka misumba kuGilubowa. 
Mpeeke Saulo ndyaakabona bashilumamba ba bene Filisiti, wakaloonda abuumbi akututuma. 
Saulo ndyaakeepusha kuMwaami Lesa cakucita, Mwaami Lesa taakwe kumukumbulaawo muciloto, mucisolo cakwe Ulimu aTumimu nabi mubalaluki. 
Mpomunyaawo Saulo wakaambila bacinenenene bakwe ayi, “Amunyandweeteko mwanakashi waamba amishimu kwaamba ayi njeeko mukusonda.” Mpeeke bacinenenene bakwe abo bakakumbula ayi, “Nkwaali kundabala ya Endo.”
Kuswawaawo Saulo wakalilubyalubya mukufwala shakufwala shiimbi. Lyalo ingayi pashiye wakanyamuka abacinenenene bakwe bobilo kuya kumwanakashi uyo. Mpeeke wamwaambila ayi, “Njipushileeko kumishimu bunene bunene wooyo ngweshi ŋambe liina.”
Mwanakashi wakamukumbula ayi, “Mwebo mulishi mwaami Saulo ncaakacita, mbuli mbwaakasukumya beshikusonda abaabo baamba amishimu. Ono nceebonshi mutooyanda kumbikila koose kwaamba ayi muncaishe?” 
Sombi Saulo wakashomesha cakulumbila muliina lya Mwaami Lesa ayi, “Bweenka mbocibete lushinisho ayi Mwaami Lesa ngumuumi, webo teshi ukapekwe mulandu ceebo ca cikani ici.”
Mpomunyaawo mwanakashi wakeepusha ayi, “Ino ngani ngomusuni ayi mwiitile?” Saulo wakakumbula ayi, “Njitile Samwelo.”
Mwanakashi uyo ndyaakabona Samwelo, wakoolobesha kuli Saulo ayi, “Ono mwambecelanshi? Ndimwe baSaulo!”
Lyalo Saulo wakamwaambila ayi, “Utaloondi, ino wabonanshi?” Mwanakashi ulya wakaamba ayi, “Ndabona mushimu utooswa panshi.”
Saulo wakeepusha mwanakashi uyo ayi, “Utooboneka buyani?” Lakwe wakaamba ayi, “Ngumusankwa mucembele ufwete mungaanjo.” Mpomunyaawo Saulo wakeshiba ayi nguSamwelo, mpeeke wakafukama cakushisha ciwa panshi mukumulemeka.
Lyalo Samwelo wakeepusha Saulo ayi, “Ino wanyonganishilanshi mukumbusha?” Saulo wakakumbula ayi, “Ndi mumapensho anene abuumbi. Bene Filisiti batooyanda kundwana alakwe Lesa taabete anebo mukwiinga taatoonkumbulaawo kwiinda mubalaluki nabi mushiloto. Nceceeco ncendamwiitila kwaamba ayi mundwiite cakucita.”
Samwelo wakaamba ayi, “Ino utoonjipushishanshi oobwene ayi Mwaami Lesa taabete awebo alimwi waba mulwani wako? 
Mwaami Lesa wacita kuli ndiwe bweenka mbwaakakwaambila kwiinda muli ndime. Wakunyaya bwaami akubupa shikamukobonyoko, Defedi. 
Mukwiinga tookwe kunyumfwila nshaakaamba mukutacaya bene Amaleki boonse ashintu shabo shoonse. Nceceeci Mwaami Lesa ncaacitila bobulya sunu. 
Kwiilika waawo Mwaami Lesa ulaakwaaba Isilaeli alimwi andiwe mumaansa a bene Filisiti. Nkokwaamba ayi ciilo webo abana bako basankwa nkwisa kokuno nkoombete. Mwaami Lesa ulaakwaaba abashilumamba bene Isilaeli kubene Filisiti.”
Mpomunyaawo Saulo wakawa mushinga, kaamanite kuboowa ceebo ca maswi akaamba Samwelo. Wakalinga kufwite aluwisu ceebo mashiku amalumwi akaindabo akaya mulomo. 
Mwanakashi uyo ndyaakesa pakalinga Saulo akubona ayi waloonda abuumbi, wakamwaambila ayi, “Amubone nebo nemusebenshi wanu ndamunyumfwila. Ndanyamuna buumi bwangu mumaansa akucita kweelana ambomwaamba. 
Paceebo ceeco ndaseenga ayi amwebo amunkutike nemusebenshi wanu. Amunsuminishe mubambilewo cakulya kwaamba ayi mube ankusu mwanooya mulweendo lwanu.”
Sombi Saulo wakakaka akwaamba ayi, “Teshi ndyeewo.” Sombi bacinenenene bakwe abo pantu pomwi amwanakashi bakamusengesha cankusu ayi alye. Mpeeke wakanyumfwa nshebakalinga kwaamba, lyalo wakanyamukaawo panshi apo akwikala pabulo. 
Mwanakashi uyo wakalinga kucite moombe wiinite abuumbi uyo ngwaakacaya peenka apo. Wakabwesa afulaulo, waukanda akupanga cimaande. 
Ndyaakamanisha wakashitulila Saulo abacinenenene bakwe, lyalo bakalya. Mpeeke bakanyamuka akuya mashiku ayo ngomunya.
Ono bene Filisiti bakabunganya bashilumamba babo kuAfeki, bene Isilaeli bakalinga kuyakite misumba yabo kufwaafwi akantupu muJesiliilu. 
Mpeeke baami ba bene Filisiti ndibakalinga kuya bweenda mumakoto abantu myaanda, abamwi shuulu, Defedi abashilumamba bakwe bakalinga kwisa mwisule pantu pomwi aAkishi. 
Lyalo bamatanjilili ba bashilumamba bakeepusha ayi, “Ino baEbulu aba batoocitanshi kuno?” Akishi wakakumbula ayi, “Uyu nguDefedi wacinenenene wakwe Saulo mwaami wa cishi ca Isilaeli. Ndekalaakwe shafula, bulya ngumwaaka wakabumbulu akwiindilila. Ono mbwaakaswitabo kuli Saulo kushikila asunu taaku bubi nebo mboomubwenene.”
Nakubi boobo bamatanjilili ba bashilumamba ba bene Filisiti bakakalala abuumbi pali Akishi akwaamba ayi, “Amumuboosheemo musankwa uyu, aye kumusena ngomwakamupa. Teelete kuya aswebo kunkondo sobwe. Cimwi ciindi inga watubukila mukwiinga taakuuwo aimwi nshila njeenga wasangalashilamo mwaami wakwe kwiindabo mukucaya bantu besu. 
Sa te ngoDefedi ulya ngobakaanshaawo kabamwiimbila ayi,
Mpomunyaawo Akishi wakeeta Defedi akumwaambila ayi, “Bweenka mbocibete lushinisho ayi Mwaami Lesa ngumuumi, webo ulashomeka. Nebo taaku bubi mboonkubwenene kuswa bushiku mbowakesa mulubansa lwangu kushikila asunu, sombi bamatanjilili bamwi tabasangalete kuya awebo kunkondo. 
Aboobo uboolelebo muluumuno, utaciti cintu cimwi cili coonse ceshi cibule kusangalasha bamatanjilili bene Filisiti.”
Defedi wakeepusha Akishi ayi, “Ino ndacita cilubonshi? Ncibiibinshi ncemwabona pali ndime nemusebenshi wanu kuswa bushiku mbondakashika akutalika kumusebensela kushikila asunu, ico ceshi cilengeshe ayi ntayi mukulwana balwani ba mwaami wangu utoondela?” 
Akishi wakakumbula Defedi ayi, “Ee, ndishi kwaamba ayi bweenka butacite kampenda munjelo wakwe Lesa awebo mboobete mumeenso angu. Nakubi boobo bamatanjilili ba bashilumamba ba bene Filisiti baamba ayi tooelete kuya aswebo kunkondo, sobwe. 
Ono na patubetubeekobo ufume unooya abasebenshi ba mwaami boonse mbowakesaabo.”
Ndibwakaca Defedi wakafuma abashilumamba bakwe kuboolela kucishi ca bene Filisiti. Balo bene Filisiti bakaya kuJesiliilu.
Lyalo ndipakeenda nshiku shobilo Defedi abashilumamba bakwe bakashika kuSikilagi. Ono bakacana bene Amaleki basaala kumalenge lya cishi ca Juda pantu pomwi andabala ya Sikilagi. Bakalwana ndabala iyo akwiitenta. 
Mpeeke bakatola busha banakashi boonse bakalinga mundabala iyo, nkokwaamba ayi banike abamanene. Taaku ngobakacaya, sombi boonse bakayaabo mulweendo lwabo. 
Defedi abashilumamba bakwe ndibakashika kundabala, bakacana baitenta akutola busha bamakaabo abana babo boonse. 
Mpeeke Defedi abashilumamba bakwe abo bakalila cakooloma kushikila nkusu shakulila shamana. 
Bamakaakwe Defedi boonse abalo bakatolwa busha, nkokwaamba ayi Ayinoamu mwine Jesiliilu aAbigelo mwanakashi wakashiya Nabali mwine Kamelo.
Defedi wakapenshekwa abuumbi mumoyo mukwiinga bashilumamba bakwe bakalinga kwaamba ayi batoomuuma mabwe. Womwi awomwi pakati kabo wakalinga kukalalite ceebo ca bana bakwe bakatolwa busha. Nakubi boobo Mwaami Lesa, Lesa wakwe wakamuyumyayumya. 
Defedi wakaambila Abiyata mupailishi mwanaakwe Aimeleki ayi, “Ndetele efodi.” Lyalo Abiyata wakeeleta kuli nguwe. 
Mpeeke Defedi wakeepusha Mwaami Lesa ayi, “Sa beshikusaala bacita bobulya mbakonkele? Sa ntoobeensha?” Mwaami Lesa wakakumbula ayi, “Ee, bakonkele, utoobeensha alimwi utoofuna bantu bako.”
Mpomunyaawo Defedi wakanyamuka akuya abashilumamba bakwe abo bali myaanda yosanwe amwaanda womwi, akushika kuMulonga wa Beso uko bamwi nkobakaya mukucaala. 
Sombi Defedi wakeendilila kaaya cibakonkela abashilumamba bali myaanda yone. Bamwi bali myaanda yobilo bakacaala kwisule mukwiinga bakalema. Tebakalinga kucitewo nkusu shakusubuka Mulonga wa Beso.
Mpeeke abo bakalinga aDefedi bakacana muntu umwi mwine Ijipiti muluundu akumutola kuli Defedi. Wamupa shinkwa, maanshi akunwa, 
caampe ca nkuyu alimwi ashisankanta sha minyansa yakuyanika shobilo. Ndyaakamana kulya, meenso akaboola ekala mukwiinga wakalinga wainsha nshiku shotatwe kutalyaawo shinkwa nabibo kunwaawo maanshi. 
Lyalo Defedi wakamwiipusha ayi, “Ino mwaami wako ngani? Anu waswita kuli?” Muntu uyo wakakumbula ayi, “Nebo ndi mwine Ijipiti, alimwi ndi musebenshi wa mwine Amaleki. Mwaami wangu wakanshiya ceebo ndakaciswa kwanshiku shotatwe shainda ishi. 
Twakasaala kulubasu lwakumalenge a cishi ca bene Keleti, acishi ca bene Juda, kubikaawo acishi cakumalenge ca bene Kalebu, ndiswe nkuya mukutenta andabala ya Sikilagi.”
Mpomunyaawo Defedi wakeepusha ayi, “Sa inga wantoola kubete likoto lya bashilumamba ilyo ndiwakalingaalyo?” Alakwe wakakumbula ayi, “Inga ndamutola nkolibete na mwanshomesha cakulumbila muliina lyakwe Lesa ayi teshi muye mukancaaye nabi kumboosha kumwaami wangu.”
Mpeeke muntu uyo wakatola Defedi uko bene Amaleki nkobakalinga, bakabacana balipalangene luundu loonse. Bakalinga kushiite kabalya, kunwa akushana ceebo ca buboni mbobakasaala kuswa mucishi ca bene Filisiti aca bene Juda. 
Defedi wakabalwana kuswa kumuyamaca kushikila macolesha a bushiku bwakaboolaawo. Taaku wakacica kulekabo basankwa bacikula bwangu bali myaanda yone bakatanta ngamela. 
Ono Defedi wakafuna shoonse isho bene Amaleki nshebakalinga batola kubikaawo abamakaakwe bobilo. 
Taaku cakasoweka nabi comwi, cinene nabi ciniini, baana nabi buboni ubo bwakalinga bwatolwa. Shoonse Defedi wakashiboosha. 
Wakatola mbelele aŋombe isho bantu bakwe nshebalinga kuya cibinga panembo lyabo kabaamba ayi, “Ishi nshakwe Defedi.”
Mpeeke Defedi wakashika kubashilumamba abo bali myaanda yobilo bakalinga bacaala kuMulonga wa Beso ceebo bakalema bunene. Basankwa bakanyamuka baya mukukumanya Defedi abaabo mbwaakalingaabo. Lyalo Defedi wakabaansha cakukondwa. 
Ono babiibi myoyo alimwi balisuni pakati ka baabo bakalinga aDefedi bakaamba ayi, “Aba basankwa mbobatakwe kuya aswebo, teshi tubapeewo cintu nabi comwi pabuboni mbotwapilusha. Bamakaabo abana babo inga babwesa.”
Sombi Defedi wakaamba ayi, “Tamweelete kucita boobo nobamakwesu paceeco Mwaami Lesa ncaatupa. Watulama kabotu akwaaba baabo bakesa mukutusaala mumaanseesu ayi tubakoome. 
Anu ngani ngomutooyeeya inga waanyumfwa aayo ngomutokwaamba? Amubone, shikulama shakulya ashintu shimwi shoonse alimwi ashikuya kunkondo boonse baleelanina mukubaana shintu.” 
Defedi wakaubika ayi ngumulawo kuswa bushiku ubo kushikila asunu mucishi ca Isilaeli.
Lyalo Defedi ndyaakashika kuSikilagi, wakatumya buboni bumwi kubabye, bamaloba ba cishi ca Juda amaswi akwaamba ayi, “Nceeci cipo caswa kububoni mbotwakasaala kubalwani ba Mwaami Lesa.” 
Wakatumina baabo ba muBetelo, ba muLamoti kulubasu lwa kumalenge a Juda, ba muJatiya, 
ba muAlowa, ba muSifumoti, ba muEshitemowa, 
ba muLakalu, ba mumandabala abene Jelamiyelo aabene Keni, 
ba muOma, ba muBoli Ashani, ba muAtaki, 
ba muEbuloni, akumisena yoonse iyo Defedi abashilumamba bakwe njibakalinga kweendaanaamo. 
Ono bene Filisiti bakalwana bene Isilaeli paKalundu ka Gilubowa, mpeeke bene Isilaeli bakacica. Nakubi boobo baanji bakacaala kabafwite pakalundu ako. 
Bene Filisiti bakaya beensha Saulo abana bakwe basankwa. Bene Filisiti bakacaya Jonasani, Abinadabu alimwi aMalukishuwa bana bakwe Saulo. 
Lyalo nkondo yakakomenena Saulo kushikila beshimata bakamweensha akumucisa abuumbi. 
Mpomunyaawo Saulo wakaambila shikunyamuna shakulwanisha wakwe ayi, “Kusha mupeeni wako uncaisheeko mukwiinga bantu batapalwitwe aba inga besa mukunsekanya akuncaya.” Sombi cikula bwangu uyo taakwe kucita ubo mukwiinga wakaloonda abuumbi. Mpeeke Saulo wakabwesa mupeeni wakwe mwiine akuwitaawo kawiimfwi. 
Shikunyamuna shakulwanisha uyo ndyaakabona ayi Saulo wafwa, alakwe wakawita pamupeeni wakwe wafwa pantu pomwi anguwe. 
Mboboobo Saulo mbwaakafwa abana bakwe basankwa botatwe pantu pomwi ashikumunyamwita shakulwanisha alimwi abantu bakwe boonse mubushiku ubo bweenka.
Lyalo bene Isilaeli bakalinga muya cinyika abaabo bakalinga kwitala lya Mulonga wa Joodani ndibakabona ayi bene Isilaeli bacica, abana bakwe Saulo bamana kufwa, bakashiya mandabala abo cisuukila akucica. Mpeeke bene Filisiti bakaya mukwikalaamo.
Ono bushiku bwakaboolaawo bene Filisiti ndibakaboolela ayi baye basaale shintu sha baabo bakacaikwa, bakacana Saulo abana bakwe basankwa botatwe mbaaba balifwite paKalundu ka Gilubowa. 
Mpeeke bakatimbula mutwi wakwe Saulo akumufuula shakulwanisha shakwe shoonse. Kuswawaawo bakatuma beshinkombe mucishi cine mishaabo coonse ayi baambilishe makani abotu muŋanda ya shibumbwabumbwa shabo akubene mishaabo. 
Pesule bakabika shakulwanisha shakwe Saulo muŋanda njebakalinga kulambililaamo Ashitaloti lesa wabo mwanakashi akupopa mubili wakwe kulubumbu lwa ndabala ya Beti Shani.
Bantu bene Jabeshi Gilyadi ndibakanyumfwa bene Filisiti mbobakacita Saulo, 
basankwa boonse batacite boowa bakanyamuka akweenda mashiku oonse kuya kuBeti Shani. Ndibakashika bakakusha mubili wakwe Saulo amibili ya bana bakwe basankwa kuswa kulubumbu lwa ndabala ya Beti Shani akwiitola kuJabeshi uko nkobakaya mukwiitentela. 
Lyalo bakabwesa mafuwa akwaabika munshaacisamu cakalinga mundabala ya Jabeshi. Mpeeke bakalikasha kulya kwa nshiku shili shosanwe ashobilo.
