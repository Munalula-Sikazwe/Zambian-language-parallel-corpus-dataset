Nomba kwali umuntu umo umwina Sufu uwafumine ku musumba wa Ramataimu Sofimu mu calo ca mpili cakwa Efulemu, uwe shina lya Elikana umwana wakwa Yerohamu, umwana wakwa Eliyu, mwana Tohu, umwana wakwa Sufu, umwina Efulemu. 
Uyu Elikana ali na bakashi babili. Umukashi umo ishina lyakwe ni Hana, elyo umbi nao ali ni Penina. Penina wena alikwete abana lelo Hana wena takwete umwana nangu umo. 
Nomba cila mwaka, uyu muntu Elikana aleya ukufuma ku musumba wakwe kukupepa no kutuula ilambo kuli Yawe umwine wa fita ku Shilo, uko bamwana Eli babili Hofini na Fineasi ebali bashimapepo bakwa Yawe. 
Ilyo lyonse ubushiku bwakupelelapo ilambo bwafika, Elikana alepeela imipusa ya nama ku mukashi wakwe Penina na ku bana bonse abaume na banakashi. 
Lelo Hana ena alemupeela imipusa ibili pantu alimutemenwe nganshi, nangu Yawe amwisalile ubufyashi. 
Pa mulandu wakuti Yawe alimwisalile ubufyashi, umukashi mubiye alemusonsomba no kumukalifya umutima nganshi. 
Ifi efyo alecita cila mwaka. Ilyo lyonse Hana aleya ku ŋanda yakwa Yawe kukupepa, umukashi mubiye Penina alemukalifya umutima mpakafye alalila icakuti afilwa no kulya. 
Elikana umulume wakwe atile kuli ena, “Hana bushe cinshi ico ulelila? Kabili bushe cinshi ico ukanine ukulalya? Bushe cinshi ico wikalile ubulanda? Bushe ine nshakuwamina ukucila abana baume ikumi limo?” 
Ubushiku bumo ilyo bapwile ukulya no kunwa mu Shilo, Hana alimine no kuya ituula ku cinso cakwa Yawe. Nomba Eli wena nga shimapepo, aleikala mu cipuna ca bushimapepo mupepi no luceshi lwapa mwinshi we tempele lyakwa Yawe. 
Hana mu kushikitika kwa mutima wakwe, alilile nganshi no kupepa kuli Yawe. 
Kabili acitile umulapo nokutila, “We Yawe umwine wa fita, nga cakuti walolesha pa bulanda bwa mubomfi obe no kunjibukisha, kabili ukwabula ukulaba umubomfi obe, wamupeelako umwana umwaume, elyo na ine nkamupeela kuli iwe we Yawe mu nshiku shonse isha mweo wakwe. Kabili mu mutwe wakwe takabeyemo nangu limo.”
Ilyo Hana atwalilile ukupepa kuli Yawe, shimapepo Eli alelolekesha ku kanwa kakwe. 
Hana ninshi nao alepepafye mu mutima wakwe. Kanshi imilomo yakwe eyaletentafye, lelo ishiwi lyena talyaleumfwika. Ecalengele Eli atontonkanye ukuti Hana nakolwa. 
Eico Eli epakumweba ati, “Bushe uli nokwikalilila muli bucakolwa ukufika lilali? Shileka ukukolwa kwa mwangashi obe kupwe.”
Lelo Hana nao amwasuka ati, “Awe tefyo cili, we mfumu yandi, ine ndi mwanakashi uwaisulamo amafya ayengi nganshi mu mutima wandi. Awe ine nshinwene mwangashi nangufye ubwalwa. Ine nacilalondololafye ifili mu mweo wandi kuli Yawe. 
Mwintunganya ine ne mubomfi wenu ukuba umwanakashi iciwelewele. Ine nacilapepa kuli Yawe pa mulandu wa masakamika ayakalamba nkwete elyo no kushikitika kwa mutima wandi.”
Eli nao atile, “Kabiye wende umutende, kabili na Lesa wakwa Israeli engakupeela conse ico wipwishe kuli ena.” 
Hana nao ayasuka ati, “Shilekeni umubomfi wenu asange ububile mu menso yenu.” Elyo Hana aile kumwakwe aya lya no kunwa, ne mpumi yakwe yayaluka yabafye iyansansa.
Mu lucelo lwakonkelepo, Elikana no lupwa lwakwe babuuka, no kupepa kuli Yawe, elyo babwelelamo na kumwabo ku Rama. Awe Elikana akumene no mukashi wakwe Hana, asuka Yawe amwibukisha. 
Eico mu kuya kwa nshiku Hana alimite no kukwata umwana umwaume. Uyu mwana Hana amwinike ishina lya Samwele, pantu atile, “Namulombele kuli Yawe.”
Kanshi lyonse uyu muntu Elikana no lupwa lwakwe lonse baleya kukutuula ilambo lya pa mwaka kuli Yawe no kufikilisha umulapo wakwe alapile. 
Lelo Hana wena taileko. Atile ku mulume wakwe, “Panuma ngo mwana asumuka, ine elyo nkamutwala no kumutuula kuli Yawe. Kabili kulya kwine eko akekalilila lyonse.” 
Elyo Elikana umulume wakwe atile, “Cisuma cita conse ico uletontonkanya ukuti eciweme. Wikale kuno kwine mpaka ilyo ukasumuna umwana. Kabili Yawe nakabe uwakufikilisha ishiwi lyakwe.” Awe umwanakashi epakushala no kulaonsha umwana mpakafye napo asumukile.
Ilyo umwana asumwike, aile nankwe ninshi acili akanya. Asenda ne ŋombe iyilume iya myaka itatu, ubunga bwa ŋanu ubwa cipimo ca efa umo ne nyambi ya myangashi,  elyo amutwala na ku ŋanda yakwa Yawe ku Shilo. 
Elyo baipaya cilume wa ŋombe, bapalamika no mwana kuli shimapepo Eli. 
Elyo Hana atile kuli Eli, “We mfumu yandi, icine cine apo uli umumi, ine, nine mwanakashi waiminine pano lubali na iwe no kupepa kuli Yawe. 
Ine napepele no kulomba uyu mwana, elyo Yawe nao nampeela ico namulombele. 
Eico kanshi na ine nomba namupeela kuli Yawe. Mu bumi bwakwe bonse ubwa pano calo namupeela kuli Yawe.” Elyo kulya kwine apepa na kuli Yawe.
Elyo Hana apepele kuli Yawe ati,
“Takwaba uwamushilo nelyo umo, uwaba nga Yawe,
Tecakwesha nakabili ukulanda ifyakuitakisha,
“Amata ya bamaka nayakontaika,
Abo abalelya no kwikuta, ebatendeke ukubombela ifyakulya,
“Yawe eulenga ukufwa, kabili eulenga ukuba no mweo,
Yawe eulenga ubupina, kabili eupeela ubunonshi,
Ewimya abapina ukubafumya mu mito.
“Yawe ali nokubaka abamushilo bakwe,
Bonse abapinkana na Yawe bena bakonaulwa.
Elyo Elikana abwelelamo kumwabo ku Rama, lelo akalumendo ka Samwele kena kashala mukubombela Yawe, kaleyafwilishako Eli shimapepo.
Nomba abana baume bakwa Eli bali ifiwelewele, bena tabasakamene ukwishiba Yawe, 
nangu ukwishiba imilimo ya bashimapepo iyo bali nokubomba pakati ka bantu. Nomba cali lutambi lwa bashimapepo ulwakuti inshita yonse ilyo umuntu aletuula ilambo, ninshi nabepika inama ilepya, umubomfi wakwa shimapepo ali nokusenda umutunkwilo wa mpanda shitatu mu minwe yakwe. 
Uyu mubomfi ali nokulasa muli conse ico bepikemo inama, cibe ni mu nongo, muli pani, mu mupika nangu mu kalongo. Kanshi conse ico umutunkwilo walasa ninshi shimapepo alesenda. Ifi efyo balecita kuli onse umwina Israeli uwaleisa ku Shilo. 
Kabili balecita ifi ukuti ilyo tabalaoca amafuta, umubomfi wakwa shimapepo ali nokwisa no kusosa ku muntu uuleleka ilambo ati, “Peelapo shimapepo inama yakoca, pantu tasumine ukupoka inama iyaipikwa ukufuma kuli iwe kanofye iyibishi.”
Lelo uyu muntu nga atila kuli ena, “Shileka batale boce amafuta, elyo lyena walasendapo conse ico ulefwaya.” Lelo umubomfi wena kwasuka ati, “Iyoo, mpeelafye nombaline, pantu nga wakaana ukumpeela ninshi nalapokelafye ku maka.” 
Kanshi ububifi bwa bana baume bakwa Eli bwali ubukalamba nganshi pa cinso cakwa Yawe. Pantu tabapeele umucinshi kuli conse icaletuulwa kuli Yawe.
Umulumendo Samwele alefwala insalu isha kolokondwe pakubomba imilimo pa cinso cakwa Yawe. 
Elyo cila mwaka nyina nao alemubilila umwingila unono, no kumutwalila ilyo baleya na balume kukutuula ilambo lya pa mwaka. 
Awe Eli alepaala Elikana no mukashi wakwe mu mashiwi ayakuti, “Shi, Yawe engakupeela abana muli uyu mwanakashi, abengaba abakukonka pali uyu alombele mwipepo, kabili untu aisa peela kuli Yawe.” Elyo na panuma ya ifi balebwelelamo kumwabo. 
Awe Yawe akwatile Hana icikuuku, nao aimita no kufyala abana abaume batatu, na banakashi nabo babili. No mulumendo Samwele atwalililafye ukulakula pa cinso cakwa Yawe.
Nomba Eli alikotele nganshi, elyo aumfwa fyonse ifyo abana bakwe abaume balecita ku bena Israeli bonse. Kabili aumfwa nefyo balesendama na banakashi abalebomba pa mwinshi we tenti lyakukumaninamo. 
Eli epakweba abana bakwe ati, “Bushe cinshi ico mulecitila ifintu fyonse ifi ndeumfwa? Ine ndeumfwa ukufuma ku bantu bonse pa mulandu wa ubu buwelewele bwenu mucita. 
Iyoo, mwe bana bandi abaume, kwena te cintu icisuma icili muli aka kasebo ako ndeumfwa, akasalangene monse mu bantu bakwa Yawe. 
Ala nga cakuti umuntu abembukila umuntu munankwe, umbi kuti amupapatilako kuli Yawe. Lelo nga cakuti umuntu abembukila Yawe, nani engamupapatilako?” Awe abana bakwe abaume, nangu cali ifi, tabaumfwile ku kukalipilwa kwakwa wishi pantu bwali bufwayo bwakwa Yawe ukuti bakepaiwe.
 Kabili umulumendo Samwele, alitwalilile ukulakula mu cimo no kulatemwikwa kuli Yawe pamo pene na ku bantu.
Nomba umuntu wakwa Lesa umo aishile kuli Eli no kumweba ati, “Ifi efyo Yawe asosa ati, ‘Bushe ine nshaisokolwele bwino bwinofye ne mwine ku ba ŋanda yakwa wiso ilyo bali mu busha bwakwa Farao mu calo ca Egupto? 
Nine nasalile wiso ukufuma pa nko shonse isha bena Israeli ukuti abe shimapepo wandi, uwakubomba pa bulambo bwandi, no kulafutumuna ububani bwa cena cisuma, elyo no kulafwala icakufwala ca pa mulu wa mwingila ica efodi pa cinso candi. Kabili napeele ku ba ŋanda yakwa wiso fyonse ifyo bacitile ifya mituulo iyakoca, iyo abena Israeli batuulile. 
Bushe cinshi ushulukila ifye lambo fyandi ne fya mutuulo wandi ifyo nakonkomesha abantu ukulantuula ku cifulo candi? Bushe mulandu nshi wacindikila abana bobe abaume ukucila ine mukulalya ifisuma pakuti muleina mwe bene mweka, pakusala ifipande balefwaya ifya mutuulo we lambo ukufuma pafyo abantu bandi abena Israeli batuula?’ 
Eico kanshi Yawe Lesa wa bena Israeli, asosa ati, ‘Ine nakulaile nati, iŋanda yobe, ne ŋanda yakwa wiso, nimwe muli nokulantumika umuyayaya.’ Nomba Yawe alandile ukuti, ‘Cibefye ukutali kuli ine, pantu nshakacicite! Kuli abo bonse abancindika, na ine ebo nkacindika. Lelo kuli abo bonse abansuula, bali nokusaalulwa.’
“Mona, inshita ileisa ilyo ine ndi nokuputula amaka yobe pamo pene na maka ya ŋanda yakwa wiso, pakuti kwikalaba umuntu umwaume nelyo umo mu lupwa lwenu uwakufika ku bukote. 
Mukucucutika ukalalolesha no lunkumbwa mu menso yobe pa kushuka konse uko ndi nokupeela abena Israeli. Elyo na mu lupwa lobe tamwakatale amuba umuntu umwaume uwakufika ku bukote. 
No muntu obe onse uo nshakaleshe ukufika ku bulambo bwandi, wena akashala pakulenga amenso yakwe yanakuke no kuleka umutima wakwe wikatwe no bulanda. Kabili na bonse aba mu lupwa lobe bali nokufwila ku lupanga. 
Kabili ici ecikaba icishibilo kuli iwe icili nokuponena abana bobe babili abaume, Hofini na Fineasi, bonse babili bali nokufwa mu bushiku bumo bwinefye. 
Ine ne mwine nkaifwaila shimapepo uwacishinka, uyo ukalabomba ukulingana nefyo umutima wandi na mano yandi fifwaya. Ine nkalenga aba mu ŋanda yakwe ukwiminina, kabili inshiku shonse akalatumika uwasubwa wandi. 
Elyo umuntu onse uukashalako mu lupwa lobe akesa mufukamina no kumulomba indalama sha silifa nangu umukate elyo no kulanda ati, ‘Shi napapata mpeeleniko umulimo wa bushimapepo pakuti na ine ndekwatako akapande ka mukate akakulya.’”
Kanshi Eli shimapepo ewatendeke ukulangilila Samwele imilimo yakubombela Yawe. Na mu nshiku shilya, ishiwi lyakwa Yawe talyasekele. Kabili takwali ne fimonwa ifingi iyoo. 
Nomba ubushiku bumo Eli, uyo amenso yakwe yaile yalenakuka icakuti tekuti amone bwino bwino, alilambaleleko mu cifulo cakwe muntu aletuushisha lyonse. 
Awe ne cisaniko cakwa Lesa cali tacilaleka ukwaka, ninshi Samwele nao nalambalala mwi tempele lyakwa Yawe, umwali Imbokoshi ya Cipangano iyakwa Lesa. 
Elyo Yawe aitile ati, “Samwele! Samwele!” Nao ayasuka ati, “Epo ndi.” 
Awe nao abutwike no kuya kuli Eli nokutila, “Epo ndi. Mwacilanjita.” Lelo Eli nao amwasuka ati, “Awe teine nacilakwita. Bwelelamo, kabiye uye ulale.” Awe abwelelamo no kuya lala.
Kabili Yawe abwekeshapo ukwita ati, “Samwele!” Kabili aima no kuya kuli Eli nokutila, “Epo ndi. Mwacilanjita.” Lelo Eli nao amwasuka ati, “We mwana wandi, teine ndekwita. Kabiye bwelelamo no kuya lala.” 
Nomba Samwele ena aali talaishiba Yawe, elyo ne shiwi lyakwa Yawe lyali talilasokolwelwa kuli ena.
Kabili Yawe abwekeshepo ukwita Samwele umuku walenga itatu. Nao aima no kuya kuli Eli ayatila, “Epo ndi. Mwacilanjita.” Elyo Eli ailwike ukuti ni Yawe euleita umulumendo. 
Eico Eli aebele Samwele ati, “Bwekelamo kabiye ulale, nomba nga cakuti waumfwa bakwita, usose auti, ‘Soseni mwe Yawe, pantu umubomfi wenu aleumfwa.’” Samwele epakuya lala nakabili mu cifulo cakwe.
Elyo Yawe aishile no kwiminina pantu ali, alamwita nga filya fine cali intanshi, nokutila, “Samwele! Samwele!” Nao Samwele ayasuka ati, “Soseni pantu umubomfi wenu aleumfwa.” 
Elyo Yawe aeba Samwele ati, “Mona, ine ndi nokucita icintu cimo ku bena Israeli icikalenga na matwi ya uyo onse uukomfwako yakawele. 
Napali bulya ubushiku epo ine nkafikilisha fyonse ifyo nalandile pa ba ŋanda yakwa Eli no lupwa lwakwe, ukufuma apo yatendekele ukufika na ku mpela. 
Pantu nalimwebele nati, ine nomba nalafikilishapo ukupingula aba mu ŋanda yakwe umupwilapo. Pantu ena alishibe ububifi bwa bana bakwe abaume ubo balecita ubwakusaalula Lesa, nokuti abakalipile iyoo. 
Eico nalilapile palwa ŋanda yakwa Eli ukuti ububifi bwa ŋanda yakwa Eli tabwakabale abufutilwapo kwilambo nangu umutuulo mpaka umuyayaya.”
Samwele epakulala palya pene mpaka ulucelo, elyo aisa isulako ifiibi fya mu ŋanda yakwa Yawe. Nomba alitiinine ukwebako Eli icimonwa amwene. 
Nomba Eli amwita no kumweba ati, “Samwele we mwana wandi.” Nao ayasuka ati, “Epo ndi.” 
Elyo Eli amwipusha ati, “Bushe finshi bacikweba? Tecakwesha ukumfisa nelyo kamo, pantu nga wafisa conse ico akwebele, Lesa alekucitapo cimo, nelyofye cingabipisha kuti cakucitikila.” 
Elyo Samwele nao amushimikilafye fyonse ukwabula ukufisapo nelyo kamo kuli wena. Nao Eli epakusosa ati, “Ala ni Yawe, nacite conse ico umwine amwene ukuti nacilungama.”
Awe Yawe ali na Samwele mu kukula kwakwe, kabili talekele amashiwi yakwe ukonaika iyoo. 
Ecalengele ukufumafye ku calo cakwa Dani ukufika na ku Beresheba, bonse abena Israeli baishibe ukuti Samwele ni kasesema wakwa Yawe uwacishinka. 
Kabili Yawe alitwalilile ukulamonekela ku Shilo. Elyo kulya kwine eko Yawe aisokolwele umwine eka kuli Samwele ukupitila mu mashiwi yakwe.
Kabili amashiwi yakwa Samwele yaumfwike kuli bonse abena Israeli.
Abafilisiti batantike ifita fyabo kukukumanya abena Israeli. Ilyo batendeke ukulwa, abena Israeli balibacimfishe ku Bafilisiti, abaipeye abantu ukulingana na makana yane (4,000) apo pene pa cibansa ca bulwi. 
Ilyo ifita fyabwelelamo ku nkambi, bacilolo ba bena Israeli batile, “Bushe cinshi ico Yawe alekela Abafilisiti ukuti batucimfye pa bushiku bwa lelo? Natuye buula Imbokoshi ya Cipangano cakwa Yawe ku Shilo pakuti tuleendafye nayo, elyo iletupusushako ukufuma na ku maboko ya balwani besu.”
 Abantu epekutuma abaume ku Shilo mukuya buula Imbokoshi ya Cipangano cakwa Yawe umwine wa fita, uyo waikala pakati ka bakerubi. Kabili bamwana Eli shimapepo bonse babili, Hofini na Fineasi, nabo bene eko bali pamo ne Mbokoshi ya Cipangano cakwa Lesa.
Ilyo bafishishe Imbokoshi ya Cipangano cakwa Yawe mu nkambi, abena Israeli bonse baliweleshe ukuwelesha ukukalamba icakuti no mushili watenta. 
Pakumfwa ukuwelesha kwa congo icikalamba nganshi, Abafilisiti batile, “Bushe kuwelesha kwa musango nshi uko mu nkambi ya Bahibulu?” Ilyo baishibe ukuti Imbokoshi yakwa Yawe naisa mu nkambi, 
Abafilisiti baikatwa umwenso, balanda nokuti, “Umulungu nawisa mu nkambi,” kabili balanda nokuti, “Awe nomba twaba mu bwafya, pantu icintu ca musango uyu tacabala acicitika! 
Akalanda kuli ifwe! Bushe nani akatupokololako ukufuma ku maboko ya iyi milungu iyamaka yonse? Eiyi ine milungu yakomawile abena Egupto ku fikuko ifyalekana lekana mu matololo. 
Eico kanshi kosenifye mwe Bafilisiti! Mube abaume, epali mwaba abasha ku bahibulu, pamo ngefyo baba abasha kuli imwe. Mubefye abaume, no kulwisha!”
Kanshi Abafilisiti balilwishishe no kucimfya abena Israeli, icakuti cila muntu afulumukila kumwakwe. Awe ukwipaiwa kwali ukukalamba nganshi. Abena Israeli balofeshe imyeo ukulingana na makana amakumi yatatu (30,000) aya fita ifyaleenda pa makasa. 
Awe bapokolola ne Mbokoshi ya Cipangano iyakwa Lesa. Kabili bonse babili abana baume bakwa Eli, Hofini na Fineasi, nababepaya.
Pa bushiku bumo bwine umwina Benjamini umo afulumwike ukufuma kuntu balelwila, no kuya ku Shilo, ninshi ifyakufwala fyakwe nafilepauka no lukungu ku mutwe onse. 
Ilyo afikilefye, amona Eli naikala pa cipuna cakwe mumbali ya musebo, alekutika, pantu umutima wakwe waletutuma pa mulandu wa Mbokoshi ya Cipangano iyakwa Lesa. Eico ilyofye uyu muntu afikile mu musumba no kushimika ifyacitike, abantu bonse mu musumba basowesha mukulila imisowa. 
Ilyo Eli nao aumfwa ukupunda kwa misowa, aipusha abantu ati, “Nga ici icongo cakula ifi camusango nshi?” Elyo uyu muntu nao mukwangufyanya aya shimikila Eli. 
Pali iyi nshita Eli ali ne myaka amakumi pabula na cine konse konse (98). Kabili na menso yakwe ninshi nayanaka, yalefilwa no kulamona. 
Uyu muntu epakweba Eli ati, “Ala ine, nombaline nafuma ku bulwi. Mfulumwikeko ilelo linefye.” Nao Eli amwipusha ati, “Nga finshi ficitikeko uku kuntu we mwana wandi?” 
Umuntu uwaletele ilyashi nao atile, “Abena Israeli nabafulumuka ukufuma ku Bafilisiti. Kabili ifita ifingi nafifwa ifya bena Israeli. Elyo bonse babili abana bobe abaume Hofini na Fineasi nabo bene na babepaya. Kabili Imbokoshi ya Cipangano iyakwa Lesa nayo ine nabapokolola.” 
Awe ilyofye alumbula palwa Mbokoshi yakwa Lesa, Eli apona pa cipuna cakwe ubuseneme, lubali lwa ku mpongolo. Umukoshi wakwe wafunika, no kufwa afwa. Pantu kwena ali mwaume umukote kabili uwafina. Atungulwile abena Israeli pa myaka amakumi yane (40).
Elyo muka Fineasi, nafyala wakwa Eli, ali pabukulu elyo ne nshita yakupapa nayo yali mupepi. Ilyo aumfwile ilyashi lyakuti Imbokoshi ya Cipangano cakwa Lesa nabapokolola, elyo nokuti bashifyala elyo no mulume wakwe nabo bonse nabafwa, awe alikomenwe ne fumo no kufyala umwana, pantu ubukali bwa kukomwa kwe fumo bwalicililemo. 
Elyo na pa nshita yakufwa, umwanakashi uwalemusunga atile, “Witiina, naupapa umwana umwaume.” Lelo wena tayaswike, nangufye ukuposako amano. 
Ainike umwana ishina lya Ikabodi, ilyalola mukutila, “Ubucindami bwa bena Israeli nabupwa,” pantu Imbokoshi yakwa Lesa naipokololwa, elyo na pa mulandu wa mfwa yakwa shifyala no mulume wakwe. 
Uyu mwanakashi muka Fineasi atile, “Ubucindami nabupwa ku bena Israeli, pantu Imbokoshi yakwa Lesa naipokololwa.”
Ilyo Abafilisiti bapokele Imbokoshi ya Cipangano iyakwa Lesa, baifumishe ku Ebenesa no kuitwala ku Ashidodi. 
Elyo basendele Imbokoshi yakwa Lesa no kuitwala mu ŋanda balepepelamo umulungu wabo Dagoni, no kuya ibika ku lubali lwakwa Dagoni. 
Ilyo abena Ashidodi babukile ulucelo mu bushiku bwakonkelepo, basanga Dagoni nawa panshi ubukupeme ku ntanshi ya Mbokoshi yakwa Yawe. Awe baimishe Dagoni no kumubika pa cifulo cakwe. 
Lelo ilyo babukile ulucelo ubushiku bwakonkelepo, kabili nalyo basanga Dagoni nawa panshi ubukupeme ku ntanshi ya Mbokoshi yakwa Yawe. Kabili umutwe wakwe na maboko nafiputukako, filele na pa mwinshi kushelefye icitimbatimba ceka. 
Uyu e mulandu wine na pa bushiku bwa lelo, caba ukuti nangufye ni bashimapepo bakwa Dagoni, nangu bonse abengila mu ŋanda ya mapepo yakwa Dagoni ku Ashidodi, bashinyantila pa mwinshi wakwa Dagoni.
Awe ukuboko kwakwa Yawe kwatitikishe nganshi abantu ba mu Ashidodi, na bonse abali mu pepi nabo. Kabili abalengele ukuti babe no mwenso ukalamba nganshi, no kubalwalika ifipute. 
Ilyo abena Ashidodi bamwene ifyalebacitikila, batile, “Imbokoshi ya mulungu wa bena Israeli tailingile kwikala kuno na ifwe, pantu ukuboko kwauko nakufinisha pali ifwe kabili na pali Dagoni umulungu wesu.” 
Ecalengele ukuti balonganike bonse bakateeka ba Bafilisiti no kubepusha ukutila, “Bushe ifwe nomba tuli nokucita shani neyi Mbokoshi ya mulungu wa bena Israeli?” Nabo batile, “Lekeni Imbokoshi ya mulungu wa bena Israeli tuitwale ku Gati.” Kanshi epakutwala Imbokoshi yakwa Lesa wa bena Israeli ku Gati.
Lelo panuma ya kutwala iyi Mbokoshi ku Gati, ukuboko kwakwa Yawe kwaimiine uyu musumba, abantu bonse baiketwe no mwenso ukalamba. Yawe alwalike abantu bonse mu musumba, abaice na bakalamba, bonse bakumenefye ifipute. 
Kabili babuula Imbokoshi yakwa Lesa wa bena Israeli baitwala ku Ekironi. Ilyofye Imbokoshi yakwa Lesa yaingile mu Ekironi, abantu ba mu musumba wa Ekironi balaipundilafye abene abati, “Cinshi batuletela Imbokoshi ya mulungu wa bena Israeli kukwisa twipaya pamo na bantu besu?” 
Eico balonganike bonse bakateeka ba Bafilisiti no kubeba ukuti, “Bweseshenimo Imbokoshi ya mulungu wa bena Israeli. Muibweseshe ku cifulo caiko, epali limbi kuti yatwipaya pamo na bantu besu.” Balandile ifi pantu imfwa yatiinishe abantu bonse mu musumba. Kabili ukuboko kwakwa Lesa kwatitikishe abantu nganshi. 
Abapuswike ku mfwa bena balwele ifipute, icakuti no kupunda kwa bantu aba mu musumba kwasukile kwaumfwika na ku mulu.
Imbokoshi ya Cipangano iyakwa Yawe yali mu calo ca Bafilisiti imyeshi cine lubali. 
Abafilisiti baita bashimapepo na bakabuka babo no kutila kuli bena, “Twalacita shani ku Mbokoshi yakwa Yawe? Twebeni ifyo twinga ibweseshamo ku ncende yaiko.” 
Nabo bayasuka abati, “Nga cakuti mwabweseshamo Imbokoshi ya mulungu wa bena Israeli, mwikaibweseshamo umwabula nelyo cimo, lelo mu nshilafye yonse mukabikemo no mutuulo wakufuta pa fyabubifi. Lyena muli nokupola elyo nokulubuka kabili muli nokwishiba neco ukuboko kwakwe takwafumine pali imwe.” 
Abafilisiti baipusha abati, “Bushe mutuulo nshi uwakufuta pa fyabubifi tuli nokutuma kuli ena?” Nabo bayasuka abati, “Ifimpashanya ifyapala ifipute ifya golide fisano ne fimpashanya ifyapala bakwindi ifya golide fisano, ukulingana ne mpendwa sha bakateeka ba Bafilisiti, pantu icikuko cimo cine icili pali imwe bonse ecili na pa ntungulushi shenu. 
Kanshi eico pangeni ifyapala ifipute ne fyapala bakwindi ifileonaula icalo, efyo mucindikilepo umulungu wa bena Israeli. Nalimo kuti afumya ukuboko kwakwe pali imwe, pa milungu yenu elyo na pa calo cenu. 
Bushe cinshi mwalafwaila ukukosha imitima yenu nga filya abena Egupto pamo na Farao bacitile? Panuma yakubaletela ubucushi, bushe telyo balekele abena Israeli ukufuma nokuti baleya? 
Nomba kanshi pekanyeni iceleta ilipya, iŋombe shibili ishileonsha kabili isho bashatala abakakapo amakoli. Ishi iŋombe mushikakile kwiceleta, no kubweseshamo utwana kwitanga no kutwisalila. 
Mubuule Imbokoshi yakwa Yawe no kuibika pa mulu we celeta kabili mu fyakusendelamo fya mumbali mubikemo ifipe ifya golide mule mutumina ngo mutuulo wakufuta pa fyabubifi. Elyo mulitume no kuleka lileya. 
Lelo mulelimona ilyo lileya. Nomba nga cakuti lyalaya ku calo caliko, ukulungama ku Beti Shemeshi, ninshi Yawe ewaleta ici cinkunka icikalamba pali ifwe. Lelo nga cakuti talilungemeko, elyo tuli nokwishiba ukuti te kuboko kwakwe kwatuletele ici, lelo catuponenefye epela.” 
Awe nabo bacita ifyo fine babebele. Babuula iŋombe shibili no kushikakila kwiceleta elyo bayaisalila no twana twashiko mwitanga. 
Babika ne Mbokoshi ya Cipangano iyakwa Yawe pa mulu we celeta, elyo mu fyakusendelamo ifya mumbali babikamo ifya golide ifyapala bakwindi ne fya golide ifyapala ifipute. 
Iŋombe shalungamafye ku Beti Shemeshi, ukukonkafye umusebo umo wine shile shilelila pakwenda, ukwabula ukupasukila ku kulyo nangu ku kuso. Intungulushi sha Bafilisiti shaya nashikonka panuma mpakafye na ku mupaka wa ku Beti Shemeshi.
Nomba abantu ba mu Beti Shemeshi baleseepa iŋanu shabo mwishika. Cilya bati benuke bamona Imbokoshi ya Cipangano, awe epakutemwa nganshi pakuya ipokelela. 
Iceleta lyaisa na mwibala lyakwa Yoshua umwina Beti Shemeshi no kwiminina ku mbali ya cilibwe icikalamba. Abantu balepaula inkuni ukufuma kwiceleta no kutuula iŋombe shine kuli Yawe nge lambo lyakoca. 
Elyo abena Levi baisha Imbokoshi ya Cipangano iyakwa Yawe, pamo ne fyakusendelamo ifyali mumbali umwali ifintu ifya golide, no kufibika pa mulu wa cilibwe icikalamba. Pa bushiku ubu epo abantu ba mu Beti Shemeshi batuulile umutuulo wakoca no kuleka amalambo kuli Yawe. 
Ilyo intungulushi shisano isha Bafilisiti shamwene ifi fyonse, pa bushiku bwine bulya shabwelelamo na ku Ekironi.
Aba e bagolide abapala ifipute abo Abafilisiti batumine ngo mutuulo wakufuta pa fyabubifi kuli Yawe. Umo kuli Ashidodi, Gasa, Eshikeloni, Gati elyo na Ekironi. 
Kabili impendwa ya golide iyapala bakwindi, ili nokuba ukulingana ne mpendwa ya misumba ya Bafilisiti iya ntungulushi shisano iyamalinga pamo pene ne mishi yabo iya mu calo iyishacingililwa. Icilibwe cikalamba ico babikilepo Imbokoshi ya Cipangano cakwa Yawe, e kambone mu bushiku bwa lelo mwibala lyakwa Yoshua umwina Beti Shemeshi.
Lelo aba mu lupwa lwakwa Yekonia bena tabasekelele capamo na bena Beti Shemeshi, ilyo kwali ukupokelela Imbokoshi yakwa Yawe. Kanshi Yawe epakwipayapo abantu abali amakumi cine lubali (70) pa mulandu wakulengela mu Mbokoshi ya Cipangano. Abantu epakuloosha apakalamba nganshi pa bwingi bwa bantu Yawe aipeye. 
Elyo abaume abena Beti Shemeshi baipusha abati, “Nani wingeminina ku cinso cakwa Yawe, uyu mulungu uwamushilo? Ni kuli nani Imbokoshi ya Cipangano yalaya pakuti tumufumye pano?” 
Elyo batuma inkombe ku bantu ba ku Kiriati Yarimu nokutila, “Abafilisiti nababwesha Imbokoshi ya Cipangano iyakwa Yawe. Iseni, mwise musende Imbokoshi muitwale ku ncende kumwenu.”
 Elyo abaume ba ku Kiriati Yarimu baishile no kusenda Imbokoshi ya Cipangano iyakwa Yawe, baleta ku ŋanda yakwa Abinadabu iyabelele pa lupili. Kabili bacita umwana wakwe umwaume Eleasa abe uwapatulwa pakuti alelinda Imbokoshi yakwa Yawe.
Palipitile inshita iyitali ukulingana ne myaka amakumi yabili (20) yonse pamo, apo Imbokoshi ya Cipangano yaikalile ku Kiriati Yarimu, icalengele na bena Israeli bonse ukulaloosha no kufwaisha ukulakonka Yawe. 
Elyo Samwele epakusosa ku ba ŋanda yakwa Israeli yonse ati, “Nga cakuti mulebwelela kuli Yawe ne mitima yenu yonse, italusheni ku milungu ya benafyalo na ku ba Ashitoreti, no kuipeelesha mwe bene kuli Yawe no kulamubombela ekafye, lyena nao akamupususha ku minwe ya Bafilisiti.” 
Kanshi abena Israeli epakutaluka ku milungu ba Baali na ba Ashitoreti, no kwamba ukulabombela Yawe eka.
Elyo Samwele atile, “Longaneni mwe bena Israeli bonse ku Misipa pakuti ine mupapatileko kuli Yawe.” 
Kanshi abantu bonse epakulongana ku Misipa, batapa na menshi no kwitila panshi ku cinso cakwa Yawe. Na pa bushiku ubo, bafunga ukulya balanda nokuti, “Natubifya kuli Yawe.” Kabili Samwele ewali umupingushi wa bena Israeli ku Misipa.
Kabili ilyo Abafilisiti baumfwile ukuti abena Israeli nabalongana ku Misipa, bacilolo ba Bafilisiti balimine no kuya kukubalwisha. Lelo ilyo abena Israeli baumfwile, batiinine nganshi Abafilisiti. 
Elyo abena Israeli baebele Samwele abati, “Wileka ukutupapatila kuli Yawe Lesa wesu, pakuti atupusushe ukufuma ku kuboko kwa Bafilisiti.” 
Elyo Samwele abuula akana ka mpaanga akashilasumuka no kukatuula nge lambo lyakoca kuli Yawe. Alilile kuli Yawe, mukupapatilako abena Israeli, elyo Yawe nao amwasuka. 
Mu nshita ine ilya Samwele acili aletuula ilambo lyakoca kuli Yawe, Abafilisiti bapalama kukulwisha abena Israeli. Lelo pali bulya bushiku, Yawe abulukuta nge mfula kwishiwi ilikalamba no kubafulunganya icakuti bafulumuka ukufuma ku cinso ca bena Israeli. 
Abena Israeli epakufuma mu Misipa no kukunkunika Abafilisiti, baya balebakomaula nshila yonse mpakafye ku mutentemuko wa Beti-Kari. 
Elyo Samwele abuula ilibwe, alibika pakati ka Misipa na Yeshana, alinika ne shina lya Ebenesa, elyo atile, “Ukufika na pano Yawe ewatwafwile.” 
Kanshi Abafilisiti epakucimba, kabili tababwekeshepo ukufwaya ukupokolola icalo ca bena Israeli nakabili. Elyo na pa nshita ya bumi bwakwa Samwele, ukuboko kwakwa Yawe kwalifye ukwafina pa Bafilisiti. 
Ne misumba Abafilisiti bapokolwele ku bena Israeli ukufuma ku Ekironi ukufika ku Gati, yalibweshiwe. Abena Israeli bapokolola ne ncende shabo ishapalamineko ukufuma ku maka ya Bafilisiti. Elyo kwaba umutende pakati ka bena Israeli na bena Amoli.
Samwele atwalilile ngo mupingushi pakati ka bena Israeli mu nshiku shonse isha bumi bwakwe. 
Cila mwaka aleenda ukufuma ku Betele, Giligali na ku Misipa, mukupingula abena Israeli mu ncende shonse ishi. 
Aleti nga apwisha elyo alebwelelamo ku Rama ukwali iŋanda yakwe, kabili nako kwine alepingula abena Israeli. Elyo akuula no bulambo bwakwa Yawe kulya kwine.
Ilyo Samwele akotele, asontele abana bakwe abaume ukuba abapingushi ba bena Israeli. 
Umwana wakwe ibeli ishina lyakwe ali ni Yoeli, kabili ishina lya cikonkebeli ali ni Abiya, ebali abapingushi ku Beresheba. 
Lelo abana bakwe bafilwa ukulakonka ukwenda mu nshila shakwe, bayalukila mu nshila shakufwaisha indalama no kulasumina amafisakanwa no kupingwila imilandu mu bubifi. 
Elyo bonse abakalamba ba bena Israeli balongana pamo no kwisa kuli Samwele ku Rama. 
Cilya bamusanga, bamweba abati, “Mona, iwe naukota, elyo abana bobe abaume tabalekonka mu nshila shobe, kanshi tusontele imfumu iyakuti iletutungulula pamo ngefyo imishobo yonse yacita.”
Nomba ilyo batile, “Tupeeleni imfumu iyakututungulula,” Samwele tatemenwe. Elyo Samwele apepa kuli Yawe. 
Yawe nao amweba ati, “Umfwila ku fintu abantu bonse balekweba, pantu teiwe basuulile, nine basuulile nge mfumu yabo. 
Ifi fine efyo bacita na kuli ine, ukufuma pa bushiku nabafumishe mu calo ca Egupto ukufika mu bushiku bwa lelo, ifyakunsangukila no kulatumikila imilungu imbi, kanshi ifi fine eifi balecita na kuli iwe wine. 
Nomba iwe bomfwilefye, lelo ubasoke na maka, no kubebukisha ifyo imfumu iyo balefwaya ikalacita pali bena.”
Samwele nao epakulondolwela abantu abaishile mukumwipusha palwa kukwata imfumu amashiwi yonse ayakwa Yawe. 
Abeba ati, “Ifi efyo imfumu iyili nokumuteeka ili nokulacita. Ili nokulasenda abana benu abaume no kubapeela imilimo yakubomba ku maceleta yaiko, na pali bakabalwe, elyo bambi bakalabutuka pa ntanshi ya maceleta yaiko. 
Bamo akabalenga ukuba intungulushi sha pa fita amakana (1,000), elyo na pa fita amakumi yasano (50). Bambi nabo ukulima umushili no kusombola ifisabo fyaiko, kabili bambi nabo ukupanga ifyanso fya nkondo, no kupanga ifibombelo fya maceleta yaiko. 
Ali nokusenda abana benu abanakashi ukuba bakenga wa mafuta yanunka ubusaka, abakwipika, elyo na bakupanga imikate. 
Ali nokumupoka amabala yenu ayasuma, amabala ya myangashi elyo na ya miolifa ayawamisha, no kufipeela ku babomfi bakwe. 
Ali nokubuulapo cimo pa capekumi cenu pa fisabo na pa fya myangashi no kupeela kuli bacilolo elyo na babomfi bakwe. 
Ababomfi benu abaume na banakashi, iŋombe shenu ishawamisha na bapunda, akafibuula fikaba fibombelo fyakwe. 
Ali nokubuulapo cimo pa capekumi ca fitekwa fyenu, elyo imwe mwe bene muli nokuba abasha bakwe. 
Ilyo bulya bushiku bukafika, mukakabila Yawe ukumupususha ukufuma kuli iyi mfumu muisalile mwe bene, lelo Yawe nao takamwasuke muli bulya bushiku.”
Lelo abantu bakaanininafye ukumfwa kwishiwi lyakwa Samwele, nokutila, “Iyoo! Ifwe tulefwayafye imfumu iyakututeeka, 
pakuti na ifwe tukabe nge mishobo imbi. Tulefwaya na ifwe tukwate mfumu yakututungulula kabili nokututangilila pakufuma ilyo tulelwa ubulwi.” 
Ilyo Samwele aumfwa fyonse ifyo abantu basosele, aya fisosa nakabili kuli Yawe. 
Yawe nao ayasuka ati, “Umfwila amashiwi yabo no kubapeela imfumu.” Elyo Samwele aeba abaume abena Israeli ukubwelelamo ku cifulo cila umo afumako.
Mu bena Benjamini mwali umuntu umo ishina lyakwe ni Kishi umwana mwaume wakwa Abieli, umwana mwaume wakwa Serori, umwana mwaume wakwa Bekorati, umwana mwaume wakwa Afia umwina Benjamini umukankala nganshi. 
Alikwete umwana umwaume uwe shina lya Saulo, umulumendo uwayemba bwino. Mu bena Israeli tamwali uwalingene nankwe ukuwama. Kabili tamwali nelyo umo uwalepele ukumucila, bonse balepelafye pa mabeya yakwe. 
Nomba bapunda bakwa Kishi wishi wakwa Saulo balilubile. Elyo Kishi aeba umwana wakwe Saulo ati, “Senda umubomfi umo, muye nankwe no kuya mukufwaya bapunda.” 
Kanshi nabo epakulalanya icalo ca mpili ica bena Efulemu elyo apulinkanya na mu calo ca Shalisha, no kubasanga iyoo. Kabili apulinkanya na mu calo ca Shalimu noko kwine tabaliko. Elyo atwalilila ukufwaya, alalanya icalo ca bena Benjamini, nako kwine tabaliko.
Ilyo bafikile ku Sufi, Saulo aeba umubomfi uo bali nankwe ati, “Tuleya tubwelelemo, pantu batata kuti baleka ukutontonkanya pali bapunda no kwamba ukusakamana pali ifwe.” 
Elyo umubomfi amwasuka ati, “Moneni muli uno musumba mwaliba umuntu wakwa Lesa uwacindikwa nganshi, kabili conse ico asosa cilaba cacishinka. Kanshi natuleyako nomba, nalimo kuti atwebako inshila twingayamo.” 
Elyo Saulo ayaswike umubomfi wakwe ati, “Nga cakuti twayako ni cinshi ico tuleya peela uyu muntu? Pantu ifilyo nafipwa mu mifuko yesu. Tatukwete icabupe icakutwala ku muntu wakwa Lesa. Bushe cinshi tukwetepo?” 
Umubomfi abwekeshapo ukwasuka Saulo nakabili ati, “Moneni ine ninkwatapo akandalama kamo aka silifa, efyo ndeya peela ku muntu wakwa Lesa pakuti aye tulanga bwino inshila tuli nokuyamo.” 
Mu nshita shakale mu Israeli umuntu nga aya kukwipusha fimo kuli Lesa, alesosa ati, “Iseni, tuleya kuli kamona.” Pantu ino nshita uwitwa kasesema, kale aleitwa ukuti ni kamona. 
Saulo atile ku mubomfi wakwe, “Cawama walanda bwino, isa tuleya.” Epakwima baya na ku musumba ukwali umuntu wakwa Lesa.
Ilyo baleninika ulupili pakuya ku musumba, bakumanya abakashana bamo abaleisa mukutapa amenshi, elyo babepusha abati, “Bushe kamona eko ali?” 
Nabo bayasuka abati, “Ee uyo ali ku ntanshi yenu. Angufyanyeni nombaline pantu lelo line elyo eshile muno musumba wesu. Kabili e bushiku abantu baletuula amalambo pa ncende iyakupepelapo. 
Nga mwaingilafye mu musumba, mulemusanga ilyo talaya pamulu pa ncende yakupepelapo kukulya. Abantu tekuti batampe ukulya ilyo talafika. Pantu euli nokupaala ifya malambo, elyo abo bonse abetilwe bali nokwamba ukulya. Kabiyeni nineni pamulu nombaline, pa nshita ino kuti mwamusanga.” 
Elyo baile ku musumba, kabili ilyo baleingila mu musumba bamwene Samwele nao ali mu nshila aleisa kuli bena, aleya ku ncende yakupepelapo.
Nomba mu bushiku bwa kunuma ilyo Saulo talaisa, Yawe alisokolwele ici kuli Samwele ati, 
“Mailo pa nshita nga ino ine, nkakutumina umwaume umo ukufuma ku calo cakwa Benjamini. Ukamusube amafuta yakuba kateeka wa pa bantu bandi abena Israeli. Akapususha abantu bandi ukufuma ku kuboko kwa Bafilisiti, pantu nimona ukucula kwabo, no kulilishika kwabo nakufika kuli ine.”
Ilyo Samwele amwene Saulo, Yawe atile kuli wena, “Uyu e muntu nakwebele ukuti euli nokuba kateeka wa bantu bandi.” 
Elyo Saulo apalamina kuli Samwele mukati ka mpongolo nokutila, “Shi napapata, nangeniko uko iŋanda yakwa kamona yabela?” 
Elyo Samwele ayasuka Saulo ati, “Nine wine kamona. Tangila unine ku ncende yakupepelapo, pantu niwe ilelo tulelila pamo na ine. Elyo ulucelo nkaleka ukaleya kabili nkakweba fyonse ifili mu mutima obe. 
Lelo pa mulandu wa bapunda balya baluba pali ishi nshiku shitatu shapita, wiposako mano yobe, bonsefye nabamoneka. Kabili ni kuli nani ukukabila konse ukwa bena Israeli kuli nokuya, nga cakuti tekuli iwe na ku ba ŋanda ya bashinwe?” 
Saulo ayasuka ati, “Bushe ine nshili umwina Benjamini, uwa mu luko ulwacepesha mu bena Israeli? Kabili no lupwa lwandi elwacepesha pa ndupwa shonse isha nko sha bena Benjamini. Nga cinshi wasosela icintu ici kuli ine?”
Elyo Samwele asenda Saulo no mubomfi wakwe mu ŋanda ya maliila, abateeka kuntashi ya balalikwe abali mu mpendwa nalimo amakumi yatatu (30). 
Samwele atile ku waleipika, “Leta icipande ca nama nacikupeela, ico nacitila ucibike ceka.” 
Uwaleipika nao abuula umwendo na fyonse ifyaliko no kufipalamika ku ntanshi yakwa Saulo. Elyo Samwele atile, “Ifi efyo bacikubikila, lya, pantu fyapeelwa pa nshita iyasontwa pakuti ulile pamo na bashimucindikwa.” Elyo Saulo alile pamo na Samwele pali bulya bushiku.
Ilyo babwelele ukufuma ku ncende yakupepelapo ukwisa ku musumba, Samwele alanshenye na Saulo pa mulu wa ŋanda yakwe epo bamupekanishisha na pakusendama. 
Bonse babuka lucelocelo, elyo Samwele aitile Saulo uwali pa mutenge ati, “Ima uipekanye pakuti nkuleke uleya.” Ilyo Saulo aipekanya ena na Samwele bafumina panse bonse. 
Cilyafye bafika lwa ku mpela ya musumba, Samwele aeba Saulo ati, “Eba umubomfi obe atangile ku ntanshi yesu. Elyo nga atangila, iwe ubale ushaleko pano pene panono, pakuti nkwebe ishiwi ukufuma kuli Lesa.”
Elyo Samwele abuulile umusukupala wa mafuta no kwitila pa mutwe wakwa Saulo elyo amutomona, amweba nokuti, “Ala niwe Yawe asubile ukuba intungulushi pakati ka bantu bakwe abena Israeli. Niwe uli nokuteeka abantu bakwa Yawe no kubapususha ku kuboko kwa balwani babo ababashinguluka. Icishibilo cakwishibilako ukuti ni Yawe eukusontele ukuba intungulushi ya bacishilano bakwe nici. 
Ilyo walaya ukufuma kuli ine ilelo, uleya kumanya abantu babili abaume mupepi na pa nshinshi yakwa Rebeka, ku Selisa mu calo ca bena Benjamini. Baleyatila kuli iwe, ‘Bapunda waile mukufwaya nabamoneka. Eico nomba bawiso nabaleka ukutontonkanya pali bapunda, nomba basakamene pa mulandu wa iwe wine. Batendeke no kwipusha ati, bushe cinshi ndi nokucita pa mulandu wa mwana wandi?’ 
Elyo uli nokutwalilila ukuya ukufuma palya mpaka ukafike ku cimuti icikalamba ica oki ica Tabo. Abantu batatu abaume abalenina mukuya tuula amalambo kuli Lesa ku Betele ebali nokukukumanya palya pene. Umo ninshi nasenda utwana twa mbushi tutatu, umbi nao imikate itatu, elyo umbi nao inyambi ya mwangashi. 
Bali nokuya kuposha no kukupeela imikate ibili iyo uli nokupokelela ukufuma kuli bena.
“Elyo panuma ya ifyo, uleya fika ku lupili lwakwa Lesa uko Abafilisiti babika inkambi ya fita. Nga walapalamina ku musumba, uli nokukumanya umulongo wa bakasesema baletentemuka ku ncende yakupepelapo ninshi balelisha insango, insombo, imitolilo na maseese ku ntanshi yabo, ninshi bonse balesesema. 
Umupashi wakwa Yawe uli nokwisa pali iwe mu maka elyo na iwe uleisa yamba ukulasesema pamo nabo. Kabili uli nokusanguka umuntu umbi. 
Elyo ifi fishibilo nga fyaba pali iwe, lyena ucite conse ico iminwe yobe ili nokubomba, pantu Lesa ali na iwe. 
Kabili wambeko utangile ukuya ku Giligali, na ine nkesa kusanga kulya kwine kukutuula umutuulo wakoca no wakwampana. Lelo ulingile ukulolela pa nshiku cine lubali mpaka nkese no kukweba ifyo uli nokucita.”
Ilyo Saulo apilibwike ukufuma kuli Samwele, Lesa apilibwile umutima wakwa Saulo, no kuleka ifi fishibilo fyonse fifikilishiwe pali bulya bushiku. 
Ilyo bafikile pa Gibea, bakasesema umulongo balimukumenye, no mupashi wakwa Lesa waishile na maka pali wena nao ayamba no kusesema nga bena. 
Ilyo bonse abo ali nabo kale abamwishibe bamwene alesesema pamo na bakasesema, baipushanya abati, “Bushe ni cinshi icacitika kuli mwana Kishi? Bushe Saulo nao ni umo pali bakasesema?” 
Elyo umuntu umo uwaleikala kulya ayankula ati, “Nga kanshi shibo ni nani?” Eico cayalwike ipinda icakusosa ati, “Bushe Saulo nao ali pakati ka bakasesema?” 
Ilyo Saulo alekele ukusesema aile fika ku ncende yakupepelapo.
Nomba nalume wakwa Saulo alimwipwishe pamo no mubomfi wakwe ati, “Bushe ni kwi waciba?” Nao atile, “Kukufwaya bapunda. Nomba ilyo twacifilwa ukubamona twaciya kwa Samwele.” 
Nalume kwa Saulo atile, “Njebako ifyo Samwele acisosa kuli iwe.” 
Saulo atile, “Cacine bapunda nabamoneka.” Lelo taebele nalume ifyo Samwele asosele pa mulandu wa fyabufumu.
Panuma ya ifi Samwele alonganike abena Israeli kuli Yawe ku Misipa, 
elyo atile kuli bena, “Ifi efyo Yawe Lesa wa bena Israeli asosa. Nine nafumishe Israeli mu Egupto, kabili nine namupokolwele ukufuma ku maka ya bena Egupto pamo no kumupokolola kuli bashamfumu bonse abalemucusha. 
Nomba imwe ilelo mwakaana Lesa wenu, uumupususha mu macushi yenu yonse elyo na mu masakamika yenu yonse. Kabili mwalanda nokuti, ‘Iyoo, ifwe tupeelefye imfumu iyakututeeka.’ Eico kanshi nomba iseni mumonekele ku cinso cakwa Yawe, umo mwabela mu nko ne mikowa yenu.”
Elyo Samwele apalamike aba nko sha bena Israeli mupepi, na ba luko lwa bena Benjamini ebasalilwe mukubomfya ukupendula. 
Elyo apalamika kuntanshi aba luko lwa bena Benjamini, mu ndupwa shabo, elyo aba mu lupwa lwakwa Matiri ebasalilwe mukubomfya ukupendula. Pakulekelesha Saulo mwana Kishi ewasalilwe. Lelo ilyo balemufwaya tabamusangile. 
Ecalengele bepushe kuli Yawe nakabili abati, “Bushe uyu muntu naisako kuno?” Elyo Yawe nao abasuka ati, “Ee, nomba nafisama mu fipe.” 
Elyo babutuka no kuya musenda. Nomba ilyo aiminine pakati ka bantu, alepele ukucila bonse ukufuma pa mabeya mpaka ku mutwe. 
Samwele atile ku bantu bonse, “Bushe mwamumona umuntu uo Yawe asalile? Tapali uuli kwati ena pakati ka bantu bonse.” Elyo abantu baweleshe abati, “Imfumu naibe no bumi pe!”
Samwele alondolwele abantu insambu elyo ne milimo yaba pa bufumu. Epakulemba fyonse mu citabo no kubika pa cinso cakwa Yawe. Elyo Samwele asalanganya abantu, cila muntu ukuya kumwakwe. 
Saulo nao aile kumwakwe ku Gibea, na bantu ababulamba abo Lesa anashishe ku mitima bamushindika. 
Lelo bamo bantalamisoka batile, “Bushe kuti uyu atupususha shani?” Balimusushishe nganshi kabili tabamupeeleko nangu fyabupe. Lelo Saulo atalelefye tondolo.
Panuma ya mweshi umo, Nahashi umwina Amoni aishile no kwisa pokolola Yabeshi Gileadi. Elyo abantu bonse aba mu Yabeshi batile kuli ena, “Cita icipangano na ifwe, elyo na ifwe twakulakubombela.” 
Lelo Nahashi umwina Amoni ayaswike ati, “Ine kuti napanga icipangano na imwe nga twasuminishanya ukuti ine nkatonkole cila umo ilinso lya ku kulyo pakuti nkalete umusebanya pali Israeli onse.” 
Abakalamba ba mu Yabeshi epakumweba abati, “Tupeeleko inshiku cine lubali pakuti tutume inkombe ku bena Israeli bonse, elyo nga cakuti takuli nangu umo uwakwisa tupususha, lyena tuli nokucimba kuli iwe.”
Ilyo inkombe shaishile ku Gibea umushi wakwa Saulo no kutula umulandu onse ku bantu, bonse batendeke ukulila imisowa iyikalamba. 
Califye ilyo Saulo alebwela ukufuma ku mabala, ninshi nakonka iŋombe shakulima panuma, elyo aipwishe ati, “Bushe cinshi cilubene ku bantu? Ni cinshi ico balelila?” Abantu epakumulondolwela ifyo abaume ba ku Yabeshi basosele. 
Ilyo Saulo aumfwile amashiwi yabo, umupashi wakwa Lesa waishile pali ena na maka, icakuti aikatwa no bukali. 
Abuulile iŋombe shibili ishakuliminako ashiputaula mu fipimfya, no kutumina bonse abena Israeli mu ncende shonse. Atuma inkombe ishakuyalanda ukuti, “Ifi efyo cili nokucitika ku ŋombe iyilima iya muntufye onse uushakonke Saulo na Samwele.” Elyo umwenso wakwa Yawe waishile pa bantu bonse, nabo baima capamo ngo muntu umo. 
Ilyo Saulo abalongenye abantu ku Beseki, abaume ba mu Israeli bali amakana imyanda itatu (300,000) elyo na baume bakwa Yuda amakana yatatu (30,000).
Baebele inkombe ishaishile abati, “Kabiyeni kasoseni ku baume ba ku Yabeshi Gileadi amuti, ‘Mailo ilyofye akasuba kakabalikisha, ninshi mwalubulwa.’” Ilyo inkombe shaile no kuyatula ilyashi ili ku baume ba ku Yabeshi, nabo balisaminwe. 
Kanshi abaleikala ku Yabeshi epakweba abena Amoni ati, “Mailo tuli nokucimba kuli imwe elyo na imwe kuti mwatucitilafye conse icingaba icisuma kuli imwe.” 
Ubushiku bwakonkelepo Saulo ayakanya abaume bakwe mu fipani fitatu. Elyo ulucelo ku macaca baingilile abena Amoni mu nkambi yabo no kubakomaula mpaka ukufika na pa nshita akasuba kabalikishe. Kabili bonse abapusunswikeko balisalangene icakuti nangufye babili tabashele pamo iyoo.
Abantu epakwipusha Samwele abati, “Nga ni bani abaipwishe ati, ‘Bushe Saulo ewingateeka ifwe? Baleteni kuli ifwe pakuti tubepaye.’” 
Lelo Saulo atile, “Takwabe nangu umo uuli nokwipaiwa mu bushiku bwa lelo, pantu ubushiku bwa lelo Yawe napususha Israeli.” 
Elyo Samwele aeba abantu ati, “Iseni, natuleya ku Giligali kabili kulya kwine eko tuleya lumbula cipya cipya ifyabufumu.” 
Kanshi abantu bonse epakuya ku Giligali no kuya bilisha Saulo nge mfumu pa cinso cakwa Yawe. Kulya kwine eko baile tuula imutuulo yakwampana pa cinso cakwa Yawe, elyo Saulo na bena Israeli bonse basansamuka nganshi.
Elyo Samwele aebele abena Israeli bonse ati, “Ine nalyumfwa fyonse ifyo mwasosa kuli ine kabili nalimupeela ne mfumu iyakumuteeka. 
Moneni, ala nomba ni mfumu eyakulamutungulula. Pantu nomba ine ninkota kabili ndi ne mfwi, lelo abana bandi abaume bena muli nabo. Ine nali intungulushi yenu ukufuma ku bulumendo bwandi ukufika na ku bushiku bwa lelo. 
Ine naiminina pano, nshinineni pa cinso cakwa Yawe elyo na ku wasubwa wakwe. Bushe nani nasendelapo iŋombe iyilima? Ni punda wakwa nani ine nasendapo? Ninani uo nacenjeshapo? Nani uo nafyengelepo? Bushe ni ku minwe yakwa nani nafumishe amafisakanwa pakulenga amenso yandi yashibate? Nga cakuti nalicitapo cimo pali ifi, ine ndi nokumubwesesha.” 
Nabo abantu bayaswike abati, “Tawatala autucenjesha nangu ukutufyenga. Kabili tawatala aupoka akantu ku minwe ya muntu nangu umo.” 
Samwele atile kuli bena, “Yawe e kambone pali imwe kabili no musubwa wakwe wine ni kambone mu bushiku bwa lelo ukuti tamusangilepo akantu nangu kamo mu minwe yandi.” Nabo batile, “Ni kambone.” 
Elyo Samwele atile ku bantu, “Yawe e kambone uwasalile Mose na Aroni kabili afumya ne fikolwe fyenu mu calo ca ku Egupto. 
Eico nomba palameni bonse pakuti mwebe ifishinka pa cinso cakwa Yawe pali fyonse ifya bulungami bwakwa Yawe, ifyo amucitila pamo na bashinwe.
 “Ilyo Yakobo aingile mu Egupto, na bena Egupto bayamba ukubacusha, ifikolwe fyenu fyalilile kuli Yawe ukuti abafwe. Elyo Yawe epakutuma Mose na Aroni abafumishe ifikolwe fyenu muli cilya calo, no kubaleta ukuti baleikala mu cifulo cino. 
Lelo bena balaba kuli Yawe Lesa wabo, nao epakubashitisha mu minwe yakwa Sisera umukalamba wa fita fya mfumu Yabini uwa ku Hasoli, elyo na mu minwe ya Bafilisiti, kabili na mu minwe ya mfumu ya ku Moabu ababalwishishe. 
Elyo balilile kuli Yawe nokutila, ‘Natubifya pantu natusangukila Yawe no kulabombela imilungu ba Baali na ba Ashitoreti. Lelo nomba, tupokololeniko ku minwe ya balwani besu, elyo na ifwe twakulamubombela.’ 
Elyo Yawe atumine Yerubibaali, Baraki, Yefuta na Samwele abamupokolwele ukufuma mu minwe ya balwani benu mu ncendefye shonse, pakuti mwikale umutende.
 “Lelo imwe ilyo mwamwene Nahashi imfumu ya bena Amoni aisa mukumusansa, mwatile kuli ine, ‘Iyoo ifwe tulefwaya imfumu iyakuti iletuteeka,’ nangu pali ilya nshita Yawe Lesa wenu ewali mfumu yenu. 
Nomba moneni, imfumu iyi iyo mwasalile, iyo mwe bene mwalombele. Eico Yawe naimika imfumu pali imwe. 
Eico nomba nga cakuti muli nokuba na katiina kuli Yawe, mulemubombela no kumubeela elyo no kukanasangukila amafunde yakwe. Kabili nga cakuti imwe bonse pamo pene ne mfumu yakulamuteeka mwakulakonka Yawe Lesa wenu, ninshi cili nokumuwamina! 
Lelo nga cakuti mwakaana ukubeela ishiwi lyakwa Yawe, kabili mwasangukila na mafunde yakwa Yawe, lyena ninshi ukuboko kwakwa Yawe kuli nokuba pali imwe elyo na pa mfumu yenu ngefyo cali pali bashinwe.
“Eico nomba, iminineni ifyo fine no kumona icintu icikalamba ico Yawe alacita mu menso yenu! 
Bushe ino te nshita yakusombola iŋanu? Ine nalalomba kuli Yawe alete ukubulukuta ne mfula. Kabili muli nokushininkisha no kwishiba ukuti cintu icibi mwacita ku cinso cakwa Yawe icakwipusha ukumupeela imfumu.”
Elyo Samwele alombele kuli Yawe, na pa bushiku bwine bulya Yawe atumine ukubulukuta ne mfula, icakuti abantu bonse baiketwe no mwenso uukalamba uwa kuli Yawe na Samwele. 
Elyo abantu bonse batile kuli Samwele, “Pepeleniko fwe babomfi benu kuli Yawe Lesa wenu pakuti twifwa, pantu natulundapo pa bubifi bumbi bonse twacita, ububifi bwakwipusha ukutupeela imfumu.” 
Samwele nao atile kuli bena, “Mwitiina. Imwe mwalicita ububifi bonse ubu, nomba mwileka ukukonka Yawe, lelo mulemutumika ne mitima yenu yonse. 
Mwiyalukila ukukonka ifyaciwelewele ifilubi ifishingamwafwa. Tafibomba busuma nakalya, nangu ukumupususha teti fimupusushe, pantu fyaciwelewele. 
Pa mulandu we shina lyakwe ilicindami, Yawe takalekeleshe abantu bakwe, pantu Yawe alitemenwe ukumucita abantu bakwe. 
Elyo palwa ine, nshingatemwa nangu panono icakuti nkabe uwakubifya kuli Yawe mukufilwa ukumupepelako. Kabili ndi nokumufunda inshila isuma kabili iyalungama. 
Lelo imwe mukwatilefye Yawe akatiina no kulamubombela mu cishinka ne mitima yenu yonse. Mufwile ukuba abakwibukisha ifintu ifikankala ifyo amucitila. 
Nomba nga cakuti mwakonkanyapo ukulabifya, bonse imwe pamo ne mfumu yenu mukaloba.”
Saulo ali ne myaka amakumi yatatu (30) ilyo bamusontele pa bufumu, kabili ateekele abena Israeli pa myaka amakumi yane na ibili (42). 
Saulo asalile abaume amakana yatatu (3,000) ukufuma mu Israeli. Amakana yabili (2,000) yali nankwe ku Mikimashi na mu calo ca mpili sha Betele, elyo ikana limo (1,000) lyali na Yonatani ku Gibea wa mu Benjamini. Abantu bonse abashelepo ababweseshamo ku ncende sha kumwabo uko bafumine.
Yonatani acimfishe impuka ya Bafilisiti abali pa nkambi ya ku Geba, na Bafilisiti bonse baumfwako icacitike. Elyo Saulo alishishe ipenga mu calo conse nokutila, “Lekeni Abahibulu bomfwe!” 
Kanshi bonse abena Israeli balyumfwile amashiwi yonse ayakuti Saulo nasansa inkambi ya Bafilisiti elyo nomba Israeli asangwike umulwani wa Bafilisiti. Kabili abantu balongene mukuba pamo na Saulo ku Giligali.
Abafilisiti nabo balongana pamo pakulwisha abena Israeli, bali na maceleta amakana amakumi yatatu (30,000)  na aba pali bakabalwe amakana mutanda (6,000) elyo ne fita ifingi kwati munsensenga wa kuli bemba. Baile no kuya cita inkambi ku Mikimashi, ku kabanga ka Beti Afeni. 
Ilyo abaume abena Israeli bamwene ukuti bakwata ubwafya ubushaibipila, kabili nokuti ifita fyabo fyacilikilwa, bafisama mu ncengo na mu filindi, mu mateshi, mu mabwe elyo na mu mendo ya mabwe. 
Bamo Abahibulu balyabwike umumana wa Yordani ukuya mu calo ca Gadi na Gileadi. Saulo ashele ku Giligali ne mpuka shonse isha fita isho ali nasho shilekankafye ku mwenso. 
Apembele pa nshiku cine lubali, ukulingana ne nshita Samwele apimine. Lelo Samwele taishileko ku Giligali! Abantu bakwa Saulo batampile no kusalangana. 
Eico Saulo atile, “Leteni kuli ine ilambo lyakoca elyo ne mituulo yakwampana.” Elyo Saulo atuulile ilambo lyakoca. 
Kanshi cilya apwafye ukupeela ilambo lyakoca, na Samwele afika, kabili Saulo aile mukumusengela no kumuposha. 
Samwele aipusha ati, “Bushe cinshi wacita?” Saulo ayasuka ati, “Ilyo nacimona ukuti abantu balasalangana kabili nokuti tawishile pa nshita wapimine, elyo Abafilisiti nabo balelongana ku Mikimashi, 
eco nasosele nati, ‘Nomba Abafilisiti balanjishilila ine wine ku Giligali, kabili nshilalomba nokuti Yawe ansekelele. Kanshi epakuipatikisha mukutuula ilambo lyakoca.’” 
Samwele epakweba Saulo ati, “Ucitilefye nge mbulwamano. Taubakile ifunde Yawe Lesa obe akupeela. Aucita ifyo akukonkomesha, nga nakosha ubufumu bobe pali Israeli ukuba ubwa pe na pe. 
Lelo nomba ubufumu bobe tabwatwalilile. Yawe nafwaya umuntu uwa mibeele iyisansamusha umutima wakwe, kabili eo asontele ukuba intungulushi ya bantu bakwe, pantu iwe taubakile ifunde lyakwa Yawe.”
Elyo Samwele afumine ku Giligali no kuya ku Gibea wa muli Benjamini. Elyo Saulo apendele abaume abashele nankwe asanga ati bali nalimo imyanda mutanda (600).
Saulo no mwana wakwe umwaume Yonatani na baume bali nabo baikele mu Geba wakwa Benjamini, ninshi Abafilisiti nabo bacitile inkambi ku Mikimashi. 
Elyo ibumba lya bantu abonaushi lyafumine ku nkambi ya Bafilisiti mu mpuka shitatu. Impuka imo yalungeme ku Ofira mu calo cakwa Shuali, 
imbi yalungeme ku Beti Horoni elyo iyacitatu nayo yalolele ku mpanga ya mupaka walungatana ne shika lya Seboyimu ukulolenkana ku matololo.
Nomba takwali uwakufula ifyela mu calo conse ica Israeli, pantu Abafilisiti batile, “Epali Abahibulu bayamba ukufula impanga nangu amafumo!” 
Kanshi bonse abena Israeli baleya ku Bafilisiti mukunonesha inkasu sha ŋombe, bapiki, amasembe, elyo ne fikwakwa. 
Umutengo wakunonesha inkasu sha ŋombe na bapiki wali ukucila citika wa shekeli umo, elyo pakunona amasembe elyo na pa kolola kwa misumbo kwine wali mupepi na citika wa shekeli. 
Kanshi pa bushiku bwa bulwi takwasangilwe mu fita fyakwa Saulo na Yonatani uwali no lupanga nangu ifumo mu minwe yakwe, kanofye Saulo no mwana wakwe umwaume Yonatani ebakwete.
Nomba impuka imo iya Bafilisiti yaile ku mupokapoka wa ku Mikimashi.
Ubushiku bumo Yonatani umwana mwaume wakwa Saulo atile ku mulumendo uwalesenda ifyanso fyakwe, “Isa, tuleya twabukile kulya kwishilya ku nkambi ya Bafilisiti.” Lelo taebele wishi. 
Saulo aleikala kunse ya Gibea mwisamba lya cimuti ca mateke mu Migironi. Ali ne fita ukulingana nalimo imyanda mutanda (600), 
apo apali na Ahiya uwalefwala icakufwala cabushimapepo ica efodi. Ali mwana mwaume wakwa Aitubu munyina Ikabodi uwali mwana Fineasi, nao mwana Eli, shimapepo wakwa Yawe mu Shilo. Takwali muntu uwaishibe ukuti Yonatani naya. 
Ku mbali shonse isha mupokapoka apo Yonatani alefwaya ukwabukila ukufika ku nkambi ya Bafilisiti kwali ifimabwe ifyacenjemana, cimo icilibwe balecita Basosi elyo na cimbi Sena. 
Icilibwe cimo icacenjemana cabelele ku kapinda ka ku kuso ku ntanshi ya ku Mikimashi, elyo cimbi naco ku kapinda ka ku kulyo ku ntanshi ya ku Gibea.
Elyo Yonatani atile ku mubomfi uwalesenda ifyanso, “Isa tuleya twabukile kwishilya ku nkambi ya balya bantu abashasembululwa. Limbi Yawe kuti atwafwilishako. Takuli icintu nangu cimo icingalesha Yawe ukupususha ku bengi nangu ku banono.” 
Umubomfi walesenda ifyanso fyakwe atile, “Citeni conse icili mu mutima wenu, ine ndi na imwe mu mutima na ku mupashi.” 
Yonatani atile, “Kanshi isa twabukile kulya pakuti balya bantu batumone. 
Nga cakuti batweba abati, ‘Pembeleni apo pene mpaka nifwe twise kuli imwe,’ tuli nokwikala pamo pene kabili tatufwile ukuya kuntu bali iyoo. 
Lelo nga cakuti batila, ‘Iseni ninikeni kuli ifwe,’ lyena tuli nokuninika ukuya pamulu pantu ninshi cili ukuba icishibilo kuli ifwe icakuti Yawe nabapeela mu minwe yesu.”
Bonsefye babili baisokolwele ku nkambi ya Bafilisiti. Abafilisiti batile, “Moneni! Abahibulu bayamba ukufuma mu mendo bafisama.” 
Abantu ba pa nkambi ya Bafilisiti bapundile kuli Yonatani no mubomfi walesenda ifyanso fyakwe ati, “Iseni pano pakuti twise tumufundeko icintu cimo.” Elyo Yonatani atile ku mubomfi walesenda fyanso fyakwe, “Nina ulenkonka pantu Yawe napeela aba bantu mu minwe ya bena Israeli.” 
Yonatani pakunina ukuya pamulu, alebomfya iminwe na makasa ninshi umubomfi uwalesenda ifyanso fyakwe namukonka panuma. Abafilisiti bayambile ukuiwilafye pa cinso cakwa Yonatani, elyo umubomfi walesenda ifyanso nao ninshi nakonka panuma alebepaya. 
Muli uku kusansa kwantanshi Yonatani no mubomfi walesenda ifyanso fyakwe baipeye nalimo abantu amakumi yabili (20) mu ncende iyinono ukulingana na citika wa ekare (0:5 acre).
Kabili umwenso waikata ifita fyonse ifyali mu nkambi, ne fyali mu mpanga elyo na bantu bonse. Waikata ne fita ifyalelonda ifyanso elyo ne fita ifyaya kukusansa icakuti no mushili walatenta. Ici cabaletele umwenso uukalamba nganshi  
Inengu shakwa Saulo mu Gibea wa mu Benjamini shaletamba uko ifita filesalanganina mu ncendefye shonse. 
Elyo Saulo aebele ifita ali nafyo ati, “Pendeni ifita pakuti mumone abafuminepo.” Ilyo bapwile ukupenda, basangile ukuti ni Yonatani no mubomfi walesenda ifyanso fyakwe ebashalipofye. 
Saulo aebele Ahiya ati, “Leta kuno Imbokoshi ya Cipangano iyakwa Lesa.” Pa nshita ilya calesungwa na bena Israeli.
Ilyo Saulo acili alelanda kuli shimapepo, icongo mu nkambi ya Bafilisiti ninshi cilekulilakofye nganshi. Saulo epakweba shimapepo ati, “Fumyako ukuboko kobe.” 
Elyo Saulo na bantu bonse abo ali nabo balongana no kuya ku bulwi. Basangile Abafilisiti mu cimfulunganya icikalamba, balekomanafye abene beka ne mpanga shabo. 
Nomba icacitike cakuti Abahibulu bamo abali kale ku lubali lwa Bafilisiti kabili abaile ikala na ku nkambi yabo, bayalukile ku bena Israeli abali na Saulo pamo na Yonatani. 
Kabili, ilyo bonse abena Israeli abafiseme mu calo ca mpili icakwa Efulemu baumfwile ukuti Abafilisiti nabafulumuka, nabo baliponenemo mukubalwisha no kubasupila. 
Kanshi Yawe alipuswishe Israeli mu bushiku bulya, kabili ubulwi bwalilundulwike ukucila Beti Afeni.
Nomba muli bulya bushiku abaume abena Israeli baliculile nganshi, pantu Saulo akakile abantu ku mulapo ati, “Alapishiwe umuntu onse uuli nokulya icilyo ilyo icungulo tacilafika, lintu nshilalandula ne mwine pa balwani bandi!” Kanshi takwali impuka nangu imo iyasondele icakulya. 
Elyo ifita fyonse fyaingile mu mpanga iyamutengo, no kuya sangamo ubuci panshi. 
Ilyo bafikile apali ubuci, bamona ubuci bulefumya uluto kunse, lelo takwali nelyo umo uwakomfwele umunwe wakwe no kutwala pa kanwa kakwe, pantu abantu batiinine umulapo. 
Nomba Yonatani taumfwileko ukuti wishi ebakakile abantu ku mulapo, kanshi ena epakupisha impela ya nkonto yakwe iyali mu minwe no kutumpa mu cipepe ca buci. Aimya iminwe yakwe no kutwala pa kanwa kakwe elyo amenso yakwe yacelebwike. 
Elyo umo uwa mu fita atile kuli ena, “Bawiso bacikaka ifita icine cine ku mulapo uwakuti, ‘Abe uwalapishiwa umuntu onse uuli nokulya icilyo mu bushiku bwa lelo!’ Uyu e mulandu wine abantu bafwilile ulushile.”
Yonatani atile, “Batata nabacita icabipa mu calo. Moneni ifyo amenso yandi yacelebwike ilyofye nsondelepo utubuci tunono. 
Bushe nga tacaciwama icakuti abantu abalyapo ifitapwa fimo ilelo ifyo bafumishe ku balwani babo? Nga cakuti abalya, bushe aba Bafilisiti nga tatubepeye ukucilapo?”
Pa numa ya bena Israeli ukwipaya Abafilisiti pali bulya ubushiku, ukufuma ku Mikimashi ukufika ku Aiyaloni, ifita fyalinakile nganshi. 
Kanshi ifita epakomokela pa fitapwa, fyabuula impaanga, iŋombe no twana twa ŋombe, no kwipaila pa lwalala panshi elyo balalya pamo pene no mulopa kumo. 
Elyo baebele Saulo abati, “Mona abantu balebifya kuli Yawe pakulya inama iyili no mulopa.” Abaswike ati, “Namulufya icisumino. Kunkulusheni icilibwe pano nombaline.” 
Saulo epakubeba ati, “Salanganeni mu bantu no kubeba amuti, ‘Cila umo alete iŋombe nangu impaanga yakwe no kwisa yipaila pano pene epo alile, pakuti mwibifya kuli Yawe mukulalya inama iyicilimo no mulopa mukati kaiko.’” Kanshi ifita epakuleta iŋombe ishilima mu cungulo cine cilya no kushipaila kulya kwine. 
Elyo Saulo akuulile ubulambo bwakwa Yawe. E bulambo bwantanshi ubo akuulile Yawe.
Saulo atile, “Natuleya tutentemuke tukonke Abafilisiti mu nshita ya bushiku no kubatapa mpaka ulucelo, kabili peshala nelyo umo umumi.” Nabo batile, “Citeni conse icilemoneka icisuma mu menso yenu.” Lelo shimapepo atile, “Natubale twipushe Lesa kuno kwine.” 
Kanshi Saulo aipwishe Lesa ati, “Bushe kuti natentemuka nakonka Abafilisiti? Bushe mulebapeela mu minwe yakwa Israeli?” Lelo Lesa tamwaswike pali bulya bushiku iyoo. 
Saulo epakulanda ati, “Iseni kuno bonse imwe mwe ntungulushi sha fita pakuti tufwailishe ububifi tucitile mu bushiku bwa lelo. 
Mu cishinkafye cakwa Yawe uwamweo uupususha imyeo ya bena Israeli, nangufye cileba ukuti umwana wandi umwaume Yonatani, afwile ukufwa.” Lelo tapali umuntu nangu umo uwasoselepo ishiwi. 
Saulo elyo aebele bonse abena Israeli ati, “Imwe, mwalaiminina ulubali lumo, elyo ine na Yonatani umwana wandi umwaume twalaiminina ulubali lumbi.” Elyo abantu bamwasuka ati, “Citeni conse icilemoneka icisuma mu menso yenu.” 
Elyo Saulo apepele kuli Yawe Lesa wakwa Israeli ati, “Mpeeleni ubwasuko ubusuma.” Kabili Yonatani na Saulo babacitile ulubuko, lelo abantu bali abakaele. 
Saulo atile, “Penduleni pakati ka ine elyo no mwana wandi umwaume Yonatani.” Awe cawilile Yonatani. 
Elyo Saulo atile kuli Yonatani, “Njebako ico ucitile.” Elyo Yonatani amwebele ati, “Nacisondakofye utubuci tunono ku mpela ya nkonto yandi, eico kanshi nomba mfwilefye ukufwa.” 
Saulo atile, “Lesa nankandefye ine wine no kulundapo nga cakuti iwe Yonatani taufwile.”
Elyo abantu batile kuli Saulo, “Bushe Yonatani kuti afwa, uulengele Israeli ukucimfya apakalamba ifi? Awe, ifyo tefyo! Mu cishinkafye cakwa Yawe uwamweo, takuli mushishi wa ku mutwe wakwe uuleponena panshi, pantu abombele uyu mulimo ilelo mukwafwiwa na Lesa.” Kanshi abantu bapuswishe Yonatani kabili tabamwipeye iyoo. 
Elyo Saulo alekele no ukusupila Abafilisiti, kabili Abafilisiti balekele ubulwi no kubwelelamo ku calo cabo.
Panuma lintu Saulo ayambile ukuteeka Israeli, alwishishe abalwani bakwe mu mbali shonse, abena Moabu, abena Amoni abena Edomu, ishamfumu sha ku Soba elyo na Bafilisiti. Konsefye uko ayalukile alecimfya. 
Alwishishe no bulamba no kucimfya abena Amaleki, elyo afumishe abena Israeli mu minwe ya abo abalebatapa ifyuma.
Abana abaume abakwa Saulo bali ni Yonatani, Ishifi elyo na Malikishua. Ishina lya mwana wakwe umwanakashi umukalamba lyali ni Merabu ne shina lya mwaice lyali ni Mikali. 
Ishina lya mukashi wakwa Saulo lyali ni Ainoamu umwana mwanakashi wakwa Aimasi. Ishina lya mukalamba wa fita fyakwe lyali ni Abune umwana mwaume wakwa Neri, uwali nalume wakwa Saulo. 
Wishi wakwa Saulo ali ni Kishi. Elyo wishi wakwa Abune ni Neri uwali umwana mwaume wakwa Abieli.
Inshiku shonse ishakwa Saulo shali isha bulwi bwabipisha na Bafilisiti. Kanshi ilyo lyonse Saulo amona umwaume uwamaka nganshi nangu uwashipa, alemulunda ku fita fyakwe.
 Elyo Samwele aebele Saulo ati, “Yawe atumine ine ukwisa kusuba ukuba imfumu pa bantu bakwe abena Israeli. Eico nomba umfwa amashiwi ukufuma kuli Yawe. 
Ifi efyo Yawe umwine wa fita asosa ukuti, ‘Ine nkakanda abena Amaleki pafyo bacitile ku bena Israeli ilyo balebalwisha mu nshila pakufuma mu calo ca Egupto.’ 
Eico nomba kabiye kalwishe abena Amaleki kabili uye peela ifintu fyonse ifyo bakwata kukonaulwa. Tecakwesha ukushapo nangu umo. Wipaye abaume na banakashi, abaice na bana abacili baleonka, iŋombe ne mpaanga, ingamila na bapunda.”
Saulo aitile abantu no kubapenda mu Telaimu, ifita fya pa makasa amakana imyanda ibili (200,000), elyo ifita ukufuma ku bena Yuda amakana ikumi limo (10,000). 
Saulo aile ku musumba wa bena Amaleki, no kuya babelamina mwishika. 
Elyo Saulo aebele abena Keni ati, “Kabiyeni, fumeni mu bena Amaleki pakuti nimonawila pamo, pantu mwali no luse ku bena Israeli bonse ilyo balefuma mu Egupto.” Kanshi abena Keni epakufuma mu bena Amaleki. 
Elyo Saulo alwishishe abena Amaleki inshila yonse ukufuma ku Hafila ukufika na ku Shuri, na ku kabanga ka ku Egupto. 
Asendele Agagi imfumu ya bena Amaleki ukwabula ukumwipaya lelo apeele abantu bonse kukonaulwa ku lupanga. 
Lelo Saulo pamo ne fita bashako Agagi, elyo ne mpaanga, iŋombe, inama ishaina elyo no twana twa mpaanga utwaina pamo na conse icalemoneka icisuma. Ifi tabalefwaya kufyonaula iyoo, nomba fyonse ifishali bwino ku menso yabo fyena balipeele kukonaulwafye.
Elyo ishiwi lyakwa Yawe lyaishile kuli Samwele aliti, 
“Ningumfwa ububi pakubika Saulo pa bufumu, pantu nanjalukila kabili nafilwa no kukonka amafunde yandi.” Samwele epakufulwa nganshi, kabili aikele ubushiku bonse bulya alekuta peshina lyakwa Yawe.
Samwele abukile akacelocelo mukuya kumanya Saulo, nomba baya mweba abati, “Saulo naya ku Kameli. Kulya kwine eko aikuulila umwine icakumwibukishishako, elyo pakubwela alepitila ku Giligali.” 
Ilyo Samwele afikile apali Saulo, Saulo amweba ati, “Yawe akupaale! Ine nalicita ifyo Yawe ankonkomeshe.” 
Elyo Samwele amweba ati, “Nga kanshi uko kulila kwa mpaanga kuleumfwika mu matwi yandi, no kulila kwa ŋombe uko ndeumfwa kwatula kwi?” 
Saulo ayaswike ati, “Ifita efyaletele ukufuma ku bena Amaleki, ebashilepo impaanga pamo ne ŋombe ishawamisha ifyakutuula ilambo kuli Yawe Lesa obe, lelo fimbi fyena fyonse twalionaula umupwilapo.” 
Samwele atile kuli Saulo, “Leka no kulanda! Umfwafye nkwebe ifyo Yawe anjebele pa bushiku bwafumineko.” Saulo atile, “Njeba.”
Samwele atile, “Nangu mu nshita shimo uimona umunono mu menso yobe, bushe teiwe Yawe abika pa nko sha bena Israeli? Yawe ewakusubile ukuba imfumu pa bena Israeli. 
Nomba Yawe alikutumine kukubomba umulimo wakwe ilyo akwebele ati, ‘Kabiye, kapeele abo bantu imbifi abena Amaleki kukonaulwa umupwilapo, uye ubalwishe mpakafye bakalobelele.’ 
Nga kanshi cinshi ico wafililwe ukumfwila Yawe? Mulandu nshi waiposelefye pa fitapwa no kucita icabubifi pa menso yakwa Yawe?”
Saulo atile kuli Samwele ati, “Kwena ine nalicita ifyo Yawe anjebele, naliya bomba umulimo wakwa Yawe untu ampeele. Naliya peela abena Amaleki kukonaulwa umupwilapo, nasendelekofye Agagi imfumu yabo. 
Ifita efyasendele impaanga ne ŋombe ukufuma pa fitapwa ifyawamisha ifyo ifyali nokonaulwa, pakuti fibe ilambo kuli Yawe Lesa obe ku Giligali.”
Lelo Samwele ayaswike ati,
Bucisanguka cimo ngo bubifi bwakubuka,
Elyo Saulo aebele Samwele ati, “Nimbifya pakusuula amafunde yakwa Yawe pamo nefyo wanjebele, pa mulandu wakutiina abantu nokubomfwila. 
Eico nomba ndekupapata, unjeleleko pa bubifi bwandi kabili nakulomba ukuti tuye bonse iwe na ine pakuti nje mpepe kuli Yawe.” 
Lelo Samwele amwebele ati, “Ine teti nje na iwe, elyo pa mulandu wakuti walikaana ishiwi lyakwa Yawe, Yawe nao alikukaana ukuba imfumu pa bena Israeli!”
 Ilyo Samwele apilibwike ukuti aleya, Saulo aikete ku mpela ya mwingila wakwe elyo walepuka. 
Samwele epakumweba ati, “Iwe ilelo line, Yawe nakupoka ubufumu bwakuteeka Israeli no kupeela kuli umbi umubiyo uukucilile. 
Lesa uwaba umucindami wakwa Israeli tabepa kabili tapilibula amano iyoo. Pantu te muntunse uwakupilibula amano yakwe iyoo.” 
Saulo ayaswike ati, “Nimbifya. Lelo napapata ncindikenikofye pa cinso ca bakalamba ba bantu bandi elyo na pa cinso ca bena Israeli. Kanshi natubwelelemo bonse pakuti umpapatileko kuli Yawe Lesa obe.” 
Elyo Samwele epakubweluluka akonka na Saulo, elintu Saulo nao ayapepa kuli Yawe.
Elyo Samwele atile, “Muleteni kuno Agagi imfumu ya bena Amaleki.” Agagi aile kuli ena alesubila ukuti nalimo ubutanshi bwa mfwa bwalipita. 
Lelo Samwele atile, “Ifyo ulupanga lobe lwalenga abanakashi ukube iŋumba, efyo na noko ali nokuba iŋumba pakati ka banakashi.” Kabili Samwele aipeye Agagi pa cinso cakwa Yawe ku Giligali.
Elyo Samwele aile ku Rama, lelo Saulo ena aya ku ŋanda yakwe ku Gibea umshi wakwe. 
Ukufikafye na pa bushiku Samwele afwililepo, tatalile amonanapo na Saulo, lelo Samwele aiketwe no bulanda ubukalamba pali Saulo. Nomba Yawe alilangulwike pakubika Saulo pa bufumu bwa bena Israeli.
Yawe aebele Samwele ati, “Bushe ukafika pa nshita nshi ukumfwa ubulanda pa mulandu wakwa Saulo, apo ine nalimukaana ukuba imfumu pali Israeli? Isusha ulusengo lobe amafuta, wambeko ukuya ubulendo. Nalakutuma kuli Yese umwina Betelemu. Ninsalapo umo ne mwine pa bana bakwe abaume ukuba imfumu.” 
Elyo Samwele ayaswike ati, “Bushe ndi nokuya mu musango nshi? Pantu Saulo nga aumfwa, ali nokunjipaya.” Yawe atile, “Usende umusepela wa ŋombe iyikota no kuyatila, ‘Naisa kukuleka ilambo kuli Yawe.’ 
Ukete Yese kwilambo elyo na ine nkakulanga ifyakucita. Mukunjimininako, uli nokusuba amafuta pali uyo nkakusontela.” 
Awe Samwele acitile ifyo Yawe asosele. Ilyo afikile ku Betelemu, abakalamba ba mu musumba balaitutuminafye pakumukumanya. Bamwipwishe abati, “Bushe waisa mu cibote?” 
Samwele nao ayaswike ati, “Ee, naisa mu cibote. Njishile kukutuula ilambo kuli Yawe. Isangululeni mwe bene, kabili tuleyeni bonse mukutuula ilambo.” Elyo asangulwile Yese na bana bakwe abaume no kubasenda ukuya ba nabo kwilambo.
Ilyo bafikile, Samwele amwene Eliabu elyo atontonkanya ukutila, “Ca cine umusubwa wakwa Yawe euyu aiminina pa cinso cakwa Yawe.” 
Lelo Yawe aebele Samwele ati, “Tecakwesha ukulolesha imimonekele yakwe nangu icimo, pantu nimukaana. Yawe tamona ifyo umuntunse amona. Umuntunse aloleshafye ifimoneka kunse epela, lelo Yawe amona mukati ka mutima.”
Kanshi Yese aitile Abinadabu kabili nao amupishishe na ku ntanshi yakwa Samwele. Lelo Samwele atile, “Noyu wine teo Yawe asalile.” 
Yese kabili apisha Shamaya ku ntanshi yakwa Samwele, nalyo line Samwele atile, “Noyu wine nao teo Yawe asalile.” 
Yese apishishe abana cine lubali ku cinso cakwa Samwele, lelo Samwele atile kuli wena, “Tapali nangu umo uo asalile pali aba.”
Elyo Samwele aipusha Yese ati, “Bushe abana bobe bonse abaume epo bali pano?” Yese atile, “Kushelefye umwaice pali bonse, nomba ena ali kukucema impaanga.” Samwele atile, “Tuma uwakuya mubuula. Tatwaikale panshi mpaka ese.” 
Elyo Yese atumine uwakuya mubuula kabili bamuleta mukati. Ali uwakashikila, ne mimonekele iyayemba kabili umusuma mukumoneka. Nomba Yawe atile, “Ima umusube amafuta, pantu euyu wine.” 
Kanshi Samwele abuulile ulusengo lwa mafuta no kumusuba pa cinso ca bamunyina, elyo ukufuma pali ubu bwine bushiku ukuya kuntanshi Umupashi wakwa Yawe waishile pali Davidi na maka. Elyo Samwele afumapo aya na ku Rama.
Nomba Yawe afumishe Umupashi wakwe pali Saulo, elyo amupeelelapo umupashi ubi uwatendeke ukumucusha. 
Elyo ababomfi bakwa Saulo bamwebele abati, “Mona umupashi ubi ukufuma kuli Lesa eulekucusha. 
Eico peelafye icipope ku babomfi aba pano pesano ukuti bafwaye umuntu uwacenjela ukulisha iseese, pakuti aleti ilyo umupashi ubi ukufuma kuli Lesa waisa, ayamba ukulisha, lyena wakulaumfwafye bwino.”
Kanshi Saulo epakweba ababomfi bakwe ati, “Fwayenipo umo uwacenjela bwino kukulisha iseese mumulete kuli ine.” 
Umubomfi wakwe umo ayasuka ati, “Nimona umwana mwaume wakwa Yese uwa ku Betelemu uwacenjela ukulisha iseese. Untu washipa nganshi kabili mushilika wa nkondo, uwacenjela mukulanda kabili uwayemba mukumoneka. Elyo Yawe aba na ena.”
Elyo Saulo atumine inkombe shakwe kuli Yese nokutila, “Tuma kuli ine umwana obe umwaume Davidi, ulya uucema impaanga.” 
Yese epakubuula punda uo batwikile imikate, kabili abuula ne nyambi umwali umwangashi, no mwana wa mbushi, elyo atuma Davidi umwana wakwe umwaume ukutwalila Saulo. 
Davidi afikile kuli Saulo no kwamba imilimo yakwe. Saulo alimutemenwe nganshi, kabili amucitile ukuba umo uwa bakusenda ifyanso fyakwe. 
Elyo Saulo atumine ishiwi kuli Yese nokutila, “Suminisha Davidi ukuti ambe ukulabomba imilimo kuno, pantu nacinsekesha ukuba nankwe.”
Ilyo lyonse umupashi ubi uwalefuma kuli Lesa waleisa pali Saulo, Davidi alebuula iseese lyakwe no kulisha, lyena Saulo aleumfwako bwino, ku mutima kwalebwela kabili no mupashi ubi wafuma pali ena.
Kabili Abafilisiti baitile ifita fyabo ku bulwi no kufilonganika ku Sokoyo iyali ncende ya ku Yuda. Bacitile inkambi ku Efesi Damimu, pakati ka Sokoyo na Aseka. 
Saulo na bena Israeli balongene pamo no kucita inkambi mwishika lya Elaya, elyo batantama mu mpuka mukukumanya Abafilisiti. 
Abafilisiti balongene ku lubali lumbi ulwa lupili elyo abena Israeli nabo balongana ku lubali lubiye, ne shika lyali pakati kabo.
Elyo kwafumine ipaka lya mushilika limo ilyacilile ababiye amaka mu nkambi ya Bafilisiti uwe shina lya Goliati umwina Gati. Ukuya pamulu alepele ukucila pali bamita batatu. 
Ali ne cisote ca mukuba ku mutwe elyo afwele ne laya lya mukuba ilyatikama pa cifuba ilyafinine amakilo amakumi mutanda (60). 
Ku molu yakwe afwele ifyakucingilila imikonso ifya mukuba, napindika ne fumo lya mukuba pa mabeya yakwe. 
Umusako we fumo lyakwe wali kwati mulando wakwa kapikula wa nsalu, elyo icilimi ce fumo ica cela cafinine mupepi na makilo cine lubali. Kasenda wa nkwela yakwe ewalemutangilila kuntanshi.
Elyo Goliati aiminine no kulabilikisha ku bena Israeli abali mu milongo yabo aletila, “Cinshi mufumine ukwisa ku bulwi? Bushe ine nshili Mufilisiti elyo na imwe bushe tamuli babomfi bakwa Saulo? Salenipo umuntu umo mwe bene muleke ese kuli ine. 
Nga cakuti alekwata amaka yakulwa na ine no kunjipaya, ninshi ifwe tuli nokuba ababomfi benu. Lelo nga namucimfya no kumwipaya, ninshi nimwe muli nokuba ababomfi besu no kulatubombela.” 
Elyo Umufilisiti alundilepo nokutila, “Ubushiku bwa lelo ine nasusha ifita fya bena Israeli! Mpeeleni umuntu pakuti tulwe nankwe.” 
Pakumfwa amashiwi ya Mufilisiti, Saulo na Israeli onse balinakwike no kukwata umwenso ukalamba nganshi.
Nomba Davidi ali umwana mwaume wakwa Yese umwina Efulati uwa ku Betelemu mu calo ca Yuda. Yese ali na bana abaume cine konse konse. Kabili mu nshita yakwa Saulo ali umukote ne myakafye iyingi. 
Abana bakwa Yese batatu abaume abakalamba baile na Saulo ku bulwi. Uwali ibeli ni Eliabu. Uwacibili ni Abinadabu elyo uwacitatu ali ni Shamaya. 
Davidi ewali umwaice pali bonse. Elyo batatu abali abakalamba ebakonkele Saulo, 
lelo Davidi aleya no kubwelelamo ukufuma kuli Saulo mukucema impaanga shakwa wishi ku Betelemu. 
Pa nshiku amakumi yane (40), Umufilisiti aleisa ulucelo ne cungulo no kwiminina apo aleiminina.
Nomba Yese atile ku mwana wakwe Davidi, “Endesha utwalile bamunonko ku nkambi nseke ishasalulwa isha cipimo ca efa umo neyi mikate ikumi limo. 
Elyo utwalileko no mukalamba wabo uwa pa fita ikana limo uyu mukaka uwakosa ikumi limo. Uye mona nefyo bamunonko bali, no kuletako icishibilo cimo ukufuma kuli bena. 
Nomba Saulo na bamunonko elyo na bantu bonse abena Israeli bali mwishika lya Elaya, emo balelwisha Abafilisiti.”
Davidi abuukile lucelocelo no kushila umukuni kuli kacema, alongele ifipe no kuya, pamo ngefyo Yese wishi amukonkomeshe. Afikile ku nkambi ilyo ifita fyalefuma ukuya mu ncende shabo isha bulwi, filepunda na mashiwi ya bulwi. 
Abena Israeli na Bafilisiti batanteme imilongo yabo iyakulwilamo nabalungatana. 
Davidi ashile ifyakulya mu minwe ya walesunga ifyakulya, abutukila ku milongo ya fita fyabulwi no kuya posha bamunyina. 
Ilyo acili alelanda na bamunyina, Goliati, Umufilisiti ilamba ilyafumine ku Gati, afuma mu milongo ya Bafilisiti elyo apunda ngefyo lyonse alecita. Davidi aumfwako ifyo alelanda. 
Ilyo abena Israeli bonse bamwene uyu muntu, balibutwike ukufuma kuntu ali, ninshi nabekatwa umwenso uukalamba nganshi.
Abena Israeli balalanda abati, “Bushe mwamumona uyu muntu aisa apa? Ico eshile ni mukusebanya Israeli. Imfumu ili nokupeela ifyuma ifingi nganshi ku muntu onse uuli nokumwipaya. Kabili ili nokumupeela no mwana waiko umwanakashi ukuba umukashi wakwe no kuleka ulupwa lwakwa wishi ukukanasonka umusonko mu calo ca Israeli.” 
Elyo Davidi aipwishe abaume abaiminine mupepi nankwe ati, “Bushe ni finshi bakacitila umuntu uuli nokwipaya uyu Mufilisiti no kufumya umusebanya pali Israeli? Bushe uyu Mufilisiti uushasembululwa ni nani uwakuti alesebanya ifita fyakwa Lesa uwamweo?” 
Abantu babwekeshapo ukusosa kuli ena fintu baciba balesosa intanshi, elyo bamweba nokuti, “Ifi efili nokucitika ku muntu onse uuli nokumwipaya.”
Ilyo Eliabu umukalamba wakwa Davidi aumfwile alelanda na bantu, afulilwe Davidi nganshi no kumwipusha ati, “Cinshi wishile kuno? Kabili ni nani ushilile ukusunga impaanga ishishafula na kufula mu matololo? Ine nalishiba ukuimona kobe ifyo kwaba nefyo ububi bwa mutima obe bwaba. Iwe icikuletele kuno ni mukutamba ulubuli.” 
Elyo Davidi atile, “Nomba ine cinshi nacita? Ine naciba ndeipushafye.” 
Elyo apilibuka ukufuma kuli ena aya ku muntu umbi uwaibelele no kumweba umulandu umo wine. Kabili abantu bamwaswikefye ngefyo bacisosa intanshi.
Ilyo amashiwi yalandile Davidi yaumfwikike, baile yafisha ku mfumu Saulo, elyo Saulo atuma abakuya mwita. 
Davidi epakweba Saulo ati, “Peba umuntu nangu umo uwakuti akwate umwenso pa mulandu wa uyu Mufilisiti, ine ne mubomfi wenu nalaya lwisha uyu Umufilisiti.” 
Saulo alyaswike ati, “Taufikile pa mushinku wakuti uye mukulungatana noyu Mufilisiti kukulwa nankwe. Iwe ucilifye akalumendo elyo wena muntu wa bulwi ukufumafye ku bulumendo bwakwe.” 
Lelo Davidi atile kuli Saulo, “Umubomfi obe eusunga umukuni wa mpaanga shakwa wishi. Kanshi ilyo lyonse inkalamo nangu iciswango ca bea caisa ikatapo impaanga imo ukufuma pa mukuni, 
ndacikonka mpaka naya cikomaula no kupokolola impaanga ukufuma ku kanwa kaciko. Nga cakuti canjimina bwangu bwangu ncikatafye ku mwefu waciko, elyo nacikomaula no kucipaya. 
Umubomfi obe alipayapo fyonse fibili, inkalamo elyo ne ciswango ca bea. Kanshi noyu wine Mufilisiti uushasembululwa cili nokubafye cimo cine nga fyena, pantu nasebanya ifita fyakwa Lesa uwamweo. 
Yawe uwampuswishe ku maka ya nkalamo na ku maka ya cibea, ali nokumpususha ukufuma mu minwe ya uyu Mufilisiti.” Saulo nao atile kuli Davidi, “Kabiye, na Yawe abe na iwe.”
Elyo Saulo afwikile Davidi ifyakufwala fyabulwi. Amufwika icisote ca mukuba ku mutwe, elyo amufwika ne cililaya icatikama ku mubili. 
Davidi akakile ulupanga lwakwa Saulo ku fyakufwala fyakwe elyo aesha ukuti ende, nomba afilwa pantu tafibeleshe. Elyo aeba Saulo ati, “Tekuti nyende muli ifi fintu, pantu nshabelela ukwenda nafyo.” Kanshi Davidi epakufifula. 
Elyo asendele inkonto yakwe mu minwe, asala na mabwe yasano ayatelela ukufuma mu kamana, ayabika mu nyambi yakwe iyabukacema, elyo ne lekeni mu minwe yakwe, alapalamina na ku Mufilisiti.
Umufilisiti nao ayamba ukupalamina ukwali Davidi, ninshi uwalesenda ifyanso fyakwe ali pa ntanshi yakwe. 
Ilyo Umufilisiti alolekesha Davidi, amusuula pa mulandu wakuti alifye umulumendo, uwakashikila kabili umusuma mukumoneka. 
Elyo Umufilisiti aeba Davidi ati, “Bushe ndi mbwa ine pakuti wise kuli ine ne nkonto?” Elyo Umufilisiti alapisha Davidi ku milungu yakwe. 
Umufilisiti aeba Davidi ati, “Isa kuno, pakuti mpeele umubili obe ku fyuni fya mu lwelele kabili na ku finama fya mu mpanga!” 
Davidi nao aeba Umufilisiti ati, “Iwe waisa kuli ine no lupanga elyo ne fumo, lelo ine naisa kuli iwe mwishina lyakwa Yawe umwine wa fita, Lesa wa fita fya nkondo fya bena Israeli, untu iwe wasebanya. 
Buno bwine bushiku Yawe alakupeela mu minwe yandi, elyo na ine ndekulimuna no kuputulako umutwe obe. Ilelo line ndepeela ifitumbi fya fita fya Bafilisiti ku fyuni fya mu lwelele na ku finama fya pano sonde, kabili ne calo conse cikeshiba ukuti mwaliba Lesa mu Israeli. 
Na bonse abalongene pano balaishiba ukuti te ku lupanga nangu ifumo eko Yawe apusushisha iyoo. Pantu Yawe e mwine wa bulwi kabili alapeela imwe mu minwe yesu.”
Nomba ilyo Umufilisiti apalamina kukumulwisha, Davidi bwangu bwangu abutukila pa ncende yakulwilapo pakuti akumanye Umufilisiti. 
Davidi apisha iminwe muli tumba wakwe, abuula ilibwe abika mwilekeni, asukushila Umufilisiti elyo lyamutoba pa mpumi. Ilibwe lyaingila mu mpumi yakwe elyo awa ubukupeme panshi. 
Davidi acimfishe Umufilisiti kwilekeni ne libwe, efyo abomfeshe ukumwipailako. Ena Davidi takwete lupanga mu minwe yakwe.
Davidi abutuka, aya iminina pa Mufilisiti, abuula no lupanga lwa Mufilisiti alusomona mu citubo elo amwipailako. Elyo panuma yakumwipaya, amuputulako umutwe ku lupanga. Kabili ilyo Abafilisiti bamwene ukuti impalume yabo yafwa, bonse bafulumuka ulubilo. 
Elyo ifita fya bena Israeli pamo na bena Yuda baimine no kusowesha apakalamba, elyo bakunkunika Abafilisiti mpaka ku cipata ca ku Gati na ku mpongolo sha ku Ekironi. Abalefwa bonse baleshalafye inshila yonse mu musebo walola ku Sharaimu mpaka na ku Gati elyo na ku Ekironi. 
Elyo abena Israeli babwelele ukufuma kukutamfya Abafilisiti, no kwisa tapa inkambi yabo. 
Davidi asendele umutwe wa Mufilisiti no kuutwala ku Yerusalemu, elyo abika ne fyanso fya Mufilisiti mwitenti lyakwe.
Ilyo Saulo amwene Davidi uko aleya kukukumanya Umufilisiti, atile kuli Abune, umukalamba wa fita, “Abune, bushe mwana mwaume wakwani uyu mulumendo?” Abune ayaswike ati, “Ica cine cine napo uli umumi we mfumu, ine nshishibe.” 
Imfumu yatile, “Fwailishafye pakuti njishibe umwine wa uyu mwana mwaume.”
Ilyofye Davidi abwelele ukufuma mukwipaya Umufilisiti, Abune amusendele no kumutwala kuli Saulo ninshi Davidi acili naikata umutwe wa Mufilisiti. 
Saulo aipusha ati, “Bushe iwe mulumendo niwe mwana wakwa nani?” Davidi nao atile, “Ndi mwana wa mubomfi wenu Yese wa ku Betelemu.”
Ilyo Davidi apwile ukulanda na Saulo, umutima wakwa Yonatani wasuntinkene no mutima wakwa Davidi mu mupashi kabili alimutemenwe pamo ngefyo aitemenwe umwine. 
Ukufuma bulya bwine ubushiku, Saulo abuulile Davidi no kulaikala nankwe, talefwaya nokuti abwelelemo ku ŋanda kuli wishi. 
Elyo Yonatani apangile icipangano na Davidi pantu alimutemenwe pamo ngefyo aitemenwe umwine. 
Yonatani afulile umwingila alefwala no kuupela kuli Davidi, abikapo ne laya lyakwe, no lupanga lwakwe, ubuta bwakwe elyo no mushipi wakwe. 
Davidi aleya konse uko Saulo alemutuma no kuya bombafye bwino, icakuti Saulo amupeela ne cifulo icikalamba pa fita. Abantu bonse balisekelele nganshi pamo na bacilolo bakwa Saulo.
Ilyo abantu balebwela ku mushi panuma Davidi aipeye Umufilisiti, abanakashi baishile ukufuma mu misumba yonse iya bena Israeli mukukumanya imfumu Saulo. Baleimba inyimbo no kucinda, elyo balelisha insombo ne nsango. 
Lintu balecinda batendeke ukwimba ulwimbo abati, “Saulo epeye abalwani bakwe amakana na makana, elyo Davidi epeye amakana amakumi na makumi.”
Saulo epakufulwa nganshi, pa mulandu wakuti aya mashiwi tayamusekeshe nangu panono. Elyo alanda ati, “Davidi bamulumbanya ukwipaya abantu amakana amakumi ayengi, nomba ine banumbanya ukwipaya abantu amakanafye. Bushe ni finshi fingashalako ukucila pakumpoka ubufumu?” 
Kanshi ukufumafye pali ilya nshita ukuya na kuntanshi, Saulo ali uwabufuba pali Davidi.
Ubushiku bwakonkelepo umupashi ubi ukufuma kuli Lesa waishile na maka pali Saulo, nao alesesema mu ŋanda yakwe, ninshi Davidi alelisha iseese pamo ngefyo alecita lyonse. Saulo ali ne fumo mu minwe yakwe, 
elyo asukusa ifumo, ninshi aletontonkanya ukuti, “Ndemupulinkanyafye ifumo, limushintilishe na ku cibumba.” Lelo Davidi aleuka ifumo imiku ibili.
Kanshi Saulo epakwamba ukutiina Davidi pantu Lesa ali na Davidi, lelo muli Saulo mwena alifuminemo. 
Elyo Saulo atalusha Davidi pa cinso cakwe, amupeela ukuba umukalamba wa fita ikana limo (1,000). No kufuma pali iyi nshita, Davidi ewatendeke ukutungulula impuka ya fita konse uko fileya na pakubwela. 
Muli conse ico alecita ali uwashuka mukubomba bwino pantu Yawe ali nankwe. 
Ilyo Saulo amwene ukuti Davidi aba uwashuka mu kubomba kwakwe, alimukwatile akatiina. 
Lelo abena Israeli na bena Yuda bonse balitemenwe Davidi pantu ewaletungulula ifita konse uko fileya na pakubwela.
Elyo Saulo aebele Davidi ati, “Uyu e mwana wandi umwanakashi umukalamba Merabi, ndi nokumupeela kuli iwe ukuba umukashi obe nga cakuti washangila mukumombela, na mukulwa ubulwi bwakwa Yawe.” Pantu Saulo atontonkenye ati, “Ine nshakemye iminwe yandi pali ena, kano Abafilisiti ebo bakacite ici!” 
Davidi nao ayaswike Saulo ati, “Bushe ine nine ani, kabili balupwa bandi ni bani nangu umukowa wakwa tata finshi uli mu Israeli, pakuti ine mbe shifyala wa mfumu?” 
Lelo ilyo inshita yafikile iyakwa Merabi umwana mwanakashi wakwa Saulo ukuti apeelwe kuli Davidi, bamuufishe kuli Adirieli umwina Meholati.
Nomba Mika umwana umwanakashi wakwa Saulo atemenwe Davidi elyo baebele Saulo pali ici, nao alisansamwike nganshi. 
Atontonkenye ati, “Nkamupeelafye Mika, pakuti eo akabe citeyo kuli ena, epakuti iminwe ya Bafilisiti ikabe pali ena.” Saulo epakweba Davidi ati, “Nomba wakwata ishuko lyacibili ilyakuba lumbwe wandi.” 
Elyo Saulo akonkomeshe ababomfi bakwe ati, “Landeni na Davidi mu nkaama nokutila, ‘Mona, imfumu yaliba iyasansamuka pali iwe, na babomfi bakwe bonse balikutemwa. Kanshi ubefye lumbwe wa mfumu.’” 
Ababomfi babwekeshepo ukulanda amashiwi yamo yene aya mu nkaama kuli Davidi. Davidi nao atile kuli bena, “Bushe muletontonkanya ukuti uyu mulandu unono ukuba shifyala wa mfumu? Ine ndi muntu umupina kabili naishibikwafye panono.”
Ilyo ababomfi bakwa Saulo baebele Saulo ifyo Davidi asosele, 
Saulo ayaswike ati, “Ebeni Davidi amuti imfumu tailefwaya impango shimbi pa mwana, kanofye inkanda sha pa mpela ya bwaume bwa Bafilisiti umwanda umo (100) pakulandula ku balwani bakwe.” Amapange yakwa Saulo yali yakuti Davidi awile mu minwe ya Bafilisiti. 
Kanshi ilyo ababomfi bakwa Saulo baebele Davidi ifi fyonse, ali uwasansamuka nganshi pakuba lumbwe wa mfumu. Ilyo inshita apeelwe tailapwa, 
Davidi na bantu bakwe baimine no kuya ipaya Abafilisiti imyanda ibili (200). Aletele inkanda shabo isha pa mpela ya bwaume no kutuula impendwa yonse ku mfumu pakuti nomba abe lumbwe wa mfumu. Elyo Saulo amupeele umwana wakwe umwanakashi Mika kukuba umukashi wakwe.
Nomba ilyo Saulo aishibe ukuti Yawe ali na Davidi, nokutila umwana mwanakashi Mika alitemwa Davidi, 
lyena Saulo alundilepo ukutiina Davidi no kumucita umulwani wakwe mu nshiku shakwe shonse.
Elyo abakalamba ba fita fya Bafilisiti baishile ku bulwi, kabili lyonse ilyo balelwa Davidi alebacimfya ukucila bonse abakalamba ba fita fyakwa Saulo. Elyo ne shina lyakwa Davidi lyaishibikwe nganshi.
Saulo aebele umwana wakwe umwaume Yonatani elyo na bonse ababomfi ukuti bepaye Davidi. Lelo Yonatani alitemenwe Davidi nganshi. 
Elyo amucenjeshako ati, “Batata ba Saulo balefwaya inshila yakuti bakakwipailemo. Kanshi mailo ulucelo ukaisunge bwino. Ukaye fisama kabili ukekale noko kwine. 
Ine ndi nokuya iminina pamo na batata mwibala umo ukafisama. Ndi nokulanda na batata pa mulandu obe kabili nkakweba fyonse ifikacitika.”
Yonatani asosele ifisuma palwakwa Davidi kuli Saulo wishi nokutila kuli ena, “We mfumu wicita icabipa ku mubomfi obe Davidi, pantu takwaba ico Davidi alufyanya kuli iwe, elyo ifyo acita fyalikwafwa apakalamba nganshi. 
Tatiinine ukulufya umweo wakwe ilyo aipeye Umufilisiti, na Yawe alengele abena Israeli ukucimfya apakalamba. Na we mwine waliimwene no kuba uwasangalala. Nga nomba cinshi wingacitila icabipa ku muntu wakaele nga Davidi mukumwipaya apabula umulandu?” 
Nao Saulo alyumfwile ifyasosele Yonatani. Elyo acitile no mulapo atila, “Mu cishinkafye cakwa Yawe uwamweo, Davidi tali nakufwa.” 
Kanshi Yonatani epakwita Davidi no kumweba ilyashi lyonse. Amuletele na kuli Saulo. Kabili Davidi alamutumika ngefyo alecita kale.
Ilyo inkondo nakabili yatampile, Davidi alile no kulwisha Abafilisiti. Abakomaula nganshi pa maka icakuti bamufulumukafye. 
Elyo umupashi ubi ukufuma kuli Yawe waishile pali Saulo ninshi naikala mu ŋanda yakwe ne fumo lyakwe mu minwe. Nomba ilyo Davidi acili alelisha iseese, 
Saulo alefwaya ukulasa Davidi ifumo ilyakuti amushintilishe ku cibumba, lelo Davidi amuleuka icakuti Saulo alasafye ifumo lyakwe mu cibumba. Mu bushiku bulya Davidi alipuswike no kubutuka.
 Saulo atumine abaume abakuya mukulinda iŋanda yakwa Davidi pakuti bakamwipaye ulucelo. Lelo Mika umukashi wakwa Davidi amucenjeshako amweba ati, “Nga cakuti taubutwike buno bwine ubushiku mukupususha ubumi bobe, mailo uli nokufwa.” 
Elyo Mika aishisha Davidi panshi ukupitila pa windo nao afulumuka pakuti apusuke. 
Elyo Mika abuula icilubi icakupangafye no kucilalika pa busanshi, acifimba ne nsalu, elyo abika no musamino wapikulwa na masako ya mbushi ku mutwe. 
Ilyo Saulo atumine abantu abakuya ikata Davidi, Mika atile, “Nalwala.” 
Kabili Saulo abwekeshepo ukutuma abantu kukumona Davidi abeba nokuti, “Muye muleta mu busanshi bwakwe pakuti njise mwipaye.” 
Lelo ilyo aba bantu baingile mu ŋanda, baya monafye icilubi icakupangafye ecilele pa busanshi, na ku mutwe kulifye amasako ya mbushi. 
Elyo Saulo atile kuli Mika, “Cinshi wancenjesesha muli uyu musango no kuleka umulwani wandi apusuke?” Mika nao atile kuli ena, “Acinjeba ukuti, ‘Leka ine mfumepo. Cinshi ine ningakwipaila?’”
Ilyo Davidi afulumwike pakuti apusuke, aile kuli Samwele ku Rama no kusosa fyonse Saulo acitile kuli ena. Elyo ena na Samwele baile ku Naioti eko baya ikala. 
Saulo aishile umfwa ukuti, “Davidi ali mu Naioti ku Rama.” 
Kanshi Saulo epakutuma abantu abakuya mwikata. Lelo ilyo bamwene bakasesema balesesema, Samwele nao naiminina palya pene nge ntungulushi yabo, umupashi wakwa Lesa waishile pa bantu atumine nabo bene balasesema. 
Ilyo bamwebele Saulo pa fyacitike, elyo atumine abantu bambi nabo bene baya sesema. Saulo talekele, kabili atumine na bambi umuku wacitatu, awe nabo bene baile sesema. 
Pakulekelesha, Saulo umwine ailile ku Rama no kufika pa cishima cikalamba ku Seku. Elyo aipusha ati, “Bushe Samwele na Davidi bali kwi?” Umo atile, “Moneni mu Naioti ku Rama.” 
Lelo Umupashi wakwa Lesa waishile pali ena nao wine no kuya alesesema ilyo aleenda mpaka ku Naioti. 
Afumisheko ifyakufwala fyakwe ifyabufumu ayamba no kusesema pa cinso cakwa Samwele. Alele panshi muli kalya kasuba no bushiku bonse. E mulandu wine abantu basosela abati, “Bushe Saulo nao ali uwa muli bakasesema?”
Elyo Davidi afyukile ukufuma mu Naioti ku Rama no kuya kuli Yonatani mukwipusha ukutila, “Bushe cinshi nacita? Nangu mulandu nshi ncitile? Ni finshi nalufyanya kuli bawiso icakuti balefwaya ukunjipaya?” 
Yonatani epakumweba ati, “Awe, ifyo tefyo! Tauli nokwipaiwa! Mona, batata tabacita icintu icikalamba nangu icinono ukwabula ukunjeba. Cinshi ico bengamfishila ici cintu? Awe, tefyo cili!” 
Lelo Davidi alapile umulapo nokutila, “Bawiso balishibafye bwino ifyo nasanga ububile mu menso yobe, eico abene batilafye, ‘Yonatani tali nakwishiba ici cintu epali aba no bulanda.’ Mu cishinkafye cakwa Yawe uwamweo, ngefyo na iwe uli uwamweo, kulifye ulutampulo lumo pakati ka ine elyo ne mfwa.”
Yonatani atile kuli Davidi, “Ico conse ico ulefwaya ukukucitila, ine ndi nokukucitila.” 
Davidi epakweba Yonatani ati, “Mona, mailo bushiku ubupya ubwa mweshi ubwakusefya, kabili ine mfwile ukuya ikala no kulila pamo ne mfumu. Lelo undeke ndeya no kufisama mwibala mpaka icungulo mu bushiku bukakonkapo. 
Bawiso nga bamona nshilipo, mukabebe amuti, ‘Davidi alipoka ulusa ulwakuti aye bwangu ku Betelemu, umusumba wakwe, pantu ekukabela ukupeelela umutuulo we lambo lya pa mwaka ilya mukowa wabo.’ 
Nga cakuti batila, ‘Cisuma,’ lyena ninshi umubomfi obe apusuka. Lelo nga cakuti baisa fulwa, ukeshibe bwino ukuti baba na mapange ayankucitila ububi. 
Eico iwe langafye uluse ku mubomfi obe, pantu niwe wandetele mu cipangano cakwa Yawe kuli iwe. Kanshi nga cakuti ndi no mulandu, awe we mwine unjipaye! Cinshi ico wingamposela mu minwe ya bawiso?” 
Yonatani atile, “Awe iyoo! Nga cakuti ine nalishiba ukuti batata balikosapo ukufwaya ukukwipaya bushe nga nshakweba?” 
Davidi nao amwipwishe ati, “Bushe nani enganjeba nga cakuti bawiso balekwasuka bukali bukali?”
Elyo Yonatani amweba ati, “Isa, tuleya mwibala.” Kanshi baile kulya bonse. 
Kabili Yonatani aeba Davidi ati, “Mu cishinkafye cakwa Yawe uwamweo, Lesa wakwa Israeli, ine mu cine cine nkafumya umupu nga naishiba amatontonkanyo ya batata mu bushiku bukakonkapo! Nga cakuti bacili abakusekelela, bushe nshakatume ishiwi kuli iwe no kuleka wishibe? 
Lelo nga cakuti batata bakonenafye mukuti bakucitile ububi, kwena Yawe nakankande ine wine, nangu cikabe icakuti calola ku bubi, nga cakuti nshikwishibishe no kukuleka ukuya umutende. Yawe naleba na iwe pamo ngefyo aleba na batata. 
Lelo unkwatile uluse nga lulya ulwakwa Yawe ilyo ncili umumi, pakuti nshipaiwe. 
Kanshi tecakwesha ukuleka ukutemwa aba mu lupwa lwandi, nangufye Yawe engalofya abalwani bakwa Davidi mpanga yonse pano isonde lyonse.”
Kanshi Yonatani epakupanga icipangano na ba mu ŋanda yakwa Davidi icakuti, “Yawe engeta no kulubulwisha abalwani bakwa Davidi.” 
Elyo Yonatani aeba Davidi ukubwekeshapo umulapo wakwe uwa pa citemwiko amukwatile pantu alimutemenwe pamo ngefyo aitemenwe umwine.
Elyo Yonatani aebele Davidi ati, “Mailo ni nshikunkulu ya mweshi upya. Cikeshibikwa ukuti taulipo, pantu pa cipuna cobe tapakabe nangu umo. 
Pa bushiku bukalenga shitatu ilyo ciletwala mu cungulo, ukaye ku ncende uko wafiseme ilyo ubu bwafya bwayambile no kulolela pa mbali ya libwe Eseli. 
Na ine nkalasa imifwi itatu kulya kwine ku ncende, kwati nalimo ndi pa candamali. 
Elyo ndi nokutuma umulumendo nokumweba ati, ‘Kabiye, kafwaye imifwi.’ Nga cakuti nasosa kuli ena nati, ‘Mona imifwi ili kuli ulubali lobe, itole undetele,’ ninshi kuti waisa, pantu mu cishinkafye cakwa Yawe uwamweo, uli nokupusuka. Kabili no busanso ninshi tapali. 
Lelo nga cakuti nasosa ku mulumendo natila, ‘Mona, imifwi ili ku ntanshi yobe,’ elyo ulingile ukuya, pantu ninshi ni Yawe eukutumine ukuti ufumepo. 
Kabili pa mulandu uo iwe na ine twalanshenyepo, ibukisha ukuti Yawe e kambone pakati kobe na ine pe na pe.”
Kanshi Davidi epakuya fisama mwibala. Kabili ilyo inshikunkulu ya mweshi upya yafikile, imfumu yaikele kwitebulo kukulya. 
Ukulingana no lutambi imfumu yaikele mu cifulo caiko lwa ku cibumba, ukulungatana na Yonatani, elyo Abune ena aikala mupepi na Saulo, lelo pa cifulo cakwa Davidi tapali nangu umo. 
Saulo tasosele nangu cimo pali bulya bushiku, pantu aletontonkanya ukuti, “Pali cimo icicitikile Davidi mukumulenga abe uwakowela. Kwena nakowela.” 
Lelo mu bushiku bwakonkelepo, ubushiku bwacibili mukwamba kwa mweshi, pa cifulo cakwa Davidi nalyo line tapali nangu umo. Elyo Saulo aipusha umwana wakwe umwaume Yonatani ati, “Bushe mulandu nshi umwana wakwa Yese teshile ku malila, nangufye bushiku bwapitile na lelo line tamoneke?” 
Yonatani ayasuka ati, “Davidi mu cinefye alipwishe kuli ine ukumupeelako ulusa lwakuya ku Betelemu. 
Atile, ‘Uleke ndeya, pantu ulupwa lwesu luletuula ilambo mu musumba wesu. Kanshi munyinane nanjita ukuti nsangweko. Nga cakuti ndi uwatemwikwa ku menso yobe, unsuminisheko nkaye mona bamunyinane.’ Uyu e mulandu ashishile kwitebulo lya mfumu.”
Saulo epakufulilwa Yonatani apakalamba nokutila kuli wena, “We mwana wa mpulumushi ya mwanakashi! Bushe nshaishiba ukuti iwe waba ku lubali lwakwa mwana Yese kukuiletela insoni elyo no kuletela insoni kuli banoko abakufyele? 
Iwe, pa nshita yonse iyo mwana Yese ali nokuba umumi pano isonde, tawakamone mutende nangu ukuba pa bufumu. Nomba tuma abakuya mwita ese kuli ine, pantu afwilefye ukwipaiwa!” 
Elyo Yonatani aipusha wishi ati, “Bushe cinshi ico ali nokufwila? Ni cinshi ico acitile?” 
Elyo Saulo asumbula ifumo lyakwe pakuti amulase Yonatani. Neci ecalengele Yonatani ukuti eshibe ati caliba mapange yakwa wishi ukufwaya ukwipaya Davidi. 
Awe Yonatani aima afuma kwitebulo nafulwa nganshi. Na pali bulya bushiku bwacibili ubwa mweshi talilepo akantu nelyo kamo, pantu ali uwaikatwa no bulanda pafyo wishi acitile ifyansoni kuli Davidi.
Ulucelo, ubushiku bwakonkelepo, Yonatani aya ku mabala mukukumanya Davidi pamo ngefyo baumfwene. Ali na kalumendo kakumutumika. 
Elyo atile ku kalumendo, “Butuka no kuya fwaya imifwi mposele.” Ilyo akalumendo kacili kalebutuka, Yonatani aposa umufwi ku ntanshi yakwe. 
Ilyo akalumendo kafikile pa ncende apo umufwi wakwa Yonatani wali, Yonatani amubilikisha ati, “Bushe te mufwi uyo uuli ku ntanshi yobe?” 
Elyo abilikisha na maka ati, “Endesha! Kabiye bwangu bwangu! Wiiminina iyoo!” Awe akalumendo katola umufwi no kubwelela kuli shikulu wakwe. 
Akalumendo takaishibepo nangu cimo pali ifi, kanofye Yonatani na Davidi ebaishibe. 
Elyo Yonatani apeela ifyanso fyakwe ku kalumendo nokutila, “Kabiye, fisende fyonse no kubwelela ku musumba.”
Panuma ninshi akalumendo kaya, Davidi aima ukufuma umo abeleme mwilibwe lwa ku kapinda ka ku kulyo no kukontamina panshi ku cinso cakwa Yonatani imiku itatu, nalosha impumi yakwe panshi. Elyo bonse balatomoshanya no kulalila ifilamba. Lelo Davidi ewacililemo ukulila nganshi. 
Yonatani aeba Davidi ati, “Kabiye umutende, pantu twalilapa umulapo muli bucibusa bwesu mwishina lyakwa Yawe nokutila, ‘Yawe e kambone pa kati kobe elyo na ine, kabili pa kati ka lupwa lobe elyo no lupwa lwandi pe na pe.’” Awe Davidi aima aya, Yonatani nao abwelelamo ku musumba.
 Elyo Davidi aile ku Nobu, kuli shimapepo Aimeleki. Aimeleki alatutuma ilyo akumanya Davidi no kumwipusha ati, “Nga cinshi waishila weka? Cinshi ico taubelelepo no muntu umo uwakuba na iwe?” 
Davidi atile kuli Aimeleki shimapepo, “Kateeka alimpeela umulimo no kutila kuli ine, ‘Takuli umuntu nangu umo uulingile ukwishiba icintu nelyo cimo pa mulandu wa mulimo obe pamo ne fipope fyobe.’ Lelo abantu bandi bena, mbebele ukuti tukumane nabo pa ncende imo. 
Nomba, bushe ni finshi ukwete? Mpeelako imikate isano, nangu consefye icingasangwa.” 
Nomba shimapepo ayasuka Davidi ati, “Kwena nshikwete umukate uwafyefye mupepi na ine. Lelo umukate ulipofye pano untu wasangululwa. Nomba te mulandu, icikulufye abaume uli nabo babe abantu abaitalusha abene ukufuma ku banakashi.” 
Davidi ayasuka ati, “Cine cine abanakashi balaba abatalushiwa kuli ifwe, ngefyo ciba pe lyonse ilyo mba pa lwendo. Imibili ya baume yena yamushilo nangufye ilyo tuli pa milimo iyishili yamushilo. Pali bufi ilelo tanacicilapo ukuba ifyamushilo!” 
Kanshi shimapepo epakumupeela umukate uwasanguluka, pantu tapali umukate wakulya kanofye umukate wa pa cinso cakwa Yawe, uyo uufumishiwapofye ilyo kwaba ukupyanikishapo umukate uwakaba mu bushiku baleufumyapo.
Nomba umubomfi wakwa Saulo umo alisangilwepo pali ubu bushiku uwalindikwe kuli Yawe. Ishina lyakwe ni Doegi umwina Edomu, umukalamba wa pa bacemi bakwa Saulo. 
Elyo Davidi aipusha Aimeleki ati, “Bushe taukwetepo ifumo nangu ulupanga pano? Pantu ine nshishile no lupanga lwandi nangufye icanso cimbi pantu umulimo wakwa kateeka wacimpamfya.” 
Shimapepo ayasuka ati, “Pano palifye ulupanga lwakwa Goliati Umufilisiti, ulya waipaile mwishika lya Elaya, nalupombwa bwino mu nsalu. Luli ku numa ya cakufwala ca pa mulu wa mwingila wakwa shimapepo ica efodi. Nga cakuti ulelufwaya, senda.” Nao Davidi asosa ati, “Apo takuli lumbi ululi nga ulu, mpeelafye ulo lwine.”
Mu bushiku bwine bulya, Davidi afulumukile kuli Akishi imfumu ya ku Gati ukufuma kuli Saulo. 
Lelo ababomfi bakwa Akishi bamweba abati, “Bushe teuyu wine Davidi imfumu ya calo? Bushe teuyu uo bembapo mu kucinda kwabo abati, ‘Saulo aipaya abalwani bakwe amakana na makana, elyo Davidi ena aipaya amakana amakumi na makumi?’”
 Davidi abikile aya mashiwi mu mutima no kuba no mwenso kuli Akishi imfumu ya ku Gati. 
Kanshi Davidi aicita kwati untu wafulungana pa cinso cabo. Elyo ne nshita yonse iyo aikele nabo, aicitile ukuba ngo wapena, aleipamaula ku fiibi fya pa mpongolo no kuponya ululenda ku myefu yakwe. 
Elyo Akishi atile ku babomfi bakwe, “Moneni uyu umuntu untu wapena! Wanshi mwaleta kuli ine? 
Bushe ine nshikwete abaume abapena pakuti mundetele noyu muntu kuno alepena na ku ntanshi yandi? Bushe uyu muntu ali nokwisa mu ŋanda yandi?”
 Elyo Davidi afumine ku Gati no kufyukila ku lucengo lwa Adulamu. Ilyo bamunyina pamo na ba mu ŋanda ya bantu bonse bakwa wishi baumfwile pali ifi fintu, balimukonkele kulya kwine. 
Bonse abantu abakwete ubulanda, nangu abakwete nkongole nangu abali ne cikonko, baya longana apo ali. Elyo nao aba intungulushi yabo. Nalimo bali imyanda ine (400) abali nankwe. 
Ukufuma kulya Davidi aile ku musumba wa ku Misipa mu Moabu no kuya eba imfumu ya ku Moabu ati, “Bushe teti muleke batata na bamayo bese no kwikala na imwe mpaka nkeshibe ifyo Lesa afwaya ukuncitila?” 
Kanshi epakubasha ku mfumu ya mu Moabu, eko bashala baleikala pa nshiku shonse Davidi ali mwilinga. 
Lelo kasesema Gadi atile kuli Davidi, “Wiyikala mwilinga, kabiyefye mu calo cakwa Yuda.” Elyo Davidi afuma aya na ku mutengo wa Hereti.
Nomba Saulo alyumfwile ukuti Davidi na bantu bakwe nababasanga. Kabili Saulo ninshi ali ne fumo mu minwe yakwe naikala mwisamba lya cimuti ca Tamarisiki pa lupili lwa Gibea, na bacilolo bakwe bonse nabeminina ukumushinguluka. 
Elyo Saulo aeba bacilolo bakwe ati, “Umfweni, mwe baume bakwa Benjamini! Bushe mwana Yese akamupeela imwe bonse amabala elyo ne myangashi? Bushe bonse imwe akamucita ukuba abakalamba ba fita pa makana elyo na pa myanda? 
Bushe ifi fine e fintu filengele imwe mumfwane mukunsangukila? Pantu takwaba nangu umo uwanjeba ilyo umwana wandi acita icipangano no mwana wakwa Yese. Pali imwe, tapali nangu umo uwasakamene ukunjeba ati umwana wandi eutunkile umubomfi wandi ukundalilila, ngefyo cili mu bushiku bwa lelo.”
 Elyo Doegi umwina Edomu, uwaiminine pamo na bacilolo bakwa Saulo atile, “Nacimona umwana wakwa Yese aisa kuli Aimeleki mwana Ahitubu ku Nobu. 
Aimeleki acimwipushishako kuli Yawe. Elyo amupeele ne mpao no lupanga lwakwa Goliati Umufilisiti.” 
Elyo imfumu yatuma uwakwita shimapepo Aimeleki mwana Ahitubu elyo no lupwa lwakwa wishi lonse, bashimapepo abali mu Nobu, elyo bonse baisa ukwali mfumu.
Saulo abeba ati, “Umfwa nomba we mwana wakwa Ahitubu.” Nao ayasuka ati, “Epo ndi shikulu.” 
Saulo atile kuli wena, “Bushe cinshi ico unsangukile, iwe elyo na mwana Yese, wamupeela umukate elyo no lupanga no kumwipushishako kuli Lesa pakuti anjimine no kundalilila, pamo ngefyo cili mu bushiku bwa lelo?” 
Aimeleki ayaswike imfumu ati, “Nani uwa pa babomfi bobe bonse uuli uwacishinka kwati ni Davidi lumbwe wa mfumu umukalamba wa fita ifikulinda, kabili uwacindikwa nganshi mu ŋanda yobe? 
Bushe bulya bushiku ebwali ubwantanshi namwipushisheko kuli Lesa? Cacinefye teifyo iyoo! Mwileka imfumu ipeele umulandu umubomfi waiko, nangu umo uwa mu lupwa lwakwa wishi, pantu umubomfi wenu teshibepo nelyo cimo pali ifi fyonse.” 
Lelo imfumu yatile, “Icine cinefye uli nokufwa, Aimeleki iwe, no lupwa lonse ulwakwa wiso.”
Elyo imfumu yaeba abalinshi abali ku lubali lwaiko aiti, “Pilibukeni no kwipaya bashimapepo bakwa Yawe, pantu nabo bene bali ku lubali lwakwa Davidi. Balishibe ati ali nokumfulumuka, lelo tabanjebeleko.” Lelo bacilolo ba mfumu tabafwaile ukwimya amaboko yabo mukwipaya bashimapepo bakwa Yawe. 
Elyo imfumu yaebele Doegi aiti, “Iwe pilibuka nokwipaya bashimapepo.” Kanshi Doegi umwina Edomu epakupilibuka no kubepaya bonse. Muli bulya bushiku aipeye bashimapepo amakumi cine konse konse na basano (85) abafwele ifyakufwala fya pa mulu wa mwingila ifyabuuta ubusaka ifya efodi. 
Kabili mu musumba wa Nobu umwaleikala bashimapepo, aya ipayamo abaume na banakashi, abaice elyo na bana, pamo pene ne ŋombe ishabamo, bapunda elyo ne mpaanga.
Lelo Abiyata umwana wakwa Aimeleki mwana Ahitubu, abutuka no kufulumukila ukwali Davidi. 
Abiyata aya eba Davidi ukuti Saulo naipaya bashimapepo bakwa Yawe. 
Elyo Davidi atile kuli Abiyata, “Bulya bushiku ilyo Doegi umwina Edomu ali kulya, nalishibefye bwino ukuti ali nokweba Saulo. Nine wine nalenga ne mfwa sha lupwa lonse ulwakwa wiso. 
Ikala na ine wine. Umuntu uyo uulefwaya ubumi bobe ninshi alefwaya no bumi bwandi bwine. Uli nokubafye uwasungwa bwino mukwikala na ine.”
Nomba baebele Davidi ukuti, “Mona, Abafilisiti balelwisha Keila kabili baletapa ne filyo fya pa mansa batwilapo.” 
Eico Davidi aipwishe kuli Yawe nokutila, “Bushe kuti naya no kulwisha aba Bafilisiti?” Yawe ayasuka ati, “Kabiye, kalwishe Abafilisiti no kupususha Keila.” 
Lelo abantu bakwa Davidi batile kuli ena, “Moneni ifwe muno mu Yuda tulifye aba mwenso. Bushe tacili nokucililakofye nga cakuti twaile ku Keila no kuyalolenkana ne fita fya Bafilisiti!”
Kabili Davidi abwekeshapo ukwipusha Yawe, na Yawe ayasuka ati, “Kabiye utentemukile ku Keila, pantu ndepeela Abafilisiti mu minwe yobe.” 
Kanshi Davidi na bantu bakwe epakuya ku Keila. Balalwisha Abafilisiti no kusenda ifitekwa fyabo. Davidi acimfya Abafilisiti apakalamba no kupususha abena Keila. 
Nomba ilyo Abiyata mwana Aimeleki afulumukile kuli Davidi ku Keila nasenda ne cakufwala ca pa mulu wa mwingila wa bushimapepo ica efodi.
Saulo alyumfwile ukuti Davidi ali ku Keila, elyo atile, “Lesa namupeela mu minwe yandi, pantu naifunga umwine pakwingila mu musumba wa mpongolo ne fyakwisalila.” 
Elyo Saulo aita fyonse ifita fyakwe ku bulwi, kukutentemukila ku Keila kukushinga Davidi na bantu bakwe.
Ilyo Davidi aishibe ukuti Saulo alemupangila, aebele Abiyata shimapepo ati, “Leta kuno icakufwala ca mwingila ica efodi.” 
Elyo Davidi atile, “We Yawe, Lesa wakwa Israeli, umubomfi obe naumfwa mu cine cinefye ifyo Saulo alefwaya ukwisa ku Keila kukonaula umusumba pa mulandu wandi. 
Bushe abekashi ba mu Keila bakampeela mu minwe yakwe? Bushe Saulo ali nokwisa kuno ukulingana nefyo umubomfi obe omfwile? Mwe Yawe, Lesa wakwa Israeli, ebeni umubomfi wenu eshibe.” Elyo Yawe atile, “Ee ali nokwisa.”
Kabili Davidi aipusha ati, “Bushe abantu ba mu Keila bakampeela mu minwe yakwa Saulo pamo na bantu bandi?” Elyo Yawe atile, “Bali nokumupeela mu minwe yabo.” 
Elyo Davidi na bantu bakwe ukulingana ne mpendwa imyanda mutanda (600), bafumine ku Keila no kwamba ukwenda ukufuma pa cifulo ne cifulo. Ilyo Saulo bamwebele ukuti Davidi nafyuka ukufuma ku Keila, nao taileko kulya ku Keila. 
Davidi aikele mu ncengo sha mu matololo, elyo na mu matololo ya mu mpili sha Sifu. Kanshi cila bushiku Saulo alefwaya fwayafye Davidi, lelo Lesa tamupeele ku minwe yakwe iyoo.
Davidi ilyo ali ku matololo ya Sifu, aumfwile ukuti Saulo naisa mukufwaya ukumwipaya. 
Elyo Yonatani mwana Saulo aya kuli Davidi ku Horeshi no kumukoselesha pakuti abe uwashipa muli Lesa. 
Amwebele ati, “Witiina. Tata Saulo takakwipaye iyoo. Ala niwe uli nokuba imfumu ya bena Israeli elyo na ine nkaba inkonkani yobe. Na tata wine Saulo alishibafye bwino pali ici.” 
Bonse babili bacitile icipangano pa cinso cakwa Yawe. Elyo Yonatani aile kumwakwe, lelo Davidi wena ashele ku Horeshi.
 Elyo abena Sifu baile kuli Saulo ku Gibea no kuya mweba ati, “Bushe te Davidi uufiseme mu ncengo ku Horeshi, pa lupili lwa Hakila, ku kapinda ka ku kulyo ka Yeshimoni? 
Nomba we mfumu nga wasanga cakusekesha kuti waisa, na ifwe tuleisa mona ukuti waba mulimo wesu uwakumupeela kuli imwe.” 
Elyo Saulo ayasuka ati, “Yawe amupaale pakunsakamana ine. 
Kabiyeni no kuyashininkisha bwino. Muye ishiba uko Davidi lyonse aya kabili ni nani uwamumonapo kulya kwine. Balinjeba ukuti Davidi muntu uwacenjela nganshi. 
Muye fwailisha bwino incende shonse isho abomfya elyo mukabweluluke ne cishinka icine cine kuli ine. Lyena tuli nokwisa ya na imwe. Nga cakuti ali mu ncende ine iyi, ninshi ndi nokufwailisha monsefye mu mikowa yakwa Yuda.” 
Kanshi epakuya, batangilila Saulo ku Sifu. Nomba Davidi na bantu bakwe bali mu matololo ya Maoni mu Araba ku kapinda ka ku kulyo ka Yeshimoni. 
Saulo na bantu bakwe bayambile ukufwayafwaya. Kabili ilyo Davidi aumfwile pali ici, aile ingila mu cilibwe no kwikala mu matololo ya Maoni. Nao Saulo ilyo aumfwile ifi, aile ku matololo ya Maoni mukufwaya Davidi.
Saulo alefwaila ku lubali lumbi ulwa lupili, elyo Davidi nao na bantu bakwe ulubali lubiye. Davidi aleendesha ukuti Saulo emumona, lelo Saulo ne fita fyakwe balepalamina mukuti bekate Davidi na bantu bakwe. 
Nomba pali ilya ine nshita kwaishile inkombe imo kuli Saulo nokutila, “Iseni bwangu! Abafilisiti balapokolola icalo.” 
Elyo Saulo alekele ukufwaya Davidi no kubwelulukako aya mukukumanya Abafilisiti. Uyu e mulandu wine betila icifulo ici ukuti ni Sela Hamalekoti. 
Kabili Davidi alifumineko kulya no kuya ikala mu ncengo sha Eni Gedi.
Ilyo Saulo abwelele ukufuma mukukunkunika Abafilisiti, bamwebele abati, “Davidi ali mu matololo ya Eni Gedi.” 
Saulo epakusenda abaume amakana yatatu (3,000) abasalilwe ukufuma mu Israeli yonse no kuya mukufwaya ukwali Davidi na bantu bakwe mupepi na Mabwe ya ku Mbushi sha Mpanga.
 Saulo afikile pa ncende apali macinka ya mpaanga ayali mu mbali ya nshila, asanga ulucengo, elyo Saulo aingilamo mukuya yafwilisha. Kanshi ninshi Davidi na bantu bakwe bali muli ulu lwine lucengo kukati nankati. 
Abantu bakwa Davidi bamweba abati, “Ala buno e bushiku Yawe alandile ati, ‘Nkalubwila umulwani obe mu maboko yobe no kumucita ico ulefwaya.’” Elyo Davidi aongoloka ukwabula ukuti abantu beshibe, aya putulako icisempe ca mwingila wakwa Saulo. 
Davidi panuma yakucita ifi, alalanguluka ico aputwilile icisempe ca mwingila wakwa Saulo. 
Atile ku bantu bakwe, “Yawe naleshe ukuti ine mbe uwakucita icintu ici ku mfumu yandi, kabili umusubwa wakwa Yawe, nangu ukuti njimye ukuboko kwandi pali ena. Pantu untu wasubwa wakwa Yawe.” 
Ilyo apwa ukulanda aya mashiwi, Davidi akalipila na bantu bakwe ukuti becita icabipa kuli Saulo. Elyo Saulo afuma mu lucengo aya noko aleya.
Panuma Davidi nao epakufuma mu lucengo no kubilikisha Saulo ati, “We mfumu kanabesa ee!” Ilyo Saulo acebukila kunuma, Davidi akontamina mpumi yakwe panshi amutotela. 
Davidi atile kuli Saulo, “Bushe cinshi umfwila ku bantu abakweba ukuti, ‘Davidi afwaya ukukucitapo icibi?’ 
Buno bushiku nauimwena we mwine ifyo Yawe akulubwilile mu maboko yandi mu lucengo. Bamo abantu bacinjeba abati, ‘Mwipayefye,’ lelo ine nakaana ukuti nciteco, nakulekafye. Nacitila, ‘Ine nshakemye ukuboko kwandi pali shikulu, pantu musubwa wakwa Yawe.’ 
Mona tata wandi, lolesha ku cisempe ca mwingila obe icili mu minwe yandi! Naciputula pa lutwe lwa tambatamba yobe, lelo nshikwipeye. Nomba ishiba kabili umone ukuti apa tapali bubi ncitile nangufye ukukusangukila. Ine nshikubifishe, lelo iwe ulenunga kukulofya ubumi bwandi. 
Shi Yawe nabe kapingula pakati kobe na ine. Kabili Yawe nalandule ububifi bonse wacita kuli ine, lelo amaboko yandi tayakatale ayakwikatamo. 
Pamo ngefyo insoselo shakale shitila, ‘Ku babifi, kufuma ububifi,’ kanshi amaboko yandi tayakakwikatemo iyoo. 
Bushe ni kukulwisha nani imfumu ya Israeli yafumina? Nani uo mulekonka umusango uyu? Bushe ni mbwa iyafwa? Bushe lupantila? 
Lekeni Yawe umwine eo abe kapingula pakati ka iwe na ine. Umwine eo akashininkishe pa mulandu wandi no kuncitila umulinganya wakumfumya mu minwe yobe.”
Ilyo Davidi apwile ukusosa ifi, Saulo aipwishe ati, “Bushe ilyo lishiwi lyobe Davidi we mwana wandi?” Elyo Saulo apumunapo umusowa uukalamba. 
Saulo aeba Davidi ati, “Iwe uli mololoke ukuncila. Pantu iwe nauncitila icisuma nomba ine nkucitilafye ifyabipa. 
Mona wanjeba ifisuma ifyo wancitila nombaline. Yawe ewacimpeela mu maboko yobe, lelo iwe tawacinjipaya. 
Ilyo lyonse umuntu asanga umulwani wakwe, bushe alaleka aya ukwabula ukucenekwa? Shi Yawe engakulambula bwino pa busuma uncitile pa bushiku ubwa lelo. 
Ine ninjishibafye bwino bwino nomba ukuti iwe uli nokuba imfumu, no bufumu bwa bena Israeli buli nokuba mu maboko yobe. 
Nomba lapa kuli ine muli Yawe ukuti tawakonaule abana bandi nangu ukulofya ishina lyandi ukufuma mu lupwa lwakwa tata.”
Davidi epakucita umulapo kuli Saulo. Elyo Saulo abwelelamo kumwabo, lelo Davidi wena pamo na bantu bakwe baninike ukuya kwilinga.
Nomba ilyo Samwele afwile, abena Israeli bonse balongene mukumuloosha. Kabili bamushiikile ku ŋanda yakwe mu Rama. Elyo Davidi aimine atentemukila ku matololo ya Maoni.
Umuntu umo uwa mu Maoni, uwakwete umulimo wa bunonshi kulya ku Kameli, ali uwanonka nganshi. Akwete imbushi ikana limo (1,000) elyo impaanga nasho amakana yatatu (3,000) isho alebeya mu Kameli. 
Ishina lyakwe ali ni Nabali. Elyo ishina lya mukashi wakwe ali ni Abigaili. Ali umwanakashi uwashilimuka nganshi kabili uwayemba mukumoneka, lelo umulume wakwe umwina Kalebu ali umukali kabili inkakashi mu micitile yakwe.
Ilyo Davidi acili mu matololo, aumfwa ati Nabali alebeya impaanga shakwe mu Kameli. 
Atuma abalumendo ikumi limo no kubeba ati, “Kabiyeni ninikeni muye kuli Nabali ku Kameli no kuya muposesha mwishina lyandi. 
Mutile kuli wena, ‘Ubumi bobe nabutantalile! Kube umutende kuli iwe pamo na ba ŋanda yobe! Kabili kube umutende kuli conse ico wakwata! 
Nomba ningumfwa ukuti pali ino nshita ulebeya impaanga. Ilyo bakacema bobe bali na ifwe, tatwabasungile buluku buluku. Kabili inshita yonsefye ilyo bali ku Kameli, takwali icintu nangu cimo ico balufishepo. 
Ipusha ababomfi bobe, nabo balakweba. Eico kanshi lekeni abalumendo bandi basange ukusekelelwa pa cinso cenu, pantu twaisa mu bushiku ubwansansa. Napapata peeleniko ababomfi benu elyo no mwana wenu Davidi ico mwamona ukuti nacilinga kuli bena.’”
Ilyo abantu bafikile, bapeele Nabali aya mashiwi mwishina lyakwa Davidi. Elyo balapembela. 
Nabali pakwasuka ababomfi bakwa Davidi atile ati, “Nga uyu wine Davidi nani? Nga uyu wine mwana Yese nani? Muli shino inshiku, kuli ababomfi abengi abalefyuka ukufuma kuli bashikulu wabo. 
Bushe mulandu nshi ningalasendela umukate wandi pamo na menshi elyo ne nama njipeye ishakupeela bakabeya wandi, no kupeela ku bantu abo nshishibe uko bafumine?” 
Elyo abantu bakwa Davidi bapilibwike no kubwelelamo. Ilyo bafikile basosa yonse amashiwi kuli Davidi. 
Kabili Davidi nao atila ku bantu bakwe, “Pikileni cila muntu ulupanga lwakwe!” Kanshi nabo epakupikila impanga shabo, na Davidi apikila ulupanga lwakwe. Nalimo ukulingana ne myanda ine (400) iya bantu ebaile na Davidi, elyo imyanda ibili (200) bashele nga bakalinda wa fipe.
Nomba umubomfi umo uwakwa Nabali aebele Abigaili muka Nabali ati, “Davidi acituma inkombe ukufuma ku matololo kukuleta umutende kuli shikulu, lelo ena acisa shitukaulafye no kushotokela. 
Nomba aba bantu bena bali abasuma nganshi kuli ifwe. Tabatalile abatucushapo nelyo limo pa nshita yonse twaleya mu mabala mupepi na bena, elyo takwali ne cintu nelyo cimo icalubile. 
Bali e linga lyesu ubushiku na kasuba ilyo lyonse twalecema impaanga mupepi nabo. 
Nomba tontonkanyenipo bwino no kumona ifyo mwingacitapo, pantu icinkunka cili pali shikulu elyo ne ŋanda yakwe yonse. Shikulu aba uwaotoka uo nangu umo teti alande nankwe.”
Awe Abigaili taposele inshita. Abuulile imikate imyanda ibili (200), inyambi sha mwangashi shibili, impaanga shisano ishapekanishiwa, iŋanu ishasalulwa amatepe yasano, ifisansangu fya myangashi iyauma umwanda umo (100) ne myanda ibili (200) iya cikati ca makunyu ayakamwa, elyo afilonga pali bapunda. 
Elyo aeba ababomfi bakwe ati, “Tangileni na ine nalamukonka panuma.” Lelo taebele umulume Nabali.
Ilyo acili nanina pali punda wakwe aletentemuka ulupili, elyo amona Davidi na bantu bakwe nabo baletentemuka ku lubali lubiye. Elyo Abigaili abakumanya. 
Pali iyi nshita, ninshi Davidi nasosa ati, “Kanshi kwali kuicushafye ku mulimo nabombele uwakusungila icuma ca uyu muntu mu matololo, elyo tapaba nangu cimo icipe cakwe icalubapo. Nomba ewambweshesha ububi pa busuma. 
Nalapa ukuti Lesa nakacitile Davidi icili conse, nga cakuti mailo akacelo kukashala umuntu umwaume nangu umo ukufuma mu lupwa lwakwe nangufye uwa mu lupwa lwa babomfi bakwe.”
Ilyo Abigaili amwene Davidi, bwangu bwangu aika pali punda wakwe no kukontamina panshi ku cinso cakwa Davidi. 
Awa pa makasa yakwe elyo atile, “We mfumu yandi, shilekafye ububi bube pali ine wine. Napapata lekafye umubomfi obe alande kuli iwe. Kutika kufyo umubomfi obe ali nokusosa. 
Ala we mfumu yandi wiposa amano kuli ilya mbifi ya muntu Nabali. Ulya muntu abafye ngefyo ishina lyakwe lipilibula. Ishina lyakwe lipilibula ukuti cipuba, kabili ubupumbu bwendela pamo nankwe. Lelo ine ne mubomfi obe, nshacibamona ababomfi bobe ilyo wacibatuma. 
Nomba apo Yawe alikupokolola, we shikulu, kukusumya umulopa kabili kukulandula na maboko yobe we mwine, mu cishinkafye cakwa Yawe uwamweo ngefyo na iwe we mfumu uli uwamweo, shi abalwani bobe kabili bonse abafwaya ukonaula shikulu wandi babe kwati Nabali. 
Kanshi nomba lekeni ubu bupe ubo umubomfi aletele kuli shikulu wandi, bupeelwe ku bantu aba uli nabo. 
Napapata belela kanakashi obe uluse pa bubi ubuli bonse, pantu Yawe mu cine cine ali nokupeela iŋanda yakubelelela kuli shikulu, pa mulandu wakuti shikulu alwisha ubulwi bwakwa Yawe. Wileka ububi nelyo bumo busangwe muli iwe ilyo ucili umumi. 
Nangufye kube umuntu uulefwaya ukukwipaya, ubumi bwakwa shikulu buli nokusungwa bwino pamo na babumi bakwa Yawe Lesa obe. Lelo imyeo ya balwani bobe ali nokuifwinta nge libwe ilyafuma mwilekeni. 
Ilyo Yawe akafikilisha ukucita ifi fyonse kuli shikulu, conse icisuma ico amulaya kabili alimusala ukuba intungulushi pali Israeli, 
shikulu wandi takabe na matontokanyo yakulanguluka icisendo cakusumya umulopa apabula umulandu, nangu icakuilandula we mwine. Kabili ilyo Yawe akaletela shikulu ubusuma elyo ukanjibukishe ne mubomfi obe.”
Elyo Davidi atile kuli Abigaili, “Napaalwe na matotelo Yawe, Lesa wakwa Israeli, uwacikutuma kukunkumanya mu bushiku bwa lelo. 
Naube uwapaalwa pa bupingushi bobe ubusuma elyo na pakundesha ukusumya umulopa muli buno bushiku, na pakukana bomfya iminwe yandi ku cilandushi. 
Pantu mu cishinkafye cakwa Yawe uwamweo, Lesa wakwa Israeli uundeseshe ukucita icabipa, aubula ukwisa bwangu kukunkumanya, nga takwashele umwaume nangu umo uwabumi mu ŋanda yakwa Nabali mu kuca kwa mailo.”
Elyo Davidi apokelele ukufuma ku maboko yakwa Abigaili ifyo amuletele, elyo amweba nokuti, “Kabiye ku mushi umutende. Ine ningumfwa amashiwi yobe no kusumina ubwipusho bobe.” 
Ilyo Abigaili afikikile kuli Nabali, amusangile mu ŋanda alecita umutebeto ngo wa mfumu. Asangile Nabali ali uwasansamuka nganshi pantu ali uwakolwa. Kanshi Abigaili tamwebele nangu cimo mpakafye ku macaca. 
Elyo ulucelo, ilyo Nabali akololweke, umukashi wakwe epakumushimikila ifintu fyonse. Kabili umutima wakwe wafililwe ukubomba bwino elyo aumalalafye aba kwati libwe. 
Panuma ya nshiku ikumi limo Yawe apuma Nabali, no kufwa afwa.
Ilyo Davidi aumfwile ukuti Nabali nafwa, atile, “Napaalwe na matotelo Yawe uwanandwilako Nabali pa musebanya acitile. Yawe ewalenga ukuti umubomfi wakwe ataluke kukucita icabipa. Kabili nalenga ububi bwakwa Nabali bube pa mutwe wakwe wine.” Elyo Davidi atumine ishiwi kuli Abigaili ukumwipusha ukuti akabe umukashi wakwe. 
Ababomfi bakwa Davidi baya na ku Kameli ukwali Abigaili nokutila, “Davidi atutuma kuli iwe mukukusenda mukuba umukashi wakwe.” 
Awe Abigaili aima akontamina panshi nokutila, “Epo ndi ne mubomfi obe, ninjipekanya ukukubombela elyo no kusamba amakasa ya babomfi bakwa shikulu bene.” 
Abigaili bwangu bwangu anina pali punda. Ababomfi bakwe abanakashi basano bamukonka. Awe nao akonka inkombe shakwa Davidi no kuya ba umukashi wakwe. 
Davidi ninshi alyupa Ainoamu uwa ku Yesireli kabili bonse baba abakashi bakwe. 
Lelo Saulo ninshi alipeela umwana wakwe umwanakashi Mika, muka Davidi, kuli Paliti mwana Leishi uwafumine ku Galimu.
 Abena Sifu baile kuli Saulo ku Gibea nokutila, “Bushe Davidi tabelama pa lupili lwa Hikila, ulwalolenkana na Yeshimoni?”
Kanshi Saulo epakwima, aya ku matololo ya Sifu, ninshi nasenda abashilika amakana yatatu (3,000) abasalilwe ukufuma mu bena Israeli, kukuya mukufwaya Davidi kulya kwine. 
Saulo acitile inkambi lubali lumbi ulwa musebo pa lupili lwa Hakila ukulolenkana na Yeshimoni. Lelo Davidi aikele mu matololo. Ilyo amona ukuti Saulo amukonka na kulya kwine, 
atuma inengu kabili nasho shashininkisha ukuti Saulo cine cinefye nafika. 
Elyo Davidi aima no kuya uko Saulo acitile inkambi. Davidi amona apo Saulo na Abune umwana wakwa Neri, umukalamba wa fita, balele. Saulo wena alele mukati ka nkambi, ne fita nafimushinguluka.
Elyo Davidi aipwishe Aimeleki umwina Hiti elyo na Abishai umwana wakwa Seruiya, munyina Yoabu ati, “Bushe ni nani twalaya nankwe mu nkambi umuli Saulo?” Abishai atile, “Ine, twalaya na iwe.” 
Kanshi Davidi na Abishai epakuya ku fita ubushiku, na Saulo ali kulya kwine, nalala mu tulo mukati ka nkambi, ne fumo lyakwe nashimpa panshi mupepi na ku mitwe. Abune pamo ne fita nabo balele mu mbali yakwe. 
Elyo Abishai atile kuli Davidi, “Ilelo Lesa nakupeela umulwani obe mu maboko yobe. Nomba leka palya pene alele panshi mushimpe ifumofye limo, ine nshamulase imiku ibili iyoo.” 
Lelo Davidi atile, “Awe wimonaula! Ala takuli nangu umo uwingabika ukuboko kwakwe pa musubwa wakwa Yawe no kuba uwabula umulandu.” 
Kabili Davidi asosa nokutila, “Mu cishinkafye cakwa Yawe uwamweo, Yawe umwine euli nokumwipaya. Ilyo inshita yakwe ikafika, ali nokufwa, nangu ilyo akaya ku bulwi eko akalobela. 
Yawe alindesha ukutambalika ukuboko pa wasubwa wakwe. Nomba kanshi buula ifumo ilili ku mutwe no lukunku lwa menshi ululi mupepi na ku mutwe wakwe, tufumeko tuleya.” 
Kanshi Davidi epakubuula ulukunku lwa menshi ne fumo mupepi no mutwe wakwa Saulo elyo baya. Tapali umuntu nangu umo uwamwene nangu uwaishibe pali ici, nelyo uwabukile mu tulo. Bonsefye balisendeme, pantu Yawe ewabalalike mu tulo utukalamba.
Elyo Davidi ayabukila bushilya bubiye no kwiminina pa mulu wa lupili akatalamukila. Pali intamfu iyikalamba pa kati kabo. 
Davidi abilikisha ku fita na kuli Abune mwana Neri ati, “Bushe cinshi tauleyasukila iwe Abune?” Elyo Abuna ayasuka ati, “Bushe niwe nani we uleita imfumu?” 
Davidi atile, “Bushe tauli mwaume? Kabili ni nani uwaba nga iwe mu Israeli? Nga cinshi ico mufililwe ukulinda imfumu kateeka wenu? Pantu kwacisa umuntu umo kukonaula shikulu imfumu yenu. 
Ico mucitile te cisuma iyoo. Mu cishinkafye cakwa Yawe uwamweo, iwe elyo na bantu bobe mufwilefye ukufwa pantu tamwacilinda shikulu wenu, uwasubwa wakwa Yawe. Lolesheni konse konse. Bushe ni kwi ukuli ifumo elyo no lukunku lwa menshi ifya mfumu ifyaciba mupepi na ku mutwe waiko?”
Awe Saulo aishiba ishiwi lyakwa Davidi, elyo asosa ati, “Bushe ilyo lishiwi lyobe, Davidi mwana wandi?” Davidi ayasuka ati, “Ee, lishiwi lyandi we shikulu imfumu yandi.” 
Kabili alundapo nokutila, “Bushe cinshi imfumu ilekonkela mukufwaya umubomfi waiko? Kabili mulandu nshi uo ncitile? 
Nomba shi lekeni shikulu imfumu yandi yumfwe ku mashiwi ya mubomfi wakwe. Nga cakuti ni Yawe ewamulenga ukuti munjimine, lyena engaba uwakupokelela umutuulo uyu. Lelo nga cakuti cafumafye ku bantu, awe kwena nababe abalapishiwa ku cinso cakwa Yawe! Pantu nabantamfya nomba na ku cakaniko ca cishilano cakwa Yawe, elyo balanda nokuti, ‘Kabiye ukaye mukubombela imilungu imbi.’ 
Nomba wileka umulopa wandi witikile panshi ukutalwike ku cinso cakwa Yawe. Imfumu ya bena Israeli naifuma ilefwaya ine ngo lupantila, pamo ngefyo umuntu alunga inkwale mu mpili.”
Elyo Saulo atile, “Ine nimembuka. Bwela we mwana wandi Davidi. Pantu naucindikisha ubumi bwandi ilelo, ine nshakatale mfwaya ukukwipaya nakabili! Icine cine nacitile kwati cipuba kabili nalilufyenye nganshi.” 
Davidi ayasuka ati, “Ifumo lya mfumu ili kuno. Shilekeni umo uwa balumendo benu ese no kulipoka. 
Ala Yawe apeela icilambu ukulingana no bulungami elyo ne cisumino ca muntu. Yawe acikupeela mu maboko yandi ilelo, nomba nshakatale ntambalika ukuboko kwandi pa musubwa wakwa Yawe. 
Ala mu cine ngefyo nacipeela umucinshi ku bumi bobe ilelo, shi Yawe nao nacindamike ubumi bwandi no kumpususha ku mafya yonse.”
Elyo Saulo atile kuli Davidi, “Shi naube uwapaalwa we mwana wandi Davidi. Ukacita ifintu ifikankala kabili mu cinefye ukacimfya.” Kanshi Davidi aile inshila yakwe, elyo Saulo nao abwelelamo ku mushi.
Elyo Davidi atontonkanya mu mutima wakwe ati, “Ubushiku bumo ndi nokonaulwa ku maboko yakwa Saulo. Icintufye icisuma ico ningacita cakufyukila ku calo ca Bafilisiti. Elyo Saulo ali nokuleka ukumfwaya mu calo conse ica Israeli, na ine nkapusuka ukufuma mu maboko yakwe.” 
Kanshi Davidi pamo na bantu imyanda mutanda (600) abali nankwe baima nokuya kuli Akishi mwana Maoki imfumu ya ku Gati. 
Davidi pamo na bantu bakwe epakwikala mu Gati kuli Akishi. Cila muntu aikele no lupwa lwakwe. Elyo Davidi nao ali na bakashi bakwe babili Ainoamu uwa ku Yesireli elyo na Abigaili uwa ku Kameli, uwafwililwe umulume Nabali. 
Ilyo bamwebele Saulo ukuti Davidi nafyukila ku Gati, alekele no kumufwaya fwaya.
Elyo Davidi aebele Akishi ati, “Nga cakuti ninsanga ukusekelelwa mu menso yenu, mumpeeleko incende imo mu mushi umo uwa mu calo cenu, umwakuti ndeikala. Nga mulandu nshi umubomfi wenu engekalila mu musumba wa mfumu umo na imwe mwikala?” 
Kanshi pa bushiku bwine ubu, Akishi amupeela Sikilagi. Kanshi e mulandu wine Sikilagi abela ku mfumu sha bena Yuda ukufumafye na pakale. 
Davidi aikele mu calo ca Bafilisiti umwaka umo ne myeshi ine.
Elyo Davidi na bantu bakwe bafumine baya sansa abena Geshuri, abena Girisi na bena Amaleki. Pantu ukufuma ku nshita yakale aba bantu baleikala mu calo icasuntinkene ku Shuri elyo na ku Egupto. 
Kanshi lyonse ilyo Davidi alesansa incende, taleshako umuntu nelyo umo umwaume nangu umwanakashi umumi. Lelo alesenda impaanga, iŋombe, bapunda, ingamila elyo ne fyakufwala, elyo abwelelamo ku Akishi. 
Ilyo lyonse Akishi amwipusha ati, “Bushe ni ncende nshi wile sansa ilelo?” Davidi aleyasuka ati, “Ni ku matololo ya ku Yuda nangu ku matololo ya ku Yerameli nangu ku matololo ya ku bena Keni.” 
Davidi tapuswishepo nangu umo umwaume nangu umwanakashi umutuntulu uwakusenda ku Gati, pantu aletontonkanya ati, “Pantu limbi kuti baya tusoselela, nokulanda ati, ‘Ifi efyo Davidi acita.’” Kabili ifi efyo Davidi alecita mu nshiku shonse isho aikele mu calo ca Bafilisiti. 
Akishi alicetekele Davidi, elyo atile, “Davidi nabamupata ku bantu bakwe abena Israeli, eico kanshi ali nokuba umubomfi wandi pee.”
Mu nshiku shilya Abafilisiti balongenye ifita fyabo kukulwisha abena Israeli. Akishi atile kuli Davidi, “Ufwile ukwibukisha ukuti iwe na bantu bobe muli nokunshindika ku bulwi.” 
Davidi nao atile, “Nomba muli nokuimwena mwe bene ifyo umubomfi wenu ali nokucita.” Elyo nao Akishi ayasuka ati, “Wawamya nganshi, kanshi ine ndi nokukucita ukuba uwakuninda inshiku pe.”
 Nomba Samwele alifwile, na bena Israeli bonse balimulooseshe, bamushiika na mu mushi wakwe ku Rama. Saulo ninshi natamfya bakabuka elyo na babomba ne mipashi bonse ukufuma mu calo.
Abafilisiti balongene pamo mukucita inkambi ku Shunemu, ninshi Saulo nao nalonganya abena Israeli bonse no kucita inkambi ku Giliboa. 
Ilyo Saulo amona impuka ya Bafilisiti, atiina. Umwenso waikete umutima wakwe, alatutuma nganshi. 
Saulo epakwipusha Yawe, lelo Yawe akaana ukumwasuka mu filoto nangu muli Urimu nangu muli bakasesema. 
Elyo Saulo atile ku babomfi bakwe, “Mfwaileniko umwanakashi umo uwaishiba ukubuka pakuti eko nje mukwipusha.” Elyo batila, “Moneni, eko aba umo umwanakashi ku Eni Dori uubuka.”
Kanshi Saulo epakuifulunganya afwala insalu shimbi. Elyo ubushiku, wena na bantu babili baima baya na ku mwanakashi. Saulo amweba ati, “Njipushishako ku mipashi, elyo undetelepo umuntu uo nalakweba ishina.” 
Lelo umwanakashi atile kuli ena, “Icine cine walishibafye bwino ifyo Saulo acita. Uyu muntu alitamfya bonse bakabuka na babomba ne mipashi mu calo cakwe. Nga cinshi uletele iciteyo pa bumi bwandi icingandetela imfwa?” 
Saulo epakulapa kuli ena muli Yawe ati, “Mu cishinkafye cakwa Yawe uwamweo, iwe tawakapeelelwepo umulandu pali ici cintu.” 
Elyo umwanakashi aipusha ati, “Bushe ni nani uo ndekwimisha ku bafwa?” Nao atile “Ndefwaya Samwele.”
Ilyo umwanakashi amwene Samwele, alilile umusowa uukalamba nokutila kuli Saulo, “Bushe cinshi umbepele? Ilyo niwe Saulo!” 
Elyo imfumu yatile ku mwanakashi, “Witiina. Bushe cinshi wamona?” Umwanakashi ati, “Namona umulungu ulefuma mu mushili.” 
Asosa ku mwanakashi ati, “Bushe ulemoneka shani?” Nao atile, “Ulemoneka kwati mwaume umukote uufwele umwingila alefumina pamulu.” Nomba Saulo elyo aishiba ukuti ni Samwele, elyo akontamina panshi amupakata. 
Samwele epakutila kuli Saulo, “Bushe mulandu nshi wamfulunganishisha ukutuusha pakumbusha?” Saulo atile, “Ine ndi ne sakamika ilikalamba. Abafilisiti bali pa bulwi na ine, kabili Lesa nao naleka ukunjasuka nangu kupitila muli bakasesema nangu ni mu filoto. E mulandu wine njishile kuli iwe pakuti unjebeko ifyo ningacita.”
Samwele nao atile, “Nomba mulandu nshi uleipushisha ine, ilyo Yawe nakufutatila nasanguka no mulwani obe? 
Yawe ena nabomba ifyo asobele ukupitila muli ine. Yawe napokolola ubufumu mu maboko yobe no kubupeela kuli umo umwina mupalamano obe, kuli Davidi. 
Pa mulandu wakukanabeela ifyo Yawe akwebele, elyo wakaana nokucita icifukushi cabukali bwakwe pali Amaleki, Yawe nacita ici kuli iwe mu bushiku bwa lelo. 
Yawe ali nokupeela bonse abena Israeli pamo na iwe mu maboko ya Bafilisiti. Kabili mailo iwe pamo na bana bobe muli nokuba pamo na ine. Yawe kabili ali nokupeela ifita fya bena Israeli ku Bafilisiti.”
Awe bwangu bwangu Saulo awa panshi atambalala ku mwenso ukalamba, pa mulandu wa mashiwi Samwele amwebele. Amaka yapwa kuli Saulo, pantu akasuba konse talile elyo no bushiku bwine.
Ilyo umwanakashi aishile kuli Saulo no kumona ifyo ali uwacushiwa nganshi, amweba ati, “Mona, umubomfi obe umwanakashi nakubeela. Nshacisakamana kufwa iyoo, nati awe kancitefye ifyo unjebele. 
Nomba napapata umfwa ku mubomfi obe no kuleka nkupeelekofye utwakulya tumo, pakuti ulye no kukwata amaka uko uleya mu nshila yobe.” 
Nao alikene ati, “Nshalye.” Lelo ababomfi bakwe no mwanakashi bamupatikisha, elyo asumina ifyo balemweba. Awe aima panshi no kwikala pa busanshi.
Umwanakashi ali ne ciponti icaina pa ŋanda pamwakwe, aya bwangu bwangu acipaya. Asenda no bunga ubwakandawilwa no kupangako umukate uushitutumuka. 
Elyo apalamika kuli Saulo pamo na babomfi bakwe, nabo balya. Bulya bwine bushiku baima no kuya.
Abafilisiti balongenye ifita fyonse ku Afeki, elyo abena Israeli nabo bacitile inkambi pa kamfukumfuku ka mu Yesireli. 
Ilyo bakateeka wa Bafilisiti baleenda mu milongo, mu mpuka mu myanda elyo mu makana na makana, Davidi na bantu bakwe baleenda mu milongo panuma bali na Akishi. 
Elyo abakalamba ba fita ba Bafilisiti baipusha abati, “Nga aba, Abahibulu banshi?” Akishi ayasuka ati, “Bushe uyu te Davidi, uwali umubomfi wakwa Saulo imfumu ya bena Israeli? Aikala na ine no mwaka umo naupwa, elyo ukufuma ubushiku ashile Saulo ukushinta na nomba, ine nshasangamo ububi nangu bumo muli Davidi.”
Lelo abakalamba ba Bafilisiti bakalipa nokutila, “Bweseshamo uyu muntu ku ncende wamupeele. Tafwile kutukonka ku bulwi, limbi kuti atupilibukila ilyo tucili tulelwa. Bushe kuti atemwikwa shani kuli shikulu wakwe, te lintufye amutwalila imitwe ya bantu besu aba? 
Bushe teuyu wine Davidi bemba na mu lwimbo ilyo balecinda ulwakuti, ‘Saulo aipaya abalwani bakwe amakana na makana, elyo Davidi ena aipaya amakana amakumi na makumi.’” 
Kanshi Akishi epakwita Davidi nokutila kuli wena, “Mu cishinkafye cakwa Yawe uwamweo, uli muntu wacishinka kabili ine kuti natemwa ukubomba na iwe mu bulwi. Pantu ukufumafye pa bushiku waishile ukufika na nomba, ine nshasangamo ububi muli iwe Davidi, lelo bakateeka bena tabakusuminishe. 
Kanshi nomba bwelelamo kabili wende umutende. Tecakwesha ukucita icintu nelyo cimo icishingasekesha bakateeka ba Bafilisiti!” 
Davidi atile, “Nomba bushe cinshi ncitile? Cinshi teti njile nokulwisha abalwani bakwa shikulu, imfumu yandi?” 
Akishi ayasuka Davidi ati, “Kuli ine walibafye uwakunsekesha mu menso yandi kwati ni malaika wakwa Lesa. Nomba ifita fikalamba fya Bafilisiti efitile, ‘Tafwile ukuya na ifwe ku bulwi.’ 
Eico mailo mukeme bwangu bwangu pamo na babomfi bakwa sokulu abaisa na iwe, mukabwelelemo ku ncende namupeela ukwikalamo. Mukacelele lilyafye kwalabuuta” 
Kanshi Davidi na bantu bakwe baimine lucelocelo babwelelamo ku calo ca Bafilisiti. Abafilisiti nabo baimine baya ku Yesireli.
Davidi na bantu bakwe bafikile ku Sikilagi mu bushiku bwalenga shitatu. Nomba ninshi abena Amaleki nabesa sansa mu matololo ya Negebu elyo na mu Sikilagi. Basansa Sikilagi elyo baoca no musumba. 
Kabili basenda na bankole abanakashi na bonse abali mu mushi, bonse abaice na bakote. Tabaipeyepo nangu umo, lelo babasendafye ilyo baleya uko balungeme.
Ilyo Davidi na bantu bakwe baishile ku Sikilagi basanga umusumba naocewa ku mulilo. Elyo abakashi babo, abana babo abaume elyo na bakashana bonse nababasenda muli bunkole. 
Kanshi Davidi na bantu bakwe balalooshafye apakalamba mpaka na maka yakuloosha yapwa. 
Na bakashi bonse babili abakwa Davidi balibasendele muli bunkole, Ainoamu wa ku Yesireli elyo na Abigaili, mukamfwilwa uwali muka Nabali wa ku Kameli. 
Davidi aumfwile ubulanda nganshi pantu abantu balalanda pakumulasaula amabwe. Cila muntu ali uwakalipwa pa mulandu wa bana babo abaume elyo na bakashana. Lelo Davidi asangile amaka muli Yawe Lesa wakwe.
 Elyo Davidi aebele Abiyata shimapepo mwana Aimeleki ati, “Shindetelako icakufwala ca pa mulu wa mwingila efodi.” Abiyata nao amuletela. 
Kabili Davidi aipusha Yawe ati, “Bushe nkonke mukufwaya aba abatapile ifyuma? Bushe ndebasanga?” Yawe amweba ati, “Bakonke uye bafwaya. Icine cine ulebasanga nokuya lubula abantu bonse.”
Davidi elyo na bantu imyanda mutanda ali nabo bafikile ku kamana ka Beso, pa ncende apo baishile shapo bamo. 
Pantu imyanda ibili (200) iya bantu balinakile sana bafilwa no kwabuka umumana. Lelo Davidi na bantu imyanda ine (400) batwalilila ukuya balebafwaya. 
Awe basanga umwina Egupto umo mwibala bamuleta kuli Davidi. Bamupeelako amenshi yakunwa ne fyakulya. 
Bamupeelako akacipande ka mukate wa mukunyu uwakamwa, elyo ne mikate ibili iya fisansangu fya myangashi iyauma. Awe alya elyo akwata amaka, pantu talilepo kantu nelyo kamo nangufye kunwa amenshi pa nshiku shitatu, akasuba no bushiku.
Elyo Davidi atampa ukumwipusha ati, “Bushe uli muntu wakwa nani? Kabili ni kwi wafuma?” Nao atile, “Ine ndi mwina Egupto, umusha wa mwina Amaleki. Shikulu nao alinsha pantu nali umulwele pa nshiku shitatu ishapita. 
Twasanshile aba mu matololo ya Negebu wa ku Kereti elyo ne calo ca bena Yuda na Negebu wakwa Kalebu. Elyo twasha twaoca na Sikilagi.” 
Davidi amwipusha ati, “Bushe kuti wantungulula ku mpuka iyo iyaishile sansa?” Ayasuka ati, “Icikulu ulape kuli ine pa cinso cakwa Lesa ukuti tauli nakunjipaya nangu ukumpeela mu maboko yakwa shikulu elyo lyena nalakutwala uko bali.”
Elyo atungulula Davidi uko baile. Ilyo bafikile, basangile basalangenefye mpanga yonse, balelya, balenwa nokusansamuka pa mulandu wa bwingi bwa fitapwa bafumishe mu calo ca Bafilisiti elyo ne calo cakwa Yuda. 
Davidi abalwishishe ukufuma ulucelo mpaka ukufika na ku cungulo ca bushiku bwakonkelepo. Kanshi tapali nelyo umo pali bena uwafulumwike kanofye abalumendo imyanda ine (400) abaninine pa ngamila no kufulumuka. 
Davidi apokolwele icintu conse ico abena Amaleki basendele, ukulundapofye na bakashi bakwe bonse babili. 
Tapali icintu nelyo cimo icabulilepo, icinono nangu icikalamba, umulumendo nangu umukashana, icitapwa nangu icintufye conse pafyo basendele. Davidi abweseshefye fyonse. 
Davidi apokolwele ifitekwa ne ŋombe shonse isho batangishe ukucema pantanshi ya fitekwa fibiye, elyo balelanda nokuti, “Ifi e fitapwa fyakwa Davidi.”
Elyo Davidi afikile pa bantu imyanda ibili (200) abanakile nganshi mukumukonka, abo ashile kunuma ku kamana ka Beso. Nabo bafumine kukumukumanya pamo na bantu ali nabo. Ilyo Davidi na bantu bakwe bapalama, abaposha. 
Lelo abantu imbifi kabili abawelewele bonse abo bali nabo kabili abakonkele Davidi batila, “Pantu tatwaile pamo nabo, ifwe tatwabakenyeko ifitapwa twile sanga. Lelo umwaume onse kuti asenda umukashi elyo na bana bakwe, no kuya aleya.” 
Elyo Davidi ayasuka ati, “Awe, mwe bamunyinane mwicita ifyo pali ifi fintu Yawe atupeele. Yawe alitucingilila no kupeela mu maboko yesu abalwani aba abaishile tusansa. 
Nga kanshi, ni bani bengamusuminisha kufyo mwasosa pali ifi? Pantu icakaniko ca bantu bashele balelinda ifipe efyo ne cakaniko ca baile ku bulwi cili nokuba cimo cinefye. Bonse bali nokwakanafye cimo cine.” 
Kanshi Davidi acitile ici ukuba ifunde ne cebo ku bena Israeli, ukufumafye pali bulya bwine ubushiku ukufika na pali lelo.
Ilyo Davidi afikile mu Sikilagi, atumine ifitapwa fimo ku bakalamba ba bena Yuda, abali abanankwe asosa nokuti, “Ubu e bupe kuli imwe ubo nafumya pa fitapwa fya balwani bakwa Yawe.” 
Awe afituma na ku bali ku Betele, Ramoti wa mu Negebu, elyo na ku bena Yatiri. 
Kabili atuma na ku Aroeli, Sifimoti, Eshitemoa, 
elyo na ku Rakali. Kabili atuma na kuli bonse abaleikala mu misumba ya bena Yerameli na ku bena Keni. 
Atuma na ku bali mu Homa, Borashani, na ku Ataki, 
elyo na ku Hebuloni. Kabili atuma na kuli bonse abali mu fifulo fimbi uko Davidi na bantu bakwe baendawike.
 Nomba ilyo Abafilisiti balwile na bena Israeli, abena Israeli balifulumwike. Elyo na bengi babepaile pa lupili lwa Giliboa. 
Abafilisiti bakonkele Saulo pamo na bana bakwe abaume pa maka nganshi. Kabili baipaya abana bakwe Yonatani, Abinadabu na Malikishua. 
Awe ubulwi bwabipisha nganshi pali Saulo. Elyo abamata basuka bamusanga no kumucena bubi bubi. 
Elyo Saulo aeba kasenda wa fyanso fyakwe ati, “Somona ulupanga lobe umpwishishishe, epali aba bantu abashasembululwa ebo bese banjipaye babikepo no kunseka.” Lelo kasenda wa fyanso aba no mwenso, akaana ukumucita ifyo aebelwe. Kanshi Saulo epakubuula ulupanga lwakwe no kuwilapo. 
Ilyo kasenda wa fyanso fyakwe amona ukuti Saulo afwa, nao epakuwila pa lupanga lwakwe no kufwila pamo nankwe. 
Kanshi Saulo, abana bakwe abaume batatu, kasenda wa fyanso fyakwe elyo na bantu bakwe bonse bafwilile pamo muli bulya bwine ubushiku.
Ilyo abena Israeli abali ku lubali lumbi ulwe shika na bonse abalungatene na Yordani bamona ukuti ifita fya bena Israeli fyafulumuka, nokuti Saulo na bana bakwe abaume nabafwa, awe nabo basha imisumba yabo no kufulumuka. Elyo na Bafilisiti baishile no kwamba ukulaikala muli iyi imisumba.
Ubushiku bwakonkelepo, ilyo Abafilisiti baishile kukutapa ifintu ku bafwile, elyo basanga Saulo na bana bakwe batatu abaume nabafwa pa lupili lwa Giliboa. 
Baputula umutwe wakwa Saulo no kumufuula ifyanso fyakwe elyo batuma intumi mu calo conse ica Bafilisiti mukubila imbila mu matempele ya tulubi twabo, elyo na ku bantu bonse. 
Babika ifyanso fyakwe mwitempele lyakwa Ashitoreti, elyo bapampamina icitumbi cakwe ku cibumba ca Beti Shani. 
Nomba ilyo abantu ba ku Yabeshi Gileadi baumfwile ifyo Abafilisiti bacitile kuli Saulo, 
abantu babo bonse ababulamba balimine no kwenda ubushiku bonse ukuya ku Beti Shani. Basenda ifitumbi fyonse ifyakwa Saulo elyo ne fya bana bakwe abaume ukufuma ku cibumba ca Beti Shani no kuya ku Yabeshi, eko baya fyocela. 
Elyo basendele amafupa yabo no kuya yashiika mwisamba lya cimuti ca Tamarisiki ku Yabeshi. Kabili bafungile ukulya pa nshiku cine lubali.
