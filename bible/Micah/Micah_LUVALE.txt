Awa akiko mazu aYehova aze ejile kuli Mika wakuMolexete hamakumbi aYotame naAhaze naHezekiya, vaze vapwile vamyangana javaYuta, awa amwene haSamaliya nahaYelusalema.
Enu vatu veka naveka muvosena, ivwililenu. Ove mavu, nenu vyuma vyakulumbamaho muvyosena, tengelekenu matwitwi enu, kaha Mwata Yehova apwenga Cinjiho muli enu, Ivene Mwata hakuhanjika mutembele yenyi yajila.
Mwomwo ivwenu, Yehova mwalovoka muma lyenyi, mwasuluka nakulyata hakunyunga hamavu.
 Jipili najiyengunuka muxi yenyi, vinema navipulika, nge mwasela kukakahya, nge mwameya vanahingunwina kwakumbolongoka.
Vyosenevi vineza hamulonga waYakova wakuzomboka jiximbi, hamilonga yavava vakuzuvo yaIsalele yaxili. Mulonga waYakova wakuzomboka jiximbi ukiko uka? Likiko Samaliya nyi? KwaYuta kwakunyunga kukiko kulihi? kukiko kuYelusalema nyi?
Xikaho nangukalihgisa Samaliya kupwa nge mulumba wamucipapa, kupwa kwakutumba mawande amivinyo. Malolwalyo nangukawazukwila mucinema, nangukafwikununa Vihela vyalyo.
Makombelo alyo akusonga osena navakawafufwojola, vyonda vyalyo vyosena navakavyoca hakakahya, makombelo alyo osena nangukawahaka kwahwilici. Mwomwo awakungulwile kuconda cahakulinga ujila, kaha nawakalumuka ceka kupwa conda cahakulinga ujila.
Haceci xikaho nangulila nakukalwomwoka, nangutambuka nguwakuzula nakupwa uselesele, nangulila nge mwavamyumbwe, nanguliximwoka nge mwavanyamalanda.
Mwomwo vito vyenyi kavahasa kuvikangulako, mwomwo cineza nakuli Yuta nawa, cinahete nakucikolo cavatu jami, mbwe nakuYelusalema.
Kanda mukacambulula muNgatako. Kanda mulila cakulilako. KuMbete-lafwala ngunalikocingilako mulukungu.
Ove watwama kuXafwile, lihicile kwove uselesele nasonyi. Ou atwama muZanane kalovokelemoko. Kulila caMbetezele nacimitambula kwakwimanyinako.
Mwomwou atwama muMalote nazakamina kuwaha, mwomwo kuli Yehova kunafumu lupi nakusulukila cikolo caYelusalema, xikaho.
Ove watwama kuLakixe, kaxilila litemba kuli kavalu walumbuxi. Ikiye apwile kuputuka camilonga kuli mwanaZeyone, mwomwo vilinga vyaIsalele vyakuzombwojoka jiximbi vaviwanyine muli ove.
Xikaho naukahana civanda kuMolexete lyaNgata. Jizuvo jaAkajive najipwa jakutangisa vamyangana javaIsalele.
Ove watwama muMalexa, nangucikaneha ou mwakakuheta kuli ove. Upahu waIsalele naukaheta mbwe nakuAtulame.
Lisevese, liteule jikambu jove hali vana vove vahakutwama mwawangana. Tohwesa livala lyove nge mwalikuvi, mwomwo vanavatundula lyehi vanakuseze, xikaho.
Mama lelo hali ava veji kutakanga kuhenga nakuzata kupihya hatuhela twavo! Nge kunaci lyehi hinavacilinga, mwomwo cili mungolo jamavoko avo, xikaho.
Veji kwivwanga lwiso lwamawande nakuwapupa, najizuvo nawa nakujitambula. Kaha navalisa lunga nacikela navava vakuzuvo yenyi nawa, namutu nauswana wenyi nawa.
Xikaho Yehova nambe ngwenyi, Ivwenu, cisakeci nguli nakucitakila lupi, kukiko namukahona kufumisa jixingo jenu, kaha kamwexi kukatambuka nakulizezula heluko, mwomwo unapu mwaka waupi, xikaho.
Halikumbi lize navakata ciximo hali enu nakwimba lungungu ngwavo, Vanatwenyeka lyehi cakutwenyeka, ngwavo, Cazano cavakwetu vatu ali nakucalumuna mweka, ngwavo, Omu ali nakungufumisaco! ngwavo, Ali nakupangila mawande etu kuli vaka-kulikanga.
Xikaho kawexi kukapwa namutu wakwasa wanda wakwesekesa hakatacikijilo muliuka lyaYehovako.
Veji kutufulanga upolofweto ngwavo, Kanda mutufula upolofwetoko. Kavexi kutufula upolofweto kuli avako. Mazu akuvazondesa kawexi kukavafumako.
Enu vakuzuvo yaYakova, kumana, vacambenga? Xipilitu yaYehova nahihi numba? Evi vikiko vilinga vyenyi numba? Mazu ami eji kuwahisangou wakutambuka mwakusungama nyi?
Oloze makumbi ano vatu jami vanakatuka nge mwamuka-kole. Ava navalihicila cakuzeneka woma nge mwavava vanalumuka kujita, mweji kuvazulanga vikuto hamahinavo.
Mapwevo vavatu jami mweji kuvahanganga mujizuvo javo jakwivwisa kuwaha, vana vavo vavandende mweji kuvatambulanga upahu wami haya myaka yosena.
 Katukenu muyenga, mwomwo hano kahexi hakunokako, mwomwo hakupihya cakunongesa nakunonga cakutenuka.
Kaci nge mutu mwonga hakukava peho namatangiso ngwenyi, Nangukutufwila upolofweto wavinyo nawala wausasu, kaha mwapwanga muka-kutufula upolofweto wavatu ava.
Enu vaYakova, nangukamikungulula cakumikungulula muvosena, vaIsalele ava navakasalaho nangukavahomesa cakuvahomesa. Nangukavahaka hamwe nge mwamikoko vakuMbozola, nge mwautanga mukaci kaulilo wavo, navakazungumuka hakuvula cavatu.
Muka-kulinjinjimika nakanduka lyehi kumeso avo, vanalinjinjimikamo lyehi nakuhicila kucikolo, vanalovokamo, kaha mwangana wavo nahici kumeso avo, naYehova nawa kulutwe lwavo.
Jino ngwambile ngwami, Enu vamyata javaYakova nenu vakakuyula zuvo yaIsalele, acivwililenu. Catela kuli enu kutacikiza ciyulo nyi?
Enu muvaka-kuhunga kuwaha nakuzanga kupihya, mweji kuvacinyanga Vikova vyavo nanyama yavo nawa kuvifuhwa vyavo,
enu mweji kulyanga nyama yavatu jami nakuvova vikova vyavo nakuhokwojola vifuhwa vyavo nakuvacacacaca nge kuvahaka mujindeho, nge nyama yili mundeho.
Haze vene numba vakatete kuli Yehova, oloze kexi kukavetavizako. Mwakavasweka meso enyi hamwaka uze, nge kutesa nomu vanapihisa kuvilinga vyavo.
Yehova nambe hali vapolofweto ava veji kuvabungumwisanga vatu jami, ava veji kusumasumanga namazo avo, ava veji kuvilikanga ngwavo, Keke, kahou mwakana kuvahana mutunwa twavo navamufumbwila jita,
ngwenyi, Xikaho kuli enu nakukapwanga ufuku, mangana mukahonenga vyakumimwenesa. Kuli enu nakukapwanga milima, mangana mukahonenga kutaha. Likumbi nalikavalaukila vapolofweto, musana naukelava helu lyavo.
Vaka-kumona navakavevwisa sonyi, vaka-kutaha navakazonda. Vakivo vosena navakalifwika kumivumbo yavo, mwomwo kuli Kalunga kakwexi kuvetavizako, xikaho.
Oloze Camwenemwene ami ngunasulu nangolo kuli Xipilitu yaYehova, naciyulo nawa naundume, mangana ngumwambulile Yakova omu nazomboka jiximbi, nakumwambulila Isalele mulonga wenyi.
Enu vamyata jazuvo yaYakova nenu vaka-kuyula zuvo yaIsalele, acivwililenu eci, enu mweji kwivwilanga ciyulo unyengwe nakuhingika kusungama cosena.
Veji kutunganga Zeyone namanyinga, naYelusalema nawa nakuhengesa.
Vamyata jalyo veji kuyulanga hafweto, vapilixitu jalyo veji kunangulanga hakuvakamba, vapolofweto jalyo veji kulahilanga jimbongo. Cipwe ngoco navakundamina hali Yehova nakulyamba ngwavo, Yehova ali muli etu nyi? ngwavo, Kuli etu kakwexi kwiza lupiko.
Xikaho kuZeyone navakalimako namatemo akukoka kuli vangombe nge kuwande hali enu, Yelusalema nalikalinga kupwa malala, pili yazuvo nayikalinga kupwa nge milundu yakunyunga yamumusenge.
Oloze hamakumbi akukuminyina nacikasoloka, pili yazuvo yaYehova nayikapwanga yakuzama helu lyajipili jikwavo, navakayitundula helu lyajipili jikwavo, kaha vatu veka naveka navakaumbukilangako.
Vaka-mafuci amavulu navakayaya nakulyamba ngwavo, Twatuyenu, tukandukenu kupili yaYehova, kuzuvo yaKalunga kaYakova. Ikiye mwakatulweza kujijila jenyi, kaha natutambukangamujijila jenyi. Mwomwo muZeyone mukiko namukalovokanga jiximbi, mazu aYehova nawakalovokanga muYelusalema.
Mwakayulanga muli vatu veka naveka vavavulu, mwakahanjikila vaka-mafuci vakujikiza vali kwakusuku, kaha jipoko javo jamikwale navakajifululula nakutenga matemo, makungavo navakawafululula nakutenga jipoko jakunongesa kumilondo. Vaka-lifuci limwe kavexi kukakajila vaka-lifuci likwavo jipoko jamikwaleko, kaha kavexi kukalinangula ceka jitako.
Oloze navakatwamanga mutu himutu muxina yamuvinyo wenyi, mutu himutu muxina yamukuyu wenyi, kakwexi kukapwou wakuvacikimisa womako. Mwomwo kanwa kaYehova wamayongomena kanacihanjika.
Mwomwo vatu veka naveka vosena veji kutambukanga mutu himutu mulijina lyakalunga kenyi, kahetu natukatambukanga mulijina lyaKalunga ketu Yehova haya myaka yosena.
Yehova ngwenyi, Halikumbi lize nangukavakungulula vaka-kunjalikita, nangukavahomesa vaze vahangile, vaze vene ngunamwenesa lupi.
Vaka-kunjalikita nangukavalingisa kupwa vakusalaho, vaze vatundula kwakusuku nangukavalingisa kupwa vaka-lifuci vakujikiza. Yehova Mwakapwanga mwangana wavo kupili Zeyone kufumisa haze nahaya myaka yosena.
Kaha ove kapoxi kautanga, ove pili yamwanaZeyone, naukaheta mbwe nakuli ove, wata wakulivanga naukeza, ukiko wangana wamwanaYelusalema.
Kaha jino, ikaze nautetela miteto? Muli ove kamwexi mwanganako tahi? Muka-kukwata nove punga nanongo lyehi tahi? numba kukulinjilile misongo nge yapwevo ali nakusapuluka.
Ove mwanaZeyone, wivwe misongo useme, nge mwapwevo ali nakusapuluka. Mwomwo jino naulovoka mwimbo nakukatwamanga mucipapa, naukaheta mbwe nakuMbavilone. Kwakuze vene navakakupululwila, kwakuze vene mwakakusokwela Yehova mumavoko avakakole jove.
Kaha jino kunakukungulukila vaka-mafuci amavulu, veji kulyambanga ngwavo, Vamujilulule, meso etu amone omu tunasakila haZeyone.
Oloze vakivo kavatacikijilevi najinyi Yehovako, punga yenyi kayavalumbunukilileko, mwomwo navahomesela nge mikuta yatiliku kucizungwilo.
Ove mwanaZeyone, katuka uzungule, mwomwo jimbinga jove nangujilingisa kupwa jafwelu, jisende jove nangujilingisa kupwa jaunengu, naukatwatwa vatu veka naveka vavavulu. Nganyo yavo nangukayitengulwila kuli Yehova, vikumba vyavo nangukavitengulwila kuli Mwata wahamavu hosena.
Ove mwanamazavu, zavuka kwove. Natuhake lyehi mucingombela. Muka-kuyula Isalele navakamuveta namukombo halikili lyenyi.
Oloze 1 ove Mbetelema Efwalata, ove unapu umundende kupwa mumakombakaji avaYuta, muli ove namukalovoka ou mwakapwanga mwata muIsalele kuli Ami, ukweci kulovojoka cenyi cakufuma kuxikulu, kumakumbi akumyaka.
Xikaho mwakaveca palanga nakumwaka uze mwakalinga ou ali nakusapuluka hanaseme lyehi mwanenyi, kaha vandumbwenyi vaze navakasalaho hinavakakinduluka kuli vana vaIsalele.
Mwakemana nakuvafunganga nangolo jaYehova, mukukumba calijina lyaKalunga kenyi Yehova. Kaha navakatwamanga, mwomwo jino mwakapwanga wamunene mbwe nakujisongo jamavu.
Kahou mwakapwanga kuunda cetu. VaAsulya omu navakengila mulifuci lyetu, omu navakalyata mumazuvo etu, kaha natukavakatwila tufunga vatanu navavali navaka-kulitulaho vavatu vatanu navatatu.
Lifuci lyaAsulya navakalipihisa najipoko jamikwale, lifuci lyaNyimelote kuvikolo vyalyo. Mwakatupululula kuli vaAsulya omu navakengila mulifuci lyetu, omu navakalyata mungiza yetu.
VaYakova vaze navakasalaho navakapwanga mukaci kavatu veka naveka vavavulu nge mume wakuli Yehova, nge jivula hamwila, ou wakuzeneka kutalilila mutu cipwe kuvandamina vana vavatu.
VaYakova vaze navakasalaho navakapwanga muli vaka-mafuci, mukaci kavatu veka naveka vavavulu, nge ndumba muli tunyama yamumusenge, nge mwevu wandumba mumautanga avimuna vavandende, ikiye, nge mwahitamo, mwavalyatangila nakuvasanywojola, nou mwavapululula wauci.
Livoko lyove likazezuke helu lyavaka-kukwimanyina, vaka-kole jove vosena vakavateteko.
Yehova ngwenyi, Nacikasoloka halikumbi lize, tuvalu twove nangukavatetamo muli ove, matembove nangukawanongesa.
Membo amulifuci lyove nangukawatetamo, jikembwe jove josena nangukajixiwojola.
Nangukatetamo kupanda mulivoko lyove, kawexi kukapwa ceka navaka-kutaha mangana akuswekako.
Makombelo ove akusonga namalolwove akwimika nangukavitetamo muli ove, kawexi kukalifukula ceka kutengeso yamavoko oveko.
 Maxela jove nangukavavunyamo muli ove, membo ove nangukawenyeka.
Nangukalitenda nautenu nakulundundu kuli vaka-mafuci vaze vakanyinenga kwivwilila.
Ivwililenu jino omu mwamba Yehova. Ngwenyi, Katuka, sopa mulonga wove kulutwe lwajipili jajinene, jivwise jipili jajindende lizu lyove.
Enu jipili, ivwenu omu mwasopa Yehova, nenu Vihela vyamavu vyakwilila nawa, mwomwo Yehova ali namulonga wakuhanjika navatu jenyi, mwamuhanjikisa Isalele.
Enu vatu jami, ngunamilingi muka? ngunamikatalisa muka? Ambululenu unjiho hali Ami.
Mwomwo ngwamikandwixile mulifuci lyaEjipitu, ngwamikulile muzuvo yaundungo, ngwafumine Mose naAlone naMilyame kumeso enu.
Enu vatu jami, anukenu jino omu ajinyine mwangana wavaMowave Mbalaka, nomu amukumbulwile Mbalame mwanaMbeyole, anukenu kufumisa kuXicime nakuheta kuNgilingale, mangana mutacikize vilinga vyaYehova vyakwoloka.
Ngupandame naka kuli Yehova nakunongama kumeso aKalunga wakuzezuka helu? Ngumupandame namawana akulumba tahi? Ngumupandame navana vavangombe vamwaka umwe umwe tahi?
Yehova mwevwa kuwaha navizamba jamikoko makombakaji tahi? nyi natulwiji vamaji tununu? Ngumuhane mwanami watwatwa hamulonga wami wakuzomboka jiximbi tahi? Ou wakusemuka kumujimba wami ngumuhane hamulonga wamwono wami tahi?
Ove mutu, nakulweze lyehi omu munawahe. Yehova eji kusakanga ika kuli ove? xina kulinganga mwaciyulo nakuzanganga likoji nakutambukanga cakulinyisa naKalunga kove.
Lizu lyaYehova lili nakuvilika kwimbo, kaha muka-mangana mwamona lijina lyove. Ivwililenu mukombo nou nautongola nawa.
Muzuvo yamutu wakuhuka mucili vikumba vyakuhuka nacesekelo cacindende cakwivwisa unyengwe tahi?
Nangutomanga nacipezaliso cakuhuka nanjeke yamalolwa akupezalisa akutangisa numba?
Mwomwo vaka-luheto jalyo vanasulu ulyanyi, ava vatwama mulikiko vanahanjejeka mwakwonga, malimi avo eji kutangisanga mutunwa twavo.
Xikaho Ami nawa ngunakukolesa lyehi nakukuveta, ngunakulingisa lyehi kupwa ulyahwilici hamilonga yove yaxili.
Ove naukalya, oloze kawexi kukekutako. Zala yove nayikapwanga mukaci kove. Naukasosolola vyuma, oloze kawexi kukaviyovolako, ovyo naukayovola nangukavihana kujipoko jamikwale.
Ove naukakuva, oloze kawexi kukahako. Ove naukalyata jilive, oloze kawexi kukaliwavisa namajiko, nawala wamihako yavinyo nawa, oloze kawexi kukanwa vinyoko.
Mwomwo mweji kulilaminanga vilika vyaOmoli navilinga vyavava vakuzuvo yaAhave vyosena, mweji kutambukanga mujipunga javo, mangana ngukakulingise kupwa ulyahwilici, navava nawa vatwama mulikiko nawa kupwa vakuhahila, kaha kutomba cakutomba vatu jami namukacimbatanga.
Mama lelo kuli ami! Mwomwo ngunapu nganomu mwapwa hakukungulula mihako yahamwaka waliyena, nge mwapwa hakuhuhwojola mihako yavinyo. Kakwexi mususu ngulyengako, mwono wami uli nakufwila lukuyu lwakulivanga kwihya.
Vatu vakuzakama Kalunga vananongo lyehi hamavu, muli vatu kamwexi nou asungamako. Vakivo vosena veji kusengelelanga manyinga, mutu himutu eji kuvembekanga mukwavo nalyoji.
Mavoko avo ali lyehi hakupihya mangana vacilingenga kanawa, mukakulitulaho eji kulombanga fweto, namuka-kuyula nawa. Mutu wamulemu eji kuhanjikanga mwaya kufwila camwono wenyi, ngoco munavaciselwojola.
Minavo wakuhambakana kuwaha napu cikwata, ou wakusungama napihi kuhambakana luxito lwamingonga. Likumbi lyavaka-kutala jove, eli lyakukuzangamisa, lineza lyehi. Jino nakusoloka kutatasana cavo.
Kanda mwitava minenuko, kanda mufwelela sepa lyenuko, lamanga Vikolo vyakanwa kove kuli pwevo lyove nasavala kutulo yove.
Mwomwo mwana walunga mwahulamisa ise, mwana wapwevo mwakatukila naye, nayewenu yamutu mwakatukila nayewenu, vatu vakuzuvo yamutu vakivo vanapu vakakole jenyi.
Oloze aminyi, nangumutalililanga Yehova, nangumuvandaminanga Kalunga waulwilo wami, Kalunga kami mwangwivwilila.
Ove muka-kole wami, kanda wahilila kuli amiko. Omu nangulimbuka nangukatuka ceka. Omu nangutwama mumilima Yehova mwapwanga musana kuli ami.
Matoto aYehova nanguwambatanga, mwomwo ngunamuvulumuna, xikaho. Nanguwambatanga palanga nomu mwakahakula mulonga wami nakungulingila ciyulo. Mwakangulowela kumusana, kaha nangukamona kwoloka cenyi.
Muka-kole wami mwakacimona, kaha sonyi nayikamufwikou angwambile ngwenyi, Kalunga kove Yehova ali kulihize? Meso ami nawakamonomu ngunasakila hali ikiye. Jino mwakapwa wakulyatangila nge malova akumeluka.
Kuli likumbi lyakutunga jikembwe jove! Halikumbi lize cilika navakacisosolola kwakusuku.
Halikumbi lize navakezeza kuli ove kufuma kuAsulya nakumembo amuEjipitu, kufumisa kuEjipitu mbwe nakuKalwiji, kufumisa kukalungalwiji mbwe nakukalungalwiji mukwavo, kufumisa kupili yimwe mbwe nakupili yikwavo.
Oloze lifuci nalikapwanga lyahwilici hali ava vatwamamo, hamihako yavilinga vyavo.
Funganga vatu jove namukombo wove, vimuna vavandende vauswana wove, ava vanatwame uka wavo, mumusenge wamuKalamele. Valyenga muMbaxane naNgilingale nge hamakumbi akumyaka.
Nangukavamwenesa vyuma vyakukomwesa nge hamakumbi aze mwalovokele mulifuci lyaEjipitu.
Vaka-mafuci navakamona nakwivwa sonyi kuundume wavo wosena. Navakanangika mavoko avo kutunwa twavo, matwitwi avo nawakapwa ajika lyehi.
Navakalasa lukungu nge mwalinoka, navakalovoka nakundenda mwavo mwakusoka nge mwavakakuhalala hamavu. Navakezeza nakucikima woma kuli Kalunga ketu Yehova, navakevwa woma hali ove.
Iyaze napu Kalunga nge muwapwOve, ou eji kukonekelanga kuhenga nakuzomboka milonga yavava vanasaleho hauswana wenyi? Kexi kuyiyanga utenu wenyi haya myaka yosenako, mwomwo nevu kuwaha kulikoji, xikaho.
Mwakatwivwila ceka keke, vilinga vyetu vyakuhenga mwakavilyatangila, milonga yavo yaxili yosena mwakayimbila mwakukunama mwamukalungalwiji.
Mucano naukauhana kuli Yakova, likoji naukalihana kuli Apalahama, evi walixingilile kuli vakakuluka jetu kufumisa kumakumbi akuxikulu.
