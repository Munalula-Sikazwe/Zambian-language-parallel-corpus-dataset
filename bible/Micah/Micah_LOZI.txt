  Buka ye i bulukile manzwi a Muñ'a Bupilo a n'a file Mika wa Moresheti, ka nako yeo Jotami, Akazi, ni Ezekiasi ha ne ba li malena ba Juda. Muñ'a Bupilo a sinulela Mika litaba ze za Samaria ni Jerusalema.
A mu utwe se, mina macaba kaufela.
Muñ'a Bupilo wa taha ku zwa
Cwale malundu a ka sheungunuka
Ze kamukana li ka ezahala kabakala kuli batu ba Isilaele ba fosize mi ba fulalezi Mulimu. Ki mañi ya ka nyazwa ka za petuhelo ya Isilaele? Batu ba Samaria! Ki mañi ya mulatu wa bulapeli bwa milimu ya buhata mwa Juda? Ki batu ba Jerusalema! 
Cwale Muñ'a Bupilo u li, “Ni ka eza Samaria tutuma ya macwe a mwa libala, i be sibaka sa ku cala likota za veine. Ni ka sululela macwe a n'a li a miyaho ya muleneñi mwa libala, ni ku siya mitomo ya muleneñi fo ku sweu feela. 
Lika kaufela ze ne li filwe kwa mahule ba tempele za sinyiwa ka mulilo. Milimu ya bona ya maswaniso i ka ba libunda le li si na tuso. Samaria n'a fumile ka ku itusisa lisebelezo za ku kupa milimu kuli limunanu za bona li zwale hahulu ni limela li konde. Cwale lila za bona li ka nga bufumu bwa bona bo kwa mahule ba litempele ku sili.”
Cwale Mika a li, “Kabakala nto ye ni ka silisa ni ku lila. Ni ka zamaya mapunu, ni ku zamaya mahutu fande, ili ku bonisa maswabi a ka. Ni ka huhula sina luwawa ni ku lila sina mpye. 
Mañiba a Samaria h'a konwi ku alafiwa. Juda ni yena s'a bata ku kula mañiba a swana. Manyando a se a fitile kwa minyako ya Jerusalema kasibili, mo ku pila batu ba ka.”
Mu si ke mwa bulelela batu ba Gati mo lu tulezwi. Mu si ke mwa ba tuhela ba mi bona ha mu lila. Mu bonise ku felelwa ki sepo kwa mina mwa munzi wa Afira. 
Batu ba Shapi ba hapiwa, ba mapunu mi ba swabile. Ba ba pila mwa Zaanani ha ba na ku zwa mwateñi ba nze ba pila. Ha mu ka utwa ba Betezele ba silisa, mu zibe kuli ha ku na masabelo mwateñi. 
Batu ba Maroti ba minyaukiswa ki butuku. Ba tokwa tuso, kakuli Muñ'a Bupilo s'a tisize kozi fakaufi ni Jerusalema. 
Mina, ba ba pila mwa Lakishi, mu pane lipizi za mina kwa likoloi. Mu likanyisize bumaswe bwa Isilaele, mi cwale mu fosisize Jerusalema. 
Mi cwale, mina batu ba Juda, mu laeze munzi wa Moresheti Gati. Malena ba Isilaele ha ba na ku fumana tuso kwa munzi wa Akizibi.
Batu ba Maresha, Muñ'a Bupilo u li u ka mi neela kwa sila se si ka nga munzi wa mina. Mulena wa Isilaele u ka y'o ipata mwa liñope la licwe kwa Adulamu. 
Batu ba Juda, mu ikute milili, mi mu silise bana bo mu lata. Mu ikeze litenda sina manoñu, kakuli bana ba, ba ka zwiswa ku mina.
Ki bumai bo bu cwañi kwa batu ba ba li niha ba lobezi, ba lela ze maswe! Habusa kakusasana, ba sa fumana feela sibaka, ba eza bumaswe bo ne ba se ba lelile. 
Ha ba bata masimu, b'a nga. Ba amuha batu mandu ni liluwo la bona.
Mi cwale Muñ'a Bupilo u li, “Ni lelile ku mi tiseza kozi, mi ha mu na ku kona ku banduka ku yona. Ha mu sa na ku zamaya ka buikuhumuso cwalo ni kamuta, kakuli i ka ba nako ye maswe ku mina. 
Ka yona nako yeo, batu ba ka itusisa taba ya mina sina mutala wa manyando, ni ku opela pina ye utwisa butuku.
Cwalehe, ha ku na wa ku mina ya ka amuhela naha hape muta i ka abelwa batu ba Muñ'a Bupilo sinca.
Batu ba li ku na, “U si ke wa lu kutaza. U si ke wa lu kutaza ka zeo kaufela. Mulimu h'a na ku lu swabisa cwalo. 
Kikuli batu ba Isilaele ba kutilwe na? Kikuli Muñ'a Bupilo h'a sa na buiswalo na? Kana n'a ka eza linto ze cwalo na? Kana h'a bulelangi ka musa ka batu ba ba eza ze lukile na?”
Muñ'a Bupilo h'a alaba, a li, “Kono mina mu ikeza lila za batu ba ka. Mu uzwa licansi fa mikokoto ya batu ba ba na ni kozo, ba ba zwa mwa ndwa mi ba hupula kuli ba pilile. 
Mu leleka basali ba batu ba ka mwa minzi ye ba lata, mi mu amuhile bana ba bona limbuyoti za ka kuya kuile. 
A mu zwe, mu zamaye. Se ha si sibaka sa ku pumulela. Kabakala sibi mu ka telwa ki kozi ye sabisa.
“Mutu wa lihata ya zamaya a puma batu, a li, ‘Ni polofita kuli waine ni lino ze buhali li ka mi atela,’ ya cwalo yo ki yena mupolofita ye ba lata.
“Kono mina, batu ba Isilaele, ni ka mi kopanya hamoho, mina kaufela mu siyezi. Ni ka mi tisa kamukana sina lingu ze mwa mulaka, kamba mutapi o mwa mafulelo. Naha ya mina i ka tala lilata la batu ba bañata.”
Mulimu u ka ba kwalulela nzila ni ku ba zwiseza kwande. Ba ka punyeza kwa minyako ya makwakwa a muleneñi, ba ikele. Mulen'a bona, yena Muñ'a Bupilo, u ka ba etelela.
Mu teeleze, mina babusi ba Isilaele! Mu lukela ku ba ba ba buluka mulao. 
Kono mu toya bunde mi mu tabele bumaswe. Mu buwa batu ba nze ba pila, mi mu momauna mikamba kwa masapo a bona. 
Mu ca batu ba ka. Mu ba zwabuluza matalo, mu ba lobaka masapo, ni ku ba kabela sina nama ye mwa piza. 
Nako ya ta yeo mu ka huweleza ku Muñ'a Bupilo kono h'a na ku mi alaba. H'a na ku teeleza kwa litapelo za mina, kakuli mu fosize hahulu.
Batu ba pumiwa ki bapolofita ba ba sepisa kozo ku ba ba lifa se siñwi, kono ba bemba ba ba sa ba lifi kuli ba ka telwa ki ndwa. Kwa bapolofita ba ba cwalo ba, Muñ'a Bupilo u li, 
“Kabakala kuli mu kelusa batu ba ka, ha mu na ku ba ni lipono za bupolofita ni kamuta, mi ha mu na ku kona ku nuha se siñwi. Bapolofita, lizazi la mina se li felile. Lizazi la mi nangela.” 
Ba ba ka nuha za kwa pili ba ka swaba hahulu, linto ze ba polofita ha li na ku ezahala. Kamukan'a bona ba ka swaba hahulu kakuli Mulimu h'a ba fi likalabo ze ba bata.
Kono haili na, moya wa Muñ'a Bupilo u ni file maata, butali, ni bundume bwa ku bulelela batu ba Isilaele bumaswe bwa bona. 
Mu teeleze ku na, mina babusi ba Isilaele, mina mu toile ku luka, mi mu fetula bunde ku bu eza bumaswe. 
Mu hulisa Jerusalema, muleneñi wa Mulimu, ka lipulao ni ka sobozi. 
Babusi ba muleneñi ba busa ka likweta. Baprisita ba talusa Mulao ka ku lifwa se siñwi. Bapolofita ba fa lipono za bona ka mali. Kamukan'a bona ba li Muñ'a Bupilo u na ni bona. Ba li, “Kikuli Muñ'a Bupilo h'a yo ku luna, naa? Ha ku na kozi ye ka lu tela.”
  Mi cwale, kabakala mina, Sione u ka limwa sina simu, Jerusalema u ka ba lizulu la mamota, mi lilundu la Tempele li ka fetuha mushitu.
Mwa mazazi a taha lilundu
Mi batu ba ona ba ka li,
  U ka atula litaba
  Mutu ni mutu u ka pila ka kozo
Sicaba se siñwi ni se siñwi
Muñ'a Bupilo u li, “Nako ya taha yeo ni ka kopanya hamoho batu kamukana ba ba ne ba hasanyizwe ka manyando, ili bona bo ne ni file mulatu. 
Ba se ba holofezi mi ba kwahule ni munzi, kono ni ka ba kalisa hape sinca mi ba ka ba sicaba se situna. Ku zwa fo ni ka ba busa ni li fa Lilundu la Sione kuya kuile.”
Ni wena Jerusalema, mo Mulimu u libelela batu ba hae, u ka kutela hape ku ba wena muleneñi o mutuna wa mubuso o n'o li wa hao. 
U lilelañi hahulu cwalo? Kiñi ha u utwa butuku hahulu cwalo sina musali ya indukilwe? Kikabakala kuli ha u na mulena, mi manduna ba hao ba shwile, nji? 
Batu ba Jerusalema, mu minyauke ni ku bokolola sina musali ya puluha. Cwale mu ka zwa mwa muleneñi, mu y'o pila feela mwa naheñi. Mu ka be mu ile kwa Babilona. Kono kwateñi mu ka y'o lukululwa, mi Muñ'a Bupilo u ka mi pulusa kwa lila za mina. 
Macaba a mañata a kopani ku mi lwanisa. A li, “Jerusalema u lukela ku timezwa! Lu ka bona muleneñi wo u nz'o li matota.” 
Kono macaba h'a zibi se si mwa pilu ya Muñ'a Bupilo. H'a zibi kuli u hupula ku a kopanya kuli a fiwe mulatu hamoho, sina mo ku kubukanyezwa mabele h'a puliwa.
Muñ'a Bupilo u li, “Batu ba Jerusalema, mu ye mu y'o kabaula lila za mina! Ni ka mi fa maata sina pulu ye na ni manaka a sipi ni litaku za butale bwa kopa. Mu ka tubaka licaba ze ñata, mi bufumu bwa bona bu ka ba bwa ka. Bu ka ba bwa Mulena wa lifasi kaufela.”
Batu ba Jerusalema, mu ikolofaze ili mina kabakala sabo! Lila li lu beile mwahali! Li lwanisa mueteleli wa Isilaele!
  Muñ'a Bupilo a li, “Betelehema Afrata, u yo muñwi wa minzi ye minyinyani hahulu mwa naha ya Juda. Kono ku wena ku ka zwa mubusi wa Isilaele. Lusika lwa hae lu simuluha ku lwa baikale.”
Cwalehe, Muñ'a Bupilo u ka tuhelela batu ba hae kwa lila za bona ku fitela musali ya ka mu pepa a puluha mwana wa mushimani. Cwale banna ba naha ya habo ba ba hasani ba ka kopana hape ni batu ba bona. 
H'a ka taha u ka busa batu ba hae ka maata a zwa ku Muñ'a Bupilo, ni ka bulena bwa Muñ'a Bupilo kasibili. Batu ba hae ba ka pila ka kozo kakuli batu mwa lifasi kaufela ba ka ziba butuna bwa hae. 
U ka tisa kozo.
 Mi ka mikwale ya bona ba ka tula naha ya Asiria. Ba ka lu pulusa kwa Maasiria ha ba ka lwanisa naha ya luna.
Batu ba Isilaele ba ba ka pila ba ka swana sina puka ye ncafaza ye lumilwe ki Muñ'a Bupilo kwa macaba a mañata, inge lufafazani lo lu nela fa limela ze sa hula. Ba ka itinga ku Mulimu, isiñi ku mutu. 
Ba bañwi ba batu ba Isilaele ba ka siiwa mwahal'a macaba sina tau ye zuma lico mwa mushitu kamba mwa mafulelo. I kena mwahal'a lingu, ya li tulelela fahalimu, ni ku li pazaula tuemba-emba, mane ku tokwe sepo ya ku li pulusa. 
Isilaele u ka tula lila za hae ni ku li timeza kaufela.
Muñ'a Bupilo u li, “Ka yona nako yeo ni ka mi amuha lipizi, ni ku sinya likoloi za mina. 
Ni ka sinya mileneñi ya naha ya mina ni ku lutulula mamota ni makwakwa a mina kamukana. 
Ni ka sinya liunduma ze mu ezize mabibo, ni ku mi siya mu si na mulauli ni yo mukana. 
Ni ka sinya milimu ya buhata ni linto ze tomilwe ze mu lapela. Ha mu sa na ku lapela linto ze mu ezize. 
Ni ka wisaka likota kamukana za ku pailela mwa naha ya mina, ni ku sinya mileneñi ya mina. 
Mi ka bunyemi bwa ka bo butuna ni ka kutisa bumaswe kwa macaba a si ka ni kuteka.”
Mu teeleze kwa taba ya Muñ'a bupilo ni Isilaele.
Mina malundu, mina mitomo ye sa feli ya lifasi, a mu teeleze kwa taba ya Muñ'a Bupilo! Muñ'a Bupilo u na ni muzeko ni batu ba hae. U tuha a zekisa Isilaele.
Muñ'a Bupilo u li, “Batu ba ka, ni ezizeñi ku mina? Ni mi imelize cwañi? Mu ni alabe. 
 Ni mi zwisize mwa Egepita. Ni mi lukuluzi mwa butanga. Ni lumile Mushe, Aruni ni Miriame ku t'o mi etelela. 
 Batu ba ka, mu hupule s'a n'a lelile ku eza Mulena Balaki wa Moabi ku mina, ni mw'a n'a mu alabezi Baalami mwan'a Beori. Mu hupule linto ze n'e ezahlile ha mu zwa kwa muleneñi wa Akasia ku taha kwa Giligali, ili kuli mu lemuhe ze ne ni ezize ku mi pulusa.”
Ni ka tisañi ku Muñ'a Bupilo, Mulimu wa lihalimu, ha ni t'o mu lapela? Kikuli ni ka tisa manamani a mande hahulu, ni t'o mu ezeza litabelo za ku cisa ka ona. 
Na kikuli Muñ'a Bupilo u ka taba ha ni ka mu tiseza bo lule ba lingu kamba buñata bwa mafula a olive a si ke a fela? Kana ni ka mu ezeza mwan'a ka wa mweli sitabelo kuli i be tifo ya libi za ka? 
Mina batu ba ba li kai ni kai, Muñ'a Bupilo u sa mi bulelezi se si lukile. S'a tokwa ku mina ki se. Mu eze lika ka swanelo, mu bonise lilato la mina le li sa feli, mi mu kuteke Mulimu wa mina ka buikokobezo.
Ku saba Muñ'a Bupilo ki bona butali. U biza ba ba mwa hae, u li, “Mu teeleze, mina mu kopani mwa muleneñi. 
Mwa mandu a ba ba maswe ku na ni bufumu bo ba fumani ka bupumi. Ba itusisa litikanyo za bupumi, ze ni toile. 
Kana ni ka kona ku swalela batu ba ba itusisa likala za buhata ni buima bwa bupumi? 
Bafumi ba muleneñi ba putelela babotana. Batu ba teñi ki mahata. 
Cwalehe, se ni kalisize ku mi shandaula ni ku mi yundisa kabakala bumaswe bwa mina. 
Mu ka ca, kono ha mu na ku kula. Mu ka be mu sa lapile. Niha mu lika ku buluka lika, ha mu na ku kona. Nto ni nto ye mu ka beya, ni ka i sinya ka ndwa. 
Mu ka cala lipeu, kono ha mu na ku kutula lico. Mu ka hamula mafula kwa olive, kono ha mu na ku itusisa ona. Mu ka eza waine, kono ha mu na ku i nwa. 
 Mu latelezi likezo ze maswe za Mulena Omiri ni za mwan'a hae, Akabe. Mu zwelapili mwa mikwa ya bona, mi cwale ni ka mi felisa, mu be matota feela, mi ni ka nyefulisa batu ba mina kaufela. Kai ni kai batu ba ka mi shwaula.”
Ha ku na sepo! Ni swana inge mutu ya lapile, ya sa koni ku fumana miselo nihaili ye siyezi kwa likota kamba litolwana za veine. Litolwana za veine ni za feiga ze nde, kamukan'a zona li nepilwe. 
Ha ku sa na mutu ya sepahala mwa naha, mi ha ku sa na ya ipeya ku Mulimu. Kaufel'a bona ba shwile. Yo muñwi ni yo muñwi u itukiseza ku fumana sibaka sa ku bulaya. Mutu ni mutu u zuma mwanahabo. 
Ba talifezi hahulu ku eza ze maswe. Manduna ni baatuli kaufela ba kupa litifo za likweta. Mutu ya zibahala hahulu u ba bulelela s'a bata, mi cwale ba si lela hamoho. 
Nihaili banna ba bande, ba ba sepahala hahulu ku bona, se ba swana inge mikona.
U si ke wa lumela za y'o bapani ni yena kamba ku sepa mulikan'a hao. U mamele s'o bulela nihaili ku musal'a hao. 
 Ka zona linako ze, bana ba eza bo ndat'a bona sina likuba, basizana ba pihisana ni bo m'a bona, likalibe li kanana ni makwenyan'a zona ba basali, mi lila za munna ki ba ndu ya hae.
Kono na, ni ka talimela ku Muñ'a Bupilo. Ni ka libelela ka sepo ku Mulimu ya ka ni pulusa. Mulimu wa ka u ka ni utwa.
Mu si ke mwa taba ha ni maibile, mina lila za ka. Ni wile, kono ni ka zuha hape. Ni mwa lififi kono Muñ'a Bupilo u ka ni fa liseli. 
Ni foselize Muñ'a Bupilo, mi cwale ni swanezi ku nyandela bunyemi bwa hae ka nakonyana. Kono kwa mafelelezo u ka ni sileleza, ni ku lukisa lifoso ze ne li ezahalile ku na. 
Cwale lila za ka li ka bona ze, mi li swabe hahulu, ili zona lila ze ne li ni sheunuzi ka ku ni buzanga kuli, “Mulena Mulimu wa hao u kai?” Ni ka li bona li nze li tuzwi, li hatikezwi sina sileze sa mwa mikwakwa.
Batu ba Jerusalema, nako ya ku yaha matota a muleneñi sinca ya taha. Ka yona nako yeo, naha ya mina i ka ekezeha. 
Batu ba mina ba ka kutela ku mina ba nze ba zwa mwa libaka kaufela. Ba ka zwa kwa Asiria ili kwa upa, kwa Egepita ko ili kwa mboela. Ba ka zwa kwa Tire ni kwa libaka za Nuka ya Yuferati. Hape ba ka zwa kwa mawate a kwahule, hamohocwalo ni kwa malundu a kwahule. 
Kono lifasi li ka ba lihalaupa kabakala bumaswe bwa ba ba pila ku lona.
Muñ'a Bupilo, u be mulisana wa batu ba hao b'o ketile. Ba pila ba li nosi mwa naheñi, ba mwahal'a naha ye nunile hahulu. U ba lumelele ku pila mwa naha ye nde ya mafulelo a Bashani ni Giliadi, sina mo ne ba pilelanga kale.
U lu ezeze limakazo, Muñ'a Bupilo, sina mo n'o kile wa ezeza ha lu zwa mwa Egepita. 
Ka ku bona zeo feela macaba a ka palelwa ku eza se siñwi nihaiba bona ba ba na ni maata hahulu. Ba ka kwala milomo ya bona ni ku tiba lizebe za bona. 
Ba ka hohoba mwa liluli inge linoha. Ka ku swana sina lihahabe kaufela, ba ka taha ba ngangama, ba zwa mwa maipato a bona. Ba ta kutela ku Mulena Mulimu wa luna ka sabo.
Ha ku na mulimu yo muñwi ya swana ni wena, Muñ'a Bupilo. U swalela bumaswe bwa batu ba hao ba ba punyuhile. Ha u nyemeleli kuya kuile, kono u lu bonisanga lilato la hao le li sa feli. 
U ka lu hauhela hape. U ka hatikela lifoso za luna ka mahutu, ni ku li nwelisa, mane li y'o takamana kwatas'a liwate! 
U ka bonisa busepahali ni lilato la hao la kamita kwa batu ba hao, bao ili Isilaele, ba lusika lwa Abrahama, sina mo n'o sepiselize bo kukw'a luna kale ka luci.
