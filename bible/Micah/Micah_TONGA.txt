Ngaaya majwi Mwami Leza ngaakapa Mika waku Molesyeti mumazuba aakulela kwa Jotamu, Ahazi a Hezekiya bami bacisi ca Juda. Wakabona cilengaano cakali kwaamba zyaminzi ya Samaliya a Jelusalemu.
Amuswiilile nywebo nobantu boonse, koteelela onyika antoomwe abantu
Amubone, Mwami Leza ulaboola kuzwa mubusena bwakwe,
Zilundu zileenzemuka kunsi aamaulu aakwe, aalo makkuti alaanduka
Eezi zyoonse zyakacitika akaambo kansotoko zya Jakobo, akaambo kazinyonyoono zyamusyobo wa Isilayeli. Ino nsotoko zya Jakobo ninzi? Sena tabali bantu bamu Samaliya? Ino malende aabamu Juda ali kuli? Sena taali mu Jelusalemu? 
“Nkaambo njoocita kuti munzi wa Samaliya ube cilwi camafuse, ube busena bwamyuunda yamisaansa. Mabwe aawo njooasowela mukkuti, ntalisyo zyawo ziyoosyaala antangalala. 
Mituni yawo yoonse iyootyoloolwa, zipego zyoonse zyacikombelo cawo ziyootentwa amulilo, njoonyonyoona zikozyanyo zyawo zyoonse. Lino mbokunga wakajana zipego eezi mukukomba baleza, abalo basinkondonyina bayoozisaala kuti bakazikombe.”
Akaambo kaceeci ndilalila akweema, ndileendeenda nketasamide ndyasyo kandili cintanda. Ndauula mbuli mwaaba akulila mbuli tumba. 
Nkaambo cilonda cawo tacisilikiki, lino caboolela cisi ca Juda. Casika kumulyango wabantu, kumunzi wa Jelusalemu. 
Mutakacaambi mu Gati, mutalili pe. Mu Betiofula amubumbuluke mulusuko. 
Amweende acintanda mukuusa nywebo nomukkala mu Syafi. Aabo bakkala mu Zaanani tabakazwi. Bamu Betiezeli balalila, nkaambo bali mulinguwo tabacikwabilidwe. 
Aabo bakkala mu Maloti balaalabana mukucisa, balindila kuti bavunwe, nkaambo mapenzi aazwida ku Mwami Leza, asika kumulyango wa Jelusalemu. 
Nywebo nomukkala mu Lakisyi, amwaange cipani cankalaki. Ndinywe mwakatalisya cinyonyoono kumunzi wa Ziyoni, nkaambo nsotoko zya Baisilayeli zyakajanwa mulindinywe. 
Nkaako uyoopa zipego zyakulayana ku Molesyetigati. Munzi wa Akizibu uyoolibonena kuti ngwalucengo kubami bamu Isilayeli.
Ndiyoomuletela muzundi nywebo nomukkala mu Malezya. Ooyo uuli ngobulemu bwa Isilayeli uyooboola ku Adulamu. 
Amulinyoole mukulila akaambo kabana banu bayandwa, amulikulule mube alubala mbuli lwasikube, nkaambo bayoogwisigwa kulindinywe akutolwa mubwaange.
Maawe kuli baabo bayeeya zibi, kuli baabo bakanza zibi nobalede! Bwaca balacicita, nkaambo balakonzya kucicita eeco. 
Balanyomenena myuunda akwiitola, batolelezya amaanda. Balapenzya muntu amukwasyi wakwe, balakatazya muntu akaambo kalukono lwakwe.
Nkaako Mwami Leza ulati, “Ndiyeeya kupenzya bantu aaba, tabakookonzya kulivuna pe. Tamuciyooendi cakulisumpula, nkaambo ciyooba ciindi camapenzi. 
Mubuzuba oobo bantu bayoomusampaula, bayoomupenzya alwiimbo lwakulila oolu,
Nkaako takukooba muntu naba omwe mumbungano ya Mwami Leza uutikaapaule nyika kwiindila mukuuma cisolo.
Basinsimi baamba kuti, “Utasinsimi pe, utasinsimi akaambo kazintu eezi, mapenzi taakatusikili.” 
Sena kwaambwe boobo omusyobo wa Jakobo, “Sena Muuya wa Mwami Leza ulinyemede? Sena nguucita zintu zili boobu? Sena majwi aangu taaleti bubotu kumuntu uulaanzila ziluleme?”
Pele lino bantu bangu bazanga, mbuli basinkondoma. Munyanga bantu zisani zibotu kuzwa kuli baabo bainda cakutacenjela, bali mbuli bantu bapiluka kuzwa kunkondo. 
Mutanda bakaintu babantu bangu kuzwa mumaanda aabo mabotu. Mulanyanga bana babo zileleko zyangu mane kukabe kutamani. 
Amunyamuke, muzwe! Nkaambo oobu tabuli busena bwanu bwakulyookezezya, mukuti bulisofweede. Bwanyonyoonwa cakuti taakwe nobunga bwabambululwa.
Kuti naa mubeji, mucengi waboola akwaamba kuti, “Ndili mukambausi wakuti mube awaini munji abukoko, ooyo ngomukambausi alikke bantu ngobayanda.”
Leza ulati, “Kasimpe njoomuyobolola nyoonse nobantu ba Jakobo, kasimpe ndiyoobaleta antoomwe bantu ba Isilayeli basyeede. Ndiyoobaboozya mbuli mbelele mucimpati, mbuli butanga kuzwa kumacelelo aabo, busena buyoozula makamu aabantu.” 
Ooyo uuyoopola uyoobasolweda, bayooinda mumilyango yamunzi akuzwida anze. Mwami walo uyooendela kumbele lyabo, Mwami Leza nguuyoobasolweda.
Mpawo ndakati, “Amuswiilile nywebo nobasololi babantu ba Jakobo, nywebo nobaleli bamusyobo wa Isilayeli. Sena tamuyandi kuziba zyabululami, 
nywebo nomusulaika bubotu akuyanda bubi, nywebo nomufunda bantu bangu, nomugwisya nyama yamibili yabo kuzwa kumafuwa aabo! 
Mulya bantu bangu bulanga, mulabafunda akutyoloola mafuwa aabo, mulabatemauna mbuli kuti ninyama yakukanga mucikangilo, mbuli nyama yakujika mucibiya.” 
Eelyo bayoolilila Mwami Leza, pele takabainguli pe. Ciindi eeco uyoobayuba, akaambo kabubi mbubakacita.
Mboobu mbwaamba Mwami Leza ulati, “Pele kwaamba basinsimi aabo basowa bantu bangu, kuti naa umwi wabasowa, baambilizya kuti kuli luumuno. Kuti naa taciti boobo, balibambilila kumulwana. 
Nkaako busiku buyoomuboolela, tamukaboni zilengaano, mudima uyoomusikila cakuti tamukasondi limbi. Zuba liyoobbilila basinsimi, buzuba buyooba mudima kulimbabo. 
Basinsimi bayoousigwa nsoni, basondi bayoofwa bweeme. Bayoolivumba kumeso nkaambo Leza takabainguli pe.”
Pele mebo, ndizwide nguzu zya Muuya wa Mwami Leza, cakuti kwiindila mubululami amunguzu ndakonzya kwaamba zyansotoko zya Jakobo, azinyonyoono zya Isilayeli. 
Amumvwe ceeci nywebo nobasololi bamusyobo wa Jakobo, nywebo nobaleli bamusyobo wa Isilayeli, nomuubaula bululami, akupilinganya ziluleme, 
nomwakayaka Ziyoni mukutila bulowa, amunzi wa Jelusalemu mububi. 
Basololi bawo balabeteka mukujana kuti bajane cisinkamulomo, bapaizi bawo balaiisya kuti babbadelwe, basinsimi bawo balaamba zintu zibotu ziyoocitika kuti bajane mali. Nikuba boobo basyomede Mwami Leza akuti, “Sena Mwami Leza tali akati kesu? Taakwe mapenzi aayootusikila.”
Nkaako akaambo kandinywe, munzi wa Ziyoni uyoolimwa mbuli muunda, Jelusalemu uyooba cilwi camafuse, kalundu kaŋanda ya Leza kayooba citantaala ciyoovumbililwa alumpote.
Mumazuba aamamanino cilundu caŋanda ya Mwami Leza
Misyobo minji iyooboola akuti,
Uyoobeteka twaambo twabantu banji, uyookosola makani aamisyobo miyumu iili kulaale, misyobo mipati.
Muntu uuli woonse uuyookkala munsi aamusaansa wakwe, amunsi aamukuyu
Misyobo yoonse ilakonzya kunooenda muzina lyabaleza babo, pele swebo tunooenda muzina lya Mwami Leza wesu kwalyoonse alyoonse.
Mubuzuba oobo, mbwaamba Mwami Leza, “Ndiyooyobolola balema, ndiyoobunganya baange, aabo mbundakacita kuti bausigwe nsoni. 
Balema njoobacita kuti bakasyaale mbabo, aabo bakatandwa bakabe musyobo muyumu. Mwami Leza uyoobalela mucilundu ca Ziyoni kuzwa mubuzuba oobo mane kukabe kutamani.
“Pele yebo ocisompelelo cabutanga, omayubilo aamunzi wa Ziyoni, uyoopegwa kweendelezya kwako nkookajisi kaindi. Bwami buyoopegwa kumunzi wa Jelusalemu.” 
Ino ono ncolilisya boobo ninzi? Sena tojisi mwami? Sena mulailili wako wakaloba cakuti macise alikujisi mbuli mukaintu uuyanda kutumbuka? 
Kominingana mumacise omunzi wa Jelusalemu, mbuli mukaintu uuyanda kutumbuka, nkaambo lino bantu bako balazwa mumunzi bakayake zivuka musokwe. Balatolwa ku Babuloni, ooko bayoofutulwa. Mwami Leza uyoobanununa ooko kuzwa kuli basinkondonyina. 
Pele lino misyobo minji yabungana antoomwe ikulwane. Baamba kuti, “Munzi ooyu uusofwaazigwe, tulalibonena munzi wa Ziyoni kuunyonyoonwa.” 
Pele tabazi miyeeyo ya Mwami Leza, tabamvwisyi miyeeyo yakwe, ooyo uubabunganya mbuli misunta yamaila kucuumino.
“Nyamuka uume omunzi wa Ziyoni, kayi ndakupa meja aalubulo, ndakupa nsumba zyamukuba, nkaako ulakonzya kutyoloola misyobo minji.”
Ndandamika basilumamba bako, omunzi wa Jelusalemu, nkaambo twasinkilizigwa. Balauma muleli wa Isilayeli asaya amusako.
Pele yebo, Betelehemu-efulata, nokuba kuti uli musyoonto akati kaziinga zyamu Juda, mulinduwe momuyoozwa uuyooba muleli wamu Isilayeli, ooyo wakaliko kuzwa kale-kale, kuzwa mazuba aansiku.
Nkaako cisi ca Isilayeli ciyoosiigwa mane kusikila ciindi eeco ooyo uuminingana nayootumbuka, eelyo babunyina basyeede nobayoopiluka ku Baisilayelinyina. 
Uyooima akweembela butanga bwakwe munguzu zya Mwami Leza wakwe. Nkaako bayookkala cakuliiba, nkaambo mpuwo yakwe inooyosikide kale kumagolelo aanyina. 
Uyooba ndoluumuno lwabo.
Bayoolela nyika ya Asiliya a panga, nyika ya Nimulodi apanga lisomwedwe. Uyootuvuna kuzwa ku Baasiliya baakusaala nyika yesu akweendeenda muminyinza yesu.
Bantu ba Jakobo basyeede bayooba akati kabantu banji ba Mwami Leza, bayooba mbuli mume uuzwa ku Mwami Leza, mbuli lunywaanywa mboluputulula bwizu, talulindili bantu nokuba kwiimina bantu baansi pe. 
Bantu ba Jakobo basyeede bayooba akati kamisyobo imwi, bayooba akati kabantu banji, mbuli syuumbwa akati kabanyama bamusokwe, mbuli mwanaa syuumbwa akati kamatanga aambelele, ulazivwaampila akuzizapaula, pele taakwe uukonzya kuzivuna. 
Nobaisilayeli muyoozunda basinkondonyoko akubanyonyoona boonse.
“Mubuzuba oobo, Mbwaamba Mwami Leza, njoonyonyoona mabbiza aanu, akupwayaula nkalaki zyanu. 
Njoonyonyoona minzi yamunyika yanu akuyoomumwayawida mayubilo aanu mayumu oonse. 
Ndiyoonyonyoona bulozi bwanu, tamukabi abasikuposela ziposo pe. 
Ndiyoonyonyoona mituni yanu mibeze amabwe aamalende aanu, tamukakombi limbi eezyo nzimwakalipangila pe. 
Ndiyoozyula zikozyanyo zya Asyela akumwayaula minzi yanu. 
Mubukali bwangu bupati njoobweedezya bubi kumisyobo yoonse iitandiswiilili.”
Lino amuswiilile ncaamba Mwami Leza ulati, “Amwiime, amukazye mulandu wanu kumbele lyazilundu, tulundu atuswiilile nzyomuyanda kwaamba.
“Amumvwe, nywebo nozilundu, mulandu Mwami Leza ngwapa, amuswiilile nywebo nontalisyo zyanyika. Mwami Leza wapa bantu bakwe mulandu, waamba mulandu wa Baisilayeli.
“Nobantu bangu, ino ndakamucita nzi? Ino ndamukatazya buti? Amundiingule. 
Ndakamugwisya mu Ijipiti akumunununa kuzwa munyika yabuzike. Ndakatuma Mozesi kuti amusolwede antoomwe a Aloni a Miliyamu. 
Nobantu bangu, amuyeeye Balaki Mwami wacisi ca Mowabu ncaakamulailide ambuli Balaamu mwanaa Beyo mbwaakaingula. Amuyeeye lweendo lwanu kuzwa ku Syitimu kuyoosika ku Giligali, kutegwa muzibe milimo ya Mwami Leza iiluleme.”
Ino nkaletelezye nzi kumbele lya Mwami Leza ndaakufugama kumbele lya Leza uulemekwa? Sena nkaboole azipaizyo zyakutenta zyaboombe bamwaka omwe? 
Sena Mwami Leza uyoobotelwa kumuletela bagutu bali zyuulu-zyuulu alimwi amilonga yamafuta iili zyuulu zili kkumi? Sena ndikapaizye mwanaangu wakusaanguna akaambo kansotoko zyangu, mwana ngwendilizyalila nkamupaizye akaambo kazinyonyoono zyamoyo wangu? 
Wakakutondezya kale cintu cibotu omuntu. Ino ncinzi Mwami Leza ncayanda kuti kocita? Ncakuti ucite cilule akuba aaluyando lutamani akweenda cakulibombya antoomwe a Leza wako.
Amuswiilile! Mwami Leza waambila munzi, kuti kuyoowa zina lyakwe mbobusongo. Amuswiilile ooyo uujisi musako ayooyo wakamupa. 
Sena uyeeya kuti inga ndaluba yebo omusyobo mubi akaambo kamali aali muziyobwedo zyako nzyookajana mubumpelenge amukupimya kasebyo kasyoonto kasinganyizidwe? 
Sena ndeelede kuleka muntu uujisi zipimyo zyalucengo ankomo yamyeelwe yakubeja? 
Bantu bawo bavubide lupyopyongano, bantu bawo mbabeji, milaka yabo ilaamba zyakucenga. 
Nkaako ndatalika kumunyonyoona, ndimunyonyoone akaambo kazinyonyoono zyanu. Muyoolya, pele tamukakkuti, munooyocifwide nzala. 
Muyooyobola, pele taakwe aciyoobambwa, nkaambo zyoonse nzyomubamba ziyootolwa abasinkondonyoko 
Muyoosyanga pele taakwe ncomuyootebula, muyooenga mafuta aaoliva pele mafuta aayo tamukaanani pe, muyoolyatauka nsaansa, pele waini tamukuunywi. 
Nkaambo mwakatobela milimo mibi yamwami Omuli, amilimo mibi yakali kucita baciinga ca Ahabu akutobela zilengwa zyabo. Nkaako njoomulekelezya kutegwa mukanyonyoonwe, bantu banu bayoosampaulwa, misyobo iyoomusampaula kapati.
Maawe ndemucaangu! Ndaba mbuli uufwide nzala uubwezelela micelo ciindi cakuvulula myuunda yamisaansa, taakwe zikama zyansaansa zisyeede kuti ndilye, taakwe nkuyu zisolokede nzyefwide nkosya. 
Baluleme bakamana kujaigwa munyika, taakwe naba omwe uuluzi uuciliwo pe. Bantu boonse balayubilila kuti batile bulowa, umwi aumwi uvwima munyina akanyandi. 
Maboko oonse alicibwene kucita bubi, muleli lyoonse uyanda kupegwa zipego, mubetesi ulatambula masinkamulomo, basinguzu balaambilizya nzyobayanda boonse balalivwiya-vwiya antoomwe. 
Mubotu kwiinda boonse uli mbuli cisonso, uululeme mubi kwiinda lukwakwa lwamamvwa.
Utasyomi muntu ngomubambene limwi, utabikki moyo wako kumweenziyoko naba ngokumbatana aawe, ucenjele kapati anzyoamba. 
Nkaambo mwana mulombe talemeki wisi, awalo mwana musimbi ubukila banyina, mukamwana ubukila banyinazyala, basinkondonyina muntu mbabaabo bamukwasyi wakwe.
Pele mebo ndilangila Mwami Leza, ndisyoma Leza Mufutuli wangu, Leza wangu uyoondimvwa.
Mutasekeleli nobasinkondoma! Nokuba kuti twawa tulabuka alimwi. Nokuba kuti tukkede mumudima, Mwami Leza waba ngomumuni wesu. 
Mukuti twakamubisizya, tweelede kusubulwa mubukali bwa Mwami Leza, walo uyootukosweda mulandu akutucitila ciluleme. Uyootuleta mumumuni, tuyoobona bululami bwakwe. 
Basinkondoma bayoolibonena eezi, bayoousigwa bweeme, aabo bakali kutwaambila kuti, “Uli kuli Mwami Leza wanu?” Tuyoobona kooleka kwabo, ono-ono balalyataukwa amaulu mbuli butope mumigwagwa.
Buzuba bwakunyonyooka buyoosika, buzuba bwakukwakwabula minyinza yanu. 
Mubuzuba oobo bantu bayooboola kuzwa ku Asiliya akuzwa kuminzi yaku Ijipiti, iiyi, mane kuzwa ku Ijipiti kuyoosika ku Yufuletisi, kuzwa kulwizi lumwi kuyoosika kulwizinyina, kuzwa kucilundu cimwi kuyoosika kucilundunyina. 
Nyika iyoosyaala buyo akaambo kabantu bayo, akaambo kamilimo yabo.
Embela bantu bako amusako wako O Mwami Leza, butanga bwalukono lwako, bukkede bulikke musokwe, mumacelelo mabotu. Azicele mu Basyani amu Giliyadi mbuli mumazuba aakale-kale.
Leza ulati, “Mbubonya mbuli mumazuba nimwakazwa mu Ijipiti, ndiyoomutondezya zintu zigambya.” 
Bamasi bayoobona eezi nkabela bayoousa, liyoobaleka kapati. Bayoolijata kumilomo, bayoosinka matwi aabo. 
Bayoobbulungana muvu mbuli nzoka, mbuli zilenge zikalaba ansi. Bayoozwa mumaanda aabo kabazyangama, bayooboola ku Mwami Leza wesu cakuyoowa, eelyo nywebo bayoomuyoowa.
Ino nguni Leza uuli mbuli nduwe, uulekelela zinyonyoono akujatila nsotoko zyabantu bakwe basyeede bali mbalukono lwakwe? Yebo tonyemi kwalyoonse alyoonse, pele ulabotelwa mukweengelela. 
Alimwi ulatubeda aalubomba, wasowa zinyonyoono zyesu ansi, akuzilyatauka, wabweza milandu yesu yoonse akuyooisowela mumpisi yalwizi. 
Kasimpe uyoosyomeka kuli Jakobo akuyooengelela Abulahamu, mbubonya mbuli mbookakonkezya kuli basikale besu mumazuba aakale-kale.
