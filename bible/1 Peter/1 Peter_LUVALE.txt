Ami Petulu, ngukaposetolo kaYesu Kulixitu, kuli enu vasakula muli muungeji munalimwangila kuPondu nakuNgalexa nakuKapotoxa nakuAja nakuMbitunya,
enu vasakula nge mwaya kutacikiza caKalunga Setu cakutacikiza vyuma kanda vicisoloke, mukujilika cakuli Xipilitu, kutwala kukwononoka nakukumisapwila manyinga aYesu Kulixitu. Kuli enu kuvulilenga likoji nakuunda.
 Vamukisulenga Kalunga kaMwata wetu Yesu Kulixitu, Ikiye Ise nawa, Ikiye hakulinga nganomu caya kutetela cenyi cacivulu atusemene ceka hakusanguka caYesu Kulixitu kuvafu, mangana ngwenyi, tupwenga nalutalililo lwalutonyi,
mangana tumone uswana waku­hona kupola, wakuhona kupihya, wakuhona kupiluka, vamilaminawo mwilu,
enu vakinga nangolo jaKalunga, hakufwelela, kutwala kuulwilo uze valongesela lyehi kuusolola hamwaka wakukumisa.
 Mukiko vene mumweji kukinyinyinanga, cipwe makumbi ano hatando yayindende muli nakumona kunyengetela hakumyeseka mweka namweka, nganomu cawahila,
 manganoco kweseka kufwelela cenu, cikiko cacilemu kuhambakana kweseka ulu wakunonga cipwe veji kuwesekanga nakakahya, vakaciwane cakuneha kwalisa naupahu naulemu hakusoloka caYesu Kulixitu.
Ikiye, cipwe kanda mumumone, oloze munamuzange. Ikiye, cipwe jino kamwamumonako, oloze hakumufwelela mweji kukinyinyinanga nakuwahilila munahono kuvuluka mwosena, cakuzala naupahu,
kaha muli nakutambula mwatwala kufwelela cenu, mukiko vene kulwila myono yenu.
Hakuvuluka ulwilou, vapolofweto vaze vavulukile likoji kana lyapwile nalikeza kuli enu, kulivuluka naupolofweto wavo, vatalatalilenga nakulengeza mangana ngwavo, vautacikize.
Valengezelenga cikuma mangana ngwavo, vakamone mwaka uka nyi mwaka wangacilihi enyikilenga Xipilitu yaKulixitu Ou apwile muli vakivo, omu alivangile kuvuluka vihuli vyaKulixitu naupahu uze wakukavamo.
Vakivo vavasolwelele ngwavo, kavalizacilile vaveneko, oloze vamizacililenu vyuma kana vanamyambulila jino muli vaze vamyambulilile mujimbu wamwaza muli Xipilitu wajila, Ou vatuma wakufuma mwilu. Vyumevi vangelo vanafwila kuyitala kanawa.
Xikaho vungenu vikombwe mujimbunda jamicima yenu, pwenunga muvakuunda mumeso, kaha namicima yenu yosena talililenunga likoji kaneli navakaminehela hakusoloka caYesu Kulixitu.
Pwenunga muvana vakwononoka, kexi nge nakulifwanyisa nakufwila cenu cakulivangako, omu mwahonene kutacikiza,
oloze nganomu apwOu amisanyikile ajila, ngoco nayenu nawa pwenunga mwajila muvilinga vyenu vyosena.
Mwomwo vasoneka ngwavo, Pwenunga mwajila mwomwo Ami ngwajila, xikaho.
Kaci nge Ou eji kusopesanga nge kutesa navilinga vyamutu himutu cakuzeneka kumona vatu mweka namweka mweji kumuvulukanga ngwenu, Setu, kaha ximbu muli nakuzuzumana hano, twamenunga nawoma.
Mwomwo munatacikiza ngwenu, hakumisokola mukutwama cenu cakulixina tuhu cize vamiselelele vakakuluka jenu, kavamisokwele navyuma vyakuya nakupola, naulu napalatako,
oloze namanyinga amalemu nge amwanamukoko wakuzeneka katenga cipwe lipenga, manyinga aKulixitu,
Uze vatacikijile hakulivanga ximbu haze capwile cihela camavu cicili kanda, oloze vamusolwele hakukumisa camyaka hali enu.
Muli Ikiye mukiko vene munapu muvaka-kufwelela kuli Kalunga, Ou amusangwile kuvafu, amuhanyine upahu mangana ngwenyi, kufwelela cenu nakutalilila cenu vipwenga muli Kalunga.
Umona nge munatomesa lyehi myono yenu hakwononoka cenu kumucano, cakutwala kuzangi yakuzeneka kulyonga yakulizanga navandumbwenu, lizangenunga nangolo jenu josena nazangi yakufuma mumicima Yenu.
Mwomwo munasemuka ceka, kexi nge kutanga yakuya nakupolako, oioze kutanga yakuzeneka kupola, hamazu aKalunga akuyoya akwilila nahaya myaka yosena.
Mwomwo ngwavo,
Oloze mazu aYehova nawelilanga haya myaka yosena.
Xikaho enu hakuzula kupihisa cosena namakuli osena nakulyonga naluxiuxiu nakufulilila cosena,
lingenu nge muvakemba mukusemuka, fwilenu cikuma mavele axipilitu akuzeneka makuli, mangana mukakule nawo mukahete kuulwilo,
kaci nge munamakila lyehi nakutacikiza ngwenu, Mwata Ikiye Mukakukokweza.
Enu hakwiza kuli Ikiye, kulilolwa lyalitonyi, eli vakana vene kuli vatu, oloze kuli Kalunga lyapwa lyakusakula lyalilemu,
nayenu nawa vali nakumitunga nge mumalolwa amatonyi, ngwavo, mupwenga muzuvo yaXipilitu, mupwenga muvapilixitu vajila muhanenga vimuna vakuvatula vamuli Xipilitu, mawana kana Kalunga mwawetavila muli Yesu Kulixitu.
Mwomwo kuMazu-vasoneka ngwavo,
Ngoco enu munafwelela yenu vene munamumono ngwenu, wamulemu, oloze kuli vaka-kulikanga ngwavo, Lilolweli vakanyine vaka-kutunga, Likiko linalingi lyehi kupwa mutwe wamumbango yazuvo.
Kaha ngwavo, Lilolwa lyakuhukanyisa, lilolwa lyakulimbwisa, mwomwo veji kuhukananga kumazu, mwomwo vanalikange, kukiko vene vavatongwelele nawa.
Oloze enu munapu mutanga yakusakula, muvapilixitu vawangana, mumuyaci wajila, muvatu jambala jaIvene Kalunga, mangana mwivwakanyisenga kuwaha ceka naceka cayOu amisanyikile mumilima amisanyikilile mumusana wenyi wakukomwesa.
Enu hamwaka kamwapwile mumuyaci wavatuko, oloze jino muvatu jaKalunga, kamwamwene kumitetelako, oloze jino munawane kumitelela.
 Enu ngwazanga, nangumilembelela ngwami, enu hakupwa muvaka-kuzuzumana nakutwama muungeji, lihendenunga kukufwila ceka naceka cacisemwa cahamavu, cikiko ceji kulwanga jita namyono yenu.
 Kutwama cenu muli vaka-mafuci cipwenga camwaza, manganomu veji kumifulililanga nge muvaka-kulinga mwamupi, oloze hakumona vilinga vyenu vyamwaza vakamutohweselengaho Kalunga halikumbi lyakuvalakana.
 Ononokenu kumawatosenawa vatongola vatu, hali Mwata, cipwe kuli mwangana, ikiye wakulitulaho,
cipwe kuli vanguvulu, mwomwo vavatuma kuli ikiye ngwenyi, Vakazangamise vaka-kulinga mwamupi, ngwenyi, vakalise vaka-kulinga mwamwenemwene.
Mwomwo mukiko mwaya mucima waKalunga ngwenyi, enu hakulinga mwamwenemwene, uleya wavaka-kuhulama mukauholeseleho.
Mwomwo mwalihehwa lyehi, Olojenu kulihehwa cenu kanda mukacimona ngwenu, cakutangisa kupihisako, oloze pwenunga muvandungo jaKalunga.
Vumbikenunga vatu vosena. Zangenunga vandumbwenu. Mwivwenunga Kalunga woma. Muvumbikenunga mwangana.
 Enu vandungo, ononokenunga kuli vakaka jenu, vevwenunga woma, kexi nge kuli vaze vamwenemwene vavavwovu kahako, oloze nakuli vaka-kuhengesa nawa.
Mwomwo eci Kalunga mwacitavila, kaci nge mutu ali nakumona kunyengetela hakulama civezu camwenemwene kumeso aKalunga, hakumona luyando cakuzeneka mulonga.
Mwomwo enu hakuvulumuna nakumilukula jikonyi, kaci nge namuunda navakamisangejekela haka? Oloze hakulinga mwamwenemwene, hikumona luyando, kaci nge namuundanga, eci vene Kalunga mwacitavila.
Mwomwo hoho vene vamisanyikilile, mwomwo naKulixitu nawa ayanjile hali enu nakumisela cakutalilaho, mangana mukavangizenga mujitambo jenyi.
Ikiye kalingile cuma caxiliko, kaha mukanwa kenyi kavawanyinemo makuliko.
Ikiye omu vamutukanyine kahilwixile matukako, hakuyanjiwa kavakinjililileko, oloze alyecele kuli Uze eji kuyulanga mwakwoloka.
 Milonga yayetu yaxili Ivene ayimbacile mumujimba wenyi kucitondo, manganetu hakuhandunuka kumilonga yaxili hakufwa, tuyoyelenga kukwoloka, kumikiki yenyi kukiko vene vanamihindwila.
Mwomwo mwapwilenga nakulaluka nge mumikoko, oloze jino munakinduluka lyehi kuli Kafunga Muka-kulama myono yenu.
Ngoco nenu mapwevo nawa, ononokenunga kuli malunga jenu, mangana cipwe nge vamwe kavexi kwononoka kumazuko, oloze vakavakoke cakuzeneka mazu hakutwama cayenu mapwevo javo kanawa,
hakumona kutwama cenu citoma nawoma wenu.
 Kulilenga cenu kanda cikapwa kulenga mijimba, cakuvinda jikambu nakuvwala vyuma vyaulu, cipwe kuvwala mahina amwazako,
oloze cipwenga camutu wakusweka wamumucima, nakuvwala kana cakuhona kupola, caxipilitu yayivwovu yakuunda, yikiko kumeso aKalunga yapwa yandando yayinene.
Mwomwo ngacize hamwaka muvalilengelelenga namapwevo vajila vaka-kutalilila muli Kalunga nawa. Mwomwo vononokelenga kuli malunga javo,
nge muze ononokele Sala kuli Apalahama, nakumuvuluka ngwenyi, mwata. Enu kaci nge muli nakulinga mwamwenemwene, nge kamwexi kwivwa woma wacuma cakumizuzwisa cimweko, kaha munapu muvana venyi.
Ngoco nenu malunga nawa, twamenunga navo mwaya cinyingi, muvumbikenunga pwevo, mwomwo kexi nangolo nge lungako, kaha nawa, mwomwo mumwaswanyina likoji lyakuyoya, mangana kucina kulomba cenu namukacitangika.
Hakukumisa ngwami, enu muvosena pwenunga namucima umwe, muvaka-kulivwila keke navakwenu, muvaka-kulizanga muundumbwenu, namicima yayivwovu nakulinyisa,
 kexi nakuhungasana kupihya nakupihya ndwako, cipwe Hakuhilwisa matuka hakumitukana, olozenyi kuwahisa kaha. Mwomwo hoho vene vanamisanyikila, mangana ngwavo, muswane kuwahisa, xikaho.
Mwomwo ngwavo,
Asosoloke kukupihya, alingenga mwamwenemwene,
Mwomwo meso aYehova anava­tale vaka-kwoloka,
Kaha kaci nge munapu muvaka-kufwila vyamwenemwene, iyaze mwakamimwenesa kupihya?
Oloze cipwe nge namuyanjila hakwoloka, munatokwa. Kaha woma wavo kanda mukawivwako, cipwe kulinyenga.
Oloze mujililenu Kulixitu apwenga Mwata mumicima yenu, kaha pwenunga makumbi osena mwalizanga lyehi mangana wose mwamihula ngwenyi, mumulumbunwine kutalilila kana cili muli enu, mumukumbulule waxi, oloze nakulinyisa nawoma,
nakulama vivezu vyamwenemwene, ngoco omu veji kumifulililanga mukavevwise sonyi vaze veji kusaulanga kutwama cenu oco cinapu camwenemwene muli Kulixitu.
Mwomwo kaci nge mukiko vene mwaya mucima waKalunga, kaha cinawahe mumone luyando hakulinga mwamwenemwene, kuhambakana kumona luyando hakulinga mwamupi.
Mwomwo naKulixitu nawa afwile kamwe hamilonga yaxili. Ou wakwoloka afwile hali vaka-kuhengesa, mangana ngwenyi, atupandamise kuli Kalunga. Mwomwo vamujihile vene mucisemwa cahamavu, oloze vamuyoyesele muxipilitu.
Mukiko nawa ayile nakwambulula mazu nakuli vaxipilitu vaze vali muufunge nawa,
vaze valikangile hamwaka, omu avavandaminyine Kalunga nakuvatalilila cikoki hamakumbi aze aNowa, ximbu haze hakusonga wato. Mukiko vene valwilile vavandende kaha mumeya, vapwile vatu vatanu navatatu.
Akiko nawa eji kumilwilanga nayenu nawa oholili, nge mukufwanyisa, cikiko kumbapacisa (kacexi cakufumisa majilo acisemwa cahamavuko, oloze capwa kulomba cacivezu camwenemwene kumeso aKalunga), hakusanguka caYesu Kulixitu,
Ou ali kulivoko lyaKalunga lyacilyo, mwomwo nengila lyehi mwilu, vanaluula lyehi vangelo navaka-kuyula navaka-ngolo kuli Ikiye.
Ngoco mwomwo Kulixitu ayanjile mucisemwa cahamavu, nayenu nawa livwikenu kujina cocimwe nge nakuvwala vitwa, mwomwou ayanda lyehi mucisemwa cahamavu nalitwamina lyehi kukava xili, xikaho.
Mangana makumbi anasale kuli enu jino kutwama mucisemwa cahamavu mukanenga kukava ceka mwaya kufwila ceka naceka cavatu, oloze mukavenga mwaya mucima waKalunga.
Mwomwo myaka yakunyima yinasu lyehi yakulinga mwaya micima yavaka-mafuci nakutambuka mukuzunguma namukufwila ceka naceka cacipi namukunwa cikuma vinyo, namukukinakina namukupendapenda namukulemesa makombelo cakwivwisa unyengwe.
Mukiko veji kukomokelanga mwomwo kamwexi kulahila navo hamwe kukuhungukila muxili cocimwe cakumbwambumukako, kaha veji kumisaulanga.
Vakivo navakacilumbununa kuli Uze alizanga lyehi kusopesa vavatonyi navafu.
Mwomwo hoho vene vambulilile mujimbu wamwaza nakuli vafu nawa, mangana ngwavo, vakavapayise vene mucisemwa cahamavu, nganomu vatwala vatu, oloze ngwavo, vakayoyenga muxipilitu, nganomu atwala Kalunga.
Oloze kukumisa cavyuma vyosena cili kwakamwihi, xikaho liunjikenunga, pwenunga muvakuunda mumeso mangana mulombenga.
Kaha kuhambakana vyuma vyosena, zangi yenu yakulizanga navakwenu yipwenga yangolo, mwomwo zangi yeji kufwikanga milonga yaxili yayivulu cikuma.
 Lizumbulenunga navakwenu cakuzeneka kuyayavala.
 Nganomu natambula mutu himutu wana, ngoco lizacilenunga nawo navakwenu, hakupwa mutuselwa vamwaza muvaka-kulama likoji lyaKalunga lyaya mwamuvulu.
Kaci nge mutu mwahanjika, ahanjike nge vihande vyaKalunga. Kaci nge mutu mwazacila vakwavo, azatenga nangolo jize vanamuhane lyehi kuli Kalunga, mangana muvyuma vyosena vamutohwesenga Kalunga muli Yesu Kulixitu, Ikiye Mwenyaupahu-nawata nahaya myaka namyaka. Amene.
 Enu ngwazanga, hakumonoco kweseka kana cakakahya cili muli enu, oco naciza hali enu nakumyeseka, kanda mukalikomokila nge ngwenu, kunamiwane cuma cekako,
oloze omu muli nakutambulako kuvihuli vyaKulixitu, wahililenunga, mangana nahakusoloka upahu wenyi nawa mukawahililenga nakukinyinyina.
Kaci nge navamitolekela halijina lyaKulixitu, kaha munatokwa, mwomwo Xipilitu waupahu, Ou Xipilitu yaKalunga, natwame hali enu, xikaho.
Mwomwo kanda minenu naumwe pimbi akamona vihuli mwomwo hakupwa muka-kujiha mutuko, cipwe hakupwa mwiji, cipwe hakupwa muka-kulinga mwamupi, cipwe hakupwa muka-kulikanjikiza tuhu muvyuma vyambalako.
Oloze kaci nge mwamona vihuli mwomwo hakupwa muka-Kulixitu, kaha kanda akevwa sonyiko, oloze amutohwesenga Kalunga mulijineli.
Mwomwo mwaka unahete lyehi wakusopesa nakuputuka kuzuvo yaKalunga, kaha kaci nge nacilivanga kuli etu, kaha kukumisa cavaze vanakane kwononoka kumujimbu wamwaza waKalunga nacikapwa ngacilihi?
Kaha kaci nge kulwila mukakwoloka cinapu sacikalu, kaha muka-kuzamukila Kalunga namukaxili navakasolokela kulihi?
Xikaho vaka-kumwena vihuli mwaya mucima waKalunga, vakivo hakulinga mwamwenemwene vakunjike myono yavo kuli Samatanga, Ou apwa Kavita-kamwamba-limwe.
Ngoco vakulwane ovo vali muli enu nanguvalembelela, nayami nawa nguminavo mutwatwamina muukulwane, ngucinjiho cavihuli vyaKulixitu, kaha nawa ngumukakutambulako kuupahu uze nawiza kusoloka.
Ngwami, Fungenunga utanga waKalungowo uli muli enu, ulamenunga, kexi nge cakumihana cilikako, oloze cakucisakula mumicima yenu, nganomu atwala Kalunga, kexi nge nakufwila nganyo yamakuliko, oloze namucima wakusuuluka.
Kaha kanda mukalilingisa kupwa muvakaka javava vanamihane kulamako, oloze lilingisenunga kupwa muvakutalilaho kuli vaka-utanga.
Kahomu mwakasoloka Kafunga wakulitulaho, numbanyi mukatambule mucama uze waupahu wakuhona kupiluka.
Ngoco nenu vanyike nawa, ononokenunga kuli vakulwane jenu. Kaha muvosena lijicikenu kulinyisa mumicima yenu, mangana mulizacilenga navakwenu. Mwomwo vakakutangalala Kalungeji kuvemanyinanga nakole, oloze eji kuhananga likoji kuli vaka-kulinyisa.
Xikaho linyisenu muxi yalivoko lyaKalunga lyangolo, mangana akamizezule helu hamwaka waco.
 Mutwikenu Ikiye kuzakama cenu cosena, mwomwo Ikiye eji kumizakaminanga, xikaho.
 Pwenunga muvakuunda mumeso, tonenunga. Muka-kole wenu liyavolo eji kukulijizanga nge ndumba wakutahwoka, nakutonda wose mwawana amulye.
 Mwimanyinenunga muvambe mulufwelelo, hakutacikiza ngwenu, vihuli vyovyo vimwe veji kuvitesangamo muli vandumbwenu vali hano hamavu.
Oloze Kalunga Mwenyalikoji lyosena, Ou amisanyikilile muli Kulixitu kuupahu wenyi wahaya myaka yosena, omu namukalinga himunayande lyehi katando kakandende kaha, Ivene mwakamikupwisa mwosena, mwakamizamisa mbe, mwakamijikijisa.
 Kuli Ikiye kupwenga wata nahaya myaka namyaka. Amene.
Ngunamisonekela mazu amandende ayenga naXilivanu, ou ngunajinyi ngwami, ndumbwetu wakuxixika, nakumilembelela nakumilweza unjiho wami ngwami, lyalino vene likoji lyaKalunga lyamucano, ngwami, imanenungamo mbe.
 Ou ali muMbavilone, ou mukwenu muvamisakwila, namimeneka, namwanami Mako nawa namimeneka.
 Limenekenu navakwenu nakulisweswenya cazangi. Kuli enu muvosena muli muli Kulixitu kupwenga kuunda.
