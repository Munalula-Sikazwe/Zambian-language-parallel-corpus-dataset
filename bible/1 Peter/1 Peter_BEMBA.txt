Ine Petelo, umusole wakwa Yesu Kristu, namulembela imwe mwe bekala kwati ni mbutushi, mwasalanganina mu fyalo fya Ponti, Galatia, Kapadokia, Asia na mu Betunia. 
Imwe Lesa Tata ku kufwaya kwakwe amusalile kale ukuba abantu bakwe. Mupashi wakwe nao amucita ukuba abantu abamushilo abanakila Yesu Kristu, kabili abasangululwa no mulopa wakwe.
Napaalwe na matotelo Lesa, Wishi wa Mfumu yesu Yesu Kristu. Pantu pakubusha Yesu Kristu ku bafwa, Lesa alitukwatila uluse nganshi no kutufyala cipya cipya. Elyo ici naco cilenga ukuti tukwate isubilo ilyacishinka. 
Kanshi eico tulolela ukukwatako ifintu fikankala Lesa asungila abantu bakwe. Amusungila ifi fintu mu mulu, umo fishibola, nangu ukukowela nangu ukukota. 
Lesa ku maka yakwe ico imwe mwamusumina, alimusungila ifyo fintu bwino pakuti mukamone ipusukilo likasokololwa pa kupwa kwa nshita.
Pali ici cena mulesansamuka, nangu pa kashita kano kuti mwaumfwa ubulanda pa mulandu wakucula amacushi ayalekana lekana. 
Aya macushi yakushininkishafye ukuti icisumino cenu cacine cine. Icela ca golide, iconaika, naco balacoca mu mulilo pakuti bashininkishe ukuti ni golide. Kanshi icisumino cenu icacindamisha ukucila na golide, naco bali nokucishininkisha ukuti cacine cine. Lyena epakuti bakamutashe no kumulumbanya no kumucindika pa Bushiku Yesu Kristu akasokolokelapo. 
Nangu mushamumona mwalimutemwa. Nangu mushilamumona mwalimusumina. Kanshi eico mulasansamuka ne nsansa ishikalamba nganshi isho umuntu ashingalondolola. 
Pantu mulepokelela ukupusuka kwa myeo yenu uko icisumino cenu cifwaya.
Uko kwine kupusuka eko bakasesema basakamene no kufwailisha nganshi, kabili ubo bwine bupe balesesemapo e buntu Lesa ali nokumupeela. 
Umupashi wakwa Kristu uo bakwete ewalebeba pafyo Kristu ali nokwisa cula, elyo nefyo ali nokwisa peelwa umucinshi. Kanshi balefwaya ukwishiba inshita fikacitikilwapo elyo nefyo fikacitikwa. 
Lesa alisokolwele kuli aba bakasesema ukuti tabaleibombela abene mu mulimo wabo, lelo nimwe balebombela. Ifintu ifyo balandilepo, e fintu muleumfwa balemushimikila mu Mbila Nsuma kuli abo Mupashi Wamushilo wafumine ku mulu aishile langa. Ifi e fintu na bamalaika bene bengatemwa ukwishiba.
Kanshi mu mitima yenu mube abaiteyanya kukubomba. Muletekanya, mulesubilafye pa maka mu cikuuku cikamwishila ilyo Yesu Kristu akasokoloka. 
Nga bana abanakila Shinwe, mwilakonkelela lunkumbwa lubi ulo mwali nalo ilyo mwali tamulaishiba Kristu. 
Filya Lesa uwamwita aba uwamushilo, efyo na imwe muli fyonse mulecita muleba abamushilo. 
Pantu calembwa ukuti, “Muleba abamushilo pantu ine ndi wamushilo.”
Apo ilyo mulepepa mwita Lesa amuti ni Shifwe, uyu uupingula umuntu onse no mulinganya pafyo acita, kanshi mu nshita yonse iya bumi bwenu mucili pano calo, mulemukwatila akatiina. 
Imwe mwalishiba ifyalipilwe pakumulubula ku misango ya buwelewele iyo ifikolwe fyenu fyamushilile. Tabomfeshe ifintu ifyonaika, ifili nga silifa nangu golide. 
Lelo imwe mwalubulwa no mulopa uwacindamisha uwakwa Kristu, uwali kwati mwana wa mpaanga uwabula ubulema nelyo akabi konse. 
Wena Lesa amusalile ne calo tacilabumbwa. Lelo pa mulandu wa ifwe, muli shino nshiku shakupelekeshako, Lesa alimusokolola. 
Ni ku maka yakwa Kristu mwakwatila icisumino muli Lesa. Uyu wine Lesa ewabushishe Kristu ku bafwa, kabili ewamucindamika. Eico kanshi icisumino cenu ne subilo fyabafye muli Lesa.
Kanshi nomba mwalisangulula imitima yenu pali ico mwanakila icishinka, mwakwata ne citemwiko cacine cine icabwananyina. Kanshi bonse muletemwana nganshi ne mitima yenu yonse. 
Pantu mwafyalwa cipya cipya te ku mufyashi uufwa, lelo ni ku mufyashi uushifwa, kanshi emukutila ni kwishiwi lyakwa Lesa ilyamweo kabili ilyakubelelela. 
Pantu catila,
lelo ishiwi lya Mfumu lyena lilabelelela.”
Kanshi mutaluke ku fibi fyonse, ku bufi bonse, kuli bumfundabuteshi, ku mufimbila na kukubepeshanya. 
Mube kwati tunya tufyelwe nomba, mulefwaishafye ukonka ibele lyeka lyeka ilyakulisha imipashi yenu. Epakuti mukonka ilyo ibele mumone ukukula bwino mukupusuka. 
Pantu imwe mwaliyumfwila ifyo Imfumu yawama.
Iseni ku Mfumu, ilibwe ilyumi, ilyo abantu basuulile abati lyafyefye, lelo Lesa elyo asala ukuba ilikankala. 
Imwe mube nga mabwe ayomi ayakuti Lesa abomfya pakukuula iŋanda yakwe. Muli iyi ŋanda yakwe emo imwe ku maka yakwa Yesu Kristu mwakulabombela Lesa nga bashimapepo bamushilo, pakulamulekela amalambo ya mapepo ya mitima yenu ayakusansamusha Lesa. 
Pantu ifyalembwa mu Malembo Yamushilo fitila,
 Kuli imwe mwe basumina, ili libwe lyacindamisha. Lelo ku bashasumina bena,
 Pambi napo catila,
 Lelo imwe muli mukowa Lesa asala, bashimapepo ba Mfumu, umushobo uwamushilo, abantu bakwa Lesa bene bene. Fyonse ifi ni pakuti muleba abakubila ku bantu ifintu ifyakupapa ifyo Lesa acita mukumwita ukufuma mu mfifi no kumuleta mu lubuuto lwakwe ulwakupapa. 
Kale tamwali bantu bakwa Lesa, lelo nomba muli bantu bakwe. Kale tamwapokelele luse lwakwa Lesa, lelo nomba mwalipokelela uluse lwakwe.
Mwe batemwikwa bandi, apo mwaba abeni kabili abalendo muli cino calo, ndemupapata ukuti mwilakonkelela ulunkumbwa lubi ululwisha imyeo yenu. 
Ilyo muleikala na bantu abashaishiba Lesa, muleba ne mibeele isuma. Lyena epakuti nelyo balemubepesha ukucita ifibi, lelo bakese lumbanya Lesa pa Bushiku Imfumu ikabwela ico balemona ifisuma mucita. 
Pa mulandu wa Mfumu mulenakila ubuteko bonse ubwa bantu. Mulenakila kateeka mukalamba, pantu e mukalamba pali bonse. 
Mulenakila na balashi, pantu ebo kateeka mukalamba apeela amaka yakukanda abalelufyanya no kutasha abo abalecita ifisuma. 
Pantu Lesa afwaya ukuti, imwe ku ficitwa fyenu ifisuma, muputule umulomo wakusabaila kwa fipumbu fya bantu. 
Mu mikalile yenu mube abantungwa. Nomba mwilabomfya buntungwa bwenu ukuba akabepesho kakucitilako ifibi. Lelo mu mikalile yenu mube nga abasha bakwa Lesa. 
Mulecindika umuntu onse, muletemwa na babwananyina. Muleba na katiina kuli Lesa, mulecindika na kateeka mukalamba.
Mwe babomfi mulebeela no kucindika bashikulwinwe. Mwilacita ifyo kuli abo aba luse no mutembo, lelo na ku bakali bene. 
Pantu nga mwaba no mutima wakucita ubufwayo bwakwa Lesa, ilyo muleshipikisha mu macushi ayakumufyengeleshafye, ninshi Lesa akamupaala. 
Lelo nga muleshipikisha impumo bamupuma ico mulufyenye, cinshi mwingamwenapo? Lelo nga muleshipikisha mu macushi ilyo mucitile icilungeme, ninshi lyena Lesa akamupaalilapo. 
Ala ni kuli ifi fine eko Lesa amwitilako. Pantu Kristu umwine alimuculile, amushilile ne cilangililo pakuti na imwe mulemupashanya. 
Kristu ena tabifishe, kabili tatalile alanda fyabufi. 
Kristu ilyo balemutuka, wena tabatukilemo. Kristu tapangile abalemucusha ilyo alecula, lelo alesubilafye muli Lesa Kapingula wamulinganya. 
Kristu umwine asendele ifyabubifi fyesu mu mubili wakwe pa musalaba, epakuti na ifwe tutaluke umupwilapo ku bubifi, tuleikala abakaele pa cinso cakwa Lesa. “Filonda fyakwe efyamundapa.” 
Pantu kale mwali kwati ni mpaanga ishaleendafye icende ende, lelo nomba mwalibwelulukila kuli Kacema, kabili Kangalila wa myeo yenu.
 Mu musango umo wine abakashi balenakila abalume. Epakuti nga pali bamo abashanakila amashiwi yakwa Lesa, imyendele yenu iyisuma ibanashe ukwabula ukusosa nangu ishiwi nelyo limo. 
Pantu balemona ifyo imyendele yenu yakaele, kabili iyamucinshi. 
Lekeni ukuyemba kwenu kwiba ku fyakuisamika ifili ngo musango mulelukilamo imishishi, nangu ukulafwala ifisamo ifya golide nangu insalu ishaciyembelo. 
Lelo ukuyemba kwenu kuli nokuba mu mitima yenu. Muleba nokuyemba ukushonaika, ukwamutembo no mutima uwaikala tondolo. Ala ici e cintu cikankala pa cinso cakwa Lesa. 
Ifi efyo abanakashi aba pakale abamushilo baleisamika. Balesubila muli Lesa, kabili balenakila na balume babo. 
Efyo Sara alecita, alenakila Abrahamu, alemwita nokuti, “We mfumu.” Na imwe ninshi muli bana bakwa Sara nga mulecita ifisuma, tamukwete na mwenso wakutiina nelyo cimo.
 E cimo cine na imwe mwe balume, mu mikalile yenu mube na mano yasuma pa bakashi benu. Nangu abanakashi bantu abashakosa, mulebacindika, pantu pamo pene na imwe, nabo bene bapokelelako ubupe bwakwa Lesa ubwamweo wape. Ifi efyo mulecita, pakuti kwilaba nelyo cimo icakufulunganya amapepo yenu.
Pakulekelesha ndeti, bonse muleba no mutima umo. Muleumfwilana uluse, mube ne citemwiko cabwananyina, mube ne cilela kabili muleicefya. 
Mwilalandula pa bubi bamucitila nangu ukulasaushanya, lelo mulebalombela ipaalo lyakwa Lesa. Ici eco Lesa amwitako pakuti na imwe mukapyaneko ipaalo lyakwe. 
Pantu calemba ukuti,
Ali nokuleka ukucita ifyabipa,
Pantu amenso ya Mfumu yaba pa bololoke,
Nomba nga mwalicincila mukucita ifisuma, nga nani engamucita icakumubipila? 
Lelo nangu cakuti mulecula ico mulecita ifyo Lesa afwaya, ninshi mwalishuka. Mwilatiina abantu, nangu ukusakamikwa iyoo. 
Mulecindika Kristu no kumucita Imfumu ya bumi bwenu. Lyonse muleba abaiteyanya ukwasuka umuntu onse uwamwipusha ukumulondolwela pesubilo ilyo mwakwata. Muleyasuka uyo muntu mucinshi mucinshi no mutembo. 
Muleenda na kampingu wa mitima yenu umusuma, ukwabula akakumusakamika. Epakuti ilyo bamusaalula, abo bantu balelanda ifibi pa myendele yenu iya bwina Kristu, baleikatwa ne nsoni. 
Pantu cawamapo ukucula pakucita ifisuma, nga efyo Lesa alefwaya, ukucila ukuculila pakucita ifibi. 
Kristu afwile umuku umo pa fyabubifi, calipwa. Umuntu uwakaele afwilile abashaba abakaele pakuti atutwale kuli Lesa. Muli bumuntu balimwipeye, lelo mu mupashi wena ali uwamweo. 
Elyo ngo mupashi aile kukushimikila imipashi iyali mu cifungo. 
Iyi e mipashi ya bantu abo bakeene ukunakila Lesa mu nshiku shilya Noa alepanga icibwato, lelo Lesa wena alebapembela nateka umutima. Bantufye abanono abali mu cibwato ebapuswike ku menshi, bali cine konse konse. 
Ici cena cilangililo ca lubatisho ulumupususha imwe nomba. Ulu lubatisho talusamba ifiko ifya mubili iyoo, lelo cilayo umuntu alaya kuli Lesa muli kampingu musuma wa mutima wakwe. Lubatisho elutupususha ku maka yakushukuka kwakwa Yesu Kristu. 
Uyu Yesu alinina ku mulu, aikala lubali lwa ku kulyo kwakwa Lesa. Elyo alateeka bamalaika, bakateeka na bamaka aba mu mulu.
Kanshi apo Kristu aculile mu mubili wakwe, na imwe imitontonkanishishe iyo akwete ifwile ukumukoselesha. Pantu uucula mu mubili wakwe ninshi nataluka ku bubifi. 
Pantu nomba inshiku shonse isha bumi bwakwe pano calo tekuti ateekwe no lunkumbwa lubi ulwabuntunse, lelo kanofye ukucita ififwaya Lesa. 
Kale mwaikele inshita ikalamba mulecita ifyo abantu abashaishiba Lesa batemwa ukucita. Mwaleikala mu bulalelale, mukukonkelela ulunkumbwa lubi, muli bucakolwa, mu kuipakisha kwa misango yonse, mu bunweshi na mukucita icintu icansoni nganshi icakupepa utulubi. 
Kanshi nomba abantu bashaishiba Lesa nacibapesha amano ico mushilebakonka mu mikalile ibi iyabuwelewele, kanshi e mulandu wine balemusaalwila. 
Lelo bakaba nokulubulula kuli Lesa, uwaipekanya ukuputula imilandu ya bomi na bafwa. 
Kanshi ecalengele ukuti na bafwa bene babililwe Imbila Nsuma pakuti, nelyo balebapingula pafyo bacitile ilyo bali abomi nga filya bapingula abantu bonse, imipashi yabo ibe no mweo Lesa akwata.
Ukupwa kwa calo kuli mupepi. Kanshi muletekanya, mube abamano, epakuti mulepepa. 
Nomba ukucilapo pali fyonse muletemwana icine cine, pantu icitemwiko cifimba pa fyabubifi ifingi. 
Mulesekelelana mu mayanda yenu ukwabula ukuilishanya. 
Bonse umo umo Lesa alimupeela ubupe ubwaibela ibela. Kanshi mulebomfya ubo bupe Lesa amupeela kukutumika abanenu. Ukucita ifyo, ekuba kasunga musuma wa bupe bwalekana lekana ubo Lesa amupeela. 
Uulanda, nalelandafye amashiwi ayafuma kuli Lesa. Uuletumika bambi, naletumika na maka yonse Lesa amupeela, epakuti muli fyonse abantu bonse balelumbanya Lesa ku maka yakwa Yesu Kristu. Yesu Kristu e mwine bucindami na maka pe na pe. Ameni.
Mwe bacibusa bandi, ala mwilasunguka ico muleeshiwa na macushi ayakali ayo muleculako. Mwilamona ayo macushi kwati cintu cimo icishifwile kumucitikila. 
Ala mulesansamukafye ico muleculako amacushi Kristu aculileko. Epakuti mukasansamuke nganshi ilyo ubucindami bwakwe bukasokoloka. 
Ala, mwalishuka abantu nga balamusaalula pa mulandu wakwa Kristu, pantu ninshi Mupashi Mucindami, Mupashi wakwa Lesa, aba na imwe icine cine. 
Pali imwe tapali nakuba uwakucula pa mulandu wakuba icipondo, nangu impupu, nangu mpulamafunde nangu ico muntu wacimfulunganya. 
Lelo umo nga alecula ico mwina Kristu, awe tali nakumfwa insoni pali ici, lelo alifye nokutasha Lesa pakuba uwakwa Kristu. 
Ubushiku bwabupingushi buli mupepi. Abo Lesa akabalilapo ukupingula bantu bakwe. Nga nifwe Lesa akabalilapo ukupingula, nga abo abashanakila Imbila Nsuma yakwa Lesa bena cikaba shani? 
Calembwa ukuti,
Kanshi eico, abo balecula pantu Lesa efyo alefwaya, baleituula kuli Lesa Kabumba wabo bakonkanyepo no kulacita ifisuma.
Ine apo ndi mukalamba munenu, ndemupapata imwe mwe bakalamba ba nkuta. Ine ndi kambone pafyo Kristu aculile, kabili nalikumako ku bucindami ubukesa sokoloka. 
Kanshi mulecema umukuni uo Lesa amupeela ukwangalila, teico pantu muli nokubomba lelo nico mulefwaya ukubomba ifyo Lesa alefwaya mubombe. Mwilabomba icofye mulefwaya amalipilo iyoo, lelo mulebomba ico mulefwaisha ukutumika. 
Mwilaumya bufumu ku bantu abo mwapeelwa ukubaka, lelo muleba icilangililo icakuti umukuni wakwa Lesa ulepashanya. 
Ilyo Kacema mukalamba akamoneka, elyo mukapeelwa icilambu icacindama icishakonaike.
 Eifyo fine na imwe mwe balumendo mulenakila abakalamba. Elyo bonsefye muletumika abanenu mukuicefya. Pantu catila, “Lesa acincintila abacilumba, lelo abaicefya bena alabakwatila icikuuku.” 
Kanshi muleicefya pa cinso cakwa Lesa uwamaka nganshi, umwine akamucindamika pa nshita alefwaya. 
Mulemutuula amasakamiko yenu yonse, pantu eumusunga. 
Muletekanya, kabili mulelola! Umulwani wenu Ciwa, endauka kwati ni nkalamo ilebuluma, ilefwaya uwakuti ikate imulye. 
Mube ne cisumino icakosa, mulemwansha. Kabili mwalishiba ukuti ababwananyina banenu isonde lyonse balepita mu macushi ya musango umo wine. 
Ala mukaculafye akashita akanono. Elyo Lesa wacikuuku conse, uwamwita ico tuli muli Kristu kukukuma ku bucindami bwakwe ubwakubelelela, akamuwamya umupwilapo, akamupeela amaka, akamukosha mukabe abashangila icine cine. 
Lesa e mwine maka pe na pe. Ameni.
Uyu kalata namulembela, mwipi. Ni Sailasi uo ine mona ukuti ni munyinefwe uwacishinka ewangafwako ukulemba. Ndefwaya ukumukoselesha no kwiminina bukambone ukuti uyu kalata e cikuuku cacine cine icakwa Lesa. Kanshi mushangile mucikatishe. 
Ulukuta lunenu ulwa mu Babiloni ulo Lesa asala nga imwe bene, lwamuposha, elyo no mwana wandi Mako amuposha. 
Muleposhanya mukutomona kwa batemwana.
