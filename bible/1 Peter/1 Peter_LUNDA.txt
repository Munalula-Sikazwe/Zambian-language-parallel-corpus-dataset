Ami Petulu kapostolu kaYesu Kristu nidi nakuyisonekela mukanda, enu atondewa munekali enyi munapalaŋeni muPontu, nimuŊalija, nimuKapadosiya, nimuAsiya, nimuBitiniya,
mwaya kwiluka kwelukilaŋahu dehi Nzambi Tata, mukujila kwaSpiritu, kulonda kwovwahila nikusampwila mashi aYesu Kristu. Luwi lwikali nanenu, nikuwunda kuyivulili.
 Amukiswili Nzambi yaMwanta wetu Yesu Kristu, yowu Tata yindi watuvweli chachiha tukwati kukuchiŋeja kukweti wumi nakusaŋuka kwaYesu Kristu mudi afu, mwaya luwi lwindi lwasweja.
Kulonda twakaswani wuswana wakátokaŋa, wakadi kujilola, wabulaŋa kujimuka, wanayiswekeluwu enu mwiwulu.
Enu anayihembi naŋovu yaNzambi nakukuhwelela, kulonda akamwekeshi wamwinu hanyaka yakukuminina.
Mwomu mwazaŋalelaŋa, hela katataka anayineŋeshi mpinji yantesha nakweseka kweŋi nakweŋi, neyi kwakuyikwasha nachu.
Kulonda kweseka kwesekaŋawu kukuhwelela kwenu, kwabadika kulema kwawuru wanoŋaŋa, hela awesekaŋa nakesi, akúmoni nawu kwaleta kuhameka nilubanji lwakulema nimpuhu hakamwekanayi Yesu Kristu.
Yenowu munabuli kumona mwamukeŋa; hela katataka himwamumonaŋaku, chimwamukuhwelelaŋa mwazaŋalalaŋa namuzaŋalu waweni wakaŋanya kushimunewa, wenzala nalubanji lwakulema.
Himukutambula chimwakuhweleleli wowu wamwinu wawumi wenu.
Atuprofwetu aprofweteli nakuyitenena luwi, ehujolelumu nakukabila, nawu ashinshiki mwaya wamwinowu.
Akabilili nawu ashinshiki chuma hela mwaka wenyikiliyi Spiritu waKristu wadiŋi mudi wena, chashimwinaŋahu dehi makabi aKristu nilubanji lwakulema lukukeŋa kulondelamu.
Ayilejeli nawu hiyadiŋi nakudikalakela awenawuku, adiŋi nakuyikalakelenu nsaŋu iyi yakuyilejawu katataka, kudi awa ayishimwinaŋa nsaŋu yayiwahi naSpiritu Wajila atemesheluwu chakufuma mwiwulu. Nsaŋu iyi aŋelu akeŋaŋa nawu abandami atalumu.
Dichi dikwatishenu munyichima yenu, babalenu, chiŋejenu chalala luwi lwakayiletelawu hakamwekanayi Yesu Kristu.
Neyi anyana ovwahilaŋa, bayi mulondeja mwaya kufwila kwakukulu kwakuyamba kwenuku;
hakwila chelayi yena wayitambikili wajila, enu nawa ikalenu ajila mumwelilaŋa mwejima;
muloŋa anasoneki nawu,
Dichi neyi mukumutambika nenu Tata, yena wasompeshaŋa antu ejima mwaya nyidimu yawu chakadi kwakama kumesu awu, komana shakamenu nyaka yenu yawenyi nawoma hohu.
Nakwiluka nenu, chayikuuliluwu kukwenda kwenu kwamukunkulwayi kumwatambwili kudi ankakulula jenu, hiyayikuulili nayuma yatokaŋaku, hela siliva nawuru,
ayikuulili namashi alema, adi neyi amwana kamukoku wakadi hatamayi hela ihuji, wowu mashi aKristu.
Yena amwilukilaŋahu dehi henohu chikuku champata yamunu mwishina chichidi kanda, ilaŋa anamumwekeshi kunsa yanyaka hansaŋu yenu.
Mudi yena enu munakuhweleli Nzambi wamusaŋwili mudi afu, wamulemesheli; kulonda kukuhwelela kwenu nikuchiŋeja kwenu kwikali mudi Nzambi.
 Keŋaŋanenu chakumuchima chacheni, muloŋa munatookeshi dehi nyichima yenu nakwovwahila walala; kulonda mukeŋi anakwenu chakadi kudimbana.
Muloŋa munavwaliki chachiha, bayi nambutu yatokaŋaku, chiŋa nambutu yabulaŋa kutoka, dodu izu daNzambi dahandaŋa, dashakama hayanyaka.
Muloŋa
Hakwinza izu daMWANTA saŋa dakolela hayanyaka.
Dichi lekenu nkunyi yejima, nimakasu ejima, niwufwikiji, niichima, nikuhosha kwatama kwejima.
Fwilenu mayeli aweni awuspiritu, neyi anyikeki anavwaliki katataka, kulonda mukuli nachu muwamwinu wenu.
Neyi dimu, munatompi nenu Mwanta himuwahi.
Mwenzaŋa kudi yena ilola dadumi, chalala adilekeli kudi antu, ilaŋa kudi Nzambi dakutonda, dalema.
Enu nawa neyi malola amomi, hiyakuyituŋa mwikali itala dawuspiritu, kulonda mwikali wupristu wajila, mulambulaŋa yimuna yakuketula yawuspiritu yakumutiyisha nachu Nzambi kuwaha mudi Yesu Kristu.
Muloŋa muMukanda waNzambi nawu,
Dichi enu mwakuhwelelaŋa mwamumona kulema nankashi; hakwila kudi antu ajikwa,
 Ilola dakuhukena,
Hakwila enu mumunza watondewa, muwupristu wawanta wankanu, mumuchidi wajila, mumunza wambala waNzambi; kulonda mutiyakeshaŋa kashinshi kakeni kayena wayitambikili nindi mufumi mumwidima, mwiŋili muchejeji chindi chakuhayama.
Enu hamwaka himwadiŋi antu induku, ilaŋa katataka munekali dehi antu ambala aNzambi; hiyayitiyilili luwuku, ilaŋa katataka anayitiyili dehi luwi.
 Enu akwetu twakeŋa, nayilembeleli chimuneli enyi niakwakwenda mwambala, nami lekenu kufwila kwachisemwa chaheseki kwatama, kwalwishaŋa nawumi.
Hela aJentili ayituŋulaŋa nawu mwelaŋa chatama, shakamenu chalumbuluka mukachi kawu; kulonda chakumonawu nyidimu yenu yayiwahi akamulemeshi Nzambi mwifuku dakusompesha.
 Ovwahilenu mawanta ejima awantu, hansaŋu yaMwanta Yesu; hela mwanta wankanu, muloŋa diyi wabadika;
 hela ayilolu akutemeshawu kudi yena mwanta, nindi ababeshi akwakwila chatama, ahameki akwakwila chachiwahi.
Muloŋa dichi chanakeŋiyi Nzambi, nindi mumweneshi kuyamba kwawantu akadi maana nakwila chachiwahi.
Chimwekala antu asubuka, bayi muchibalumuni chikali chakubuta nachu kuluwaku; shakamenu neyi anduŋu jaNzambi.
Lemeshenu antu ejima. Keŋenu anakwenu. Mutiyenu Nzambi woma. Lemeshenu mwanta wetuŋa.
Enu aŋamba, ovwahilenu anyanta jenu nakalemesha kejima; bayi amawahi nawawunda hohuku, chiŋa niazuwa nawa.
Neyi muntu wukwiteja kumona yihuŋu, nakukaba chakadi muloŋa, nanochu chadiyi kumesu aNzambi, dichi chachiwahi.
Neyi mukuduŋumika hakuyetawu hansaŋu yakuluwa kwenu, hichikweti kuyihamekaku; hakwila neyi mukuduŋumika chakuyikabishawu hansaŋu yakuloŋa, chumochu chamutiyishaŋa Nzambi kuwaha.
Dichi chayitambikililuwu, muloŋa Kristu niyena wayimweneni yihuŋu, wayishiyilili chuma chakutalilahu, kulonda mwendi mumahaji indi.
 Yena haputoleluku;
Yena chamutukiluwu, hafuntishili cheŋi matukaku; chamweniyi yihuŋu hazuwiluku, ilaŋa wadikunjikili kudi yena wasompeshaŋa chaloŋa.
Yena yomweni wasendeli nshidi jetu mumujimba windi hamutondu, kulonda etu tunafwi dehi nakwambuka kuwanta wanshidi tuhandili kuloŋa; anayikuswishi nanyinkakambu yindi yena.
Muloŋa mwapwapukilaŋa neyi anyikoku, ilaŋa katataka munafunti dehi kudi Kabiŋa, Mukwakuhemba wumi wenu.
Mwomumu ninenu ambanda, shakamenu nakwovwahila amfumujenwenu aweni; kulonda, hela amu anabuli kwovwahila izu daNzambi, akayikoki chakadi izu, nanochu chakushakamawu aŋodijawu;
chakumonawu chimukushakama nakalemesha, chakubula kubajama.
Lubanji lwenu bayi lwikala lwakudiwahisha chakumujimba nakuyindayinda nsuki nankashi, hela nakudikudeka yingelingeli yawuru, hela nakuvwalavwala mahina eŋi naeŋuku.
Chiŋa mudiwahishaŋa mumuchima wamuntu wamukachi wakabula kukisika, naspiritu yayovu niyawunda, dichi chuma chalema nankashi kumesu aNzambi.
Dimu mwadiwahishililuwu nawa ambanda ajila ahamwaka, amukuhweleleli Nzambi, ovwahilili amfumujawu aweni;
neyi chovwahililiyi Sara Abarahama, hakumutena nindi mwanta. Enu muneli anyanindi, neyi mukwila chachiwahi chakubula kutiya woma hela kufwa mutentu.
Mwomumu ninenu amayala, shakamenu nawaŋodijenu mwaya maana, nakulemesha mumbanda nenu diyi wakuminamu ŋovu, nanochu chimunekali akwakuswanina hamu luwi lwawumi; kulonda mubuli kukaŋesha kulombela kwenu.
Nkumininaku, toŋojokenu wejima wenu mwomumu, nakutiyila akwenu wushona, nakukeŋaŋana neyi chamwivumu denu, nakwikala nanyichima yaluwi, nayitoŋojoka yakudizoza.
Bayi mutamisha mukwenu nanochu chanakutamishiyuku, hela kumutuka nanochu chanakutukiyuku. Chinjila kwila mwenomu, chiŋa kukiswila nkisu; muloŋa anayitambikili kuswana nkisu.
Muloŋa anasoneki nawu,
Aambuki kuyuma yatama, eli mwamuwahi;
Muloŋa mesu aMWANTA atalaŋa antu aloŋa,
Neyi mukukabila kwila mwamuwahi, ochu wukuyila chatama hinyi?
Hakwila neyi mukumona yihuŋu hansaŋu yakuloŋa, munakooleki;
chiŋa mujiliki Kristu munyichima yenu nenu diyi Mwanta, mutweshi mafuku ejima kwakula antu ejima akuyihula nsaŋu yakuchiŋeja kumwachiŋejaŋa; nakudizoza nakalemesha.
Ikalenu nachinleji chamuchima chachiwahi; kulonda, chakuyituŋulawu nakutena chatama kushakama kwenu kwakuwahi kwamudi Kristu, atiyi nsonyi.
Muloŋa neyi muchima waNzambi wuneteji nindi mumoni yihuŋu nanochu chimwelaŋa chachiwahi, dichi chinabadiki kuwaha; bayi nanochu chimwelaŋa chatamaku.
Muloŋa Kristu nawa wamweni yihuŋu hansaŋu yanshidi, kamu hohu, wáloŋa kukoola áheŋa, kulonda atushikiji kudi Nzambi. Amujahili mumujimba ilaŋa amuhandishili muspiritu,
mwayililiyi nakushimuna kudi aspiritu amukaleya.
Wenawa wowu ajikwili hamwaka, haduŋumikiliyi Nzambi nakuchiŋilila mafuku aloŋeshelaŋayi Nowa watu, mwamwininuwu antu antesha, wowu atanu nasatu, mumenji.
Chijimikilu chamumenji hichinjikijilu chikwawu nawa chawamwinu wetu mukusaŋuka kwaYesu Kristu mudafu. Hichakufumisha nachu majilu achisemwa chahesekuku ilaŋa chakulembelela nachu Nzambi atookeshi chinleji chamuchima.
Yena waya dehi mwiwulu, wekala kuchikasa chaNzambi chachidiilu; anamwovwahishili aŋelu niakwawanta niakwaŋovu.
Ochu chamweniyi Kristu yihuŋu mumujimba, ninenu nawa dikoleshenu nayitoŋojoka yoyimu; muloŋa muntu namoni yihuŋu mumujimba naleki dehi nshidi;
kulonda mafuku anashali mumujimba mubuli kushakama mwaya kufwila kwawantu kwatama, chiŋa mwaya muchima waNzambi.
Muloŋa mafuku ahamwaka awanini nakukoŋa mwakeŋaŋawu aJentili, nakwenda nakubajama, nakufwila kwatama, nakusweja kunwa walwa, nakuhaŋana yisela yatama, nakufwa hakudya, nakwila yishimashima yakufukamina ankishi.
Dichi wena anahayami chimwabulaŋa kuya nawu lufuchi mukubajama kwasweja; enda ayitena chatama.
Wena amba kashimunamu kudi yena wudi nakuhembela kusompesha amomi niafu.
Dihu hafumini kushimuna nsaŋu yayiwahi hela kudi afu, kulonda akayisompeshi chasompeshaŋawu antu mumujimba, akahandili Nzambi muspiritu.
Ilaŋa yuma yejima keŋa yikumi; dichi wundishenu mumesu, babalenu kulonda mulombeli;
chasweja kulema yowu kukeŋaŋana chacheni mukachi kenu; muloŋa
Ikalenu nakudyaŋana chakadi kutoba.
Wejima wenu kalakelenu akwenu mwaya chamukunkulu chenu chimunatambuli, neyi ankoŋi amawahi aluwi lwaNzambi lweŋi nalweŋi.
Muntu wukuhosha, ahoshi neyi Nzambi diyi wudi nakuhosha; muntu wukukalakala, akalakali naŋovu yanamwinkuwu kudi Nzambi; kulonda muyuma yejima Nzambi amulemeshi mudi Yesu Kristu, diyi wukweti lubanji lwakulema niwanta hayanyaka nanyaka. Amena.
Enu akwetu twakeŋa, bayi muhayama chakuyesekawu nakesi kanenzi mukachi kenu nakuyikabisha, nenu kunatuwani chuma chacheŋuku.
Chiŋa kuzaŋalala nanochu chimuneli akwakutambwila makabi hamu naKristu, kulonda hakamwekanayi mulubanji lwakulema kwindi, mwakazaŋalali namuzaŋalu wasweja nankashi.
Neyi akuyisawula hansaŋu yejina daKristu, munakooleki; muloŋa Spiritu waNzambi walubanji lwakulema wekala hadenu.
Ilaŋa mukachi kenu bayi mwikala muntu wukumona yihuŋu nansaŋu yakwikala mbanji, hela ikombi, hela mukwakukoŋa chatama, hela kavubaku;
ilaŋa neyi wukumona yihuŋu hansaŋu yakwikala mukwaKristu, bayi atiya nsonyuku; amulemeshi Nzambi mwijinidi.
Muloŋa mwaka washika dehi wakwila kusompesha hikukutachikila kwitala daNzambi. Dichi neyi chikusambila kudetu, indi awa akubula kwovwahila nsaŋu yayiwahi yaNzambi akakumina hadihi?
Neyi mukwakuloŋa wukwamwinewa chakukabakana hohu,
Dichi antu akumona yihuŋu mwaya muchima waNzambi elaŋa mwamuwahi, akunjiki wumi wawu kudi Nleŋi washinshika.
Dichi nayilembeleli akulumpi adi mukachi kenu, ami mwinawu mukulumpi, nichinsahu chamakabi aKristu, nimukwakutambula lubanji lwakulema lwamba kamwekana.
Nami biŋenu mukanka wanyikoku yaNzambi wudi mukachi kenu, nakuyitala; bayi chakukanjikijaku, chiŋa nakutiya kuwaha mwaya muchima waNzambi; bayi nakulonda kuheta kwatamaku, chiŋa namuchima wakukeŋamu;
bayi nakwikala anyanta anawa ayishililuwu kuhembaku, chiŋa nakwikala akutalilahu anyikoku.
Chakamwekanayi Kabiŋa muneni, mwakatambula nichibaaba chalubanji lwakulema chakálepukaŋa.
Mwomumu ninenu akwenzi, ovwahilenu akulumpi. Eŋaŋi, wejima wenu dikumbakeshenu kudizoza, kulonda mukalakeli akwenu; muloŋa
Dichi dizozenu muchikasa chaNzambi chaŋovu, kulonda yena akayitoheshi hamwaka wanafuukuliyi.
 Mutwikenu Nzambi kwakama kwenu kwejima, muloŋa wayishaŋa kumuchima windi.
 Babalenu, tonenu; mukwankunyi nenu diyabolu wudi nakuya nakutambatamba nakukeŋakeŋa akudyayi, neyi mutupa wabulumaŋa.
 Dikaŋenu nindi, nakukola muchikuhwelelu mbe, nakwiluka nenu anakwenu adi mumpata yamunu mwishina niwena enda amona makabi wowamu.
 Chimukukaba mpinji yantesha, Nzambi waluwi lwejima, wáyitambikilili lubanji lwakulema kwindi lwahayanyaka lwekala mudi Kristu, yomwenindi wakayilisha alala, wakayikolesha, wakayinka ŋovu.
 Wanta wikali windi hayanyaka nanyaka. Amena.
Nayisonekeli mazu antesha akuyikwasha nikuyileja. Nayitemeshi namanakwetu Silasi inamoni kushinshika, nami dilu luwi lwaNzambi lwalala. Imanenu mwenomu mbe.
Iwu watondewa chimu nanenu, wekala muBabiloni, nayimushi; nimwanami Maku nawa.
 Dimushenu nakwimusha kwakukeŋa. Kuwunda kwikali nanenu ejima mwekala mudi Kristu.
