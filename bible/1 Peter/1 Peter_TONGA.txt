Ndime Pita mutumwa wa Jesu Kilisito, ndamujuzya nobasale ba Leza beenzu bamwaikide ku Pontusi, ku Galatiya, ku Kapadosiya, ku Asiya, aku Bitiniya. 
Leza Taata wakamuzibila limwi alimwi wakamusala kuti musalazigwe a Muuya Uusalala akuti muswiilile Jesu Kilisito akusanzigwa abulowa bwakwe. Leza amubede aaluse akumupa luumuno kwiindilila.
Aalumbwe Leza, Wisi wa Mwami Jesu Kilisito! Leza muluse lwakwe lunji wakatupa buumi bupya kuti tube aalulangilo lwini-lwini mububuke bwa Jesu Kilisito kuzwa kubafu. 
Nkaako tuyookona zileleko zitanyonyooki, zitasofwaali, zitabundaali eezyo Leza nzyamubambilide kujulu. 
Anguzu zyakwe Leza unoomukwabilide nomusyoma kuti mukatambule lufutuko luyooyubununwa kumamanino aaciindi.
Eezi zimukkomanisye nikuba kuti mukaindi kano mulausa akaambo kamasunko aaindene-indene. 
Ngolida ayalo nikuba kuti ilamana ilasalazigwa amulilo. Mbubonya oobo lusyomo lwanu lwiinda ngolida kule-kule lulasalazigwa kubonya kuti ndwini-lwini. Ndendilyo nomuyootembaulwa akulemekwa cabulemu eelyo Jesu Kilisito aakuboneka. 
Jesu tamunamubwene, nikuba boobo mulamuyanda. Nikuba kuti tamumuboni, mulamusyoma alimwi mulakkomana kapati citaambiki. 
Aboobo kuzwa mulusyomo lwanu mulajana lufutuko lwamyuuya yanu.
Basinsimi bakasinsima zyaluse oolu luyootambulwa, bakayandaula akuvuntauzya zyalufutuko oolu. 
Muuya uuzwa kuli Kilisito wakali mulimbabo wakali kwaambila limwi zyamapenzi aayoomvwa Kilisito azyabulemu mbwayoobaabo aakumana. Basinsimi bakali kuyandisisya kuziba kuti ani eezi ziyoocitika lili alimwi ziyoocitika buti? 
Leza wakayubununa kuti tiibaali kulibelekela lwabo beni, pele akaambo kanu bakali kwaamba eezi nzyomumvwa lino. Bakambausi ba Makani Mabotu bakamwaambila eezi kwiindila mu Muuya Uusalala wakatumwa kuzwa kujulu. Abalo bangelo balayanda kuzibisisya zyazintu eezi.
Aboobo amulibambilile mumiyeeyo yanu, amulijate. Amubikke moyo woonse aluse ndomuyootambula ciindi Jesu Kilisito aakulibonya. 
Amube mbuli bana baswiilila. Mutanooccilili zisusi nzyomwakali kutobela kaindi mukutaziba kwanu. 
Pele mbubuli mbwasalala ooyo wakamwiita, anywebo mbubonya mube boobo. 
Kayi Malembe alati, “Muleelede kusalala, nkaambo mebo ndasalala.”
Lino Leza tasalululi. Ulabeteka kufumbwa muntu kweendelana anzyaakacita muntu ooyo. Kuti kamumuti Taata amumulemeke ciindi coonse ncomuli beenzu ansi aano. 
Mulizi kuti mwakanununwa kuzwa kuziyanza zyabuntunsi nzimwakaiya kumauso. Taakamununuzya mali aansiliva naa aangolida aamana pe, 
pele mwakanununwa acipaizyo cabulowa buyandisi bwa Kilisito, walo wakajaigwa mbuli mwanaa mbelele uutakwe kampenda naa kapa. 
Leza wakamusalila limwi kuti azikumane mulimo ooyu katanalenga nyika. Pele ciindi cino camamanino wamubonya kulindinywe. 
Mulinguwe musyoma Leza walo wakamubusya kuzwa kubafu akumupa bulemu. Ncenciceeco ncomusyoma akulangila muli Leza.
Lino mbuli mbumwasalazya myoyo yanu mukuswiilila zyabwini, ambuli mbomuyandana abasyominyoko, amuyandane nobeni cakumaninina. 
Mwazyalululwa, kutali kuzwa kumbuto iinyonyooka, pele kuzwa kumbuto iitanyonyooki yalo iili Majwi aa Leza aabuumi aakkalilide. 
Mbubwaamba Malembe kuti,
pele Majwi aa Leza alikkalilide lyoonse.”
Aboobo amuleke bubi boonse alweeno, kuupaupa ameso, abbivwe, akuvwiyana nikuba buti. 
Mbuli tuvwanda mbotulilila mukupa, mbubonya oobo anywebo amuyandisye mukupa wini-wini mukuti mukomene anguwo akufutulwa, 
kuti kamuli mwalabila akuziba bubotu bwa Mwami.
Lino amuboole kulinguwe uuli ndibbwe lyabuumi lyakakakidwe abantu, pele Leza wakalisala akulilemeka. 
Anywebo amube mbuli mabwe maumi, mukayasigwe kuba ŋanda yamuuya. Oomo mubeleke mbuli bapaizi basalala nomutuula zipaizyo zyapegwa amoyo woonse, zitambulika kuli Leza muli Jesu Kilisito. 
Nkaambo mu Malembe mulilembedwe kuti,
Lino kulindinywe nomusyoma, ulayandika kapati, pele kuli baabo batasyomi, cili mbuli bwaamba Malembe kuti,
Alaamba akuti,
Pele kwaamba ndinywe muli musyobo musale, bapaizi babwami, ciinga cisalala, bantu bakwe Leza. Wakamusalila kuti mukakambauke zyamilimo yanguzu yayooyo wakamwiita kuzwa mumudima akumunjizya mumumuni wakwe uugambya. 
Kale-kale tiimwakali bantu ba Leza, pele lino muli bantu bakwe. Kale-kale tiimwakafwidilidwe lweengelelo, pele lino muleengelelwa.
Nomuyandwa, mbuli mbomuli beenzu bamwaikide ansi aano, ndamukumbila kuti mulilesye kuzisusi zyabuntunsi zilwana amuuya wanu. 
Amucenjele abukkale bwanu akati kabatasyomi, kuti nikuba kuti kabati milimo yanu mmibi, pele babone kuti mmibotu. Eelyo bayoolemeka Leza mubuzuba Leza mbwayoobeendela.
Akaambo ka Mwami, amulibombye kubantu boonse babikkwa kuti balele, nikuba kumuleli mupati, 
naa kubeendelezi mbaakabikka kuti kabasubula aabo bacita zitaluleme akulumbaizya bacita ziluleme. 
Nkaambo Leza uyanda kuti nomucita zibotu muumuzye bantu bafuba-fuba banyina ncobazi. 
Mukuti mulaangunukide, mutasanduli lwaangunuko lwanu kuti cibe civumbilizyo cabubi, pele amukacite mbuli babelesi ba Leza. 
Amulemeke bantu boonse. Amuyandane abasyominyoko. Amuyoowe Leza. Amulemeke muleli mupati.
Nobabelesi, amuswiilile basimalelo banu akubalemeka, kutali buyo bali kabotu, balomene pe, pele abasikakomo-komo. 
Nkaambo kulalumbika naa muntu wayumina mapenzi kazi kuti Leza nkwali, nikuba kuti wapenzegwa buteelede. 
Ino kuli bulumbu nzi naa wayumina kuumwa akaambo kakuti wabisya? Pele kuti naa wayumina mapenzi wacita ciluleme, nkokuti noocita cibotu kuli Leza. 
Bukkale oobu mbombubo Leza mbwaakamwiitila. Kayi Kilisito wakapenzegwa akaambo kandinywe, eelyo wakamusiila cikozyanyo kuti mutobele. 
Walo taakwe naakacita cibi nikuba kwaamba cakubeja pe. 
Ciindi bantu nibakali kumusampaula, taakwe naakabweedezya pe. Ciindi naakapenzegwa taakwe naakakonga pe. Pele wakabikka zyoonse mumaanza aa Leza uubeteka cabululami. 
Kilisito wakanyamuna zinyonyoono zyesu mumubili wakwe aciingano kuti muleye zibi zyoonse, pele mubikke moyo woonse mukucita ziluleme. Mwaponyezegwa azilonda zyakwe. 
Mwakali mbuli mbelele zisweekede, pele lino mwapilukila kumweembezi weembela myuuya yanu.
Anywebo nobakaintu, amulibombye kubalumi banu, kuti naa kakuli bamwi babo bataswiilili Majwi aa Leza inga balakwelelezegwa abukkale bwanu kakunyina akubelesya majwi 
ciindi babona bweende bwanu bweelede bwakulilemeka. 
Kulibotezya kwanu kutabi buyo kwaanze, mbuli kulukana masusu akulisakatizya akwiide kusama zidula. 
Pele kulibotezya kwanu akube kwamukati kamoyo nkokuti kulibotezya kutamani kwamoyo uusitikide uukkede. 
Nkaambo mbubonya akaindi bakaintu basalala mbubakali kulibotezya alimwi bakali kulibombya kubalumi babo. 
Mbubonya Sala mbwaakali kuswiilila Abulahamu akumwiita kuti, “Mwami wangu.” Aboobo nywebo muli bana ba Sala kuti mwacita ziluleme akutayoowa aasyoonto.
Anywebo nobalumi kamumvwana abakaintu banu. Amubalemeke nkaambo nciinga citete. Nkaambo muyookona ambabo cipego cabuumi cipa Leza muluse lwakwe. Kamucita oobo kuti kutabi ciinga-inga kukomba kwanu.
Lino kumanizya ndati amube amoyo omwe, kuyandana kwabunyina, amoyo mutete waluzyalo amiyeeyo yakulitola ansi. 
Kuti naa bantu bamubisizya nikuba kumusampaula, mutabweedezyi pe. Kapati amubaleleke nkaambo Leza wakamwiitila bukkale buli boobu kuti mutambule zileleko zyakwe. 
Majwi aa Leza alati,
Aleye bubi, acite zibotu.
Nkaambo Leza ulanga calumwemwe baluleme,
Ino nguni uuti mucite cibi naa mwasungwaalila zibotu? 
Pele kuti mwapenzegwa nkaambo kubululami, muyoolelekwa. Mutabayoowi bantu nikuba kupenga mumoyo. 
Pele mumyoyo yanu amulemeke Kilisito nkaambo Mmwami wanu. Kamulibambilide lyoonse kuti mubapandulwide boonse bamubuzya makani aalusyomo ndomujisi, pele amucite oobo amoyo mutete akulemeka Leza. 
Amube amoyo uutakwe kampenda kuti ciindi nimusampaulwa akaambo kazibotu nzyomucita muli Kilisito, mubausye nsoni bacita boobo. 
Ncibotu kupenzegwa akaambo kakucita zibotu kuti naa kakuli kuyanda kwa Leza, kwiinda kupenzegwa akaambo kakucita zibi. 
Nkaambo Kilisito wakafwida zibi zyabantu lomwe buyo. Ooyo uululeme wakafwida ndiswe notutaluleme, kuti atulete kuli Leza. Wakajaigwa mumubili, pele wakabusigwa mumuuya. 
Mumonya oomo mwaakainka kukukambaukila myuuya yaangidwe muntolongo. 
Mulinjiyo mwakali yabaabo batakaswiilila kale-kale ciindi Leza naakalindila amoyo walweengelelo mazuba Nowa naakacili kuyaka bwato. Mwalo bace buyo, nkokuti bali lusele bakafutuka kuzwa kumaanzi. 
Maanzi aayo alikozyenye alubbapatizyo lwalo lino lumufutula nkaambo kakubuka kwa Jesu Kilisito. Lubbapatizyo takuli kusanzya tombe pe, pele lulomba manjezeezya aasalala kuli Leza. 
Jesu wakaya kujulu alimwi uli kululyo lwa Leza. Ooko bangelo, basibwami, abasinguzu nkobamuswiilila.
Lino mbubonya mbuli Kilisito mbwaakapenga mumubili, anywebo amuliyumye, nkaambo mulizi kuti kufumbwa muntu uupenga ulasiya zinyonyoono. 
Aboobo ciindi nomucipona ansi aano mutatobeli zisusi zyabuntunsi, pele amutobele ziyanda Leza. 
Nkaambo muciindi cakale-kale mwalipede kukucita zicita bamasi. Mwakali kweenda muzisofweede, muzisusi, mubukolwi, mubusindya, mukusenga, abukombi busesemya bwamituni. 
Lino sunu bakunze balagambwa nibabona kuti mwaleka kucita zisofwede ambabo, nkankakaako ncobamusampaula. 
Pele bayoolyaambilila mulandu wabo kuli Leza ooyo uuyoobeteka baumi abafu. 
Nkaambo kaako Makani Mabotu ncaakakambaukilwa kuli baabo bafwide kuti nikuba kuti bakabetekwa mumubili mbuli bantu boonse, bamana bakapone mumuuya mbuli Leza.
Lino mamanino aazintu zyoonse alaafwiifwi. Nkaako amulibatamike kuti musitikile mukukomba kwanu. 
Cipati ncakuti muyandane cakutalengaana nkaambo luyando ndoluvumba zinyonyoono zinji. 
Nomuswayana kamubambana cakutatongookana. 
Aumwi cipego ncaakatambula kuli Leza acibelesye mukugwasya beenzinyina. Mube mbuli babanzi babelesya kabotu zipego zyaandeene-andeene zizwa kuli Leza. 
Naa umwi waamba, aambe majwi aazwa kuli Leza. Naa umwi wabeleka, abeleke anguzu zimupa Leza, kuti muli zyoonse Leza akalemekwe muli Jesu Kilisito. Bulemu anguzu nzizyakwe akutamani. Akube boobo.
Nomuyandwa, mutagambwi amulilo wamapenzi wamuzida kuti musunkwe anguwo. Mutayeeyi kuti mwasikilwa cintu ceenzu pe. 
Pele amukondwe nkaambo mulapenga mbuli Kilisito kuti bwaakulibonya bulemu bwakwe mukatangale kapati. 
Kuti naa mwasampaulwa akaambo kazina lya Kilisito, mulilelekedwe, nkaambo nkokuti Muuya wabulemu, Muuya wa Leza, ulikkalilide mulindinywe. 
Kutajaniki kuti mulapenzegwa nkaambo kabujayi, kubba, kucita cibyaabi, nikuba kunjililila zyabamwi. 
Pele kuti kamupenzegwa akaambo kakuti muli Bakilisito mutausi nsoni pe, pele mulemeke Leza akaambo kazina eelyo.
Lino ciindi casika cakuti Leza atalike kubeteka bantu bakwe. Naa lubeta oolo lwatalikila kulindiswe, ino ciyooba buti kuli baabo bataswiilili Makani Mabotu aa Leza? 
Kayi Majwi aa Leza alati,
Aboobo aabo bapenga mukuyanda kwa Leza abalipe mumaanza aa Mulengi wabo uusyomeka akutolelela kucita milimo mibotu.
Lino ndaambila bapati bambungano akati kanu, mebo ndemupatinyina. Ndime kamboni wamapenzi aa Kilisito, alimwi ndangila kuyootambula bulemu buyooyubununwa oobo. 
Amweembele butanga bwa Leza mbomupedwe, kutali cakusinikizigwa pe, pele calumwemwe mbuli buyanda Leza. Mutabeleki cakulangaula mpindu iiteelede, pele amoyo uumaninide. 
Mutabi mbuli baleli, nimubasololela aabo mbomulangilila, pele amutondezye bukkale bubotu kumbungano. 
Eelyo aakuyubununwa Mweembezi mupati muyootambula cipego citamani cabulemu. 
Anywebo nobakubusi amulibombye kubapati banu. Alimwi nyoonse mulibambilile kubelekelana cakulibombya. Kayi Majwi aa Leza alati, “Leza ulabakaka basikulisumpula, pele batete myoyo ulabafwida luzyalo.” 
Aboobo amulibombye kuli Leza singuzu kutegwa akamusumpule muciindi ceelede. 
Amutole makatazyo aanu oonse kulinguwe nkaambo nguumubamba lyoonse. 
Amulibatamike akupakamana, nkaambo sinkondonyoko Saatani uleendeenda mbuli syuumbwa wabutambo uuya buyandaula ngwatilye. 
Amulwane anguwe kamuli bayumu mulusyomo, nkaambo mulizi kuti mapenzi aaya ngoonya alasikila basyomi bamumasi oonse. 
Nkabela mwamana kupenga kwakaindi, Leza waluse loonse nguutikamulondole, akumubikka antalisyo njumu, akumuyumya-yumya. Ngonguwe wakamwiita kuti mukanjile mubulemu bwakwe butamani buli muli Jesu Kilisito. 
Walo ngu Singuzuzyoonse kukabe kutamani. Akube boobo.
Ndamulembela lugwalo oolu lufwiifwi mukugwasigwa a Siluvanasi, walo uuli ngomukwesu uusyomeka. Ndayanda kuti ndimuyumye-yumye akupa bumboni bwakuti oolu ndoluse lwa Leza. Amwiime muluse oolu.
Balamujuzya basimbungano bamu Babuloni mbimwakasalwa aabo. A Maako uli mbuli mwanaangu ulamujuzya. 
Amujuzyanye muluyando lwini-lwini.
