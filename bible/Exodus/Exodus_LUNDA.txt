Tiyenu majina awanyana kaIsarela awamayala ayili muEjipitu, wowu amayala ejima ayili naYakoba, nawaŋodijawu nawanyanawu;
Rubeni, Simeyona, Levi, niYuda;
Isakari, Zebuluni niBenjamini;
Dani, niNafwatali; Gadi niAsheri.
Antu ejima evumu daYakoba adiŋi makumi atanu nayedi (70), henohu Yosefu wadiŋi muEjipitu.
 Yosefu nianakwindi ejima afwili, nikiŋu odu dejima.
Anyana kaIsarela asemunwini, avulili nankashi, aswejeli hama, abadikili nankashi ŋovu; mwituŋa mwenzeli wena hohu.
Mwanta wamwiha, wábulili kumwiluka Yosefu, wadiili wanta wakuEjipitu.
Yena wahosheli nawantu indi, nindi, Tiyenu dinu, awa antu anyana kaIsarela anatubadiki dehi nikuvula niŋovu,
tuyikwatilenu maana, akenda kavula, chakamba kela neyi kwakenza njita, akamba kadibomba nawayilumbu jetu, akamba kulwa nanetu, hiyakadinyamukila mwituŋa nakuya.
Dichi ayishilili atupitawu kulonda kuyikabisha nayisenda yawu. Amutuŋilili Fwaro nyikala yamaneni yakuswekela yuma, yoyu Pitomi, naRayamesesa.
Hela aIsarela aswejeli kuyikabisha, wena saŋa asemunwinawu nakwamboka nyikala, ochu chaletesheli aEjipitu kuyitiya woma.
AEjipitu ayikalakesheli anyana kaIsarela naŋovu,
ayimwesheli kalula nanyidimu yakala, niyakuchaaka maseki, niyamatafwali, nanyidimu yejima yamumaha yeŋi nayeŋi; nyidimu yawu yejima yayikalakesheluwu ayikalakesheli naŋovu hohu.
Mwanta wakuEjipitu wahosheli nawankoŋu awaHeberu, wumu ijina dindi Shifwira, mukwawu ijina dindi Puwa.
Wayilili nindi, Chimukuyikalakelaŋa ambanda awaHeberu mudimu wawunkoŋu, chimukuyimona anachiŋami dehi, neyi kukuvwalika mwana weyala mukumujaha, neyi himwana wamumbanda wukuhanda.
Ilaŋa ankoŋu amutiyili Nzambi woma, hiyelili mwayilejeliyi mwanta wawaEjipituku, ayihandishili anyana amayala.
Mwanta wakuEjipitu wayitambikili ankoŋu, wayilili nindi, Chimuneli chumichi, chimunahandishi anyana amayala, munalondidi?
Ankoŋu amwilili Fwaro, nawu, Ambanda awaHeberu hiyadi neyi ambanda awaEjipituku, wena asweja ŋovu, elaŋa nkoŋu wuchidi kanda ashikuku mwaka avwala dehi.
Nzambi wayilili ankoŋu chachiwahi; antu asemunwini, aswejeli ŋovu.
Nzambi wayituŋishilili owu ankoŋu nyikala nanochu chamutiyiluwu woma.
Fwaro wayilejeli antu indi ejima, nindi, Anyana amayala ejima akuvwalika chiŋa muyinatila mukaloŋa, anyana awambanda ejima mukuyihandisha.
Iyala wakumutaŋa waLevi wayili nakusumbula mumbanda wakudi aLevi.
Mumbanda wabaabili ivumu, wavweli mwana weyala. Chamumweniyi himwana walubanji wamuswekeli tukweji tusatu.
Chakaŋenyiyi kumusweka nawa cheŋi, wamutambwilili kamutoŋa kakutuŋa nanyilela, wakakwitili ndunda niweŋi wamupachi, washilumu mwana, wawiŋijili mumateti kuchikumu chakaloŋa.
Muhelindi wemeni kwakulehi atali chakamwilawu.
Mwana kaFwaro wamumbanda wakunkumukili kukaloŋa nakuwela; atumbanji twindi awambanda akulishili chikumu chakaloŋa; chamweniyi kamutoŋa mukachi kamateti watemesheli kambuŋindi wamumbanda nindi akaleti kunu.
Wenzulwilumu, wamweni mwana, komana mukeki hakudila. Wamutiyilili wushona, nindi, Himwana kawaHeberu.
Muhelindi wamwilili mwana kaFwaro wamumbanda, nindi, Niyi nikutambikili mumbanda wakumulela kudi ambanda awaHeberu kulonda akuleleliyi mwana, tahindi?
Mwana kaFwaro wamwilili nindi, Yaŋa. Mwana wamumbanda wayili watambikili mama yamwana.
Mwana kaFwaro wamwilili nindi, Mutwali iwu mwana wumunleleli. Nukukwinkaŋa wulooku weyi. Mumbanda hakutwala mwana, hakumulelaŋa.
Mwana wakulili, wamutweli kudi mwana kaFwaro wamumbanda, hakwikala mwanindi. Wamutumbili ijina dindi, nindi Mosi, nindi, Muloŋa namuzambwili mumenji.
Hamafuku ana, chakuliliyi Mosi, wayili kudi anakwindi, watalili yisenda yawu. Wamweni kaEjipitu hakweta manakwindi kaHeberu.
Watalili niniku niniku, chamweniyi kwosi muntuku wamujahili kaEjipitu, wamuvumbikili muwusekulula.
Wayiluku nawa ifuku dikwawu damuchiyedi, hakumona amayala ayedi aHeberu hiyakulwisha. Wamwilili wákoŋeli mukwawu chatama, nindi, Wukumweteladi mukwenu?
Yena nindi, Indi eyi nakwilishi mulopu wetu, ninsompeshi yetu, hinyi? Wuneli neyi wunjahi neyi chiwajaha kaEjipitu, tahindi? Mosi watiyili woma, nindi, Komana chumichi anachiluki.
Fwaro chatiyiliyi chumichi wakeŋeli kumujaha Mosi.
Kapristu wakuMidiyani wadiŋi nawanyanindi awambanda atanu nayedi. Ayili nakutaha menji, enzeshi mumazawu, anwishi nyikoku yatata yawu.
Atubiŋa acheŋi enjili nakuyihaŋa, ilaŋa Mosi wanyamukili, wayikwashiluku, wanwishili nyikoku yawu.
Chafuntiluwu kudi tata yawu Reyuweli, yena hakuyila nindi, Lelu munanyakelidi kufunta?
Wena nawu, Iyala kaEjipitu natupulwishi kudi atubiŋa, natutahili menji, nanwishi anyikoku.
Yena hakuyila anyanindi, nindi, Hayodihi? Aka! Munamushiyi nawa! Mutambikenu enzi kunu adyi yakudya.
Mosi wetejeli kushakama nayenowu iyala, wamwinkeli mwanindi Zipora amusumbuli.
Yena wavweli mwana weyala, Mosi wamutumbili ijina dindi, nindi Gereshomi, nindi, Muloŋa nashakami muwenyi mwituŋa dambala.
Woho, mafuku amavulu ahitamu nikuhitamu, mwanta wakuEjipitu afwa nikufwa. Anyana kaIsarela ashishimokeli nawuduŋu wawu, hiyakudila, kudila kwawu kwadililuwu nawuduŋu wawu kwashikili kudi Nzambi.
Nzambi watiyili chaabiluwu, Nzambi waanukili chatiyaŋeniyi dehi naAbarahama, naIsaka, naYakoba.
Nzambi wamweni anyana kaIsarela, Nzambi washiluhu muchima.
Mosi wadiishilaŋa nyikoku yamukuwindi Yetero, kapristu kakuMidiyani. Watweli nyikoku kwakulehi muchinkalampata, washikili kumpidi yaNzambi kwokuHorebi.
 Kaŋelu kaYehova wadimwekesheli kudi yena mumuzuzu wakesi wafumini mukachi kachiputa. Yena wamweni chiputa chinakwati kesi ilaŋa chiputa kusukuma nehi.
Mosi nindi, Tali nibaaluki munjila, nitali chumichi chasweja chinamwekani, muloŋanyi chiputa chichinabuli kusukuma bwi-i.
Yehova wamumweni hakubaaluka munjila atali, Nzambi omu mwadiŋiyi mukachi kachiputa, hakumutambika nindi, Mosi, Mosi. Yena nindi, Yamonu.
Nindi, Bayi wukundama kwakwihuku. Subulaku nkwabilu jeyi kunyendu yeyi, muloŋa hiwunemani hiiseki dajila.
Wahosheli nawa nindi, Yami Nzambi yatata yeyi, Nzambi yaAbarahama, Nzambi yaIsaka, Nzambi yaYakoba. Mosi wadibutili kumesu indi muloŋa watiyili woma wakumutala Nzambi.
Yehova wahosheli nindi, Chalala namoni antu ami adi muEjipitu chakumonawu ihuŋu, natiyi chakudilawu nawakwakuyikalakesha; ami neluki chakabaŋawu.
Nasuluki dehi munu niyipulwishi kudi aEjipitu, nakayifumishi mwituŋodu, nakayitwali mwituŋa dadiwahi deneni dasweja nimayeli niwuchi, mwekalawu niaKenani, niaHiti, niaAmori, niaPerizi, niaHivi, niaYebusi.
Tiya dinu, kudila kwadilaŋawu anyana kaIsarela kunashiki kudami, niikabi dayikabishaŋawu kudi aEjipitu nadimoni.
Ichi dinu, inzaŋa nikutemeshi kudi Fwaro, kulonda wuyifumishi antu ami anyana kaIsarela muEjipitu.
Mosi hakumwila Nzambi, nindi, Ami yaminyi mwaka niyi kudi Fwaro nakufumisha anyana kaIsarela muEjipitu?
Yena nindi, Chalala ami nukwikala neyi; tiya chuma chiwakeluka nachu neyi yami nakutemeshi; chiwakafumisha antu muEjipitu mwakamukalakela Nzambi hampidi yinu.
Mosi hakumwila Nzambi, nindi, Tiya, chinakaya kudi anyana kaIsarela, chinakayila nami, Nzambi yawankakulula jenu nantemeshi ninzi kudenu, niwena akaŋila nawu, Ijina dindi hinyi? Indi ami nakayila namidi?
Nzambi wamwilili Mosi, nindi, AMI YAMI MWOMUNEKALILA KWAMI. Wamwilili nindi, Wakayili anyana kaIsarela, neyi, AMI YAMI diyi nantemeshi kudenu.
Nzambi hakumwila Mosi cheŋi, nindi, Tiya chiwakayila anyana kaIsarela, neyi, Yehova Nzambi yawankakulula jenu, Nzambi yaAbarahama, Nzambi yaIsaka, Nzambi yaYakoba, diyi nantemeshi kudenu; ijina dami dodenidi dahayanyaka, dodamba kaŋanukaŋawu nachu, kunyaka yejima kumakiŋu ejima.
Yaŋa wakapompeshi akulumpi awaIsarela, wakayili neyi, Yehova, Nzambi yawankakulula jenu, Nzambi yaAbarahama, niyaIsaka, niyaYakoba, namwekani kudami, neli nindi, Ami chalala nenzi nakuyihempula, namoni chanayikoŋuwu muEjipitu.
Neli nami, Nakayifumisha mumakabi muEjipitu, nakayitwala mwituŋa dawaKenani, nidawaHiti, nidawaAmori, nidawaPerizi, nidawaHivi, nidawaYebusi, mwituŋa dasweja mayeli nawuchi.
Wena akatiya izu deyi. Nineyi niakulumpi awaIsarela mwakayi kudi mwanta wakuEjipitu, mwakamwili nenu, Yehova, Nzambi yawaHeberu, tunadimoni nindi; atuleki dinu mwani, tuyi njila yamafuku asatu muchinkalampata, tumuketwili Yehova Nzambi yetu yimuna.
Ami neluki nami mwanta wakuEjipitu hakuyiteja kuyaku, chiŋa naŋovu yayeni.
Ami nakolola chikasa chami, naketa ituŋa daEjipitu nayuma yami yejima yakuhayamisha yinakakoŋa mukachi kawu; nkumininaku wakayileka mwakaya.
Nakayitiyisha aEjipitu luwi munyichima yawu, akayitiyila antu awa luwi, kulonda chimwakaya mwakabuli kuya makasakasa;
ambanda ejima akayilombi akwawu atuŋawu nawu, niakwawu ashakama mumatalawu, akayilombi yuma yalema wuseya yasiliva, niyuma yalema wuseya yawuru, niyuma yakuvwala, mwakayivwiki anyanenu awambanda nianyanenu amayala; mwakayibuwi aEjipitu.
Mosi waakwili nindi, Wena kwawu hiyakaŋitejaku, hiyakatiya mwizu damuku, akela nawu, Yehova hanadimwekeshi kudeyuku.
Yehova wamwilili nindi, Chumanyi chidi muchikasa cheyi? Nindi, Mukombu.
Nindi, Wunati heseki. Wawunatili heseki, wabalumukili kapela, Mosi hakukatemuka.
Yehova hakumwila Mosi, nindi, Ololaku chikasa cheyi wukakwati kumukila. Yena wolweli chikasa chindi wakakwatili, kabalumukili cheŋi mukombu muchikasa chindi.
Yehova nindi, Nakela chumichi kulonda aketeji nawu Yehova, Nzambi yawankakulula jawu, Nzambi yaAbarahama, Nzambi yaIsaka, Nzambi yaYakoba, nadimwekeshi kudeyi.
Yehova wamwilili cheŋi, nindi, Shaku chikasa hantulu yeyi muchikowelu cheyi. Weŋijili chikasa chindi muchikowelu. Chachidishiliyi kutala chikasa chindi chinakwati dehi musoŋu wambumba, chineli dehi to-o neyi mpeza.
Nindi, Shaku cheŋi chikasa hantulu yeyi muchikowelu. Weŋijili cheŋi chikasa chindi muchikowelu chindi, chachidishiliyi, kutala chinabalumuki dehi cheŋi wowu mujimba windi.
Yehova nindi, Neyi akaleka kukwiteja hela kusha muchima kuchinjikijilu chakusambila, aketeja chinjikijilu chakukuminina.
Chakela neyi akaleka kwiteja hela yinjikijilu iyi yiyedi, neyi akabula kutiya nimwizu deyi, wakatambuli menji mukaloŋa wakayimwaŋili heseki dawuma, owu menji wakatambula mukaloŋa akabalumuka mashi heseki dawuma.
Mosi wamwilili Yehova, nindi, Ala Mwanta wami! Ami hineluka kuhoshaku! Kanda dehi niilukaŋahu dehi kuhoshaku, hela ichi chiwunahoshi nanami kambuŋeyi hineluki kuhoshaku, ami kwami nalemendenda mukanwa, idimi dami dalema.
Yehova wamwilili nindi, Indi wamwinkeli muntu kanwa hinyi? Indi wamwinkeli muntu hela wumama, hela kujika matu, hela kutona, hela wumputamesu, hinyi? Hiyami Yehovaku, tahindi?
Yaku dinu, ami nakekala nakanwa keyi, nakakuleja mwejima muwakahosha.
Yena nindi, Ala Mwanta wami! Atemeshi mwani, yowu wunatemeshi yowu.
Kuzuwa kwaYehova kwamubutukilili Mosi, hakumwila nindi, Aroni, kaLevi, himanakweyuku? Namwiluki yena weluka kuhosha chachiwahi. Ninochu yena hakwinza nakukukinkilila; chakukumonayi wukutiya kuwaha mumuchima windi.
Wakahoshaŋa nindi yena, wakashaŋa mazu mukanwa kindi, ami nakekala nakanwa keyi, nakekala ninakanwa kindi, nakayilejaŋa chimwakela.
Yena wakakuhoshelaŋaku kudi antu, chakela yena wakekala neyi diyi kanwa keyi, eyi neyi wakekala neyi Nzambi yindi.
Wakasendi muchikasa cheyi mukombu owu, wakeli nachu yinjikijilu.
Mosi wayili, wafuntili kudi mukuwindi Yetero, wamwilili nindi, Aŋiteji mwani, niyi nifunti kudi anakwami ekala muEjipitu, nakatali neyi achidi amomi. Yetero wamwilili Mosi, nindi, Yaŋa chachiwahi.
Yehova wamwilili Mosi mwadiŋiyi muMidiyani, nindi, Yaŋa wufunti muEjipitu, muloŋa amayala ejima akeŋeli kukujaha afwa dehi.
Mosi watambwili niŋodindi nianyanindi, wayendesheleli hachimbulu, wafuntili mwituŋa daEjipitu. Mosi wasendeli mukombu waNzambi muchikasa chindi.
Yehova wamwilili Mosi nindi, Chiwakafunta cheŋi muEjipitu, chiŋa wakelaŋa kumesu aFwaro yuma yejima yakuhayamisha yinakushili muchikasa cheyi; ilaŋa ami nakamuchinchikisha muchima windi, hakayiteja antu kuyaku.
Wakamwili Fwaro neyi, Tiya chanahoshiyi Yehova, nindi, Isarela himwanami weyala, diyi wedi wami.
Ninami nakwila dehi nami, Muleki mwanami ayi akankalakeli; hakwila eyi kwonti kweyi kumuleka; dichi dinu ami nakajaha mwaneyi weyala, yowu wedi weyi.
Munjila yawu hakaminuwu, Yehova wamubulakeni, wakeŋeli kumujaha.
Zipora wanoneni ilola datwa waalamishili mwanindi, wamuketwili muvumbu windi, wawunatilili kunyendu yindi, nindi, Ami nakumoni wiyala wamashi.
Nzambi amuumbaku nikumuumbaku. Yena mumbanda hakwila nindi, Eyi wiyala wamashi, nakwalamisha kwamwalamishiliyi mwanindi.
Yehova wamwilili Aroni, nindi, Yaku muchinkalampata wakabulakani naMosi. Wayili, wamubulakeneni mumpidi yaNzambi, wamupwepujoleli.
Mosi wamulejeli Aroni mazu ejima amulejeliyi Yehova hamutemesheliyi, niyinjikijilu yejima yamwinkeliyi.
AMosi naAroni ayili, apompesheli akulumpi ejima ahadi anyana kaIsarela.
Aroni wahosheli mazu ejima ahosheliyi Yehova naMosi, welili yinjikijilu kumesu awantu.
Antu etejeli. Chatiyiluwu nawu Yehova nahempuli dehi anyana kaIsarela, namoni dehi niyihuŋu yawu, hiyakubandama nyitu yawu hiyakudifukula.
Kufuma henohu aMosi naAroni eŋilili mwadiŋiyi Fwaro, amwilili nawu, Tiya chanahoshiyi Yehova, Nzambi yaIsarela, nindi, Yileki antu ami ayi akadyi chawija chami muchinkalampata.
Fwaro welili nindi, Yehova hinyi mwaka nitiyi mwizu dindi, ninzi niyumbuku aIsarela? Ami hinamwiluka Yehovaku, niaIsarela hinakayumba kwamuku.
Nawu, Nzambi yawaHeberu tunadimoni nindi. Atuleki mwani, tuyi njila yakwenda mafuku asatu muchinkalampata, twakamuketwili Yehova Nzambi yetu yimuna, mukunkulwayi wakatuletela chipupu indi kwiji njita.
Mwanta waEjipitu wayilili nindi, Enu aMosi naAroni, muloŋanyi munayifumishi antu kunyidimu yawu? Yenu mwakasendi yisenda yenu.
Fwaro nindi, Komana, antu amwituŋa anavuli dehi, ninenu himukuyinookesha kuyisenda yawu.
Ifuku dodenodu Fwaro walejeli atulala twawantu, nitupitawu twawu,
nindi, Bayi muyinka cheŋi antu matahu akwila nachu matafwali neyi chimwelaŋa dikaluku. Ayi akadikuŋwili awenawu matahu awu.
Mwakayesekelaŋa chikonkwanyi chamatafwali mwomwelilaŋawu nachikonkwanyi chamatafwali chatachi; bayi muchikeheshaku; komana akatala; dichi chakudililawu, nawu, Tulekenu tuyi twakamuketwili Nzambi yetu yimuna.
Yivulishilenu amayala nyidimu yawu, kulonda akabakani nayu, kulonda abuli kutiyilila mwaya mazu akutwamba.
Atulala twawantu, niatupitawu twawu, edikili hanzi, ahosheli nawantu nawu, Tiyenu chanahoshiyi Fwaro, nindi, Hinukuyinka matahuku.
Nindi, Yenu enu aweni mwakakeŋakeŋi matahu enu kumunayiwani kwoku, ninyidimu yenu hiyakayikeheshaku.
Nochu antu amwaŋeli mwahita ituŋa daEjipitu dejima nakukuŋula ntotu afwanishi neyi matahu.
Atulala ayihindesheli, nawu, Manishenu nyidimu yenu mwomweseka yikonkwanyi yenu, neyi chimwelilaŋa himwadiŋi namatahu.
Ayeteli atupitawu twawanyana kaIsarela twashililuwu tulala twaFwaro kuyitala, ayihwili nawu, Indi yikonkwanyi yenu yamatafwali, nichahaloshi, nichalelu, munayikaŋenyidi kuyimanisha neyi chimwelilaŋa hakusambila?
Atupitawu twawanyana kaIsarela ayili nakudila kudi Fwaro, nawu, Muloŋanyi wunatwili chenichi etu ambuŋeyi?
Etu ambuŋeyi hiyanatwinki matahuku, hiyakutwila nawu, ilenu matafwali, ninetu ambuŋeyi anatweti; ilaŋa antu eyi diwu anatamishi, bayi etuku.
Yena welili nindi, Enu mwasweja kukatala nankashi, dichi chimwelaŋa nenu, Tuleki tuyi twakamuketwili Yehova yimuna.
Yenu kwenu mwakakalakali; matahu hiyakayinkawuku, nichikonkwanyi chamatafwali chiŋa muchimanisha hohu.
Cheliluwu nawu, Bayi mukeheshaŋa matafwali enuku, chiŋa ifuku nichikonkwanyi chadu, ifuku nichikonkwanyi chadu, atupitawu twawanyana kaIsarela amweni chinatami dehi.
Chafuminuwu mwaFwaro ayibulakeni aMosi naAroni, anemani munjila,
ayilili nawu, Yehova ayitali, asompeshi, muloŋa munatununkishi dehi chatama nikudi Fwaro nikudi ambuŋindi, munayishili mumakasawu mpoku yakabali yakutujaha nachu.
Mosi wafuntili cheŋi kudi Yehova, welili nindi, Eyi Mwanta, awa antu wunayikoŋelidi chatama? Wantemesheladi?
Saŋa nenjila kudi Fwaro nakuhosha mwijina deyi, yena kwakuyikoŋa awa antu chatama hohu; hela kuyipulwisha antu eyi hiwunayipulwishi nihantuku.
Yehova wamwilili Mosi nindi, Ichi dinu wukumona chinukumwila Fwaro; wakayumbaku nachikasa chaŋovu hohu, wakayitemuna chakuyitemuna mwituŋa dindi nachikasa chaŋovu hohu.
Nzambi wahosheli naMosi, wamwilili nindi, Ami Yami YEHOVA.
Chinadimwekesheli kudi Abarahama, nikudi Isaka, nikudi Yakoba, nadimwekesheli neyi Nzambi Chinyaweji, ilaŋa hinadimwekesheli nejina dami daYehovaku.
Natiyaŋeni nawu chitiyaŋenu chami, nami nakayinka ituŋa daKenani, dodituŋa dazonkamenuwu, mwomu mwashakaminuwu chawenyi.
Natiyi nichakwabawu anyana kaIsarela anakakejuwu aEjipitu muwuduŋu. Ami nanuki chitiyaŋenu chami.
Dichi wukuhosha nawanyana kaIsarela, neyi, Yehova nindi, Ami yami Yehova, kuyisenda yawaEjipitu nakayifumishaku, nakayamwina kuwuduŋu wawu, nakayikuula nachikasa chakwolola, nakusompesha kwakweni kweneni hohu;
nakayitambula mwakekala antu ami, ninami nakekala Nzambi yenu; mwakeluka nenu, ami yami Yehova Nzambi yenu wayifumishili mukusenda yisenda yawaEjipitu.
Nakayitwala mwituŋa dinasanyikilili Abarahama, naIsaka, naYakoba nami nakayinkadu, nakayinkadu denu, dakekala wuswana wenu; ami yami Yehova.
Mosi wayilejeli anyana kaIsarela mwenomu, ilaŋa wena kwawu kumutiyilila Mosi nehi, muloŋa munyichima yawu jinayikumi dehi, nawuduŋu wawu wawukátu.
Yehova wamwilili Mosi,
nindi, Iŋilaku wuhoshi namwanta waEjipitu Fwaro, neyi, Yileki anyana kaIsarela afumi mwituŋa deyi.
Mosi wahosheli kumesu aYehova, nindi, Yowe-e! Neyi anyana kaIsarela kuntiyilila nehi, indi Fwaro wakantiya mwaakanyi, ami nikweti kanwa kawudima!
Yehova wahosheli naMosi naAroni, wayinkeli mudimu wakuhosha nawanyana kaIsarela, niwakuhosha namwanta waEjipitu, Fwaro, wakuyifumisha anyana kaIsarela mwituŋa daEjipitu.
Tiyenu atulamba akumavumu awu; anyana kaRubeni amayala, wedi waIsarela, iwu Hanoki, iwu Palu, iwu Hezeroni, iwu Karami, diyi yisaka yaRubeni.
Anyana kaSimeyona amayala, iwu Yemuweli, iwu Yamini, iwu Ohadi, iwu Yakini, iwu Zohari, iwu Shawulu mwana kamumbanda wamuKenani, diyi yisaka yaSimeyona.
Tiyenu majina awanyana kaLevi amayala mwomwavwalikililuwu, iwu Gereshoni, iwu Kohati, iwu Merari. Nyaka yahandiliyi Levi yashikili munyaka nkulakaji namakumi asatu nayitanu nayiyedi (137).
Anyana kaGereshoni amayala, iwu Libini, iwu Shimeyi, mwomwekalila yisaka yawu.
Anyana kaKohati amayala, iwu Amarama, iwu Izihari, iwu Heberoni, iwu Uziyeli. Nyaka yahandiliyi Kohati yashikili munyaka nkulakaji namakumi asatu nayisatu (133).
Anyana kaMerari amayala, iwu Mahili, iwu Mushi. Diyi yisaka yawaLevi mwavwalikililuwu.
Amarama wasumbwili Yokebedi muhelatata yindi, wamuvweleli niAroni niMosi. Nyaka yahandiliyi Amarama yashikili munyaka nkulakaji namakumi asatu nanyaka yitanu nayiyedi (137).
Anyana kaIzihari amayala, iwu Kora, iwu Nefwegi, iwu Zikiri.
Anyana kaUziyeli amayala, iwu Mishayeli, iwu Elizafwana, iwu Sitiru.
Aroni wasumbwili Elisheba, mwana kaAminadabi, muhelaNahashoni; yena wamuvweleli iwu Nadabi, iwu Abihu, iwu Eleyazari, iwu Itamari.
Anyana kaKora amayala, iwu Asiru, iwu Elekana, iwu Abiyasafwi; diyi yisaka yawaKora.
Mwana kaAroni Eleyazari hadi anyana kaPutiyeli awambanda wasumbwiluhu wumu; yena wamuvweleli Fwinehasi. Awa diwu atulamba ahadi aLevi mwomwekalila yisaka yawu.
Diwu wowu Aroni naMosi alejeliyi Yehova, nindi, Yifumishenu anyana kaIsarela mwituŋa daEjipitu, hayendu yawu, hayendu yawu.
Diwu ahosheli naFwaro, mwanta wakuEjipitu, kulonda ayifumishi anyana kaIsarela muEjipitu; diwu wowu aMosi naAroni.
Chelili hefuku dahosheli Yehova naMosi mwituŋa daEjipitu,
Yehova wahosheli naMosi, nindi, Ami yami Yehova; mwejima munakahosha naneyi dimu wakahosha naFwaro mwanta wakuEjipitu.
Mosi wahosheli kumesu aYehova, nindi, Yowe-e! Ami hinatweshi kuhosha chalumbulukaku! Fwaro wakantiya mwaakanyi!
Yehova wamwilili Mosi, nindi, Tala, nakubalumuni wikali neyi Nzambi kudi Fwaro, nimanakweyi Aroni wakekala kaprofwetu keyi.
Wakahoshi mwejima munakakuleja; nimanakweyi Aroni akahoshi naFwaro, akamwili nindi, Yileki anyana kaIsarela afumi mwituŋa deyi.
Ami nakachinchikisha muchima waFwaro, nakavulisha yinjikijilu yami nayihayamisha yami mwituŋa daEjipitu.
Fwaro kwindi hakayitejaku, ninami nakakwata chikasa chami hetuŋa daEjipitu, nakedishamu yendu yawantu ami, anyana kaIsarela, nakayidisha mwituŋa daEjipitu nakusompesha kwakweni kwabadika.
Chinakolola chikasa chami hetuŋa daEjipitu nakwidishamu anyana kaIsarela mukachi kawu, aEjipitu akeluka nawu ami yami Yehova.
Mosi naAroni elili mwenomu. Mwomwayilejeliyi Yehova dimu mweliluwu.
Nyaka yaMosi yashikili mumakumi atanu nasatu (80), nyaka yaAroni yashikili mumakumi atanu nasatu nayisatu (83), hahosheluwu naFwaro.
Yehova wahosheli naMosi naAroni,
nindi, Chakayihoshayi Fwaro, nindi, Nlejenu chihayamisha chenu, eyi wakamwili Aroni, neyi, Nonaku mukombu weyi, wuwunati hamaseki kumesu aFwaro kulonda wubalumuki kapela.
Mosi naAroni eŋilili mwadiŋiyi Fwaro, elili mwomuna mwayilejeliyi Yehova; Aroni wanatili mukombu windi hamaseki kumesu aFwaro, nikumesu awambuŋindi, wabalumukili kapela.
Fwaro niyena watambikili niakwamaana niakwakupanda, wowu atutepa amuEjipitu, niwena nawa elili mwomumu nawaŋa wawu.
Wejima wawu anatili nyikombu yawu hamaseki, yabalumukili tupela. Ilaŋa mukombu waAroni waminyini nyikombu yawu.
Muchima waFwaro wadikaŋili, hayitejeluku, mwomwahosheliyi Yehova.
Yehova wamwilili Mosi, nindi, Muchima waFwaro wunadikaŋi mbe, kwonti kwindi kuyileka antu.
Wakayi kudi Fwaro habudidi, wakamuwana wudi nakuya kukaloŋa, wakemani kuchikumu chakaloŋa kulonda wakabulakani nindi, wakakwati muchikasa cheyi mukombu wabalumukili kapela.
Wakamwili neyi, Yehova, Nzambi yawaHeberu, nantemeshi kudeyi, nindi, Yileki antu ami ayi akankalakeli muchinkalampata; hakwila eyi nihanu kwiteja nehi.
Tiya chanahoshiyi Yehova, nindi, Tiya chuma chiwakeluka nachu neyi ami yami Yehova, ami nukweta menji adi mukaloŋa namukombu wudi muchikasa chami, akubalumuka mashi.
Anshi adi mukaloŋa akufwa, nikaloŋa kakununka chatama, niaEjipitu akutiya kutama nankashi kunwa menji amukaloŋa.
Yehova wamwilili Mosi, nindi, Mwili Aroni neyi, Sendaku mukombu weyi, wololi chikasa cheyi hamenji amuEjipitu, nihatuloŋa twawu twamaneni, nihatuloŋa twawu twanyanya, nihamajiya awu, nihayibweti yawu, kulonda abalumuki mashi; mwejima mwahita ituŋa daEjipitu mukwikala mashi hohu, nimujinsaba nimujinswaha.
Mosi naAroni elili mwayilejeliyi Yehova; yena wanoneni mukombu, weteli menji adiŋi mukaloŋa kumesu aFwaro, nikumesu awambuŋindi; menji ejima adiŋi mukaloŋa abalumukili mashi.
Anshi adiŋi mukaloŋa afwili, kaloŋa kanunkili chatama, aEjipitu hiyatwesheli kunwa menji amukaloŋaku; mwejima mwahitili ituŋa daEjipitu mwadiŋi kwamashi hohu.
Atutepa amuEjipitu niwena elili chochimu nawaŋa wawu; muchima waFwaro wachinchikili, hayitejeluku, mwomu mwahosheliyi Yehova.
Fwaro wabalumukili, weŋilili mwitala dindi, hela chumochu hachishili kwindi kumuchimaku.
AEjipitu ejima asempeli kwakwihi nakaloŋa kulonda akamoni menji akunwa, muloŋa menji amukaloŋa hiyatwesheli kuyinwaku.
Mwahitili mafuku atanu nayedi nanohu heteliyi Yehova kaloŋa.
Yehova wamwilili Mosi, nindi, Yaku mwadiyi Fwaro wumwili neyi, Tiya chanahoshiyi Yehova, nindi, Yileki antu ami ayi, akankalakeli.
Neyi kwonti kweyi kuyileka, nukubabesha ituŋa deyi dejima nayuula.
Mukaloŋa mukusweja nankashi kuvula yuula, yikukandukamu yikwiŋila mwitala deyi, nimwitala deyi damukachi dakukama lwe-e, nihakadidi keyi, yikwiŋila nimumatala awambuŋeyi, yikuya nihadi antu eyi, nimumajiku eyi, nimunuŋu jeyi.
Yuula yikuya nihadeyi, nihadi antu eyi, nihadi ambuŋeyi ejima.
Yehova wamwilili Mosi, nindi, Mwili Aroni neyi, Ololaku chikasa cheyi namukombu weyi hatuloŋa twamaneni, nihatuloŋa twanyanya, nihamajiya, wukandwishumu yuula yiyi mwituŋa daEjipitu.
Aroni wolweli chikasa chindi hamenji amuEjipitu, yuula yakandukilumu, yajikili ituŋa daEjipitu wi-i.
Atutepa niwena elili chochimu nawaŋa wawu, akandwishilumu yuula, yayili mwituŋa daEjipitu.
Fwaro watambikili Mosi naAroni, wayilili nindi, Mulembelelenu Yehova amfumishili yuula, ayifumishi nikudi antu ami, ami nukuyileka antu akuya akamuketwili Yehova yimuna.
Mosi wamwilili Fwaro, nindi, ami nakwinkeyi wanta wakutonda ifuku dinakakulembelelaku eyi, niambuŋeyi, niantu eyi, kulonda yuula yikisiki yifumi nihadi eyi, nimumataleyi, yishali kwamukaloŋa hohu.
Yena nindi, Kumadiki. Mosi nindi, Chakamwekana mwomuwunahoshi, kulonda wakeluki neyi hikwekala wakweseka naYehova Nzambi yetuku.
Yuula yakafuma nihadeyi, nimumataleyi, nihadi ambuŋeyi, nihadi antu eyi; yakashala kwamukaloŋa hohu.
Mosi naAroni edikili mwadiŋiyi Fwaro. Mosi watambikili kudi Yehova hansaŋu yayuula yamuleteleliyi Fwaro.
Yehova welili mwomwahosheliyi Mosi; yuula yafwili nzo-o nimumatala, nimuyipaŋu, nimumaha.
Ayikuŋwili hamu nyilumba nyilumba, ituŋa dinunka nikununka fwe-te-ti.
Chamweniyi Fwaro kunawundi dehi, wadikaŋili mumuchima windi, hayitejeluku, mwomwahosheliyi Yehova.
Yehova wamwilili Mosi, nindi, Mwili Aroni neyi, Ololaku mukombu weyi, weti halunkuŋu lwahamaseki, lubalumuki mbaleli mwejima mwahita ituŋa daEjipitu.
Dichi cheliluwu. Aroni wolweli chikasa chindi namukombu windi, weteli halunkuŋu lwahamaseki, hikukwila mbaleli nihadi antu, hihadi anyama; lunkuŋu lwejima lwahamaseki lwabalumukili mbaleli hohu mwejima mwahita ituŋa daEjipitu.
Atutepa elili chochimu nawaŋa wawu, nawu aleti mbaleli, hiyatwesheluku. Kwadiŋi mbaleli nihadi antu, nihadi anyama.
Atutepa amwilili Fwaro, nawu, Iwu himunu waNzambi. Muchima waFwaro wachinchikili, hayitejeluku, mwomwahosheliyi Yehova.
Yehova wamwilili Mosi, nindi, Wakamenekesha budidi, wakemani kumesu aFwaro; wakamuwana hakuya kumenji; wakamwili neyi, Tiya chanahoshiyi Yehova, nindi, Yileki antu ami ayi akankalakeli.
Neyi kwonti kweyi kuyileka antu ami, ami nakatemesha malembu awanjinji hadeyi, nihadi ambuŋeyi, nihadi antu eyi, nimumataleyi; mumatala awaEjipitu mwakenzala to-o malembu awanjinji, nihamaseki hakeyila bwi-i diwu hohu.
Denodu ifuku nakambulaku ituŋa daGosheni dáshakama antu ami, kulonda mwakabuli kwikala malembu awanjinji, kulonda wakeluki neyi ami yami Yehova hakachi kamaseki.
Hadi antu ami nahadi antu eyi nakambula hakachi. Chinjikijilu ochu chakamwekana kumadiki.
Dichi cheliliyi Yehova. Kwenjili malembu aweni awanjinji, eŋilili mwitala daFwaro, nimumatala awambuŋindi, nimwituŋa daEjipitu dejima, ituŋa datokeli bu-lu-lu namalembu awanjinji.
Fwaro watambikili Mosi naAroni, wayilili nindi, Yenu mumuketwili Nzambi yenu yimuna munu mwituŋa.
Mosi welili nindi, Hichikuwaha kwila chochochuku, muloŋa chitwakamuketwila Yehova Nzambi yetu yimuna aEjipitu akatumona tunashimani chikupu. Etu twakaketuli yimuna twakashimana kumesu awaEjipitu. Hiyakatwasa malolaku?
Chiŋa twakaya muchinkalampata kwakulehi kwakwenda mafuku asatu, twakamuketwila Yehova Nzambi yetu yimuna, mwomwakatulejayi.
Kuchinka Fwaro nindi, Nukuyileka mukuya mumuketwili Yehova Nzambi yenu yimuna muchinkalampata; bayi muya dinu kwakulehi nankashuku. Nlembelelenuku.
Mosi nindi, Tiya, ami nukukushiya, nukuya nimulembeleli Yehova kulonda malembu awanjinji akafumi kudi Fwaro, nikudi ambuŋindi, nikudi antu indi, kumadiki. Ilaŋa dinu Fwaro bayi akadimbana cheŋi nakubula kuyileka antu ayi nakumuketwila Yehova yimunaku.
Mosi wamushiyili Fwaro, wayili nakumulembelela Yehova.
Yehova welili mwomwahosheliyi Mosi, wafumishiluku malembu awanjinji kudi Fwaro, nikudi ambuŋindi, nikudi antu indi, hikwasheli njinji niyimuku.
Fwaro wadikaŋili mumuchima windi nikapampa kakwawu aka nawa, hayilekeli antuku.
Yehova wamwilili Mosi, nindi, Iŋilaku mwadiyi Fwaro, wumwili neyi, Tiya chanahoshiyi Yehova, Nzambi yawaHeberu, nindi, Yileki antu ami ayi akankalakeli.
Neyi kwonti kweyi kuyileka, neyi saŋa wayikakela hohu,
wakamona chikasa chaYehova chakakwata hayimuna yeyi yidi mumpata; nihatuwalu, nihayimbulu, nihaŋameli, nihaŋombi, nihayimuna yanyanya; kwakela musoŋu watama nankashi.
Hayimuna yawaIsarela nayimuna yawaEjipitu Yehova wakambula hakachi, hayimuna yejima yawanyana kaIsarela hihakafwa hoku niwumuku.
Yehova nakani dehi nihakachikoŋelayi, nindi, Kumadiki Yehova wakakoŋa chumichi munu mwituŋa.
Dichi chikwachili Yehova welili chumochu, yimuna yejima yamuEjipitu yafwili. ilaŋa hayimuna yawanyana kaIsarela hihafwili hoku niwumuku.
Fwaro watemesheluku nakwihula, komana chalala, hayimuna yawaIsarela hihanafwi hoku chimuna hela nichimuku. Ilaŋa muchima waFwaro saŋa wadikaŋila mbe, hayilekeli antuku.
Yehova wayilili aMosi naAroni, nindi, Zomonenu wuti wamuluteŋu namakasenu, Mosi awufukumuni mwiwulu Fwaro chochamutalayi.
Wukwikala lunkuŋu lwapepela nankashi mwejima mwahita ituŋa daEjipitu, wukubalumuka mahuti akubusika, niyilonda hamu, nihadi antu nihadi anyama, mwejima mwahita ituŋa daEjipitu.
Azomweni wuti wamuluteŋu, ayili nakwimana kumesu aFwaro. Mosi wawufukumwini mwiwulu, wabalumukili himahuti akubusika, niyilonda hamu, nihadi antu nihadi anyama.
Niatutepa akaŋenyi kwimana kumesu aMosi muloŋa wamahuti; muloŋa niatutepa adiŋi namahuti, niaEjipitu ejima adiŋi nawu.
Yehova wachinchikishili muchima waFwaro, hayitejeluku, mwomwahosheliyi Yehova naMosi.
Yehova wamwilili Mosi, nindi, Wakamenekeshaŋa budidi, wakayi nakwimana kumesu aFwaro, wakamwili neyi, Tiya chanahoshiyi Yehova, Nzambi yawaHeberu, nindi, Yileki antu ami, ayi akankalakeli.
Ichi dinu nukutemesha hamuchima weyi, nihadi ambuŋeyi, nihadi antu eyi, yipupu yami yejima, kulonda wiluki neyi hanu hamaseki hejima hikudi wakweseka nanamuku.
Nukwolola kwami chikasa chami dinu kulonda nikubabeshi nineyi niantu eyi ejima nanyisoŋu; akakufumisha hanu hamaseki.
Chalala dichi chinakulemesheli kulonda nikumwekesheli ŋovu yami, kulonda ijina dami dakatiyakani mwejima mwahita maseki.
Nihanu wudikaŋaŋa tuhu nawantu ami chakadi kuyumbaku, tahindi?
Tiya, itaŋwa dakumadiki chidakashika itaŋwa hohenohu hidinashiki, nakanokesha nvula yamalola yeneni nankashi, antu kanda dehi amonaŋahu nvula yidi chochochu munu muEjipitu, kufumisha hamwaka wakusambila nakushika kwitaŋwa daleluku.
Dichi dinu temeshaku wiŋiji swayi swayi yimuna yeyi, niyuma yeyi yejima yidi mumpata, muloŋa niantu ejima, nianyama ejima akashintakeshawu mumpata, akabula kuletawu hamukala, nvula yamalola yakayinoka, akafwa.
Ahadi ambuŋaFwaro átiyili woma wezu daYehova atemwishili niaŋamba jawu niyimuna yawu nakuyiŋija mumatala;
ábulili kwakama izu daYehova ashiyili niaŋamba jawu niyimuna yawu mumpata.
Yehova wamwilili Mosi, nindi, Ololaku chikasa cheyi kwiwulu kulonda nvula yamalola yinoki mwituŋa dejima daEjipitu, yinokeli niantu nianyama ninyitondu yayisakola yakudima yejima yekala mumaha, mwejima mwahita ituŋa daEjipitu.
Mosi wolweli chikasa chindi kwiwulu nimukombu windi; Yehova watemesheli nikudidima ninvula yamalola, nikesi kahitili lufuchi nakuholokela hamaseki; Yehova wanokesheli hetuŋa daEjipitu nvula yamalola.
Kwadiŋi nvula yamalola, nikesi kadibomba namalola, kakala nankashi, kanda dehi achimonaŋahu dehi mwituŋa daEjipitu dejima kufumisha hatachikiluwu aEjipitu kutuŋa nyikalaku.
Mwejima mwahitili ituŋa daEjipitu nvula yamalola yahumpwili yejima yadiŋi mumaha, niantu nianyama; nvula yamalola yahumpwili ninyitondu yayisakola yakudima yamumaha, yakotweli ninyitondu yamaneni yejima yamumaha namumasaŋa.
Chiŋa mwituŋa daGosheni hohu, mwashakaminuwu anyana kaIsarela, mwomwabulili nvula yamalola.
Fwaro watemesheli nakutambika aMosi naAroni, wayilili nindi, Ichi naputoli dehi; Yehova diyi waloŋa, ninami niantu ami twatama.
Mulembelelenu Yehova; iku kudidima kweneni ninvula yamalola yinawanini dehi, nukuyileka kwami, himwakashakama nawa cheŋuku.
Mosi wamwilili nindi, Chinukufuma hamukala nukumwolwela Yehova makasami, nikudidima kwakamwena, hikwakekala nawa cheŋi ninvula yamalolaku, kulonda wakeluki neyi maseki ambala aYehova.
Hakwinza nineyi niambuŋeyi nayiluki nami himwakamutiya Yehova Nzambi womaku, kanda.
Nifulakisi nibali yachikekeli, bali yadiŋi yasoŋa dehi, fulakisi yadiŋi yakenuka dehi.
Hakwinza tidiku namakundi hiyachikekeluku, muloŋa yachidiŋi kanda yikuli.
Mosi washiyili Fwaro, wafumini hamukala, wamwolweleli Yehova makasindi, nikudidima kwamweneni, ninvula yamalola yaketukili, ninvula yayeni hiyachabumukili cheŋi hamasekuku.
Fwaro chamweniyi nvula yinaketuki dehi, nimalola nikudidima kunakumi dehi, waputoleli cheŋi, wadikaŋili mumuchima windi, niyena niambuŋindi.
Muchima waFwaro wachinchikili, hayitejeli anyana kaIsarela kuyaku, mwomwahosheliyi Yehova naMosi.
Yehova wamwilili Mosi, nindi, Iŋilaku mwadiyi Fwaro, muloŋa ami nachinchikishi dehi muchima windi, ninyichima yawambuŋindi, kulonda nimwekeshi yinjikijilu yami iyi mukachi kawu,
kulonda eyi wakashimunaŋa mumatu amwaneyi, nimumatu amwizukulweyi, yuma yinakoŋelami muEjipitu, niyinjikijilu yami yinelili mukachi kawu, kulonda mwakeluki nenu ami yami Yehova.
Mosi naAroni eŋilili mwadiŋiyi Fwaro, amwilili nawu, Tiya chanahoshiyi Yehova, Nzambi yawaHeberu, nindi, Saŋa wadikaŋila chakubula kudizoza kumesu ami, tahindi? Yileki antu ami, ayi akankalakeli.
Neyi kwonti kweyi kuyileka antu ami, wakamona kumadiki nakaleta tubola mumpata yeyi,
twakajika hamaseki wi-i, antu akakaŋanya kumona hamaseki; twakadya yuma yasheluhu yapulukili, yasheluhu kudenu nanvula yamalola, twakadya nyitondu yenu yidi nakusoŋela mumaha yejima;
nimataleyi akenzala to-o, nimatala awambuŋeyi ejima, nimatala awaEjipitu ejima; hela atata jeyi, hela ankaka jeyi kanda achimonaŋahu dehi hanu hamaseki nikulelu. Wabalumukili kwindi, washiyili Fwaro mwitala, wadiyilili kwindi.
AmbuŋaFwaro amwilili nawu, Iwu iyala ekalaŋa tuhu muhetu wakufwa etu, tahindi? Yileki amayala, ayi akakalakeli Yehova Nzambi yawu. Nihanu hiwunachiluki neyi ituŋa daEjipitu dakisika dehuku?
AMosi naAroni ayifuntishili cheŋi kudi Fwaro. Yena wayilili nindi, Yenu, kakalakelenu Yehova Nzambi yenu. Indi akaya anyi?
Mosi nindi, Twakaya niatwansi niakulumpi, nianyanetu amayala nawambanda, twakaya nawampembi jetu ninyikoku yetu niŋombi jetu; chiŋa twakadyi chawija chaYehova.
Yena wayilili nindi, Neyi nukuyileka nami yenu ninenu nianyanenu anyanya, Yehova ekali nanenu; dibabelenu, muloŋa keŋa mumoni jatama.
Bayi dinu omuku, yenuŋa enu amayala, mwakamukalakeli Yehova, muloŋa dichi chimwakeŋeli. Ayitemuna nikuyitemuna muna mwadiŋiyi Fwaro.
Yehova wamwilili Mosi, nindi, Ololaku chikasa cheyi hetuŋa daEjipitu kulonda tubola twinzi, tuwili hetuŋa daEjipitu, kulonda tudyi yisakola yejima yamwituŋa, mwalala tudyi yisakola yejima yasheluhu nanvula yamalola.
Mosi wolweli mukombu windi hetuŋa daEjipitu, Yehova waleteli mpepela yakumusela mwituŋa, mwaana wuna wejima niwufuku wejima yikunkaŋa tuhu hohu; chikwelili budidi mpepela yakumusela yaleteli tubola.
Tubola twayili mwituŋa daEjipitu dejima, twawilili mwahita ituŋa daEjipitu dejima, twadiŋi twakala nankashi; tubola tudi chochochu kanda dehi atumonaŋahu dehi, hela kunyaka yacheŋi hiyamba katumona cheŋi tudi chochochuku.
Muloŋa twajikili hewulu deseki dejima, ituŋa deyilili kwabwi-i natubola, adiili yisakola yejima yamwituŋa, adiili ninyikabu yanyitondu yejima yasheluhu nanvula yamalola, hikwasheli hoku yuma yituuta, hela mutondu hela yisakola mumaha, mwejima mwahita ituŋa daEjipitu.
Fwaro watambikili aMosi naAroni lufuchi hohu; wayilili nindi, Naputoli dehi Yehova Nzambi yenu, ninenu nayiputoli.
Dichi dinu aŋanakeni mwani, nshidi yami kamu hohu aka, amulembeleluku Yehova Nzambi yenu kulonda amfumishili kufwa kweniku hohu.
Wafumini mwadiŋiyi Fwaro, wayili wamulembeleleli kudi Yehova.
Yehova watemesheli mpepela yakumujika yasweja nankashi ŋovu, yanyamwini tubola, yatuhaŋili muKaluŋalwiji Kachinana; mwituŋa daEjipitu dejima himwasheli hoku kabola nikamuku.
Ilaŋa Yehova wachinchikishili muchima waFwaro, hayitejeli anyana kaIsarela kuyaku.
Yehova wamwilili Mosi, nindi, Ololaku chikasa cheyi kwiwulu, kulonda mwituŋa daEjipitu mwili mwidima, mwidima waweni washishita.
Mosi wolweli chikasa chindi kwiwulu; mwituŋa dejima daEjipitu mwelili mwidima wabwi-i chikupu mafuku asatu;
antu hiyadimweni muntu namukwawuku, kwosi muntu niwumu wanyamukili mwadiŋiyi mafuku asatu; kwinza mumatala awanyana kaIsarela ejima mwadiŋi chejeji.
Fwaro wamutambikili Mosi, wamwilili nindi, Yenu kamukalakelenu Yehova; ilaŋa yimuna yenu naŋombi jenu jishali; nianyanenu anyanya mukuya nawu nawa.
Mosi welili nindi, Chiŋa wutwinka mumakasetu niyimuna yakuketulaŋa ninyilambu yakushitaŋa, kulonda twakamuketwilaŋa Yehova Nzambi yetu.
Yimuna yetu twakaya nayu; hitwakashiya chikwa nichimuku; muloŋa twakanonaŋahu yikwawu twakamukalakelaŋa nachu Yehova Nzambi yetu; oyu yitwakamukalakelaŋa nachu Yehova hitunayilukuku, kuyiluka chiŋa tunashiki dehi kwenoku kutwakaya.
Ilaŋa Yehova wachinchikishili muchima waFwaro, hayitejeli kuyaku.
Fwaro wamwilili nindi, Fumaku, babalaku, bayi wakanmona cheŋuku. Ifuku diwakanmona cheŋi, wakafwa hohu.
Mosi nindi, Wunahoshi chalala, hinakakumona cheŋi kumesu eyuku.
Yehova wamwilili Mosi, nindi, Kunashali chipupu chimu chinakamuletela Fwaro niaEjipitu; nkumininaku wakayiteja kufumamu; chakayitejayi kuya wakayishinjeka chakuyishinjeka niwakashalamu nehi.
Hoshaku dinu nawantu ami, neyi, Wejima wenu niamayala niambanda lombenu akwenu mwatuŋa nawu mwamwihi, akayinki niyuma yasiliva yalema wuseya niyuma yawuru yalema wuseya.
Yehova wayikwashili kulonda akayitiyi kuwaha kudi aEjipitu. Ona iyala Mosi waswejeli kulema mwituŋa daEjipitu, nikumesu awambuŋa Fwaro, nikumesu awantu.
Mosi welili nindi, Tiyenu chanahoshiyi Yehova, nindi, Kwakwihi nahakachi kawufuku nakaya mukachi kaEjipitu;
anyana awedi ejima amwituŋa daEjipitu akafwa, kufumisha hadi wedi waFwaro washakama hetanda dawanta, kushika nikudi wedi wanduŋu yamumbanda watwaŋa kwiyanda; niawedi ejima awayimuna.
Kwakekala ikumbu dadeni dakudila mwejima mwahita ituŋa daEjipitu, kanda dehi atiyaŋahu dehi antu ikumbu dakudila didi chochinaku, hela kunyaka yacheŋi hiyamba kaditiya cheŋuku.
Kwinza anyana kaIsarela hikwakela hela kakawa nikamu kakayibolaku, hela kubola muntu hela kubola kanyama; kulonda mwakeluki nenu Yehova nambuli hakachi kawaEjipitu nawaIsarela.
Ninawa ambuŋeyi ejima akenza kudami, akamfukamina, akaŋila nawu, Yaŋa kweyi, niantu ejima wudi nawu. Nkumininaku ninami hinakaya. Hakwidika kwindi mwadiŋiyi Fwaro nakuzuwa nankashi.
Yehova wamwilili Mosi, nindi, Fwaro hakuyitejaku kulonda yihayamisha yami yivuli mwituŋa daEjipitu.
Mosi naAroni elili yihayamisha iyi yejima kumesu aFwaro; Yehova wachinchikishili muchima waFwaro, hayitejeli anyana kaIsarela kufuma mwituŋa dinduku.
Yehova wahosheli naMosi naAroni mwituŋa daEjipitu,
nindi, Kakweji aka kudenu kakekalaŋa kakweji kakusambila hatukweji twejima; kakekalaŋa kakweji kokakutachika nachu mwaka wenu.
Hoshenu nachipompelu chawaIsarela chejima, nenu, Hefuku damwikumi dakakweji kanu amayala ejima akakwati iwu mwana kamukoku, iwu mwana kamukoku (hela mwana kampembi.), mwahita matala awatata jawu, mwana kamukoku hetala, mwana kamukoku hetala.
Neyi akwetala dimu akakeha, kushikila mukudya mwana kamukoku nehi, mukwetala akabombi mwana kamukoku wumu namukwawu wukweti itala dadikuma nayena, akeseki mwakachindilawu antu; mwakeseki mwadiilaŋawu antu ejima kulonda mwakachindi mwakadiilawu mwana kamukoku.
Mwana kamukoku wenu chiŋa akabula hatamayi, weyala wamwaka wakusambila; mwakamukwati hela hadi anyikoku hela hadi ampembi;
mwakamuhembi ho-o, nimwifuku dekumi nakawana (14) dakakweji kokamu; antu ejima amuchipompelu chawaIsarela akamujahi namelela.
Akanoni mashi, akasampwili kuyipamba yakuchisu yamumbadi yiyedi, nihachipamba chahewulu, kumatala kumwakamudiila.
 Mbiji akayidyi nawufuku wowenowu, yakutunjika kukesi, akayidyi namankendi akadi iluŋi; akayidyi namafu alula nawa.
Bayi mwakayidya yayisu, hela yakuteleka namenjuku, chiŋa yakutunjika kukesi hohu; nimutu windi, niyidi yindi, niyamwivumu dindi.
Bayi mwakayishiyahu yakashika nikubudiduku, kwinza yakashalahu yakashika nikubudidi chiŋa mwakayochi mukesi bwi-i chikupu.
Tiya mumwakamudiila; mwakadyi iku mwapimpila dehi mahinenu, mwavwala dehi nkwabilu kunyendu yenu, mwakwata dehi ninyitondu yenu kumakasa; mwakadyi chalufuchi hohu; hiChipandakenu chaYehova.
Muloŋa ami nakahita mwituŋa daEjipitu wufuku wowenowu, nakatapa anyana awedi ejima mwituŋa daEjipitu, niawantu, niawanyama; nakasompesha nakubabesha akishi ejima amuEjipitu; yami Yehova.
Mashi akekali chinjikijilu chenu hamatalenu imwakekala; chinakamona mashi nakayipandakana, chinakababesha ituŋa daEjipitu, hadenu hihakekala chipupu chakuyijilumunaku.
Ifuku denodu dakekali ifuku denu dakwanukisha nachu, mwakadihembaŋa nakudiilamu chawija chaYehova chamakiŋu ejima, akadihembi dakudiilamu chawija chachidika chahayanyaka.
Mwakadyaŋa mankendi akadi iluŋi mafuku atanu nayedi; hefuku dakusambila mwakafumishi iluŋi mumatalenu; yowu muntu wakadya dinkendi dikweti iluŋi kufumisha hefuku dakusambila nakushikija kwifuku damuchitanu nachiyedi, yena muntu owu akamufumishi mudi aIsarela.
Ifuku dakusambila dakekali ifuku denu dakupompa kwajila, nidamuchitanu nachiyedi dakekali dakupompa kwajila; hiyakakoŋela mwoku mudimu hela wanka hela wankahuku, enu kukoŋa mudimu chiŋa wakudya kwenu wejima wenu.
Mwakanukaŋa chachiwahi ifuku dachawija chamankendi akadi iluŋi; muloŋa denodu ifuku didu nafumishili mazaza awantu enu ejima mwituŋa daEjipitu; dichi mwakaanukaŋa chachiwahi ifuku denodu kumakiŋu ejima, hichidika chahayanyaka.
 Hakakweji kakusambila, hefuku dakakweji dekumi nakawana (14) hamelela, mwakadyi mankendi akadi iluŋi, mwakayidyaŋa hohu nakushikija kwifuku dakakweji damakumi ayedi nakamu (21), hamelela.
Mafuku atanu nayedi himwakamwekanaŋa iluŋi mumatalenuku; yenowu muntu wakadya yikweti iluŋi, akamufumishi muchipompelu chawaIsarela, hela himwenyi hela himukwakuvwalika mwituŋa.
Bayi mwakadyahu chuma chikweti iluŋuku; mumatalenu ejima mwakadyaŋa mankendi akadi iluŋi hohu.
Mosi watambikili akulumpi ejima awaIsarela, wayilili nindi, Yenu mwakakwati anyana kanyikoku mwomweseka yisaka yenu, mwakajahi mwana kamukoku waChipandakenu.
Mwakanoni chiputa chamutuntamu, mwakachiŋiji mumashi adi mumbashila, mwakasampwili nihachipamba chahewulu dachisu, nikuyipamba yamumbadi yiyedi yachisu, namashi adi mumbashila; wejima wenu bayi mwakedika muchisu chetala denu nakwidika hanzuku, chiŋa kunachi dehi.
Muloŋa Yehova wakahita mwituŋa nakutapa aEjipitu; chakamonayi mashi nihachipamba chahewulu, nihayipamba yamumbadi, Yehova wakawutama hachisu, hakamwiteja mukwakujilumuna kwiŋila mumatalenu ayitapuku.
Chumichi mwakachihembaŋa chakekali chidika chenu nichawanyanenu hayanyaka.
Chakela, chimwakashika kwituŋa dakayinkayi Yehova mwomwayikaniniyi, mwakeli mudimu weniwu.
Chakela chakayihulawu anyanenu nawu, Indi chimukwila mudimu iwu munatwali mudihi?
Enu kwenu mwakeli nenu, Tukuketula chimuna chaChipandakenu chaYehova, wawutaminini hamatala awanyana kaIsarela muEjipitu, hatapiliyi aEjipitu, hapulwishiliyi mataletu. Antu anoŋamini nyitu yawu, nakudifukula.
Anyana kaIsarela ayili, elili mwomwenomu mwalejeliyi Yehova aMosi naAroni, mwomweliluwu.
Chelili hakachi kawufuku Yehova watapili anyana awedi ejima amwituŋa daEjipitu, kufumisha hadi wedi waFwaro washakamini hetanda dindi dawanta nakushikija ndo-o nikudi wedi wankoli wadiŋi mukaleya; niawedi ejima awayimuna.
Fwaro wahindukili nawufuku, niyena, niambuŋindi ejima, niaEjipitu ejima; muEjipitu mwavwakukili makumbu aweni akudila; hikwadiŋi itala nidimu dakubula mufuku.
Watambikili Mosi naAroni, nawufuku, wayilili nindi, Nyamukenu, yenuŋa mufumi mukachi kawantu ami, ninenu nianyana kaIsarela; yenuŋa mwakamukalakeli Yehova mwomumunahoshi.
Sendenu niyimuna yenu mwomumunahoshi, mudiyili; munkiswili nkisu ninami nawa.
AEjipitu ayishinjilili antu chakuyishinjila, nawu afumi swayi swayi mwituŋa dawu; muloŋa elili nawu, Wejima wetu tunafwi dehi.
Antu asendeli muvuba wawu wamankendi wuchidi kanda wunani. Asendeli nimbashila jawu jakuvubila mankendi jakukasila mumahina hamafwiji.
Anyana kaIsarela elili mwahosheliyi Mosi, ayilombeli aEjipitu niyuma yalema wuseya yasiliva, niyuma yalema wuseya yawuru, niyuma yakuvwala;
Yehova wayikwashiluku antu, ayitiyili kuwaha kudi aEjipitu ayinka nikuyinka yalombeluwu. Ayibuwili aEjipitu.
Anyana kaIsarela anyamukili kuRamesesa nakuya nikuSukoti, adiŋi nakwenda heseki amayala neyi kwiji makombakaji nkulakaji jitanu nayimu (600,000), kubombelaku nianyana.
Kwadiŋi niluntu lwalweni lwawantu acheŋi adibomba acheŋi niacheŋi; niayimuna, anyama amavulu nankashi.
Wuŋa wawu wafumishiluwu muEjipitu ocheli mankendi akubula kunanisha neluŋi, muloŋa wuŋa hiwananinuku; muloŋa muEjipitu ayidishilumu naŋovu hohu, hiyamweni hakulabilaku, hiyatwesheli hela kudiloŋeshela yakudyaku.
 Nyaka yashakaminuwu anyana kaIsarela muEjipitu yashikili munyaka nkulakaji jiwana nanyaka makumi asatu (430).
Chelili chiyakumini nyaka nkulakaji jiwana nanyaka makumi asatu (430), hohefuku dadeni diyakumini nyaka yina, mazaza aYehova ejima afumini mwituŋa daEjipitu.
Hiwufuku wakushaku muchima nankashi wakwanukilamu Yehova, chayifumishiluwu mwituŋa daEjipitu; diwu wufuku waYehova akawushaŋa kumuchima kudi anyana kaIsarela ejima kumakiŋu ejima.
Yehova wayilili aMosi naAroni, nindi, Tiyenu mwaya chidika chaChipandakenu; kwosi muntu wakwacheŋi wakachidyaku;
ilaŋa ntahi anduŋu jawu, antu ejima akulanda namali, neyi munayalamishi dehi, akadyi tuhu.
Hela muntu wenza nakushakama hohu, hela ŋamba wakukwata kumudimu, hakadya kwokuku.
Akayidiili mwitala dimu hohu, bayi akafumishuhu mbiji mwitala nakuyitwala hanzuku; bayi mwakakotola hoku ifwahaku.
Chipompelu chejima chawaIsarela akachidyi.
Neyi muntu wakwacheŋi wakashakama neyi, neyi yena nakeŋi kudya Chipandakenu chaYehova, chiŋa akaalamisha ayindi ejima amayala, neyi chochina, wakamwiteja kuya kwakwihi nakuchidya; wakekali neyi wakuvwalika mwituŋa; ilaŋa chidima bayi akadya kwokuku.
Akekali nanshimbi yawu yimu hohu, nimwenimbu nimwenyi wenza nakushakama nenu.
Dimu mweliluwu anyana kaIsarela ejima; mwomwalejeliyi Yehova aMosi naAroni dimu mweliluwu.
Chelili ifuku dodenodu Yehova wayifumishili anyana kaIsarela mwituŋa daEjipitu hanyikanka hanyikanka.
Yehova wahosheli naMosi,
nindi, Njilikili awedi ejima ahadi anyana kaIsarela akusambila kuvwalika mumavumu awamama jawu, hela hadi antu, hela hadi anyama, amami hohu.
Mosi wayilili antu, nindi, Mwakanukaŋa ifuku dalelu dimwafumini muEjipitu mwitala dawuduŋu; muloŋa Yehova wayifumishili mwenamunu naŋovu yakuchikasa chindi, bayi akadya hoku mankendi akweti iluŋuku.
Itaŋwa dalelu mukakweji kaMayinzamaneni (Abibi) himukufumamu.
Chakela chamba kakushikijayi Yehova mwituŋa dawaKenani, nidawaHiti, nidawaAmori, nidawaHivi, nidawaYebusi, dayisanyikililiyi ankakulula jenu nindi nakayinkadu, ituŋa dalumbama mayeli nawuchi, wakela mudimu weniwu hakakweji aka.
Wakadyaŋa mankendi akadi iluŋi mafuku atanu nayedi, hefuku damuchitanu nachiyedi hakekali chawija chaYehova.
Mankendi akadi iluŋi akayidyaŋa mafuku atanu nayedi, bayi akakumona namankendi akweti iluŋuku, hela iluŋi dadeni bayi akakumona nadu mwakumina ŋinza jejima jetuŋa deyuku.
Wakamuleji mwaneyi hefuku denodu, neyi, Nanochu chaŋililiyi Yehova hinafumini muEjipitu.
Chakekali chinjikijilu cheyi hachikasa cheyi, chakekali chuma chakwanukisha nachu nihakachi kamesu eyi, kulonda nshimbi yaYehova yakekali mukanwa keyi, muloŋa Yehova wakufumishili muEjipitu nachikasa chaŋovu.
Dichi wakahembi chidika ichi hachilaaka chachu hamwaka hamwaka.
Chakela chamba kakushikijayi mwituŋa dawaKenani, mwomwakusanyikililiyi, mwomwayisanyikililiyi niankakulula jeyi, chakakwinkayi ituŋodu,
eyi wakamwambwili Yehova anyana ejima akusambila kuvwalika mumavumu awamama jawu, nianyana kawanyama ejima akusambila kuvwalika; amayala akekali ambala aYehova.
Anyana awedi awayimbulu ejima wakayikuuli namwana kamukoku hela namwana kampembi; neyi wakabula kuyikuula wakayikotoli nshiŋu. Hadi anyaneyi amayala anyana awedi awantu ejima wakayikuuli hohu.
Chakela hamwaka wakenza chamba kakwihulayi mwaneyi, nindi, Ichi hichumanyi? eyi wakamwili neyi, Yehova watufumishili muEjipitu, mwitala dawuduŋu, naŋovu yakuchikasa chindi;
cheliliyi Fwaro hakeŋeli kutulekaku, Yehova wajahili anyana awedi ejima amwituŋa daEjipitu, nianyana awedi awantu, nianyana awedi awanyama; dichi chinaketwilaŋa Yehova ayizamba ejima awedi, ilaŋa anyanami awedi amayala ejima nayikuulaŋa.
Chakekali chinjikijilu hachikasa cheyi, chakekali chuma chakuvwala hehama deyi; nanochu chatufumishiliyi Yehova muEjipitu naŋovu yakuchikasa chindi.
Cheliliyi Fwaro hakuyileka antu ayi, Nzambi hayilombweli njila yamwituŋa dawaFwilistinuku, kutoŋa diyi yadiŋi yayihi; muloŋa Nzambi welili nindi, Antu akenza kabalumuka mumuchima chamba kamonawu njita, akenza kafunta cheŋi kuEjipitu.
Ilaŋa Nzambi wayinyeŋumwishili antu njila yachinkalampata chaKaluŋalwiji Kachinana; anyana kaIsarela afumini mwituŋa daEjipitu nakwenda munyikuku.
Mosi wasendeli mafwaha aYosefu, muloŋa yena wayisanyikishili naŋovu anyana kaIsarela, welili nindi, Chalala Nzambi wamba kenza nakuyitala, ninenu mwakafumishi mafwahami kunu, mwakayi nawu.
Anyamukili kuSukoti, ayili nakukamina kuEtami, kwakumina chinkalampata.
Yehova watwamininuku kumbidi yawu muchishimi chevu namwaana, kulonda kuyilombola njila, muchishimi chakesi nawufuku, kulonda kuyitoŋekela, kulonda atweshi kwenda hela namwaana hela nawufuku;
hela chishimi chevu namwaana, hela chishimi chakesi nawufuku, hichafumini kwadiŋuwu antu ambalaku.
Yehova wahosheli naMosi,
nindi, Hoshaku nawanyana kaIsarela, neyi abalumuki ateeki kwomba mesu naPihahiroti, hakachi kaMigidoli nakaluŋalwiji, kwomba mesu naBayali Zefwoni.
Fwaro wukwila nindi anyana kaIsarela anajimbeli mwituŋa, nindi anakaŋanyi kwakuhitila nachinkalampata chiduku.
Ninami nukumuchinchikisha Fwaro muchima windi, wukuyihaŋa nindi ayikwati, ninami nakatiyakana mpuhu hansaŋu yaFwaro nanjita yindi yejima; aEjipitu akeluka nawu ami yami Yehova. Dichi cheliluwu.
Amulejeli mwanta waEjipitu nawu antu ana anatemuki, nimuchima waFwaro ninyichima yawambuŋindi yabalumukili cheŋi hansaŋu yawantu ana, elili nawu, Tuneli ŋahi? Tunayileki dehi aIsarela ayi kwawu abuli kutukalakela.
Waloŋesheli ikálu dindi, wayili nawantu indi;
wayili namakálu akusakula nkulakaji jitanu nayimu (600), nimakálu ejima amuEjipitu, niakulumpi jawu akuyitala wejima wawu.
Yehova wachinchikishili muchima waFwaro, mwanta waEjipitu, wayihaŋili anyana kaIsarela nindi ayikwati, muloŋa anyana kaIsarela afuminumu naŋovu hohu.
AEjipitu ayihaŋili, nituwalu twaFwaro twejima nimakálu indi ejima, niantu indi akwakwendela hatuwalu ninjita yindi, ayiweni anateeki dehi kukaluŋalwiji, kwakwihi naPihahiroti, kwomba mesu naBayali Zefwoni.
Cheliliyi Fwaro hakuya nakukundama kwakwihi, anyana kaIsarela afumbwili mesu awu, amweni aEjipitu akuyilondela awa; atiyili woma waweni; anyana kaIsarela abileleli kudi Yehova.
Amwilili Mosi, nawu, Muloŋa chimwabula majamu muEjipitu, dichi chiwatufumishilamu kulonda tufwili munu muchinkalampata, tahindi? Chiwunatwili chenichi, chiwunatufumishi muEjipitu, wunalondidi?
Hidimu twakuhosheli muEjipitu chitwakwilili netu tuleki kulonda tuyikalakeli aEjipituku? Muloŋa kuyikalakela aEjipitu chidi chachiwahi tuhu, indi tufwili munu muchinkalampata?
Mosi wayilili antu ana, nindi, Bayi mutiyaŋa womaku, imanenu kuka mumoni wamwinu waYehova wakuyikoŋelayi lelu; muloŋa aEjipitu awa munamoni lelu himwamba kayimona nawa cheŋi hayanyakaku.
Yehova diyi wukuyilwila, enu mukukumina dakumwena kwenu nzo-o.
Yehova wamwilili Mosi, nindi, Wukubileladi kudami? Hoshaku kudi anyana kaIsarela neyi, Yenu kumbidi.
Nineyi wakanyamuni mukombu weyi wakololi chikasa cheyi hewulu dakaluŋalwiji hakachi. Anyana kaIsarela akaya mukachi kakaluŋalwiji nakwenda heseki dawuma.
Tiya, ninami nakachinchikisha nyichima yawaEjipitu akayilondela, nakaditiyakesha mpuhu nansaŋu yaFwaro, nanjita yindi yejima, namakálu indi, nawantu indi akwenda hatuwalu.
Chinakaditiyakesha mpuhu nansaŋu yaFwaro, namakálu indi, nawantu indi akwenda hatuwalu, aEjipitu akeluka nawu ami yami Yehova.
Kaŋelu kaNzambi, wátwaminini kumbidi yachiimba chawaIsarela wafuminuku, wahitili kunyima yawu; chishimi chevu chafumini kuchadiŋi kumesu awu, chayili nakwimana kunyima yawu.
Chayili hakachi kachiimba chawaEjipitu nachiimba chawaIsarela; mutamba wumu kwadiŋi niivu nimwidima, ilaŋa mutamba wukwawu kwatoŋekeli chejeji nawufuku; awa adiŋi mutamba wumu akaŋenyi kuya kwakwihi nawakwawu wufuku wejima.
Mosi wolweli chikasa chindi hewulu dakaluŋalwiji; Yehova wafuntishili kaluŋalwiji hanyima nampepela yaŋovu yakumusela wufuku wuna wejima, womishili kaluŋalwiji hikukwikala maseki awuma, menji aambuka nikwambuka.
Anyana kaIsarela ayili mukachi kakaluŋalwiji nakwenda hamaseki awuma; menji ayimweni himbaŋu nikuchikasa chawu chachidiilu, nikuchikasa chawu chachimunswa.
AEjipitu ayihaŋili, ayilondeleli mukachi kakaluŋalwiji, nituwalu twaFwaro twejima, nimakálu indi, niantu indi akwakwendela hatuwalu.
Chikwachili to-o, Yehova wahanwishili mesu hachishimi chakesi nichevu, watalili njita yawaEjipitu, wakabakesheli njita yawaEjipitu.
Wayizokweleli tufumbu twakumakálu awu, hiyakukabakana nakuyendesha; aEjipitu hiyakuhosha nawu, Tuyitemukenu aIsarela, muloŋa Yehova hakuyilwila, hakulwisha nawaEjipitu.
Yehova wamwilili Mosi, nindi, Ololaku chikasa cheyi hewulu dakaluŋalwiji kulonda menji afunti cheŋi hadi aEjipitu, nihamakálu awu, nihadi antu awu akwenda hatuwalu.
Mosi wolweli chikasa chindi hewulu dakaluŋalwiji; chikwachili budidi kaluŋalwiji kafuntili cheŋi mukadiŋi muŋovu yaku; aEjipitu akatemukili; Yehova wayijimikili aEjipitu mukachi kakaluŋalwiji.
Menji afuntili cheŋi, nimakálu, niakwakwendela hatuwalu, akwanjita yaFwaro ejima ayilondeleli mukaluŋalwiji, menji ayibutili wi-i; hikwasheli hoku muntu niwumuku.
Ilaŋa anyana kaIsarela kwawu endeli hamaseki awuma hakachi kakaluŋalwiji; menji ayimweni himbaŋu nikuchikasa chawu chachidiilu nikuchikasa chawu chachimunswa.
Denodu ifuku Yehova wayamwinini aIsarela kudi aEjipitu; aIsarela ayimweni aEjipitu afwa dehi hachikumu chakaluŋalwiji.
AIsarela amweni ŋovu yeneni yamwekesheliyi Yehova hadi aEjipitu; antu ana amutiyili Yehova woma, amukuhweleleli Yehova nakambuŋindi Mosi.
Henohu Mosi nianyana kaIsarela amwimbilili Yehova kamina, nawu,
Yehova diyi ŋovu yami,
Yehova himukwanjita, ijina dindi diyi Yehova.
Makálu aFwaro niakwanjita yindi nayumbili mukaluŋalwiji;
Manyiŋi anayibuti wi-i;
 Chikasa cheyi chachidiilu, eyi Yehova,
Chiwasweja kulema wunayidimbwishi hamaseki ana akudikaŋa naneyi;
Nampepela yamumazulu eyi menji alumbama nihamu vwi,
Chilumbu welili nindi, Nukuyihaŋa, nukuyikwata,
Eyi wapepeli nampepela yeyi,
Eyi Yehova, hadi amaneni hadinyi wadifwana naneyi?
Wolweli chikasa cheyi chachidiilu,
Wunayilomboli antu iwakuulili naluwi lweyi;
Nyunza yawantu anachitiyi,
Atulamba amuEdomi ahayamini;
Hiyakutiya woma, hiyakwakama nankashi;
Wakayishikijamu, wakayitumba mumpidi yeyi yawuswana,
Yehova wakekalaŋa mwanta hayanyaka nanyaka.
Muloŋa atuwalu twaFwaro, namakálu indi, nawantu indi akwendela hatuwalu akunkumukili mukaluŋalwiji, niYehova wafuntishili cheŋi menji akaluŋalwiji hadi wena, hakwinza anyana kaIsarela kwawu endeli hamaseki awuma hakachi kakaluŋalwiji.
Kaprofwetu wamumbanda Miriyami, diyi muhelaAroni, watambwili kaŋoma muchikasa chindi, niambanda ejima amulondeleli munyima natuŋoma nakuhaŋana.
Miriyami wayitumbwilili nindi,
Mosi wayendesheli aIsarela munjila yawu, afumini kuKaluŋalwiji Kachinana, ayili muchinkalampata chaShuri, endeli mafuku asatu muchinkalampata, hiyamweni menjuku.
Chashikiluwu kuMara akaŋenyi kunwa menji akuMara, muloŋa adiŋi alula. Kwenoku atumbiluku ijina nawu kuMara.
Antu amutobeleli Mosi, nawu, Tukunwadi?
Yena hakubilela kudi Yehova, Yehova wamulejeli mutondu, wawuumbilili mumenji, menji abalumukili amawahi.
nindi, Neyi wukutiyilila chalala izu daYehova Nzambi yeyi, neyi wukwila chaloŋa kumesu indi, nakutiya mazu akakulejayi, nakuhemba yidika yindi yejima, hinakakushila nyisoŋu yinashilili aEjipituku, muloŋa ami nidi Yehova Mukwakukuuka.
Ashikili kuElimi kwadiŋi tuseloki ikumi natuyedi (12) ninyikoma makumi atanu nayedi (70). Atuŋiluku chiimba chawu kumenji ana.
Endeli munjila yawu, afumini kuElimi, chipompelu chawanyana kaIsarela chejima chashikili kuchinkalampata chaSini, chekala Elimi iku Sinayi iku, chinkalampata hakachi, ashikiluku hefuku dekumi namuchitanu (15) dakakweji kamuchiyedi nahafuminuwu mwituŋa daEjipitu.
Chipompelu chejima chawanyana kaIsarela chayitobeleli aMosi naAroni muna muchinkalampata.
Anyana kaIsarela ayilili nawu, Mutenowu neyi chikasa chaNzambi chakuminini dakutujaha tuhu muna muEjipitu, hitwashakaminaŋa kunuŋu jambiji, hitwadiilaŋa yakudya nakwikuta; munatuleti munu muchinkalampata kulonda mujahi chipompelu ichi chejima nanzala.
Yehova hakumwila Mosi, nindi, Tiya, hinukuyinokeshela yakudya mwiwulu, antu akayi nakukuŋula kudya kwawu kwefuku dimu hefuku hefuku, kulonda niyeseki, nitali neyi akenda munshimbi yami tahindi nehi.
Chakela ifuku damuchitanu nadimu, akaloŋeshi yakaletawu, yakavuli kweseka neyi kayedi namuyakuŋulaŋawu hefuku hefuku.
Mosi naAroni ayilili anyana kaIsarela ejima nawu, Hamelela mukwiluka nenu Yehova diyi wayiidishili mwituŋa daEjipitu;
habudidi mwakamona lubanji lwakulema kwaYehova, muloŋa yena wudi nakutiya chimukutobatoba nakumutobela Yehova. Ochu etu yetu anyi mwaka mututobeletu?
Mosi welili nindi, Chakamwekana chakelayi hamelela Yehova hakuyinka mbiji mudyi, habudidi wakayinka yakudya mwakekuti; muloŋa wudi nakutiya chimukutobatoba nakumutobela yena. Ochu etu yetu anyi? Chimwatobatobaŋa ochu himwatutobelaŋa etuku, mwamutobelaŋa Yehova.
Mosi wamwilili Aroni, nindi, Hoshaku nachipompelu chejima chawanyana kaIsarela, neyi, Inzenu kwakwihi kumesu aYehova, muloŋa yena natiyi chimwatobatobaŋa.
Chelili chahosheliyi Aroni nachipompelu chejima chawanyana kaIsarela, atalili kuchinkalampata, amweni komana lubanji lwakulema kwaYehova hilukumwekana mwivu.
Yehova wahosheli naMosi,
nindi, Natiyi chakutobatobawu anyana kaIsarela. Hoshaku nawu neyi, Hamelela mukudya mbiji, habudidi mwakekuta mankendi, mwakeluka nenu ami yami Yehova Nzambi yenu.
Chelili hamelela atuleŋami enjili, ajikili chiimba chejima wi-i; habudidi wùumi wadiŋi heseki kwakwihi nachiimba kwi-ndo.
Chiwomini wùumi, amweni hewulu damaseki muchinkalampata tuyuma twanyanya twamabuji, kukeha neyi wùumi wadikwata dehi nachishika, hamaseki.
Anyana kaIsarela chachimwenuwu, ahosheli wumu namukwawu, nawu, Hichumanyi? Muloŋa hiyachilukili kwawuku. Mosi wayilili nindi, Diyi yakudya yanayinkiyi Yehova mudyi.
Tiya mwanashimuniyi Yehova, nindi, Chiŋa mukuŋuli enu antu ejima mumwadiilaŋa; enu antu ejima mwakayinonenaŋa antu ekala mumatenti enu, ihebi hamuntu, ihebi hamuntu mwomukuchindila antu enu.
Dimu mweliluwu anyana kaIsarela, amakwawu akuŋwili yayivulu, amakwawu akuŋwili yantesha.
Chayesekeluwu nehebi dawákuŋwili yayivulu hiyaswejeli kuvulaku, yawákuŋwili yantesha hiyakeheluku; antu ejima akuŋwili mwomwadiililaŋawu.
Mosi wayilili nindi, Bayi hamwekana muntu wakashiyahu yakudya yishika nikubudiduku.
Hela chochu, hiyamutiyilili Mosuku, ilaŋa amakwawu ashiyiluhu yakudya kushika nikubudidi, yasemeneni mavunu, yanunkili chatama; Mosi wayizuwilili.
Akuŋwilaŋa habudidi, habudidi, wejima wawu mwomwadiililaŋawu; chikwatachikili nkanza hiyikunowa nikunowa.
Chelili hefuku damuchitanu nadimu akuŋwili yakudya yayivulu, mahebi ayedi hamuntu, mahebi ayedi hamuntu; atulamba ejima amuchipompelu ayili nakumuleja Mosi.
Yena wayilili nindi, Tiya mwanahoshiyi Yehova, nindi, Ifuku dakumadiki dakunooka kwakuduŋumika, hiSabata yajila yaYehova; yimukukeŋa kwocha ochenu, yimukukeŋa kuteleka telekenu; yejima yikushalahu mukuyisweka nakuyitenteka yabudidi.
Ayishiyili kwawu nikubudidi, mwomwahosheliyi Mosi; hiyanunkili chatamaku, hela mavunu mwadiŋi mwosi.
Mosi wayilili nindi, Yenoyu yidyenuŋa lelu, muloŋa lelu hiSabata yaYehova; lelu himukuyiwana muchinkalampataku.
Mwakayikuŋulaŋa mafuku atanu nadimu, ilaŋa ifuku damuchitanu nachiyedi hiSabata, denodu ifuku hiyakekala kwokuku.
Chelili hefuku damuchitanu nachiyedi, antu amakwawu ayili nawu akakuŋuli, ilaŋa hiyayimwenuku.
Yehova wamwilili Mosi, nindi, Mafuku aŋahi mukudikaŋaŋa tuhu nakuleka nimazu ami inayilejaŋa, ninshimbi jami?
Talenu, Yehova nayinki dehi Sabata, dichi chakuyinkelayi hefuku damuchitanu nachimu yakudya yamafuku ayedi; shakamenu wejima wenu iwu kwindi, iwu kwindi, bayi hamwekana muntu kufuma kwindi hetaŋwa damuchitanu nachiyeduku.
Nochu antu anookeli hetaŋwa damuchitanu nachiyedi.
Antu akwivumu daIsarela ateneni ijina dayu nawu Manina; yadiŋi neyi mbutu yamasa, yitooka; kuyitompa mukanwa yadiŋi neyi makamba akudya nawuchi.
Mosi welili nindi, Dichi chanayilejiyi Yehova, nindi, Mwakenzeshi ihebi dimu dato-o, nakuyiswekela anyanenu amba kavwalikaŋa, kulonda akamoni yakudya yinayidiishili muchinkalampata, hinayifumishili mwituŋa daEjipitu.
Mosi wamwilili Aroni, nindi, Tambulaku inuŋu, wushumu manina ihebi dimu dato-o, wuyitenteki kumesu aYehova, kulonda kuyiswekela anyanenu amba kavwalikaŋa.
Nochu Aroni wayitentekeli kumesu aMalola aWunsahu, kulonda kuyisweka mwalejeluwu Mosi kudi Yehova.
Anyana kaIsarela adiili maninowu nyaka makumi awana (40) nichashikiluwu kwituŋa datuŋawu antu; adiili maninowu nichashikiluwu kuŋinza jetuŋa daKenani.
Neyi wukwambula chimpaya chimu maseka ikumi, ihebi dikweseka mwiseka dimu.
Chipompelu chejima chawanyana kaIsarela chendeli munjila yawu, afumini muchinkalampata chaSini, hamateeku awu hamateeku awu, mwomwayilejeliyi Yehova, atuŋili chiimba chawu muRefwidimi. Kwadiŋi kwosi menji akunwa antuku.
Antu amuzuŋesheli Mosi, nawu, Twinki menji kulonda tunwi. Mosi wayilili nindi, Mukunzuŋesheladi? Mukumwesekeladi Yehova?
Antu kwenoku atiyili mpwila yamenji; antu amutobeleli Mosi, nawu, Watufumishililidi muEjipitu, walondeli kutujaha ninetu nianyanetu niyimuna yetu nampwila?
Mosi wabileleli kudi Yehova, nindi, Awa antu nukuyila ŋahi? Keŋa aŋasi malola.
Yehova wamwilili Mosi, nindi, Hitaku kumbidi yawantu, hitulaku niakulumpi awaIsarela, wusendi muchikasa cheyi nimukombu weyi wenowu weteli nachu kaloŋa, wuyi.
Tiyaku, ami nukwimana hohana helola dakuHorebi kumesu eyi, eyi waketa ilola, mwakedika menji, kulonda antu akanwi. Dichi cheliliyi Mosi kumesu awakulumpi awaIsarela.
Kwenoku watumbiluku ijina nindi, KuMasa, cheŋi nawa nindi, KuMeriba, nanochu chamuzuŋesheluwu anyana kaIsarela, nanochu chamwesekeluwu Yehova, nawu, Yehova tudi nindi mukachi ketu, tahindi nehi?
Henohu dihenjiluwu Amaleki, hiyakulwa nawaIsarela muRefwidimi.
Mosi wamwilili Yoshuwa, nindi, Tutondenu amayala, wuyi wakalwi nawaAmaleki; kumadiki ami nakemana hewulu dampidi namukombu waNzambi muchikasa chami.
Dichi Yoshuwa welili mwamulejeliyi Mosi, walwili nawaAmaleki; aMosi, naAroni, naHuri akandukili hewulu dampidi.
Cholweliyi Mosi chikasa chindi kwiwulu, aIsarela emikili mushindu, chalepwiliyi chikasa chindi kwishina, Amaleki niwena emikili mushindu.
Ilaŋa makasa aMosi alemeni; dichi anoneni ilola, amushililidu kwishina, washakaminuhu; Aroni naHuri amukwatilili makasindi kwiwulu, iwu mbadiyi, iwu mbadiyi; makasindi akola nikukola nakushika nihaholokeli itaŋwa.
Yoshuwa wazeyesheli Amaleki niantu indi nawumwemu wampoku yakabali.
Yehova wamwilili Mosi, nindi, Chumichi chisoneki mumukanda kulonda kwanuka nachu, wumuhitulukilumu Yoshuwa achitiyi; muloŋa ami namba kayijilumuna ji-i chikupu Amaleki mwishina dewulu, hiyamba kayanuka nawa cheŋuku.
Mosi watuŋili kameŋa kakulambwila, hakutumbahu ijina, nindi, Yehova Diyi Mpandelu Yami.
Muloŋa welili nindi, Yehova nasanyiki dehi, nindi Yehova wakalwa njita nawaAmaleki kumakiŋu ejima.
Dichi dinu kapristu kakuMidiyani Yetero, diyi mukuwaMosi, watiyili yejima yeliliyi Nzambi, yamwilililiyi Mosi, yayilililiyi niantu indi aIsarela, chayifumishiliyi Yehova aIsarela muEjipitu.
Dichi Yetero, mukuwaMosi, wasendeli iŋodaMosi Zipora, atweliyi kumukala wawu,
nianyanindi amayala ayedi; wumu wukweti ijina dindi Gereshomi, daya mukwila nawu, Nashakami nimwenyi mwituŋa dambala;
mukwawu wukweti ijina dindi Eliyezeri, daya mukwila nawu, Nzambi yatata yami diyi wankwashili, diyi wampulwishili kumpoku yakabali yaFwaro.
Yetero, mukuwaMosi, wamutweleli Mosi nianyanindi niŋodindi muchinkalampata mwatuŋililiyi chiimba chindi kumpidi yaNzambi.
Watemesheli mazu nakumwila Mosi, nindi, Ami mukuweyi Yetero, nidi nakwinza kudeyi hamu naŋodeyi, nianyanindi mwayedi wawu.
Mosi wayili nakumukinkilila mukuwindi, wamufukaminini, wamupwepujoleli; adihujoleli mwashakamininuwu; eŋila nikwiŋila mwitenti.
Mosi wamulejeli mukuwindi yuma yejima yeliliyi Yehova, yamwililiyi Fwaro niyayililiyi aEjipitu hanyijimba yawaIsarela, wamulejeli nikukabakana kwejima kwamwenuwu munjila, nichayipulwishiliyi Yehova.
Yetero wazaŋaleli chatiyiliyi mwamuwahi mwejima mwayikoŋeleliyi Yehova aIsarela, nichayipulwishiliyi kudi aEjipitu.
Yetero welili nindi, Kisu kisu Yehova wayipulwishili enu nikudi aEjipitu nikudi Fwaro; wayipulwishili niantu afumi muchikasa chawaEjipitu.
Ichi dinu neluki dehi kwami, nami Yehova diyi wabadika akishi ejima; mwalala hela kuchuma chadinkeluwu nachu aEjipitu wanta, yena wayibadikili.
Yetero mukuwaMosi, wamukwatilili Nzambi nimulambu wakushita niyimuna yakumuketwila; niAroni wenjili, niakulumpi awaIsarela ejima, nakudya yakudya namukuwaMosi kumesu aNzambi.
Chikwachili, Mosi washakamini nakusompesha antu; antu chochemanawu kwadiŋiyi Mosi kufumisha kubudidi ndo-o nikumelela.
Chamweniyi mukuwaMosi yuma yejima yadiŋi nakuyililayi antu, hakuhosha nindi, Awa antu wudi nakuyila ŋahi? Indi eyi washakaminadi kankaweyi hohu, awa antu saŋa emajalilawu kudeyi kufumisha kubudidi ndo-o nikumelela?
Mosi wamwilili mukuwindi nindi, Muloŋa antu hiyakwinza inza kudami ehuli mwakuyilejayi Nzambi.
Neyi akweti nsaŋu yawu hiyakwinza kudami; ami hinukusompa muloŋa wamuntu namukwawu, hinukuyilukisha mwaya yidika yaNzambi, ninshimbi jindi.
MukuwaMosi wamwilili nindi, Ichi chuma chiwelaŋa hichachiwahuku.
Chalala mwamba kazeyela hamu nineyi niantu awa wekala nawu; chumichi chinapandakani muŋovu jeyi; mudimu iwu hiwunatweshi kuwukoŋa kankaweyuku.
Tiyaku munukuhosha, nikuleji maana, Nzambi wikali nindi; eyi wikali wambala wawantu wakuyihoshelaŋa kudi Nzambi, wushikijaŋa nsaŋu jawu kudi Nzambi;
wuyilejaŋa nimuyidika yindi nimunshimbi jindi, nakuyilukisha nimunjila mwakwendelawu, nimudimu wakukoŋawu.
Eyi wambuli mukachi kawantu amayala ashinshika amwakama Nzambi, amayala alala akadi makasu, ahelaŋa kudya yawukombi; wuyikunjiki kwikala anyuuli, awa ayuuli makombakaji awantu, awa ayuuli nkulakaji jawantu, awa ayuuli makumi atanu (50) awantu, awa ayuuli makumi awantu.
Wena akasompeshi antu mafuku ejima; nsaŋu jejima jamaneni akajileti kudeyi, ilaŋa nsaŋu jejima janyanya akajisompi awenawu; chochina hichakakukalila chalalaku, niwena akakukwashaku kusenda chisenda.
Neyi wakelaŋa chumichi, niNzambi wakakuleja kwila mwenomu, eyi wakabula kukaŋanya, niantu awa ejima akaya chachiwahi kwawu kwakuyawu.
Dichi Mosi watiyili mwizu damukuwindi, welili mwejima mwahosheliyi.
Mudi aIsarela ejima Mosi watondelumu amayala ashinshika, wayikunjikili ekali akulumpi jawantu, awa ayuuli makombakaji awantu, awa ayuuli nkulakaji jawantu, awa ayuuli makumi atanu (50) awantu, awa ayuuli makumi awantu.
Asompeshelaŋa antu mafuku ejima; nsaŋu jakala ajishikijili kudi Mosi, nsaŋu janyanya jejima ajisompeli awenawu.
Mosi wetejeli mukuwindi kuya; niyena wadiyilili cheŋi mwituŋa dindi mwafuminiyi.
Hakakweji kamuchisatu nahafuminuwu anyana kaIsarela mwituŋa daEjipitu, dodena ifukwodu ashikili muchinkalampata chaSinayi.
Chafuminuwu kuRefwidimi, chashikiluwu kuchinkalampata chaSinayi, atuŋili chiimba chawu muchinkalampata; kwenoku aIsarela ashakamini nakutala mesu kumpidi.
Mosi wakandukili kudi Nzambi, Yehova hadiŋiyi hana hampidi wamutambikili, wamwilili nindi, Tiya muwakahosha namutaŋa waYakoba, muwakayileja anyana kaIsarela,
neyi, Enu munamoni chinayikoŋeli aEjipitu, chinayelekelenu kwami hampuula jambuulu, chinayishikijili kudami aweni.
Dichi dinu neyi chalala mukwovwahilaŋa izu dami, neyi mukuhembaŋa chitiyaŋenu chami, mukwikala chuma chalema, chamami aweni chakwambula munyunza yejima yawantu; muloŋa iseki dejima damami;
mukwikala wanta wami wawatupristu, nimunza wajila. Diwu mazu iwukuhosha kudi anyana kaIsarela.
Mosi wayili watambikili akulumpi jawantu, wayishimwinini mazu awa ejima amulejeliyi Yehova.
Antu ejima aakwilili hamu, nawu, Mwejima mwanahoshiyi Yehova tukwilamu. Mosi wafuntishili mazu awantu kudi Yehova.
Yehova wamwilili Mosi nindi, Tiya, ami nakenza kudeyi mwivu dashishita, kulonda awa antu akatiyi chinakahosha naneyi, akakukuhwelelaŋa mafuku ejima. Mosi walejeli Yehova mazu ahosheluwu antu.
Yehova wamwilili Mosi, nindi, Yaku kudi antu, wuyijiliki nilelu nikumadiki, akosi nimahinawu,
akadiloŋeshaŋahu dehi kulonda kutalila ifuku damuchisatu; muloŋa hefuku damuchisatu Yehova wakasulukila hampidi yaSinayi kumesu awantu ejima.
Wakayinyeŋumwishiluku antu chipaŋu kwi-ndo, wakayili neyi, Babalenu, bayi mukanduka hampiduku, hela kukwata kuŋinza jayu bayi mukwata kwokuku, yowu wakakwata hampidi akamujahi hohu chalala;
bayi akamukwata namakasaku, chiŋa akamwasa malola, hela kumusowa muvu, hela kanyama hela muntu, bayi akahandaku; chiyakavuma mpùŋa vume-e, tu-u-u, haleha, akakanduka nakwinza kumpidi.
Mosi wakunkumukili hampidi nakuya kudi antu, wayijilikili antu; akoseli mahinawu.
Wayilili antu nindi, Diloŋeshenuŋahu dehi kulonda kutalila ifuku damuchisatu; bayi mukundama kwakwihi namumbandaku.
Hefuku damuchisatu, chikwachili budidi, kwelili nikudidima nikukenashana, niivu dashishita hana hampidi, mpùŋa yavumini nankashi naŋovu; antu ejima adiŋi muchiimba kwakudizaalila hohu.
Mosi wayiidishili antu muchiimba kulonda amubulakani Nzambi; emeni kwishina dampidi.
Mpidi yaSinayi yafwindashanini kwawishi hohu, muloŋa Yehova wasulukililuku mukesi; wishi wayu wakakumukili neyi wishi wakuluteŋu, nimpidi yejima yakankili nankashi.
Chiyavumini mpùŋa, hiyikusweja nikusweja kuvuma, Mosi hakuhosha, niNzambi hakumwakula nezu.
Yehova wasulukilili hampidi yaSinayi, hamutu wampidi kachi; Yehova wamutambikili Mosi ayi hewulu dampidi; Mosi wakandaminuku.
Yehova wamwilili Mosi, nindi, Kunkumukaku, wuyikumiki antu, akenda kabusa chipaŋu, eŋili mwadiyi Yehova atali, amavulu akenza kajilumuka.
Niatupristu nawa, akwinza kwakwihi naYehova, chiŋa adijilika, Yehova wakenza kayilotokela.
Mosi wamwilili Yehova, nindi, Antu hiyanatweshi kukandama hampidi yaSinayuku, muloŋa eyi watuleja neyi, Nyeŋumwishaku chipaŋu kumpidi, wuyijiliki.
Yehova wamwilili nindi, Yaku, kunkumukaku; wakenza cheŋi kunu, nineyi niAroni hamu neyi; ilaŋa niatupristu niantu bayi abusa chipaŋu nakushika munu mwadiyi Yehovaku, wakenza kayilotokela.
Nochu Mosi wakunkumukili kwadiŋuwu antu, wayilejeli.
Nzambi wahosheli mazu awa ejima,
nindi,
Kwikala nawanzambi acheŋi akulunjika kudami, chinjila.
Kudiilila nkishi yakusoŋa, hela kufwikija chuma chamwiwulu, hela chuma chahamaseki munu mwishina, hela chuma chamumenji mwishina damaseki, chinjila.
Kuyifukamina hela kuyipesha chinjila; muloŋa ami Yehova Nzambi yeyi niNzambi wamukáwu; nashikijaŋa kuluwa kwawatata jawantu hadi anyanawu, nihadi ezukulu awu, nihadi anyana kawezukulu awu, ahadi awa anhelaŋa;
hakwinza makombakaji awantu ankeŋa, ahembaŋa kuleja kwami, nayitiyilaŋa luwi.
Kutena ijina daYehova Nzambi yeyi namaswimbu, chinjila; muloŋa Yehova hakayiŋisha muntu watenaŋa ijina dindi namaswimbuku.
Anukaku ifuku daSabata nakudijilika.
Mafuku atanu nadimu wakakalakalaŋa, wakakoŋaŋa nyidimu yeyi yejima;
ilaŋa ifuku damuchitanu nachiyedi hiSabata yambala yaYehova Nzambi yeyi; ifuku denodu bayi wakakoŋelamu mudimuku, hela eyi, hela mwaneyi weyala, hela mwaneyi wamumbanda, hela ŋamba yeyi weyala, hela ŋamba yeyi wamumbanda, hela yimuna yeyi, hela mwenyi weyi wudi hamukala weyi;
muloŋa mumafuku atanu nadimu Yehova welili niiwulu niiseki, nikaluŋalwiji, niyuma yejima yekalamu, wanookeli ifuku damuchitanu nachiyedi; dichi Yehova wakiswilili ifuku damuchitanu nachiyedi nkisu, wadijilikili.
 Lemeshaku tata yeyi namama yeyi, kulonda mafuku eyi akavuli mwituŋa dakukwinkayi Yehova Nzambi yeyi.
 Kujaha muntu, chinjila.
Kwila wuvumbi, chinjila.
Kwiya, chinjila.
Kushimuna wunsahu wakutwambila mukwenu, chinjila.
Kwikala nalwisu lwetala damukwenu, chinjila; kwikala nalwisu lwaŋodamukwenu, hela lwaŋamba yindi weyala, hela lwaŋamba yindi wamumbanda, hela lwaŋombi yindi, hela lwachimbulu chindi, hela lwachuma hichuma chambala chamukwenu, chinjila.
Antu ejima amweni kukenashana nikutiya kudidima, nichavumini mpùŋa, nimpidi chiyafwindashanini wishi; antu chachimwenuwu azaala nikuzaala, emana nikwakulehi.
Amwilili Mosi nawu, Hoshaŋa eyi nanetu, tukutiya; bayi Nzambi ahosha nanetuku, tukufwa.
Mosi wayilili antu nindi, Bayi mutiyaŋa womaku; muloŋa Nzambi nenzi nakuyeseka, kulonda woma windi wikali kumesu enu, kulonda mubuli kuputola.
Antu emeni kwakulehi, Mosi waswilili kwakwihi namwidima washishita mwadiŋiyi Nzambi.
Nzambi wamwilili Mosi nindi, Wakayili anyana kaIsarela, neyi, Enu aweni munamoni chinahoshi nanenu chochinekala mwiwulu.
Bayi mwakadilila ankishi jakulunjika kudamuku; bayi mwakadilila hela ankishi jasiliva, hela ankishi jawuruku.
Wakaŋilili kameŋa kakulambwila kamaseki, wakaketwiluhu yimuna niyanyilambu yeyi yakushita niyanyilambu yeyi yakukundaŋana, nyikoku yeyi naŋombi jeyi; kwejima kwalemeshaŋawu ijina dami nakenza kudeyi nakakukiswila nkisu.
Neyi wakantuŋila kameŋa kakulambwila kamalola, bayi namalola akusesa nachitwa cheyuku wakenda kakatamisha.
Bayi wakakandamina kukameŋa kami kakulambwila handaluku, wusonyi weyi wakenda kamwekenaku.
Tiya nshimbi jiwakayileja;
neyi, Neyi wukulanda nduŋu wakaHeberu, akakalakali nyaka yitanu nawumu; hamwaka wamuchitanu nachiyedi chiŋa akadiyili kwindi chamukunkulu chakadi wuduŋu.
Neyi wenjili kankawindi akadiyili kankawindi; neyi wadiŋi naŋodindi, niŋodindi akayi nindi.
Neyi nkaka yindi wamwinkeli mumbanda, niyena namuvweleli anyana amayala nawambanda, nimumbanda nianyanindi akekali ambala ankaka yindi, owu nduŋu weyala akadiyili kwindi kankawindi.
Ilaŋa neyi owu nduŋu wakahosha chalumbuluka chikupu, nindi, Ami namukeŋa nkaka yami, niŋodami nianyanami; kufuma muwuduŋu kwonti kwami;
nkaka yindi akamuleti kudi ansompeshi akamutwali kuchenzelu hela kuchipamba chakuchisu; nkaka yindi akalokoli kwitu dindi namukumbu; akamukalakeli nyaka yejima.
Neyi muntu wakalandisha mwanindi wamumbanda muwuduŋu, bayi akadiyila neyi chadiyilaŋa anduŋu jawamayalaku.
Neyi hanamutiyishi nkaka yindi wamufuukwili kumusumbula kuwahaku, komana akamwiteji kumukuula; kumulandisha cheŋi kudi antu akumunza wacheŋi kutwesha nehi, muloŋa namudimbi dehi.
Neyi wakamusumbwisha kudi mwanindi, akamwili mwomwayililaŋawu anyana awambanda akudisemena.
Neyi wakasumbula iŋodindi mukwawu, bayi akamukeheshela hela mbiji yindi, hela mahinindi akuvwala, hela nyidimu yawuluku.
Neyi kumwilila yumiyi yisatu nehi, akadiyili tuhu kwindi chamukunkulwayi chakubula kufweta mali.
Yowu wakamweta mukwawu, hakufwa, niyena chiŋa akamujahi hohu chalala.
Neyi muntu hamubataminini mukwawuku, ilaŋa Nzambi diyi wamwinkeliyi, ami nakayileja kwakatemukilayi.
Ilaŋa neyi muntu wakaya kudi mukwawu naŋovu, nakumujaha kwindi chakumudimba; akamufumishi tuhu kukameŋa kami kakulambwila kulonda akafwi kwindi.
Yowu waketa hela tata yindi hela mama yindi chiŋa akamujahi hohu chalala.
Yowu wakamwiya muntu nakumulandisha, hela neyi akamuwana wudi nindi, mwakamujahi hohu chalala.
Yowu wakatuka hela tata yindi hela mama yindi, chiŋa akamujahi hohu chalala.
Neyi antu akazuŋa, wumu hakumunaka mukwawu nelola, hela nkonyi, kufwa nehi, hakukama kwahakadidi hohu;
neyi wakahinduka cheŋi, hakwenda hanzi namukombu windi, ona wamweteli wakabula muloŋa; wakakumina dakumufweta mukwawu mafuku indi anamujimbaŋesheliyi, chiŋa nawa akamuukisha yokola chikupu.
Neyi muntu wakamweta nduŋu yindi weyala hela nduŋu yindi wamumbanda namutondu, niyena hakufwila kuchikasa chindi, chiŋa akamubabeshi hohu chalala.
Ilaŋa neyi wakashakama ifuku dimu hela ayedi, hiyakamubabeshaku; muloŋa hichikumba chindi.
Neyi antu akazuŋa akakatisha mumbanda wudi nevumu, hakusulumuna, chikumina mwenomu hohu akamufutishi owu wamukatisha mwejima mwakamutoŋwelayi mwinimumbanda; akafuti mwakatiyaŋenawu ansompeshi.
Ilaŋa neyi hakalundama chuma chikwawu chatama akafwi wejima wawu wumi nawumi,
 disu nadisu, iji neji, chikasa nachikasa, mwendu namwendu,
kwocha nakwocha, chitu nachitu, munkakambu namunkakambu.
Neyi muntu wakamweta nduŋu yindi weyala hela nduŋu yindi wamumbanda mudisu nakudikisaŋana, akamuleki akafumi muwuduŋu hansaŋu yadisu dindi.
Neyi wakamuzokola nduŋu yindi weyala hela nduŋu yindi wamumbanda iji, akamuleki akafumi muwuduŋu hansaŋu yeji dindi.
Neyi ŋombi wakalemeka hela iyala hela mumbanda, akafwa, ŋombi mwakamujahi hohu chalala namalola, nimbiji yindi bayi akayidyaku; ilaŋa mukwaŋombi wakabula muloŋa.
Ilaŋa neyi ŋombi walemekelaŋa antu chachikulu, nimukwaŋombi amulejelumu dehi, ilaŋa yena kwindi hamupatilili mwitaŋaku, niŋombi hakujaha hela iyala hela mumbanda; niŋombi akamujahi namalola, nimukwaŋombi akamujahi niyena.
Neyi akamutoŋwela kufuta, akaleti chakudikuula nachu wumi windi mwejima mwakamutoŋwelawu.
Hela neyi nalemeki mwana weyala, hela neyi nalemeki mwana wamumbanda akamwili mwomwaya wuhaku iwu.
Neyi ŋombi wakalemeka nduŋu weyala hela nduŋu wamumbanda, akamwinki nkaka yawu makumi asatu (30) asiliva, niŋombi akamujahi namalola.
Neyi muntu wakajikula muwina, hela neyi wakapunda wina nakubula kuwujika, niŋombi indi kwiji chimbulu wakaholokelamu,
mukwawina akafuti; akayinki akwayimuna mali awu, nichimuna chinafwi chakekali chindi.
Neyi ŋombi yamuntu wumu yakakatisha yamukwawu, hiyikufwa, ŋombi wamumi akamulandi, akambuli wuseya niŋombi wafwa akadanjaŋeni.
Ilaŋa neyi achilukili nawu ŋombi walemekelaŋa chachikulu, nimukwaŋombi hamupatilili mwitaŋaku, komana chalala akafuti ŋombi naŋombi mukwawu, nikanyama wafwa akekali windi.
Neyi muntu wakeya hela ŋombi, hela mukoku nakumujaha, hela nakumulandisha, akafuti ŋombi jitanu naŋombi waneyiyi, akafuti nyikoku yiwana namukoku waneyiyi.
Neyi akamukwata ikombi wudi nakubusa itala, neyi akamweta nafwi, hikwakekala muloŋa wawubanji hansaŋu yinduku.
Neyi mwaana wakamutuntukila, kwakekali muloŋa wawubanji hansaŋu yindi, akafuti kwindi; neyi hakweti chumaku, akamulandi tuhu nawukombi windi wanakoŋiyi.
Neyi kanyama aneyiyi akamushintakesha nindi wamumi, hela hiŋombi, hela hichimbulu, hela himukoku, akafuti kwindi ayedi.
Neyi muntu wakadiisha hela iha, hela itempa danyivinyu, neyi wakaleka tuhu chimuna chindi adendeli tuhu, hakudya mwiha dambala damukwawu, akafuti hela yamwiha dindi yasweja kuwaha, hela yamwitempa dindi danyivinyu yasweja kuwaha.
Neyi kesi kakabutuka kanakwatili kunyiŋa, nakushitula nyikuta yatidiku, hela tidiku yakubula kukesa, hela iha dadeni, wábutwili kesi chalala akafuti hohu.
Neyi muntu wakamwinka mukwawu hela mali hela yuma kulonda kumuswekela, neyi akuyiyila mwitala danowu muntu, neyi ikombi anamukwati, akafuti chakweseka kayedi nayuma yaneyiyi.
Neyi ikombi kumukwata nehi, mwiniitala wakakundama kwakwihi nawansompeshi kulonda akatali neyi nakwati chikasa hayuma yambala yamukwawu.
Hanyiloŋa yejima, hela waŋombi, hela wachimbulu, hela wamukoku, indi kwiji wachuma chakuvwala, indi kwiji wachuma hichuma chakujimbala, wakatenayi muntu nindi, Hichuma chami, muloŋa wanana antu ayedi wakashika kudi ansompeshi. Yowu akatanyishawu ansompeshi, akafuti mukwawu muyedi.
Neyi muntu wakasokeja kudi mukwawu hela chimbulu, hela ŋombi, hela mukoku, indi kwiji kanyamanyi, neyi wakafwa, indi kwiji akamukatisha, indi kwiji akamutemuna aya kwacheŋi nimuntu wakuchimona nehi,
akasanyiki Yehova hakachi kawu, mukwawu nindi, Hinakwata chikasa chami hayuma yambala yamukwetuku, nimwenichi aketejumu, mukwawu hakafutaku.
Ilaŋa neyi amwiyililichu, akafuti kudi mukwachuma chindi.
Neyi anamusansoli kudi kanyama, chiŋa akamutwelelayu kulonda wunsahu, hakafuta chimuna chakusansola kudi kanyamaku.
Neyi muntu wakambula chimuna kudi mukwawu, neyi akachikatisha, indi kwiji neyi chakafwa, neyi mwinichimuna wadiŋi wafumahu, akafuti.
Neyi mwinichimuna wadiŋi hohu, hakafutaku; neyi hichuma chakutambula nakufwetela, chinafwili dehi muwulooku wachu.
Neyi iyala wakamudimbeka mujiki niyena hiyamwotaku, neyi nakami nindi, chalala akaleti nsewu yakusumbula nachu kulonda akekali iŋodindi.
Neyi tata yamumbanda kwonti kwindi kumwinkayi, akaleti mali mwesekela nsewu yasumbulaŋawu nachu ajiki.
Mukwakupanda bayi mwakamwiteja kuhandaku.
Yowu wakakama nakanyama, chiŋa kumujaha hohu.
Muntu wakabula kumuketwila Yehova inkawindi hohu chimuna, hakamuketwila mukishi, akamukisaŋani chikupu.
Bayi wakamwila mwenyi chatamaku, hela kumukabisha bayi wakamukabishaku, muloŋa ninenu mwadiŋi enyi mwituŋa daEjipitu.
Bayi mwakakabisha hoku hela mumbanda wamfwila, hela mwana wanshonaku.
Neyi wakayikabishahu hela chantesha, neyi akadilila kudami, chalala ami nakatiya kudila kwawu;
nikuzuwa kwami kwakatata bu-su neyi kesi, nakayijaha nampoku yakabali, niaŋodijenu akekala amfwila, nianyanenu akekala anshona.
Neyi wakasondamisha mali kudi kazweŋi kawantu ami iwudi nawu, bayi wakamwila neyi wumukwakusondamishaku; bayi wakamudiila yakushilahuku.
Neyi ifuku dimu wakakwatila chuma chamukwenu chakuvwala, wakamufuntishilichu henohu itaŋwa dichidi kanda diholoki;
muloŋa chuma chindi chakudibuta nachu chochenochu hohu, dichi chuma chindi chakuvwala chahamujimba windi; ochu wakakama nanka? Chamba kela, chakandililayi, ami nakatiya, muloŋa ami nikweti luwi.
Bayi wakatuka Nzambuku, hela kushiŋa bayi wakashiŋa nyuuli yawantu eyuku.
Bayi wakalaba kulambula hela yakudya yeyi yamumaha, hela vinyu yeyi yinavuli dehuku.
Dichi chiwakela naŋombi jeyi, nanyikoku yeyi; akashakami mafuku atanu nayedi namama yindi, ifuku damuchitanu nachisatu wakanyinkiyi.
Mwakekali antu ajila akunjililami; dichi bayi mwakadyaŋa mbiji yamukokaku, mwakayinatili atuwa.
Hansaŋu yakutwamba bayi wakakwata hokuku; bayi wakadibomba namuntu watama nakwikala chinsahu chaheŋaku.
Bayi wakalondela muchendu chawantu wakakoŋi chatamaku; bayi wakahosha hela nsaŋu yakwambuka munjila wuyi mukuya antu amavulu, muhoshi muloŋa wakukwatila kafutaku;
bayi wakamuhakwila kazweŋi nanochu chekalayi kazweŋuku.
Neyi wakawana ŋombi yachilumbu cheyi hela chimbulu chindi najimbali, chalala wakamufuntishiliyu cheŋi.
Neyi wakamona chimbulu chamukwankunyi neyi nadimbuki dehi nachisenda chindi, hela hiwunakeŋi kumukwashaku, chiŋa wumukwashuku hohu.
Bayi wakamufwisha kazweŋi namuloŋa nanochu chekalayi kazweŋuku.
Kunsaŋu yakutwamba ambukakuku kwakulehi; muntu waloŋa, wakadi muloŋa, bayi wakamujahaku; muloŋa ami hinakamuyiŋisha muntu watamaku.
Bayi wakatambula iselekaku, muloŋa iseleka daputishaŋa mesu amuntu wamonaŋa, daheŋeshaŋa mazu amuntu waloŋa.
Bayi wakamukabisha mwenyuku, muloŋa enu muneluki muchima wamwenyi chiwudi, nanochu chimwadiŋi kwenu enyi mwituŋa daEjipitu.
Wakadimi iha deyi nyaka yitanu nawumu, wakakuŋulumu yakudya yidumu;
ilaŋa mwaka wamuchitanu nachiyedi wakadileki dakedili; kulonda atuzweŋi ahadi antaŋa jeyi akadyi kwawu; yakashiyawu wena anyama amumpata akadyi. Itempa deyi danyivinyu niitempa deyi danyiolive wakayili mwomumu.
Mafuku atanu nadimu wakakalakali nyidimu yeyi, ifuku damuchitanu nachiyedi wakanooki; kulonda niŋombi yeyi nichimbulu cheyi akanookuhu, nimwana kanduŋu yeyi wamumbanda, nimwenyi, akatiyi nhi-i.
Kuyuma yejima yinayileji shenuku muchima; bayi mwakatenahu majina awakishuku, hela kuyitiyahu mukanwa kenu bayi akayitiyaku.
Wakandiili chawija mapampa kasatu hamwaka.
Wakadyi chawija chamankendi akadi iluŋi; wakadyi mankendi akadi iluŋi mafuku atanu nayedi, mwomunakulejeli, hohefuku dinakukanini mukakweji kaMayinzamaneni (Abibi), muloŋa diku kakweji kimwafumini muEjipitu; kwosi muntu wakashika kumesu ami makasakasaku;
nichawija chakudya yakudya yamumaha, yonyikabu yatachi yakunyidimu yeyi, yimwadimaŋa mwiha; nichawija chakwaŋula, hakukumisha mwaka, chiwakaaŋula nyidimu yeyi yejima yamwiha.
Mapampa kasatu hamwaka, ayeyi amayala ejima akamwekani kumesu aMwanta Nzambi.
Bayi wakalambula mashi achimuna chami hamu nadinkendi dikweti iluŋuku, hela manji akuchawija chami bayi akashakama wufuku wejima nakushika kubudiduku.
Nyikabu yatachi yamaheyi wakayishikiji mwitala daYehova Nzambi yeyi.
Tala, ami hinukukutemeshela kaŋelu kumbidi kuwukuya, kulonda akakuhembaŋa munjila, akakushikiji kuna kunakuloŋesheli.
Mushenu kumuchima, mutiyilili mwizu dindi; bayi mumuvulokaku; muloŋa yena hakayanakena nyiloŋa yenuku; muloŋa ijina dami dekala mudi yena.
Ilaŋa neyi chalala wakatiyilila mwizu dindi, neyi wakela yejima yinahoshaŋa, nakekala chilumbu chawayilumbu jeyi, nakadikaŋa nawakwakudikaŋa naneyi.
Muloŋa kaŋelu kami wakatwaminina kumbidi kuwukuya, wakakushikija nikudi aAmori, nikudi aHiti, nikudi aPerizi, nikudi aKenani, nikudi aHivi, nikudi aYebusi; ami nakayijilumuna.
Bayi wakafukamina ankishi jawuku, hela kuyipeshaku, hela kwila mwelaŋawuku; chiŋa wakayihinuna hamaseki chikupu, nakuchika tuposhi twawu puchi-puchi.
Mwakamukalakelaŋa Yehova Nzambi yenu, wakakiswila nkisu nikudya kweyi nimenji eyi; nakafumisha yikatu mukachi kenu.
Kwosi wakafwisha ivumu hela kwikala nshinta mwituŋa deyuku; nakawanisha mafuku eyi mwanayichindiluwu.
Nakatemeshaŋahu dehi woma wami kuwakaya, nakakisaŋana antu ejima kuwakaya, nakayila akwankunyi neyi ejima akakutalisha nyima jawu.
Nakatemeshaŋahu dehi mayanvu kuwakaya, diwu akakutemwinamu kuwakaya niaHivi, niaKenani, niaHiti.
Hinakakutemwinawu kumesu eyi mumwaka wumu hohu bweŋuku; mukunkulwayi ituŋa dakekala neyi chihembi tuhu, nianyama amumpata akasemununa tuhu nakukuvulila.
Nakakutemwinawu kumesu eyi chovu chovu, chiŋa wunavuli dehi, hiwakaswana niituŋa.
Ŋinza yeyi nakakubalwila yakatachikila Kukaluŋalwiji Kachinana yakashika nikukaluŋalwiji kawaFwilistinu, yakafuma nikuchinkalampata, yakashika nikuKaloŋa; yowu Yufurati. muloŋa áshakama mwituŋa denodu nakakwinkawu; wakayitemunumu kuwakaya.
Bayi wakatiyaŋana nawu chitiyaŋenu hela nawakishi awuku.
Bayi akashakama mwituŋa deyuku, akenda kakukojeja kumputola; muloŋa neyi eyi wakapesha akishi awu, chakakubalumukila muhetu wakufwamu eyi aweni.
Wamwilili Mosi, nindi, Kandukenu mwinzi kudi Yehova, nineyi, niAroni, niNadabi, niAbihu, niakulumpi jawaIsarela makumi atanu nayedi (70); mwakadifukwiluku kwakulehi;
Mosi hohu kankawindi enzi kwakwihi naYehova; wena akulumpi bayi akenza kwakwihuku; hela antu bayi akakanduka ninduku.
Mosi wayili, wayilejeli antu mazu aYehova ejima, ninshimbi jindi jejima, antu ejima aakwili nezu dawu dimu hohu, nawu, Mazu ejima anahoshi Yehova, tukwilamu.
Mosi wasonekeli mazu aYehova ejima. Wamenekesheli budidi yayeni, watuŋili kameŋa kakulambwila mwishina dampidi, nituposhi ikumi natuyedi (12), mwomwekalilawu nyichidi yawaIsarela ikumi nayiyedi (12).
Watemesheli anyikwenzi yawanyana kaIsarela, alambwili nyilambu yakushita, amuketwilili Yehova ŋombi janyilambu yakukundaŋana.
Mosi waambwili mashi hakachi, amakwawu washili mujimbashila, amakwawu wasampwilili kameŋa kakulambwila.
Wanoneni mukanda wachitiyaŋenu, wawutaŋili kulonda antu awutiyi; elili nawu, Yejima yanahoshiyi Yehova tukwila, tukwovwahila.
Mosi wanoneni mashi, wayisampwilili antu, nindi, Talenu mashi achitiyaŋenu chanatiyaŋaniyi Yehova nanenu, namazu awa ejima.
Henohu niMosi, niAroni, niNadabi, niAbihu, niakulumpi jawaIsarela makumi atanu nayedi (70) akandukili;
 amweni Nzambi yaIsarela; amweni mwishina danyendu yindi mwadiŋi neyi chisesa chakutuŋa namalola awuzeeli, neyi iwulu dadeni kutooka.
Hadi atulamba twawanyana kaIsarela hakwatili hoku chikasaku; amumweni Nzambi, adiili, anwini.
Yehova wamwilili Mosi, nindi, Kandukilaku kunu kunidami kumpidi, wushakamuku; nikwinki malola awubasa, ninshimbi, nikuleja kunasoneki, kulonda wuyitaŋishi.
Mosi wanyamukili naYoshuwa kambanji kindi; Mosi wakandukili hampidi yaNzambi.
Wayilili akulumpi nindi, Tushakaminenuku kunu, nichitukuyiwana; talenu, niAroni niHuri mudi nawu; neyi kudi antu akweti nsaŋu ayi kudi wena.
Mosi wakandukilili hampidi, ivu dabutili mpidi wi-i.
Lubanji lwakulema kwaYehova lwashakamini hampidi yaSinayi, niivu dayibutili wi-i mafuku atanu nadimu; hefuku damuchitanu nachiyedi muna mwadiŋiyi mukachi kevu wamutambikili Mosi.
Lubanji lwakulema kwaYehova lwamwekeni kumesu awanyana kaIsarela hewulu dampidi neyi kesi kanoŋeshaŋa shitu.
Mosi weŋilili lwe mwivu, wakandukili hampidi; Mosi wadiŋi hampidi mafuku makumi awana (40) nimwaana niwufuku.
Yehova wahosheli naMosi,
nindi, Kaleji anyana kaIsarela, anleteli mulambu wami, mwakantambwili mulambu kudi antu ejima anatiyi kuwaha kunyinka.
Tiya mulambu wuwakatambula kudi wena, niwuru, nisiliva, niwuneŋu,
niwanda wawuzeeli, niwawusombu, niwanda wuchinana nge-e, niwanda wawuwahi, nimavuji ampembi;
niyitembi yanyikoku yayizamba, yakuloomba wulombu wuchinana, niyitembi yayikayi, ninyitondu yanyizenzi,
nimanji enoŋu, ninyitondu yanunka mavumba amawahi yakwila nachu manji akuwayisha nachu, niyakwila nachu insensi yevumba dadiwahi;
nitumalola twiyila, nitumalola twakupata chachiwahi mwifwodi, nimuchibwiiku chakuvwala hantulu.
Akantuŋili malala, kulonda nishakami mukachi kawu.
Mwejima munukukuleja, muchesekelu chaTabanaka, nimwakwesekela yuma yejima yikwikalamu, dimu mumwakatuŋila.
Akatuŋi chimbaŋu  chamutondu wamuzenzi; mukuleha kwachu mita yimu, mukutoha kwachu mita 0.7, mukuzandama kwachu mita 0.7.
Wakachibuti muwuru wakoseka to-o, wakachibuti nimukachi nihanzi, wakatuŋiluhu hewulu mukinkita wawuru kwi-ndo.
Wakawumbi tuzeya twachu twawuru tuwana, wakatushili munyendu yachu yiwana, tuzeya tuyedi twakekali hakabavu kamu, tuzeya tuyedi hakabavu kakwawu.
Wakasoŋi nyikambu yiyedi yanyitondu yanyizenzi, wakayibuti muwuru.
Wakaloŋi nyikambu mutuzeya mumbavu jachimbaŋu, kulonda kutembeka nachu chimbaŋu.
Nyikambu yakashakami mutuzeya twachimbaŋu; bayi akayifumisha kwokuku.
Wakashi muchimbaŋu Malola aWunsahu inakakwinka.
Wakatuŋi itanda daluwi dawuru wakoseka to-o, mukuleha kwadu mita yimu, mukutoha kwadu mita 0.7.
Wakeli akerubi awuru ayedi; wakayichilili kunsa jiyedi jetanda daluwi.
Wakeli kerubi wumu kunsa yimu, kerubi wumu kunsa yikwawu; mwakachili wuru wumu hohu niitanda daluwi niakerubi kunsa jadu jiyedi.
Akerubi akatanjiki mpuula jawu hewulu, nakubuta hetanda daluwi nampuula jawu, akaditali mesu awu, mesu awakerubi akatali hetanda daluwi.
Wakashi itanda daluwi hewulu dachimbaŋu, muchimbaŋu wakashumu Wunsahu wunakakwinka.
Hewulu detanda daluwi, hakachi kawakerubi ayedi adi hewulu dachimbaŋu chaWunsahu, dihu hinakabulakenaŋa naneyi, hinakahanjekelaŋa naneyi nakutena yuma yejima yinakakwinka yakuleja anyana kaIsarela.
Wakatuŋi mesa yamutondu wamuzenzi, mukuleha kwachu mita yimu, mukutoha kwachu mita 0.5, mukuzandama kwachu mita 0.7.
Wakachibuti muwuru wakoseka to-o, wakatuŋiluku mukinkita wawuru kwi-ndo.
Wakatuŋiluku nimwowelu kwi-ndo wakweseka muchikasa chakusamanesha, kunsa yamwowelu wachu wakatuŋiluku mukinkita wawuru kwi-ndo.
Wakeli tuzeya twachu twawuru tuwana, wakashi tuzeya hamawombu awana adi kunyendu yachu yiwana.
Tuzeya twakekali kwakwihi namwowelu kulonda hawushilu wanyikambu yakutembekela mesa.
Nyikambu wakayili nanyitondu yanyizenzi, wakalamikuhu wuru, kulonda akasendi nachu mesa.
Wakeli niyeŋa yachu, nitutuwa twachu, ninyilondu yachu, nimbashila jachu, kulonda kuhuŋujola nachu; wakayili nawuru wakoseka to-o.
Wakanshili kumesu ami hamesa mafuku ejima, mankendi akutenteka kumesu aNzambi.
Wakeli inoŋu  dawuru wakoseka to-o, akadichila dakuchila, niitanda dadu dakwimena, niishina dadu, nimpasa jadu, nimahumba adu, ninkenu jadu, jejima jakuchila nawuru wumu hohu.
Hambadi jadu hakediki nyitayi yitanu nawumu, nyitayi yisatu yenoŋu kumbadi yimu, nyitayi yisatu yenoŋu kumbadi yikwawu;
akeli mpasa jafwana neyi nkenu jamutondu waamondi, jisatu kumutayi wumu, niihumba ninkenu; akeli nimpasa jafwana neyi nkenu jamutondu waamondi, jisatu kumutayi wukwawu, niihumba ninkenu; chochenochu dichu chakelawu nanyitayi yitanu nawumu yikwidika mwinoŋu.
Mwinoŋu mwakelilumu mpasa jiwana jafwana neyi nkenu jamutondu waamondi, nimahumba aju, ninkenu jaju.
Ihumba dimu kwishina danyitayi yiyedi, ihumba dimu kwishina danyitayi yiyedi, ihumba dimu kwishina danyitayi yiyedi, yanyitayi yitanu nawumu yikwidika mwinoŋu.
Nimahumba ninyitayi yakekali nawuru wowumu hohu nenoŋu; dejima mudakumina dakuchila hohu, dawuru wakoseka to-o.
Wakeli nimanoŋu adu, atanu nayedi; akabutuli manoŋu adu kulonda kutoŋeka chejeji kudidi.
Ninzamba jawu, nituyeŋa twawu twakujima nachu, twakekali twawuru wakoseka to-o.
Akadituŋi niyumiyi yejima na34 kg yawuru wakoseka to-o.
Shinshikaku wakeli mwejima mwaya chifwikija chayu chiyakulejeluwu hampidi.
Wakatuŋi Tabanaka namahina ikumi akutuŋa nawanda wawuwahi wakushinta, niwawuzeeli, niwawusombu, niwuchinana nge-e, niakerubi akuchiminamu kudi akwawukalawenu.
Kuleha kwehina dimu kwakekali jimita 13, mukukuluka kwehina dimu kwakekali jimita 2; mahinawa ejima akesekani hohamu.
Mahina atanu akayinuŋili hamu dimu nadikwawu, mahina atanu akayinuŋili hamu dimu nadikwawu.
Wakeli maswa awuzeeli hansa yehina dakuma kunsa yamahina mwayinuŋilawu, dichi wakeli nawa nihansa yehina dakuma kunsa yamahina amakwawu mwayinuŋilawu.
Wakeli maswa makumi atanu (50) kwihina dimu, wakeli nimaswa makumi atanu (50) hansa yehina didi kumahina amakwawu mwayinuŋilawu; maswa akatalaŋani dimu nadikwawu.
Wakeli ninkobu jawuru makumi atanu (50), mahina wakayinuŋili hamu nankobu, niTabanaka yakekali yimu.
Wakatuŋi mahina amavuji ampembi akekali itenti dakubuta haTabanaka; wakeli mahina ikumi nadimu (11).
Kuleha kwehina dimu kwakekali jimita 14, kukuluka kwehina dimu kwakeli jimita 2; mahina ejima ikumi nadimu (11) akesekani hohamu.
Wakanuŋi mahina atanu nahawu, mahina atanu nadimu nahawu, ihina damuchitanu nadimu wakadivuŋili oku kumesu aTabanaka.
Wakeli maswa makumi atanu (50) hansa yehina dimu dakuma kunsa yamahina mwayinuŋilawu, nimaswa makumi atanu (50) hansa yehina dakuma kunsa yamahina amakwawu mwayinuŋilawu.
Wakeli ninkobu jawuneŋu makumi atanu (50), nkobu wakajishi mumaswa, wakanuŋi niitenti hamu, kulonda chakekali chuma chimu.
Chibeli chasompokaku kumahina etenti, chochibalu chehina chashalaku, chakasompoki kunyima yaTabanaka.
Odu dinasompokuku kumahina etenti, mita 0.5 ishinadi dimu, mita 0.5 ishinadi dikwawu, dakasompokuku hambadi jaTabanaka niishinadi idi niishinadi dikwawu, kulonda kuyibuta.
Wakeli chibutishi chetenti chayitembi yayizamba yanyikoku yakuloomba wulombu wuchinana, nichibutishi chayitembi yayikayi hewulu.
Wakatuŋi mapulaŋa akwimika nachu Tabanaka anyitondu yanyizenzi.
Kuleha kwepulaŋa dimu jimita 4.5, kutoha kwepulaŋa dimu mita 0.7.
Kwakekali nyishika yiyedi kwipulaŋa kwipulaŋa yakunuŋila hamu wumu nawukwawu, dichi wakeli namapulaŋa ejima aTabanaka.
Wakatuŋi mapulaŋa aTabanaka, mapulaŋa makumi ayedi (20) akumutamba wakabeta kakuchidiilu.
Wakeli kwishina damapulaŋa tuyanda twasiliva makumi awana (40) twakwimena mapulaŋa makumi ayedi (20), tuyanda tuyedi mwishina depulaŋa dimu nanyishika yadu yiyedi, tuyanda tuyedi mwishina depulaŋa dikwawu nanyishika yadu yiyedi.
Hamutamba wukwawu waTabanaka, hamutamba wakabeta kakuchimunswa mapulaŋa makumi ayedi (20),
nituyanda twawu twasiliva makumi awana (40), tuyanda tuyedi mwishina depulaŋa dimu nanyishika yadu yiyedi, tuyanda tuyedi mwishina depulaŋa dikwawu.
Wakasoŋi mapulaŋa atanu nadimu amutamba wakunyima yaTabanaka kumujika.
Kunyima yaTabanaka wakasoŋi mapulaŋa ayedi amumawombu.
Akekali akubombela hamu ayedi kwishina, chochimu nawa nikwiwulu akekali akubomba ayedi kunyitu yawu nakazeya kamu; ejima ayedi akekali chochina; akekali akumawombu ayedi.
Kwakekali mapulaŋa atanu nasatu natuyanda twawu twasiliva, tuyanda ikumi natutanu nakamu (16); tuyanda tuyedi mwishina depulaŋa dimu, tuyanda tuyedi mwishina depulaŋa dikwawu.
Wakeli nkaŋalu janyitondu yanyizenzi, jitanu jakumapulaŋa ambaŋu yimu yaTabanaka;
nkaŋalu jitanu jakumapulaŋa ambaŋu yikwawu yaTabanaka, nkaŋalu jitanu jakumapulaŋa ambaŋu yaTabanaka, jakumutamba wakunyima wakumujika.
Nkaŋalu yahakachi yakahitili hakachi kamapulaŋa yakahanuki nzwa-a yifuma kunsa yimu nakushika kunsa yikwawu.
Hamapulaŋa wakalamikuhu wuru, nituzeya twawu twakusha nkaŋalu wakatutuŋi nawuru; nihankaŋalu wakalamikuhu wuru.
Wakalemi Tabanaka mwomwesekela chifwikija chakumwekesheleluwu hampidi.
Wakatuŋi ihina dakujika nachu, dawuzeeli, nawusombu, nawanda wuchinana nge-e, niwanda wawuwahi wakushinta, akadituŋi nawakerubi akuchiminamu kudi akwawukalawenu.
Wakadikudiki hayishimi yiwana yanyitondu yanyizenzi yakulamikahu wuru, nkobu jayu jakukudikila jakekali jawuru, tuyanda twakuyimikila twasiliva.
Ihina dakujika nachu wakadikudiki mwishina dankobu, mwenomu mukachi kehina dakujika nachu wakeŋijumu chimbaŋu chaWunsahu; ihina dakujika nachu dakayambwili mwajila naMwamweni Mwajila.
Wakashi itanda daluwi hewulu dachimbaŋu chaWunsahu muna Mwamweni Mwajila.
Mesa wakayishi hanzi yehina dakujika nachu, niinoŋu wakadishi kukabeta kaTabanaka kakuchidiilu dakatalaŋani namesa, mesa wakayishi kumutamba wakukabeta kakuchimunswa.
Wakatuŋi ihina dakukudika muchisu chetenti, dawuzeeli, nawusombu, nawanda wuchinana nge-e, nawanda wawuwahi wakushinta, mudimu wamukwakuchima nakusowashana.
Ihina dina mwakadituŋili yishimi yitanu yanyitondu yanyizenzi, mwakalamikuhu wuru, nkobu jayu jakukudikila jakekali jawuru; mwakayiwumbili tuyanda twawuneŋu twakuyimikila.
Wakatuŋi kameŋa kakulambwila  kanyitondu yanyizenzi, mukuleha jimita 2.3, mukutoha jimita 2.3; mbaŋu mwajiwana jakesekani; mukuleha kwiwulu mwakekali jimita 1.4.
Wakeli nseŋu hamawombu mwawana; nseŋu jakekali jakutuŋila namutondu wowumu, chuma chochimu hohu; wakabutuhu wuneŋu.
Wakatuŋi jinúŋu mwakukombela mawuti, nimafwosholu, niyeŋa, ninyisomu, niyifwoyu yakesi; niyuma yejima wakayili nawuneŋu hohu.
Wakatuŋilumu chikuŋu chamapwata chawuneŋu, hachikuŋochu wakatuŋiluhu tuzeya twawuneŋu tuwana twakushila kumawombu awana.
Wakachishi mukachi kakameŋa kakulambwila hakachi nakachi
Wakeli ninyikambu yakameŋa kakulambwila yanyitondu yanyizenzi, wakabutuhu wuneŋu.
Nyikambu yaku wakayishi mutuzeya, nyikambu yakekali hambavu jejima jiyedi jakameŋa kakulambwila, kulonda kutembeka nachu.
Wakatuŋi kameŋa kakulambwila nampaku mukachi namapulaŋa; mwomwakulejeluwu hampidi dimu mwakatuŋila.
Wakatuŋi nichipaŋu chakuTabanaka; kukabeta kakuchidiilu kwakekali mahina akukudika kuchipaŋu, awanda wawuwahi wakushinta, kuleha kwamutamba wumu, jimita 46;
niyishimi yachu makumi ayedi (20), nimayanda akwimikila yishimi makumi ayedi (20), awuneŋu; nimbwambu jakuyishimi jakukudikila nimakozayu asiliva.
Chochimu nawa nikukabeta kakuchimunswa, mukuleha mwakekali mahina akukudika jimita 46, niyishimi yachu makumi ayedi (20), nimayanda akwimikila yishimi makumi ayedi (20), yawuneŋu, nimbwambu jakuyishimi jakukudikila nimakozayu asiliva.
Mukutoha kwachipaŋu kumutamba wakumujika mwakekali mahina akukudika akweseka jimita 23, yishimi yawu ikumi, nimayanda akwimikila yishimi ikumi.
Mukutoha kwachipaŋu mutamba wakumusela, kwokumusela, mwakekali jimita 23.
Mahina akukudika kumbadi yachisu yimu akekali mukuleha jimita 7; yishimi yawu yisatu, nimayandayu akwimikila yishimi asatu.
Kumbadi yikwawu kwakekali mahina akukudika ajimita 7, yishimi yawu yisatu, nimayandayu asatu akwimikila yishimi.
Kuchisu chakuchipaŋu kwakekali ihina dakujikaku dajimita 9, dawuzeeli, niwusombu, niwanda wuchinana nge-e, niwanda wawuwahi wakushinta, dakutuŋa kudi mukwakuchima nakusowashana, yishimi yadu yiwana, nimayandayu awana akwimikila.
Yishimi yejima yakuchipaŋu muchahitila kwi-ndo akayishi makoza asiliva, nimbwambu jayu jakukudikila jasiliva, nimayandayu akwimikila awuneŋu.
Mukuleha kwachipaŋu mwakekali jimita 46, mukutoha jimita 23 kwejima, mukuleha kwiwulu wanda wawuwahi wakushinta wakweseka jimita 2.3, nimayandayu awuneŋu akwimikila yishimi.
Yuma yakuTabanaka yejima yanyidimu yayu yejima, nimpopu jayu jejima, nimpopu jakuchipaŋu, jakekali jawuneŋu.
Wakaleji anyana kaIsarela akakuleteli manji anyikabu yamaolivi atooka to-o akusohola, achejeji, kulonda inoŋu dibutukaŋa mafuku ejima.
Mwitenti dakubulakena, hanzi yehina dakujika hakachi, dekala kumesu aWunsahu, Aroni nawanyanindi amayala akadiloŋeshi kufumisha kumelela nakushika kubudidi kumesu aYehova; chakekala chidika chamakiŋu ejima awaIsarela.
Wakambuli hadi anyana kaIsarela manakweyi Aroni nawanyanindi amayala, wakayishikiji kwakwihi naneyi, kulonda akankalakeli mudimu wawupristu, diwu aAroni naNadabi naAbihu, niaEleyazari naItamari, wowanyana kaAroni amayala.
Wakamuchimini manakweyi Aroni yuma yakuvwala yajila, yakumwekesha nachu lubanji lwakulema nikuwaha.
Wakahoshi nawantu ejima akweti maana munyichima yawu, inenzeshi naspiritu yamaana, kulonda akachimi yuma yaAroni yakuvwala yakumujilika nachu, kulonda akankalakeli mudimu wawupristu.
Tiya yuma yakuvwala yakachimawu; nichibwiiku chakuvwala hantulu, niifwodi, nimunkukumba, nichikowelu chahewulu chakupilapila, nichitambala, nimuya wamumbunda; diyi yuma yakuvwala yajila yakachiminawu nimanakweyi Aroni nianyanindi amayala, kulonda yena akankalakeli mudimu wawupristu.
Antu akatambuli niwuru, niwuzeeli, niwusombu, niwanda wuchinana nge-e, niwanda wawuwahi.
Ifwodi akayituŋi nawuru, nawuzeeli, nawusombu, nawanda wuchinana nge-e, nawanda wawuwahi wakushinta, yakwila kudi muntu wukweti wukalawenu.
Yakekali namahina akumafwiji ayedi akunuŋila kunsa jiyedi jefwodi, kulonda yakanuŋewi hamu.
Nimuya wakutuŋa nawukalawenu, wudi kwifwodi, wakuyikasa nachu wakekali wakutuŋila mwomumu, wehina dodimu, wakekali wawuru, nawuzeeli, nawusombu, nawanda wuchinana nge-e, nawanda wawuwahi wakushinta.
Wakanoni malola ayedi eyila awuseya walema, wakabazuhu majina awanyana kaIsarela;
majinawu atanu nadimu helola dimu, majina anashaluku atanu nadimu helola dikwawu, mwomwavwalikililuwu.
Wakabazi malolawa mwayedi wawu, mwomwekalila majina awanyana kaIsarela, wakabazi mwomwakoŋelaŋayi mukwakubaza malola, mwomwabazilaŋawu ijina daMwanta hakazeya kindi; wakayipati muwupatilu wawuru.
Malolawa ayedi wakayishi hamahina akumafwiji akwifwodi, kulonda akekali malola akumwanukisha nachu anyana kaIsarela; Aroni akasendi majinawu hamafwiji indi ejima ayedi kumesu aYehova, kulonda kumwanukisha nachu.
Wakeli yakupatila yawuru,
nimaleŋi ayedi awuru wakoseka to-o, wakayili neyi nyonji yakushinta, ana maleŋi akushinta wakayishi hayuma yakupatila.
Wakatuŋi nichibwiiku chakufuumba nachu chakwila kudi muntu wukweti wukalawenu; wakachituŋi mwomuna mwakatuŋilawu ifwodi, wakachituŋi chawuru, nawuzeeli, nawusombu, nawanda wuchinana nge-e, nawanda wawuwahi wakushinta.
Chakekali nambaŋu jiwana, chakuvuŋa, mukuleha kwachu muchikasa chakusamanesha, mukutoha kwachu muchikasa chakusamanesha.
Wakashumu wupatilu watumalola, nyikuku yiwana yatumalola twawuseya walema. Kumukuku wakusambila, ilola dichinana nge-e, nidawunsela, nidamafu anyitondu.
Kumukuku wamuchiyedi kwakayi ilola dawuzeeli wafuwala, nidawuzeeli, nidaemeraldi.
Kumukuku wamuchisatu kwakayi ilola dawuzeeli wiyila, niditooka dakekema, nidawusombu.
Kumukuku wamuchiwana kwakayi ilola dawunsela wutookoloka, nidiyila, nidamwekana nikwishinadi, akayipati muwuru mwomwakuyipatila.
Malolawa akekali mwomwekalila majina awanyana kaIsarela, ikumi nayedi (12), mwomwekalila majinawu; akayibazi mwomwabazilaŋawu ijina daMwanta hakazeya kindi, akekali anyichidi ikumi nayiyedi (12), mwomwekalila majinawu, idi nejina dadu, idi nejina dadu.
Chibwiiku wakachililuhu maleŋi ayedi adi neyi nyonji yakushinta nawuru wakoseka to-o.
Chibwiiku chakuvwala hantulu wakachichilili nituzeya twawuru tuyedi, tuzeya tuna tuyedi wakatwishi kunsa jiyedi jachibwiiku chakuvwala hantulu.
Maleŋi ayedi akushinta awuru wakayishi mutuzeya tuna tuyedi kunsa jachibwiiku chakuvwala hantulu.
Insa jikwawu jiyedi hamaleŋi ayedi akushinta wakajinuŋi kuyuma yiyedi yakupatila malola, wakayishi hamahina akumafwiji akwifwodi kumbidi yayu.
Wakatuŋi tuzeya twawuru tuyedi, wakatwishi kunsa jiyedi jachibwiiku chakuvwala hantulu kumbavu yachu, kumbadi yefwodi yamukachi.
Wakatuŋi nawa tuzeya tuyedi twawuru, wakatunuŋili kwishina damahina akumafwiji akwifwodi kumbidi yayu, kwakwihi nakwakudinuŋila, hewulu damuya wefwodi wakutuŋa nawukalawenu.
Kukasa chibwiiku chakuvwala hantulu akaleti tuzeya twakuchibwiiku, akaleti tuzeya twakwifwodi, akatukasili hamu namwonji wawuzeeli, kulonda chakekali hamuya wakwifwodi wakutuŋa nawukalawenu, kulonda chibwiiku chakuvwala hantulu chakabuli kusubuka kwifwodi.
Aroni, hakeŋilaŋayi mwajila, wakasendaŋa hamuchima windi majina awanyana kaIsarela muchibwiiku chakufuumba nachu, chakuvwala hantulu, kulonda kwanukisha nachu kumesu aYehova mafuku ejima.
Muchibwiiku chakufuumba nachu, chakuvwala hantulu wakashilumu niWurimi niTumimi, twakekalaŋa hamuchima waAroni, hakeŋilaŋayi kumesu aYehova; Aroni wakasendaŋa hamuchima windi kumesu aYehova hefuku hefuku kufuumba kwakafuumbayi nachu anyana kaIsarela.
Munkukumba wefwodi wakawuchima wejima wawuzeeli hohu.
Hakachi kawu hakekali hakulokola mwakuhitila mutu; kwakalokwelawu, akachimachimuku mukundulu kwi-ndo, kulonda yibuli kutabuka.
Kumukundulu wachu wakachiminuku ibula dimu dimu, nawanda wawuzeeli, niwawusombu, niwachinana nge-e, chochina hohu kwi-ndo, akasowashani nampwambu jawuru kwi-ndo;
mwakeli mudi mpwambu yawuru mudi ibula, mudi mpwambu yawuru mudi ibula, kumukundulu wamunkukumba kwi-ndo.
Jakekali hamujimba waAroni hakakalakalaŋayi kumesu aYehova; jakavumaŋa, ngele, ngele, hakeŋilaŋayi mwajila kumesu aYehova, nihakedikaŋayi, kulonda abuli kufwa.
Wakeli chikuŋu chawubasa chawuru wakoseka to-o, wakabazuhu, neyi chabazaŋawu ijina hakazeya, neyi WAJILA WAYEHOVA
Wakachishi hakamwonji kawuzeeli, chakekali hambidi yachitambala.
Chakekali hehama daAroni, Aroni akasendi kuluwa kwayuma yajila yakajilikawu anyana kaIsarela muyamukunkulu yawu yajila yejima; chakekali hehama dindi mafuku ejima, kulonda akayitiyi kuwaha kudi Yehova.
Wakapila ihina dachikowelu chahewulu nehina dawanda wawuwahi, wakatuŋa nichitambala nehina dawanda wawuwahi, wakatuŋa nimuya, wakekali mudimu wamukwakuchima nakusowashana.
Nianyana kaAroni amayala wakayichimini yikowelu, wakayituŋili ninyiya, nitusochi, kulonda amwekeshi lubanji lwakulema nikuwaha.
Wakavwiki nachu manakweyi Aroni, nawanyanindi hamu. Wakayiwayishi manji nakuyikunjika kumudimu nakuyijilika, kulonda akankalakeli mudimu wawupristu.
Wakayichimini tuputula twamahina amawahi, twakuyibuta nachu abuli kwikala nzekesi, twakafumi hambunda nakushika nikumatafu;
Aroni nawanyanindi amayala akatuvwalaŋa hakeŋilaŋawu mwitenti dakubulakena, hela hakashikaŋawu kwakwihi nakameŋa kakulambwila kulonda akakalakali mudimu mwajila; kulonda akabuli kusenda kuluwa, akabuli kufwa; chakekali hichidika chahayanyaka chayena nawanyanindi amba kamulondelaŋa hanyima.
Tiya muwakayila kulonda kuyijilika, kulonda akankalakelaŋa mudimu wawupristu; wakakwati iyoŋa daŋombi wumu weyala, niyizamba yanyikoku yiyedi yakadi ninaha hiyatamina.
Nawuŋa watidiku wakusalulula chachiwahi, wakadi iluŋi, wakatuŋi mankendi, nimankendi amakwawu akubomba namanji, nitumankendi twawubasa twakukwita manji.
Wakayishi mwihebi dimu, wakayisendi hamu naŋombi, nayizamba yanyikoku yiyedi.
Aroni nawanyanindi amayala wakayitwali kuchisu chetenti dakubulakena wakayiweleshi namenji.
Wakanoni yuma yakuvwala, wakamuvwiki Aroni chikowelu chahewulu, nimunkukumba wefwodi, niifwodi yayeni, nichibwiiku chakuvwala hantulu wakamukasili mumbunda namuya wakwifwodi wakutuŋa nawukalawenu.
Wakamuvwiki chitambala hamutu, wakashi nichibaaba chajila hachitambala.
Wakanoni nimanji akuwayisha nachu, wakamuhuŋunwini hamutu windi, wakamuwayishi.
Wakaleti nianyanindi, wakayivwiki yikowelu.
Wakayikasili Aroni nawanyanindi amayala nyiya yawu mumbunda jawu, wakayikasili nitusochi twawu; niwupristu wakekali wawu wachidika chahayanyaka; wakakunjiki aAroni nawanyanindi kumudimu owu.
Wakaleti ŋombi kuchisu chetenti dakubulakena; Aroni nawanyanindi amayala akanaŋiki makasawu hamutu waŋombi.
Wakajahi ŋombi kumesu aYehova kuchisu chetenti dakubulakena.
Wakatambuli mashi aŋombi, wakalambi hanseŋu jakukameŋa kakulambwila namunu weyi, mashi akashalahu wakayimwaŋili ejima kwishina dakameŋa kakulambwila.
Wakatambuli nimanji ejima ajikaŋa hayuma yamwivumu niitandantulu dakumuchima, ninshiya mujiyedi, nimanji aduhu, wakayochi bwi-i hakameŋa kakulambwila.
Ilaŋa nimbiji yaŋombi, nichitembi chindi, nituji twindi, wakayifumishi muchiimba nakuyochela kumpata, himulambu wahanshidi.
Wakatambuli nichizamba wumu; Aroni nawanyanindi amayala akanaŋiki makasawu hamutu wachizamba.
Wakamujahi chizamba, wakatambuli mashi indi, wakasampwili hakameŋa kakulambwila kwi-ndo.
Wakahaboli chizamba wejima hayidi hayidi, wakakosi niyuma yindi yamwivumu, ninyendu yindi namakasindi, wakayishi hamu nayidi yikwawu nimutu windi.
Wakamwochi chizamba wejima hakameŋa kakulambwila; himulambu wakumushitila Yehova; hilupwembu, himulambu wakumulambula Yehova nakesi.
Wakatambuli chizamba mukwawu; Aroni nawanyanindi amayala akanaŋiki makasawu hamutu wachizamba.
Wakamujahi chizamba, wakanonuhu mashi anti, wakashi nihansa yetu daAroni dachidiilu, nihansa jamatu achidiilu awanyanindi, nihanyinu yamadimbanu yakumakasawu achidiilu, nihanyinu yamadimbanu yakunyendu yawu yachidiilu, wakasampwili mashi hakameŋa kakulambwila kwi-ndo.
Awa mashi adi hakameŋa kakulambwila wakanonuhu, wakanonuku nimanji akuwayisha nachu, wakayisampwiluwu Aroni niyuma yindi yakuvwala, nianyanindi amayala, niyuma yawu yakuvwala hamu nayena; anajilikewi dehi niyena, niyuma yindi yakuvwala, nianyanindi, niyuma yawu yakuvwala.
Kuchizamba wakafumishi nimanji, nimukila wamanji, nimanji abutaŋa hayuma yamwivumu, niitandantulu, ninshiya mujiyedi, nimanji ekalahu, nimwendu wachidiilu; muloŋa hichizamba chamukoku chakukunjika nachu kumudimu.
Mwihebi damankendi akadi iluŋi didi kumesu aYehova wakanonumu dimu, nidinkendi dakubomba namanji dimu, nikadinkendi kawubasa kamu;
wakatenteki yumiyi yejima mumakasa aAroni nimumakasa awanyanindi amayala, wakayizwiyaŋeshi yakekali mulambu wakuzwiyaŋesha kumesu aYehova.
Wakayifumishi kumakasawu, wakayochi hakameŋa kakulambwila, wakayocheli hewulu damulambu wakushita, kulonda dipuki ivumba dadiwahi kumesu aYehova; himulambu wakumulambula Yehova nakesi.
Kuchizamba chaAroni chakukunjika nachu kumudimu, wakanonuku ibwambu, wakadizwiyaŋeshi dakekali mulambu wakuzwiyaŋesha kumesu aYehova; dakekali iseka deyi dakudya.
Wakajiliki niibwambu dakumulambu wakuzwiyaŋesha, nichikasa chakumulambu wakuleleka, chazwiyaŋeshaŋawu, chalelekaŋawu, chakuchizamba chamukoku wakukunjika nachu kumudimu, yoyambala yaAroni, nawanyanindi amayala;
Yakekali yaAroni nawanyanindi amayala hichidika chakuyinkawu chahayanyaka, chakutambula kudi anyana kaIsarela; muloŋa himulambu wakuleleka; wakekali mulambu wakuleleka wakudi anyana kaIsarela wakuyimuna yakuketwolaŋawu yamulambu wakukundaŋana, himulambu wawu nawa waYehova wakuleleka.
Yuma yakuvwala yaAroni yajila yamba kekalaŋa yawanyanindi amayala amba kahiŋamu, kulonda kuyiwayishilamu manji, nikuyikunjika nachu kumudimu wawu.
Yowu mwana wakamuswana kuwupristu akayivwali mafuku atanu nayedi, hohakeŋilaŋayi mwitenti dakubulakena nakukalakala mwajila.
Wakatambuli chizamba chamukoku chakukunjika nachu kumudimu, wakateleki mbiji yindi mwajila.
Aroni nawanyanindi amayala akadyi mbiji yachizamba nimankendi adi mwihebi, akadiili kuchisu chetenti dakubulakena.
Akadyi yuma yina yadibutiluwu nachu nshidi, kulonda kuyikunjika nachu kumudimu nikuyijilika; ilaŋa kuyidya kudi mwenyi chinjila muloŋa yajila.
Chikwakacha hela mbiji yakukunjika nachu kumudimu, hela dinkendi, neyi yinashaluhu yinashiki kubudidi wakayochi nakesi; chinjila kuyidya, muloŋa yajila.
Dichi chiwakayila Aroni nawanyanindi amayala, mwejima munakulejeli; wakayikunjikaŋa mafuku atanu nayedi.
Hefuku hefuku wakalambulaŋa ŋombi weyala, mulambu wahanshidi kulonda kubuta nachu nshidi; chiwakela yakutookesha nachu kameŋa kakulambwila; wakakawayishi namanji nakukajilika.
Mafuku atanu nayedi wakeli yakutookesha nachu kameŋa kakulambwila, nakukajilika; kameŋa kakulambwila kakekali kajila nankashi, yuma yejima yakakunka kukameŋa kakulambwila yakekali yajila.
Tiya yuma yiwakalambulaŋa hakameŋa kakulambwila, anyana kanyikoku ayedi, anyana amwaka wumu hohu, akulambula hefuku hefuku.
Mwana kamukoku wumu wakamulambulaŋa habudidi; mwana kamukoku mukwawu wakamulambulaŋa hamelela;
mwana kamukoku wumu wakamulambulaŋa nawuŋa wakusalulula chachiwahi wakweseka muchibalu chamwikumi chachimpaya, namanji akusohola akweseka muchibalu chamuchiwana chanswaha; nivinyu yakweseka muchibalu chamuchiwana chanswaha yamulambu wakuhuŋununa.
Mwana kamukoku mukwawu wakamulambulaŋa hamelela, wakeli neyi chiwelaŋa nabudidi namulambu wawuŋa namulambu wawu wakuhuŋununa, kulonda kwipuka ivumba dadiwahi, himulambu wakumulambula Yehova nakesi.
Wakekali kwawu mulambu wakushita wakulambulaŋa mafuku ejima, wakulambwila kuchisu chetenti dakubulakena kumesu aYehova; kwenoku nakabulakenaŋa nenu kulonda nakahoshaŋa naneyi.
Kwenoku diku nakabulakenaŋa nawanyana kaIsarela, niitenti dakajilikewa nalubanji lwakulema kwami.
Nakajilika niitenti dakubulakena nikameŋa kakulambwila; nakajilika niAroni nawanyanindi amayala hamu kulonda akankalakelaŋa mudimu wawupristu.
Hinakashakama dinu mukachi kawanyana kaIsarela, hinakekala Nzambi yawu.
Niwena akeluka nawu yami Yehova Nzambi yawu, yami nayifumishili mwituŋa daEjipitu, kulonda nakashakami nawu. Yami Yehova Nzambi yawu.
Wakatuŋi kameŋa kakwochela insensi; wakakatuŋi nanyitondu yanyizenzi.
Mukuleha mwakashiki, mita 0.5 mukutoha kwaku mita 0.5; kakekali kambaŋu jiwana jesekana; muwuzandamu waku mwakekali mita yimu; nseŋu jaku jakekali jakutuŋila namutondu wowumu, chuma chochimu hohu.
Wakabutuhu wuru wakoseka, nihewulu daku, nihambavu jaku kwi-ndo, nihanseŋu jaku; wakatuŋiluhu mukinkita wawuru kwi-ndo.
Wakakatuŋili tuzeya twawuru tuyedi twakwishina damukinkita waku; wakatutuŋi twakumbavu jaku jiyedi, twakumbaŋu jaku jiyedi; twakekali twakushila nyikambu yakusendela.
Wakeli nyikambu yanyitondu yanyizenzi, wakabutuhu wuru.
Wakakishi hanzi yehina dakujika nachu dekala kumesu achimbaŋu chaWunsahu, kwokumesu etanda daluwi dekala hewulu daWunsahu, kwoku nakabulakenaŋa naneyi.
Aroni wakochelaŋahu habudidi habudidi insensi yanyitondu yamavumba amawahi; wakochelaŋahu insensi hohu hakaloŋeshaŋayi manoŋu.
Aroni hakabutulaŋayi manoŋu hamelela wakochelaŋahu insensi kumesu aYehova mafuku ejima, yakazenzamudimba yanyaka yejima kumakiŋu ejima.
Bayi mwakakakumwishilahu insensi yacheŋuku, hela mulambu wakushitaku, hela mulambu wawuŋaku, hela kuhuŋunwinahu mulambu wakuhuŋununaku.
Aroni akabuti nshidi hanseŋu jakameŋa kakwochela insensi namashi amulambu wahanshidi, kamu hamwaka kamu hamwaka, kumakiŋu ejima. Hichuma chajila nankashi kudi Yehova.
Yehova wahosheli naMosi,
nindi, Chiwakachinda anyana kaIsarela kulonda kwiluka mwekalila kuvula kwawu, wejima wawu hamuntu hamuntu akamwinki Yehova chuma chakudikuula nachu, chiwakayichinda; kulonda mubuli kwinza chipupu mukachi kawu, chiwakayichinda.
Tiya chakenkawu, wejima wawu hamuntu hamuntu, ákahita kudi ana akachindawu, akenki 6 grams yasiliva mwaya chesekelu chakumalala, himulambu wambala waYehova.
Wejima wawu, hamuntu hamuntu, ákahita kudi ana akachindawu, ninawa anyaka makumi ayedi (20) ninawa abadikamu, akenki mulambu iwu waYehova.
Chakenkawu mulambu iwu waYehova kulonda kwila yakuyibuta nachu nshidi, chiŋa akenki 6 grams yasiliva hohu, mukwakuheta bayi abadisha mwoku, kazweŋi bayi akehesha mwoku.
Chiwakatambula kudi anyana kaIsarela mali akubuta nachu nshidi, wakakunjiki kumudimu wetenti dakubulakena; kulonda mali awa akekali akwanukisha nachu anyana kaIsarela kumesu aYehova, kulonda kwila yakuyibutila nachu nshidi.
Yehova wahosheli naMosi,
nindi, Wakatuŋi mbashila yeneni yawuneŋu, niitentaminu dayu dakekali dawuneŋu, kulonda kuwelelamu; wakayishi hakachi, hela itenti dakubulakena iku kameŋa kakulambwila nawa iku, wakashumu nimenji.
Aroni nawanyanindi amayala akesukilaŋamu kumakasawu nikuwelelamu nawa kunyendu yawu.
Chiyakeŋilaŋawu mwitenti dakubulakena akesukaŋa menji, nikuwela nawa kulonda abuli kufwa; hela chakenzaŋawu kwakwihi nakameŋa kakulambwila kulonda kukalakala, kulonda kumwochela Yehova mulambu wakwila nakesi,
akesukaŋa kumakasawu nikuwela nawa kunyendu yawu kulonda abuli kufwa. Chakekali chidika chawu chahayanyaka, chayena nawanyanindi kumakiŋu ejima.
Yehova wahosheli cheŋi naMosi,
nindi, Tambulaku nyitondu yepukaŋa mavumba amawahi abadika, nimora yakweŋa manji 6 kg, nisinamoni yanunka chachiwahi 3 kg, ninsachi yanunka chachiwahi 3 kg,
nikasiya 6 kg yakwesekela mwaya chesekelu chakumalala, nimanji amuolive akwesekela munswaha yimu.
Wakeli nachu manji ajila akuwayishaŋa, hiyuma yakubombabomba chachiwahi yevumba dadiwahi mwomwelaŋayi muntu wukweti wukalawenu wakubombabomba mavumba eŋi naeŋi, akekali manji ajila akuwayishaŋa nachu.
Wakawayishi nachu niitenti dakubulakena nichimbaŋu chaWunsahu,
nimesa niyuma yayu yejima, niinoŋu niyuma yadu, nikameŋa kakwochela insensi;
nikameŋa kamulambu wakushita niyuma yejima kumu nawa, nimbashila yakuwelela niitentaminu dayu.
Yuma yina wakayijiliki, kulonda yakekali yajila nankashi; hela muntu, hela chuma chikuyikunka chiŋa chikali chajila hohu.
Wakawayishi Aroni nawanyanindi amayala manji, hiwakayijilika kulonda akankalakeli mudimu wawupristu.
Wakahoshi nawanyana kaIsarela neyi, Manji awa akekali akuwayishaŋa nachu, akunjilikila ambala amami hadi anyanenu ejima kumakiŋu ejima.
Bayi ayihuŋunwina hamujimba wamuntuku, hela kwila manji acheŋi afwana neyi awa akubombabomba mwomumu, chinjila; ajila, kudenu akekali ajila hohu.
Yowu muntu wakabombabomba manji adi chochina, hela kumushilawu mwenyi hamujimba windi, akamufumishi mudi antaŋa jindi.
Yehova wahosheli cheŋi naMosi, nindi, Tambulaku nyitondu yepukaŋa mavumba amawahi, niweŋu wanunka chachiwahi, niyuma yacheŋi yepukaŋa mavumba amawahi niinsensi yejima yachesekelu chochimu.
Wakeli nachu manji amawahi, hiyuma yakubombabomba chachiwahi yevumba dadiwahi mwomwelaŋayi muntu waheta maana akubombabomba nyitondu yamavumba amawahi, akashuku nimuŋwa, yakekali yitooka to-o, yajila.
Wakanonuhu yikwawu wakayitwi puchi-puchi, wakashi kumesu aWunsahu mwitenti dakubulakena kwokunakabulakena naneyi; kudenu yakekali yajila nankashi.
Bayi mwakadilila enu aweni insensi yakubombabomba chochinaku; kudeyi yakekali yajila yambala yaYehova hohu.
Yowu muntu wakatuŋa yidi chochina kulonda kununkaku, akamufumishi mudi antaŋa jindi.
Yehova wahosheli cheŋi naMosi,
nindi, Tala, namutambiki Bezaleli mwana kaUri, Uri mwana kaHuri, wakumuchidi waYuda, hejina dindi.
Namwinzeshi naSpiritu waNzambi, mumaana, nimukashinshi, nimukwiluka, nimuwukalawenu wejima,
kulonda akatoŋojoki chachiwahi muwililu wanyidimu yalubanji yakukalakala nawuru, nasiliva, nawuneŋu.
Kulonda akasesi nitumalola nakutupata, akabazi nyitondu, akakalakali mwejima mwaya wukalawenu.
Tala, ami namwinki nkwashi Oholiyabi mwana kaAhisamaki, wakumuchidi waDani. Munyichima yawantu ejima akweti wukalawenu, nashumu maana kulonda akatuŋi yuma yejima yinakuleji.
Akatuŋi niitenti dakubulakena, nichimbaŋu chaWunsahu, niitanda daluwi dekalahu, niyuma yejima yamwitenti;
nimesa, niyuma yachu, niinoŋu ditooka to-o, niyuma yadu yejima, nikameŋa kakwochela insensi;
nikameŋa kamulambu wakushita, niyuma yaku yejima, nimbashila yeneni yakuwelela niitentaminu dayu;
niyuma yakuvwala yakutuŋa chachiwahi, yuma yajila yakuvwala kapristu Aroni, niyuma yakuvwala anyanindi amayala kulonda akakalakali nachu mudimu wawupristu;
nimanji akuwayishaŋa nachu, niinsensi yevumba dadiwahi yamwajila; akeli mwejima munakuleji.
Yehova wahosheli cheŋi naMosi,
nindi, Hoshaku nawanyana kaIsarela, neyi, Chiŋa muhembaŋa Sabata jami, muloŋa hichinjikijilu chetu chanami nanenu kumakiŋu ejima; kulonda mwakelukaŋa nenu ami yami Yehova nayijilikaŋa.
Dichi mwakahembaŋa Sabata, muloŋa yajila kudenu. Yowu muntu wakayijilola, chiŋa akamujaha hohu; yenowu muntu wakakalakelamu mudimu, akamufumishi mudi antaŋa jindi.
Mafuku imukukalakalaŋa nyidimu wowu atanu nadimu hohu, kwinza ifuku damuchitanu nachiyedi hiSabata yakunooka kwalema, dajila dambala daYehova hohu; yowu muntu wakakalakala mudimu hefuku daSabata, chiŋa akamujaha hohu.
Dichi anyana kaIsarela akahembaŋa Sabata, akashi Sabata kumuchima kunyaka yejima, kumakiŋu ejima, yachitiyaŋenu chahayanyaka.
Hichinjikijilu chetu, chanami nawanyana kaIsarela chahayanyaka; muloŋa mafuku atanu nadimu Yehova waleŋeli mawulu namaseki, hefuku damuchitanu nachiyedi, nakumishi dehi mudimu windi, hakunooka.
Chakumishiliyi Nzambi kuhanjika nindi hampidi yaSinayi wamwinkeli Mosi malola aWunsahu ayedi, malola awubasa, akusoneka namunu waNzambi.
Antu chamwenuwu nawu Mosi nalabi, kukunkumuka swayi hampidi nehi, wena hiyakumupompela Aroni, hiyakumwila nawu, Nyamukaku wutwilili anzambi jetu atwaminaŋa kumbidi kutukuya; yeniwu Mosi, iwu iyala watufumishili mwituŋa daEjipitu, hituneluki kwanayiyuku.
Aroni wayilili nindi, Fumishenu tuzeya twawuru tudi kumatu awaŋodijenu, nitudi kumatu awanyanenu amayala, nitudi kumatu awanyanenu awambanda, mutunleteli.
Antu ejima afumishili tuzeya twawuru twadiŋi kumatu awu, atutweli kudi Aroni.
Watutambwili kumakasawu, wabazili wuru nachikuŋu chakubaza nachu, welili nachu mwana kaŋombi wakweŋununa chakweŋununa; elili nawu, Diyi Nzambi yenu, enu aIsarela, diyi wayifumishili mwituŋa daEjipitu.
Aroni chamweniyi chochina, watuŋili kameŋa kakulambwila kwenoku; Aroni wabidikili, nindi, Kumadiki twakadya chawija chaYehova.
Chikwachili amenekesheli budidi, ocheli nyilambu yakushita, atweli ninyilambu yakukundaŋana; antu ashakamini nakudya nakunwa, anyamukili cheŋi nakuhema chakubajama.
Yehova wahosheli naMosi, nindi, Yaku, kunkumukaku; muloŋa antu eyi wafumishili mwituŋa daEjipitu, anaditokeshi dehi bu-lu-lu;
anasenuki dehi swayi swayi munjila yinayilejeli; aneli dehi ŋombi yawu wakweŋununa, anamufukamini dehi, anamuketwili dehi niyimuna, aneli nawu, Iwu diyi Nzambi yenu, enu aIsarela, diyi wayifumishili mwituŋa daEjipitu.
Yehova wamwilili Mosi, nindi, Awa antu nayimoni dehi komana hiyantu achinchika;
ichi dinu nleki kwami kuzuwa kwami kuyibutukili neyi kesi, niyinoŋeshi kwami, nikuvulishi eyi wili munza weneni.
Mosi walembeli kumesu aYehova Nzambi yindi, nindi, Eyi Yehova, antu eyi iwafumishili mwituŋa daEjipitu naŋovu yeneni, nachikasa chaŋovu hohu, wuyizuwili nankashi mwejimomu?
Indi aEjipitu akahosha nawudi? Akahosha nawu, Chayifumishiliyi mwituŋa komana walondeli kuyikoŋa chatama, walondeli kuyijahila kumapidi, nikuyinoŋesha ji-i hewulu deseki. Lekaku mwani, kuzuwa kweyi kunasweji, wubalumuki mumuchima wuleki kuyifuukwila antu eyi mwenimu mwatama.
Anukaku Abarahama, naIsaka, naIsarela, ambuŋeyi, wasanyikilili chakudisanyika eyi aweni, wayilili neyi, Nakavulisha anyanenu neyi chikwatutumbwa twamwiwulu, niituŋa idi dejima dinateni nakadinka anyanenu, mwakadiswana dakekala denu dahayanyaka.
Yehova wabalumukili mumuchima, walekeli omu mwatama mwahosheliyi nindi nukuyikoŋa antu ami.
Mosi wabalumukili cheŋi, wakunkumukili hampidi, muchikasa chindi nasendi malola awubasa aWunsahu ayedi; malola awubasa akusoneka niishinadi niishinadi, heshinadi dimu niheshinadi dikwawu anasonekuhu.
Wena malola awubasa owu adiŋi mudimu wakwila kudi Nzambi, ninsona jadiŋi nsona jakusoneka kudi Nzambi, jakubaza hamalola owu awubasa.
Yoshuwa chatiyiliyi ipumba dawantu adiŋi nakudikuwa, wamwilili Mosi, nindi, Muchiimba mudi ipumba danjita.
Yena nindi,
Cheliliyi nashiki dehi kwakwihi nachiimba, hakumona nimwana kaŋombi niantu akuhaŋana, Mosi abutuka nikesi laku, nazuwi dehi nankashi, hakunata nimalola awubasa adiŋi mumakasindi, hakuyihumona mwishina dampidi.
Owu mwana kaŋombi eliluwu, hakumutwala, hakumwocha mukesi, hakumutwa puchi puchi hiwuŋa hohu, hakuwulakumuna hamenji, hakuyinwishawu anyana kaIsarela.
Mosi wamwilili Aroni nindi, Indi awa antu akwilili ŋahi mwaka wuyikojeji nshidi yatoha chikumahichi?
Aroni nindi, Mwanta wami bayi asweja kuzuwaku; awa antu wunayiluki dehi, ata kwawu nyichima yawu hakwila yuma yatama.
Wena diwu aŋilili nawu, Twilili anzambi jetu atwaminaŋa kumbidi kutukuya; nawu, Yeniwu Mosi, iwu iyala watufumishili mwituŋa daEjipitu, mwanayiyi hituneluki mwoku.
Ninami nayilili nami, Yowu muntu wukweti wuru awufumishi, dichi wena awunyinkeli, ami nawunatilili mukesi, himukwidika niniwu mwana kaŋombi.
Mosi chamweniyi antu analuwaŋani dehi, muloŋa Aroni wabulili kuyiyuula chachiwahi, hiyakusawuka kumesu awayilumbu jawu;
Mosi hakwimana muchisu chachiimba, hakuhosha nindi, WaYehova, waYehova hinyi? Enzi kunu kunidami. Anyana kaLevi amayala ejima apompa nikupompa kudi yena.
Wayilili nindi, Tiyenu chanahoshiyi Yehova, Nzambi yawaIsarela, nindi, Wejima wenu vwalenu mpoku jenu jakabali hamakata, yenuŋa nakukimbuka mwahita chiimba chejima nakutapa akwenu, iwu nakutapa manakwindi, iwu nakutapa mukwawu adikundayi nindi, iwu nakutapa mukwawu atuŋayi nindi.
Anyana kaLevi elili mwomwizu daMosi; denodu ifuku hafwili antu neyi kwiji makombakaji asatu (3000).
Mosi welili nindi, Anayambuli lelu mwikali ambala aYehova, muloŋa mwatapili iwu mwanindi weyala, iwu manakwindi, dichu chanayikiswiluwu nkisu lelu.
Chikwachili Mosi wayilili antu, nindi, Enu munaputoli nshidi yeneni; ichi dinu hinukukandama cheŋi hampidi niyi kudi Yehova, hadaha nakatwesha kwila chuma chakubuta nachu nshidi yenu.
Mosi wafuntili cheŋi kudi Yehova, welili nindi, Nalembi mwani, awa antu anaputoli dehi nshidi yeneni, aneli dehi nzambi yawu yawuru.
Ichi dinu neyi wukuyanakena nshidi yawu — neyi nehi, anjimi mwani kumukanda weyi wunasoneki.
Yehova wamwilili Mosi, nindi, Yowu namputoli diyi nukujima kumukanda wami.
Ichi dinu yaku wakayilomboli awa antu ayi kunakuleja dehi; nikaŋelu kami wakatwaminaŋa kumbidi kuwukuyeyi. Hela chochina kudi ifuku dinakayishikijila nshidi yawu.
Yehova wayibabesheli antu nanowu mwana kaŋombi eliliyi Aroni.
Yehova wahosheli cheŋi naMosi, nindi, Nyamukenu, mufumi kunu nineyi niantu iwafumishili mwituŋa daEjipitu, muyi kwituŋa dinasanyikilili Abarahama, naIsaka, naYakoba, ituŋa dinelili nami, Nakayinka anyaneyi.
Nakatemeshaŋahu dehi kaŋelu kumbidi kuwukuya; nakatemunamu kaKenani, nikaAmori, nikaHiti, nikaPerizi, nikaHivi, nikaYebusi.
Nakakutwala mwituŋa dalumbama mayeli nawuchi; ami kwami hinukuya nenu mukachi kenuku, muloŋa enu muyantu achinchika, nakenza kayinoŋesha tuhu munjila ji-i.
Antu chatiyiluwu mazu owu akala, adilili, hosi muntu niwumu wavweli yuma yindi yakudiwahisha nachuku.
Muloŋa Yehova wamwilili Mosi, nindi, Yili anyana kaIsarela, neyi, Enu muyantu achinchika, hela neyi nukuya mukachi kenu kampinji kamu hohu nukuyinoŋesha tuhu ji-i, dichi dinu subulenu yuma yenu yakudiwahisha nachu kulonda niiluki kwami munukuyila.
Anyana kaIsarela kufumisha kuna kumpidi yaHorebi nikwayiluwu kumbidi asubwili yuma yawu yakudiwahisha nachu.
Henohu Mosi watwelelaŋa itenti nakudilema hanzi yachiimba kwakulehi chanti; waditeneni nindi, Itenti dakubulakena. Elili neyi muntu hakukeŋa Yehova hakwidika muchiimba hakuya kwitenti dakubulakena dadiŋi hanzi yachiimba.
Chelilaŋayi Mosi hakwidika muchiimba hakuya kwitenti, antu ejima hiyakunyamuka, hiyakwimana, muntu muchisu chetenti dindi, muntu muchisu chetenti dindi, hiyakuhuŋununa mesu nakutala mwakuyayi Mosi nichakwiŋilayi mwitenti.
Chelilaŋayi Mosi hakwiŋila mwitenti, chishimi chevu hichikuzenzumuka, hichikwimana kwokuchisu chetenti, niYehova hakuhosha naMosi.
Antu ejima amweni chishimi chevu hichikwimana kuchisu chetenti, niantu ejima hiyakunyamuka, hiyakudifukula, muntu muchisu chetenti dindi, muntu muchisu chetenti dindi.
Yehova wahosheli naMosi mesu namesu, neyi chahoshaŋayi muntu nebwambu dindi. Yena wafuntilaŋa cheŋi muchiimba; ilaŋa kambanji kindi, mwana kaNuni Yoshuwa, mukwenzi weyala, washalilaŋa mwitenti.
Mosi wamwilili Yehova, nindi, Tala, wunaŋili neyi, Twalaku antu awa, ilaŋa wunabuli kunleja iwakantemesha nindi. Ilaŋa eyi wunahoshi neyi, Nakwiluki ijina deyi, nakutoŋi.
Ichi dinu mwani, neyi wunantoŋi, anleji dinu njila yeyi, kulonda nikwiluki, kulonda wuntoŋi; atali hadi munza iwu wuyiluki neyi hiyantu eyi.
Yena nindi, Ami aweni nakaya naneyi, nakakunookesha.
Mosi wamwilili nindi, Neyi eyi aweni kuya nanetu nehi, bayi wutufumisha kunuku.
Indi antu akwiluka ŋahi nawu ami wunantoŋi ninami niantu eyi? Hiyakwiluka nanochu chiwukuya nanetuku? Ami nawantu eyi mwenomu dimu tukwambukila kudi antu ejima ekala hewulu damaseki, indi heŋi nawa?
Yehova wamwilili Mosi, nindi, Ami nukwila chumichi chiwunahoshi, muloŋa nakutoŋi, nakwiluki ijina deyi.
Yena nindi, Anmwekesheli mwani, lubanji lwakulema kweyi.
Nzambi nindi, Kuwaha kwami kwejima nukukuhitisha kumesu eyi, nukubidika nakulumbulula ijina dami Yehova kumesu eyi; yowu nukukeŋa kutoŋa diyi nukutoŋa, yowu nukutiyila wushona, diyi nukutiyila wushona.
Nindi, Hiwukutwesha kumona kumesu amuku, muloŋa kwosi muntu wakanmonami ahandaku.
Yehova welili nindi, Tala, kunu kunidi kudi kwakwimena, wukwimana helola;
chikwila chikukuhita lubanji lwakulema kwami nukukusha mumwaji welola, nukukubuta nachikasa chami nichinukuhita.
Nukufumisha chikasa chami, wakanmona chanyima, ilaŋa mesu ami hiyakamonewaku.
Yehova wamwilili Mosi, nindi, Balulaku malola awubasa ayedi neyi akusambila, nakasoneka hamalola awa awubasa mazu adiŋi hamalola awubasa akusambila, iwahumwini.
Wakaloŋeshaŋahu dehi kulonda kuya nabudidi, wakakandami hampidi yaSinayi habudidi, wakemani kumesu ami kwenoku hewulu dampidi.
Kwosi muntu wakaya naneyuku, kwosi muntu wakamwekana kumpidi yejimaku, hela ayimuna anyanya hela ayimuna amaneni bayi akadiila kwakwihi nampiduku.
Mosi wabalwili malola awubasa ayedi neyi akusambila. Wamenekesheli budidi yayeni, wakandamini hampidi yaSinayi mwomwamulejeliyi Yehova, wasendeli muchikasa chindi malola awubasa ayedi.
Yehova wasulukilili mwivu, wemeni nindi kwenoku, wabidikili nakulumbulula ijina dindi daYehova.
Yehova wahitili kumesu indi, wabidikili nindi, Yehova, Yehova Nzambi, wenzala nawushona, watoŋaŋa antu, hazuwaŋa swayuku, wasweja niluwi, wavulisha niwalala;
wahembaŋa luwi lwindi lwamakombakaji awantu, wayanakenaŋa nikuluwa, ninyiloŋa, ninshidi; hayiŋishaŋa mukwakutanya nihantuku; kuluwa kwawatata jawantu wakushikijaŋa nihadi anyana, nihadi ezukulu, nihadi anyanawu, nihadi ezukulu awu.
Mosi wanyakeli, wabandamini chamesu indi heseki, wadifukwili.
Welili nindi, Eyi Yehova mwani, neyi dinu wunantoŋi, Mwanta ayi mwani, mukachi ketu; muloŋa awa antu achinchika kwawu; atwanakeni nikuluwa kwetu ninshidi yetu, atwilishi twikali wuswana weyi.
Yehova nindi, Tiya, ami hinukukwata chitiyaŋenu; nami, nakela yuma yakuhayamisha kumesu awantu eyi ejima, yuma yakadi kukoŋaŋahu dehi mwahita iseki dejima hela munyunza yejima; ninawa antu ejima wekala nawu akamona mudimu waYehova, muloŋa chuma chinakela naneyi chikweti woma nankashi.
Shaku muchima kuchuma chinukukuleja lelu; tiya, ami nakakutemwina kaAmori, nikaKenani, nikaHiti, nikaPerizi, nikaHivi, nikaYebusi kuwakaya.
Babalaku wakabuli kukwata chitiyaŋenu nawakwetuŋa diwakaya, chakabuli kwikala muhetu mukachi kenu.
Ilaŋa enu kwenu chiŋa mwakahumuni tumeŋa twawu, mwakachikachiki tuposhi twawu twakupeshela puchi puchi, mwakatemi ninyiyombu yawu;
muloŋa enu bayi mwakafukamina mukishuku; muloŋa Yehova, ijina dindi diyi Mukáwu, hiNzambi wukweti mukáwu;
mwakenza kakwata chitiyaŋenu nawakwetuŋa odu, chakelawu wuvumbi wakulondela akishi awu, chakaketwilawu akishi awu yimuna, hakenza kamwekana wumu wakakutambika nineyi himwakadya chimuna chanaketuliyi.
Mwakenza katambula anyanawu awambanda nakuyisumbwila anyanenu amayala, nianyanawu awambanda akenza kela wuvumbi wakulondela akishi awu, akenza kasambwisha anyanenu kwila wuvumbi wakulondela akishi awu.
Bayi wakadiilila ankishi jakweŋununaku.
Wakahembaŋa chawija chamankendi akadi iluŋi. Wakadyaŋa mankendi akadi iluŋi mafuku atanu nayedi, mwomuna munakulejeli, hohamafuku inayilejeli mukakweji kaMayinzamaneni (Abibi); muloŋa hohakakweji kaMayinzamaneni dihu mwafumini muEjipitu.
Awedi ejima, amami; niayimuna amayala ejima, awedi ejima hela akudi aŋombi hela akudi anyikoku.
Wedi wachimbulu wakamukuuli namwana kamukoku; neyi kumukuula nehi, chiŋa wakamukotoli nshiŋu. Anyanenu amayala awedi ejima mwakayikuuli, kwosi wakamwekana kumesu ami makasakasaku.
Mafuku atanu nadimu wakakalakali, kwinza ifuku damuchitanu nachiyedi wakanooki; hela hachilaaka chakudima, hela hachilaaka chakwaŋula, wakanooki hohu.
Wakahembaŋa chawija chanyilungu, nichawija chatidiku yatachi kwiha nichawija chakwaŋula hakukumisha mwaka.
Ayeyi amayala ejima akamwekani kumesu aMwanta Nzambi, Nzambi yaIsarela, mapampa kasatu hamwaka.
Muloŋa nakakutemwina nyunza kuwakaya, nakatohesha ŋinza yeyi; chiwakaya mapampa kasatu hamwaka nakumwekana kumesu aYehova Nzambi yeyi, kwosi muntu wakakeŋa ituŋa deyuku.
Chiwakalambula mashi achimuna chami bayi wakayilambula namankendi akweti iluŋuku; hela chimuna chahachawija chaChipandakenu bayi chakakama chishika nikubudiduku.
Yakudya yatachi kwiha yaheseki deyi wakaleti kwitala daYehova Nzambi yeyi. Bayi wakateleka mwana kampembi mumayeli amama yinduku.
Yehova wamwilili Mosi, nindi, Sonekaku mazu awa, muloŋa mwomwaya mazu awa dimu nakwatili chitiyaŋenu chakukwata ninaneyi ninaIsarela.
Yena wadiŋi kwenoku naYehova mafuku makumi awana (40) nimwaana niwufuku; hadiili yakudyaku, hela kunwa menji hanwini menjuku. Wasonekeli hamalola awubasa mazu achitiyaŋenu, yoyu nshimbi ikumi.
Cheliliyi Mosi hakukunkumuka hampidi yaSinayi nasendi malola awubasa aWunsahu ayedi kuchikasa chindi, chakunkumukiliyi hampidi, Mosi hachilukiluku komana kumesu indi kwatoŋekeli nachina chahanjikilaŋayi naNzambi.
NiAroni nianyana kaIsarela chamwenuwu Mosi kutala kumesu indi kudi nakutoŋeka, atiyili woma wakuswila kwakwihi nayena.
Mosi wayitambikili, niAroni nianyuuli achipompelu ejima afuntili cheŋi kudi yena, Mosi wahosheli nawu.
Nkumininaku anyana kaIsarela ejima niwena ayili kwakwihi, niyena wayinkeli nshimbi jejima jahosheliyi Yehova nayena hampidi yaSinayi.
Chakumishiliyi Mosi kuhosha nawu, wabutili ihina kumesu indi.
Ilaŋa cheŋililiyi Mosi kumesu aYehova nindi ahoshi nindi, wafumishili ihina dabutiliyi kumesu indi, nichedikiliyi cheŋi hanzi; wedikili hanzi, wahosheli nawanyana kaIsarela nakuyileja yuma yamulejeluwu.
Anyana kaIsarela amweni kumesu aMosi kudi nakutoŋeka hohu; Mosi washili cheŋi kumesu indi ihina dakubuta, nicheŋililiyi cheŋi nakuhosha naYehova.
Mosi wapompesheli chipompelu chawanyana kaIsarela chejima, wayilili nindi, Tiyenu mazu anayilejiyi Yehova kulonda muyili.
Nindi, Mafuku atanu nadimu mwakakalakali nyidimu, ilaŋa hefuku damuchitanu nachiyedi dakekali ifuku denu dajila, hiSabata yakunooka kwalema kwakumunookela Yehova; yowu wakakoŋelamu mudimu akamujahi.
Mumatalenu ejima bayi akabutula mwoku kesi hefuku daSabataku.
Mosi wahosheli nachipompelu chawanyana kaIsarela chejima, nindi, Tiya chuma chanayilejiyi Yehova,
nindi, Pompeshenu mukachi kenu mulambu waYehova; yowu wukweti muchima wakutiyamu kuwaha diyi wukuwuleta, himulambu waYehova; niwuru, nisiliva, niwuneŋu,
niwuzeeli, niwusombu, niwanda wuchinana nge-e, niwanda wawuwahi, nimavuji ampembi;
niyitembi yanyikoku yayizamba, yakuloomba wulombu wuchinana, niyitembi yachikayi, ninyitondu yanyizenzi;
nimanji enoŋu, ninyitondu yanunka mavumba amawahi yakwila nachu manji akuwayisha nachu, niyakwila nachu insensi yevumba dadiwahi;
nimalola eyila, nimalola amakwawu akupata chachiwahi hefwodi, nimuchibwiiku chakuvwala hantulu.
Antu ejima amukachi kenu akweti wukalawenu, enzi atuŋi yuma yejima yanayilejiyi Yehova;
niTabanaka, niitenti dindi, nichibutishi chindi, ninkobu jindi, nimapulaŋa indi, ninyikambu yindi, niyishimi yindi, nimayanda akwimikila;
nichimbaŋu, ninyikambu yachu, niitanda daluwi, niihina dakujika nachu hakachi;
nimesa, ninyikambu yayu, niyuma yayu yejima, nimankendi akutenteka kumesu aNzambi;
niinoŋu dakutoŋeka chejeji, niyuma yadu, nimanoŋu adu, nimanji achejeji;
nikameŋa kakwochela insensi, ninyikambu yaku, nimanji akuwayisha nachu, niinsensi yevumba dadiwahi, niihina dakukudika muchisu, mwomuchisu chakuTabanaka;
nikameŋa kamulambu wakushita, hamu nachikuŋu chakulokola chawuneŋu, ninyikambu yaku, niyuma yaku yejima, nimbashila yeneni yakuwelela, niitentaminu dayu;
nimahina akukudika kuchipaŋu, niyishimi yayu, nimayanda akwimikila, niihina dakukudika muchisu chachipaŋu;
nimpopu jakuTabanaka, nimpopu jakuchipaŋu, ninyonji yaju;
niyuma yakuvwala yakutuŋa chachiwahi, yakukalakala nachu mwajila, yoyuma yajila yakuvwala kapristu Aroni, niyuma yakuvwala anyanindi amayala, kulonda akakalakali mudimu wawupristu.
Chipompelu chawanyana kaIsarela chejima afumini kudi Mosi.
Ejima ahizumukili munyichima yawu, atiyishiluwu kuwaha mumaspiritu awu, atweli mulambu waYehova, wamudimu wetenti dakubulakena, niwakukalakala nachu mudimu wadu wejima, niwayuma yajila yakuvwala.
Ayili niambanda niamayala, ejima atiyili kuwaha munyichima yawu, aleteli ninyibulu, niyingelingeli yakumatu, nituzeya twakunyinu yawu, nimakayi, yuma yalema wuseya yawuru yejima; diwu antu ejima amulambwili Yehova mulambu wawuru.
Niantu ejima adiŋi nawuzeeli, hela nawusombu, hela nawanda wuchinana nge-e, hela nawanda wawuwahi, hela namavuji ampembi, hela nayitembi yayizamba yanyikoku yakuloomba wulombu wuchinana, hela nayitembi yayikayi, aleteli.
Antu ejima adiŋi nakulambula mulambu wasiliva nawuneŋu awuleteli himulambu waYehova; niantu ejima adiŋi nanyitondu yanyizenzi yakukalakala nachu mudimu himudimu, aleteli.
Ambanda ejima ádiŋi nawukalawenu, atuŋili mahina namakasawu, aleteli yatuŋiluwu, niwuzeeli, niwusombu, niachinana nge-e, niamawahi akushinta.
Ambanda ejima adiŋi ahizumuka munyichima yawu namaana, atuŋili mahina amavuji ampembi.
Anyuuli aleteli nimalola eyila, nimalola akupata, niefwodi, niachibwiiku chakuvwala hantulu;
ninyitondu yamavumba amawahi, nimanji achejeji nimanji akuwayisha nachu, niakwila nachu insensi yevumba dadiwahi.
Anyana kaIsarela ejima amayala nawambanda, ádiŋi nanyichima yayitiyishili kuwaha kuleta yuma yamudimu wejima wayilejeli Yehova kukanwa kaMosi, amuleteleli Yehova mulambu wakuleta chakunyichima yawu awenawu.
Bezaleli niOholiyabi niamayala ejima akweti wukalawenu, anashiliyi Yehova munyichima yawu nimaana nikashinshi, kulonda kwiluka kukalakala nyidimu yakutuŋa malala, akeli mwejima mwalejeliyi Yehova.
Mosi watambikili Bezaleli niOholiyabi niamayala ejima akweti wukalawenu, ashiluwu maana munyichima kudi Yehova, niejima akweti nyichima yahizumuka kulonda enzi nakukoŋa mudimu,
atambwili kudi Mosi mulambu wejima waleteluwu anyana kaIsarela wamudimu wakukalakala nachu malala, kulonda kutuŋa nachu. Habudidi habudidi hiyakuletaŋa hohu nyilambu yakunyichima yawu awenawu.
Amayala ejima akwamaana ákoŋelaŋa mudimu wamalala, ashiyili wejima wawu nyidimu yawu yakoŋelaŋawu, ayili nakumwila Mosi,
nawu, Yuma yakuletawu antu yakukalakala nachu mudimu wakutuŋa wakaniniyi Yehova, yinasweji kuvula.
Mosi wayilejeli, abidikili mwahita chiimba chejima, nawu, Kwosi hela iyala hela mumbanda wakatuŋa cheŋi chuma chikwawu chamulambu wamalalaku. Chochina ayilekesheli antu kuleta cheŋi yuma.
Niyuma yadiŋuwu nayu yawaninini mumudimu wejima wakutuŋa malala, yibadika nikubadikamu.
Hadi awa akalakeli mudimu, ejima adiŋi nawukalawenu, atuŋili Tabanaka namahina ayu ikumi, ayituŋili nawanda wawuwahi wakushinta, niwuzeeli, niwusombu, niwanda wuchinana nge-e, nawakerubi akuchiminamu kudi akwawukalawenu.
Muwulehi wehina dimu jimita 13, muwihi wehina dimu jimita 2, mahina ejima adiŋi esekana hamu hohu.
Mahina atanu wayinuŋili hamu, dimu nadikwawu, awa atanu nawa wayinuŋili hamu, dimu nadikwawu.
Elili maswa awuzeeli hansa yehina dakuma kunsa yamahina anuŋawu, dichi cheliluwu nawa nihansa yehina dakuma kunsa yamahina amakwawu anuŋawu.
Elili maswa makumi atanu (50) kwihina dimu, makumi atanu (50) hansa yehina dadiŋi kumahina amakwawu anuŋawu maswa aditalili dimu nadikwawu.
Elili nkobu jawuru makumi atanu (50), wanuŋili mahina hamu nankobu, chochina Tabanaka yelili yimu.
Elili mahina amavuji ampembi kulonda ekali itenti dakubuta haTabanaka; elili mahina ikumi nadimu (11).
Muwulehi mwelili jimita 14, muwihi jimita 2; mahina ejima ikumi nadimu (11) adiŋi esekana hamu.
Wanuŋili mahina atanu nahawu, mahina atanu nadimu nahawu.
Elili maswa makumi atanu (50) hansa yehina dakuma kunsa yamahina anuŋawu, makumi atanu (50) nawa hansa yamahina amakwawu.
Atuŋili nkobu jawuneŋu makumi atanu (50) kulonda kunuŋa itenti hamu diikali dimu.
Atuŋili chibutishi chetenti chayitembi yayizamba yanyikoku yakuloomba wulombu wuchinana, nichibutishi chahewulu chayitembi yachikayi.
Elili mapulaŋa aTabanaka anyitondu yanyizenzi emana.
Mukuleha kwepulaŋa dimu jimita 5, mukutoha kwepulaŋa dimu mita yimu.
Ipulaŋa dimu dadiŋi nanyishika yiyedi yakunuŋila hamu wumu nawukwawu, dichi cheliliyi namapulaŋa ejima aTabanaka.
Elili mapulaŋa aTabanaka, mapulaŋa makumi ayedi (20) akumutamba wakukabeta kakuchidiilu.
Elili kwishina damapulaŋa makumi ayedi (20) mayanda asiliva makumi awana (40) akwimikilahu, mayanda ayedi mwishina depulaŋa dimu nanyishika yadu yiyedi, mayanda ayedi mwishina depulaŋa dikwawu nanyishika yadu yiyedi.
Nihamutamba wukwawu waTabanaka, hamutamba wakabeta kakuchimunswa, welili mapulaŋa makumi ayedi (20),
nimayandawu asiliva makumi awana (40) akwimikila, mayanda ayedi mwishina depulaŋa dimu, mayanda ayedi mwishina depulaŋa dikwawu.
Elili mapulaŋa atanu nadimu amutamba wakunyima yaTabanaka kumujika.
Kunyima yaTabanaka welili mapulaŋa ayedi amumawombu.
Elili akubombela hamu ayedi kwishina, chochimu nawa nikwiwulu elili akubomba ayedi ayedi kunyitu yawu namubulu wumu; ayilili wejima wawu ayedi chochimu mumawombu ayedi.
Kwadiŋi mapulaŋa atanu nasatu namayandawu asiliva akwimikila, mayanda ikumi natanu nadimu (16), mwishina damapulaŋa ejima ipulaŋa dimu mayanda ayedi, ipulaŋa dimu mayanda ayedi.
Bezaleli watuŋili chimbaŋu nanyitondu yanyizenzi; mukuleha kwachu mita yimu, kutoha kwachu mita 0.7; mukuzandama kwachu mita 0.7;
walamikili wuru wakoseka to-o nimukachi nihanzi, hewulu watuŋililuhu mukinkita wawuru kwi-ndo.
Kunyendu yachu yiwana wawumbililuku tuzeya twachu twawuru tuwana, tuzeya tuyedi hakabavu kamu, tuzeya tuyedi hakabavu kakwawu.
Wasoŋeli nyikambu yiyedi yanyizenzi, wabutiluhu wuru.
Waloŋeli nyikambu mutuzeya mumbavu jachimbaŋu kulonda kutembekelahu chimbaŋu.
Watuŋili itanda daluwi dawuru wakoseka to-o; mukuleha kwadu mita yimu, mukutoha kwadu mita 0.7.
Welili akerubi ayedi awuru, wayichililili kunsa jiyedi jetanda daluwi;
kerubi wumu kunsa yimu, kerubi wumu kunsa yikwawu; wayichilili nawuru wumu hohu niitanda daluwi niakerubi akushila kunsa jadu jiyedi.
Akerubi olweli mpuula jawu hewulu, nakubuta itanda daluwi nampuula jawu, aditalili mesu awu, mesu awakerubi atalili hetanda daluwi.
Watuŋili mesa yanyitondu yanyizenzi, mukuleha kwayu mita yimu, mukutoha kwayu mita 0.5, mukuzandama kwayu mita 0.7;
wabutiluhu wuru wakoseka to-o, watuŋililuku mukinkita wawuru kwi-ndo.
Watuŋililuku nimwowelu kwi-ndo wakweseka muchikasa chakusamanesha, hamwowelu watuŋililuhu mukinkita wawuru kwi-ndo.
Weŋunwini nyibulu yayu yawuru wuwana, washili nyibulu hamawombu awana adiŋi kunyendu yayu yiwana.
Nyibulu yadiŋi kwakwihi namwowelu hawushilu wanyikambu yakusendela mesa.
Wasoŋeli nyikambu yanyitondu yanyizenzi wabutiluhu wuru, kulonda kutembekelaŋahu mesa.
Welili yuma yadiŋi hamesa, niyeŋa yayu, nitutuwa twayu, nimbashila jayu, ninyilondu yayu kulonda kuhuŋujolaŋa nachu, yawuru wakoseka to-o.
Welili inoŋu dawuru wakoseka to-o; inoŋu wachilili dakuchila, niitentaminu dadu, niiyanda dadu, nimpasa jadu, nimahumbadu, ninkenu jadu, jejima jakuchila nawuru wumu hohu.
Mumbavu jadu mwadiŋi nyitayi yitanu nawumu, nyitayi yisatu yenoŋu yadiŋi kumbadi yimu, nyitayi yisatu yenoŋu yadiŋi kumbadi yikwawu;
kwadiŋi mpasa jakwila neyi nkenu jamutondu waamondi, jisatu kumutayi wumu, niihumba ninkenu, nimpasa jakwila neyi nkenu jamutondu waamondi, jisatu kumutayi wukwawu, niihumba ninkenu; dichi cheliluwu nanyitayi yitanu nawumu yadiŋi kwinoŋu;
henoŋu weliluhu mpasa jiwana jafwana neyi nkenu jamutondu waamondi, nimahumbaju, ninkenu jayu;
ihumba dimu kwishina danyitayi yiyedi, yawuru wumu hohu nehumba, ihumba dimu kwishina danyitayi yiyedi, yawuru wumu hohu nehumba, ihumba dimu kwishina danyitayi yiyedi, yawuru wumu hohu nehumba, yanyitayi yitanu nawumu yadiŋi kwinoŋu.
Nimahumbayu ninyitayi yawu yelili wuru wumu hohu nenoŋu; dejima mudakuminini dadiŋi dakuchila hohu, dawuru wakoseka to-o.
Welili nimanoŋu adu atanu nayedi, ninzamba jawu, nituyeŋa twawu twakujima nachu, twawuru wakoseka to-o.
Wadituŋili niyuma yadu yejima na 34 kg. yawuru wakoseka to-o.
Watuŋili kameŋa kakwochela insensi nanyitondu yanyizenzi; mukuleha mita 0.5, mukutoha mita 0.5, kwesekana mukuzandama mita 0.9; nseŋu jakutuŋila namutondu wowumu, chuma chochimu hohu.
Wabutiluhu wuru wakoseka to-o nihewulu, nihambavu kwi-ndo, nihanseŋu; watuŋililuhu mukinkita wawuru kwi-ndo.
Weŋunwini nyibulu yawuru yiyedi yakwishina damukinkita waku, hambavu mwajiyedi, hohambaŋu jiyedi, mwakushila nyikambu yakutembekela.
Watuŋili kameŋa kamulambu wakushita nanyitondu yanyizenzi; mukuleha kwaku jimita 2.5, mukutoha kwaku jimita 2.5, kwesekana hamu, ndwa, mumbaŋu jaku jiwana; kuzandama kwaku kwesekeli jimita 1.5.
Welili nseŋu jaku hamawombu aku awana, nseŋu jelili jakutuŋila namutondu wowumu, chuma chochimu hohu; wabutiluhu wuneŋu.
Welili yuma yakameŋa kakulambwila yejima, joju jinuŋu, nimafwosholu, niyeŋa, ninyisomu, niyifwoyu yakesi, niyuma yejima wayilili nawuneŋu hohu.
Kameŋa kakulambwila watuŋililumu chikuŋu chakulokola chawuneŋu, chakushila kwishina damutondu wasompokaku kwishina kwi-ndo, chadiŋi mukachi, hakachi nakachi.
Weŋunwini nyibulu yiwana yakushila kumawombu awana achikuŋu chakulokola chawuneŋu, yikali muwushilu wanyikambu.
Wasoŋeli nyikambu yanyitondu yanyizenzi, wabutiluhu wuneŋu.
Nyikambu wayishili mutuzeya mumbavu jakameŋa kakulambwila, kulonda kukatembeka nachu; wakatuŋili namapulaŋa, kampaku.
Watuŋili mbashila yeneni yakuwelela yawuneŋu niitentaminu dayu dawuneŋu wafumini kuyibanjilu yawambanda akalakeleli kuchisu chetenti dakubulakena.
Watuŋili chipaŋu. Mahina akukudika kuchipaŋu akukabeta kakuchidiilu, adiŋi awanda wawuwahi wakushinta, wajimita 46;
yishimi yachu yadiŋi makumi ayedi (20), nimayandayu akwimikila makumi ayedi (20), awuneŋu; nimbwambu jakuyishimi jakukudikila, nimakozayu adiŋi asiliva.
Mahina akukudika akukabeta kakuchimunswa ajimita 46, niyishimi yawu makumi ayedi (20), nimayandayu makumi ayedi (20), awuneŋu; nimbwambu jakuyishimi jakukudikila nimakozayu adiŋi asiliva.
Kwadiŋi mahina akukudika akumbadi yakumujika ajimita 23, yishimi yawu ikumi, nimayandayu ikumi; nimbwambu jakuyishimi jakukudikila nimakozayu adiŋi asiliva.
Kumbadi yakumusela, kwokumusela, ajimita 23.
Mahina akukudika kumbadi yimu yakuchisu adiŋi akweseka ajimita 7; yishimi yawu yisatu, mayandayu asatu;
chochina nawa niakumbadi yikwawu yakuchisu; nihachikasa ichi nihachikasa chikwawu chakuchisu chachipaŋu hadiŋi mahina akukudika akweseka najimita 7; yishimi yawu yisatu, nimayandayu asatu.
Mahina ejima akukudika kuchipaŋu kwi-ndo adiŋi awanda wawuwahi wakushinta.
Mayanda akwimikila yishimi adiŋi awuneŋu; nimbwambu jakuyishimi jakukudikila, nimakozayu adiŋi asiliva; hanyitu yawu alamikiluhu siliva; yishimi yejima yakuchipaŋu ayikolesheli namakoza asiliva.
Ihina dakujika kuchisu chakuchipaŋu dadiŋi dakutuŋa kudi mukwakuchima nakusowashana, dawuzeeli, nawusombu, nawanda wuchinana nge-e, nawanda wawuwahi wakushinta; dadiŋi jimita 9 mukuleha, mukukuluka jimita 2.5, mwomwesekeleli mahina akukudika kuchipaŋu.
Yishimi yadiŋuku yiwana, mayandayu akwimikila awana, awuneŋu, mbwambu jayu jakukudikila jasiliva, nyitu yayu alamikiluhu siliva, nimakozayu adiŋi asiliva.
Mpopu jejima, nijakuTabanaka, nijakuchipaŋu, jadiŋi jawuneŋu.
Tiyenu mwachindililuwu yuma yaTabanaka, diyu Tabanaka yaWunsahu. Ayichindili neyi chayilejeluwu kudi Mosi, yoyuma yakukalakala nachu aLevi, akukalakeshawu kudi Itamari, mwana kakapristu Aroni.
Nawanda wawuzeeli, nawusombu, niwuchinana nge-e, atuŋili nachu chachiwahi yuma yakuvwala yakukalakala nachu mwajila, atuŋili nachu niyuma yakuvwala yajila yaAroni; mwomwamulejeluwu Mosi kudi Yehova.
Watuŋili ifwodi nawuru, ninawanda wawuzeeli, nawusombu, niwuchinana nge-e, ninawanda wawuwahi wakushinta.
Wuru awuchilili muwubasa wikali wapepela, awushintili hiyikwikala nsambu kulonda ayisowi muwanda wawuzeeli, niwawusombu, niwuchinana nge-e, nimuwanda wawuwahi, himudimu wamuntu mukwawukalawenu.
Atuŋili mahina akukasa nachu ifwodi kumafwiji, akunuŋila hamu, kunsa jawu jiyedi kwokwadinuŋililuwu.
Nimuya wakutuŋa nawukalawenu, wadiŋi hewulu, wakudikasa nachu, wadiŋi wakwihina dodimu, wakutuŋila mwomumu, wawuru, nawuzeeli, nawusombu, nawanda wuchinana nge-e, nawanda wawuwahi wakushinta; mwomwamulejeluwu Mosi kudi Yehova.
Wakalakeli malola eyila, akupata muwupatilu wawuru, akubaza mwomwabazilaŋawu ijina daMwanta hakazeya kindi, mwomwahita majina awanyana kaIsarela.
Wayishili hamafwiji aifwodi, kulonda ekali malola akwanukila anyana kaIsarela; mwomwamulejeluwu Mosi kudi Yehova.
Watuŋili chibwiiku chakuvwala hantulu, chadiŋi chakukalakala kudi mukwawukalawenu neyi chakalakeluwu ifwodi, chawuru, nawuzeeli nawusombu, nawanda wuchinana nge-e, nawanda wawuwahi wakushinta.
Chadiŋi nambaŋu jiwana; chibwiiku chakuvwala hantulu elili chakuvuŋa, muwulehi wachu muchikasa chamuntu chakusamanesha, muwihi wachu muchikasa chakusamanesha nawa, chakuvuŋa.
Akwatishilumu nyikuku yiwana yamalola; kumukuku wumu kwadiŋi ilola dichinana nge-e, nidawunsela, nidamafu amutondu, diwu mukuku wakusambila.
Kumukuku wamuchiyedi kwadiŋi ilola dawuzeeli wafuwala, nidawuzeeli, nidaemeraldi.
Kumukuku wamuchisatu kwadiŋi ilola dawuzeeli wiyila, niditooka dakekema, nidawusombu.
Kumukuku wamuchiwana kwadiŋi ilola dawunsela wutokoloka, nidiyila, nidamwekana nikwishinadi. Ayipatili muwuru mwomwakuyipatila mwomwakuyikwatishila.
Malola adiŋi ikumi nayedi (12) namajina anyichidi yaIsarela ikumi nayedi (12) mwomwabazilaŋawu ijina hakazeya. Ilola idi nejina dadu, idi nejina dadu.
Hachibwiiku chakuvwala hantulu eliluhu maleŋi ayedi neyi nyonji, akushinta, awuru wakoseka to-o.
Atuŋili yuma yawuru yiyedi yakupatila, nituzeya twawuru tuyedi, ashili tuzeya otu tuyedi hansa jiyedi jachibwiiku chakuvwala hantulu.
Maleŋi akushinta awuru ayedi ayishilili mutuzeya twawuru tuyedi kunsa jiyedi jachibwiiku chakuvwala hantulu.
Insa jikwawu jiyedi jamaleŋi ayedi akuyinda ajinuŋilili kuyuma yiyedi yakupatila, ayishili hamahina akumafwiji akwifwodi kumbidi yayu.
Elili tuzeya twawuru tuyedi, atushili kunsa jiyedi jachibwiiku chakuvwala hantulu kumbavu jachu, kumbadi yefwodi yamukachi.
Atuŋili tuzeya twawuru tuyedi, atunuŋilili kwishina damahina akumafwiji ayedi akwifwodi kumbidi yayu, kwakwihi nakwakudinuŋila, hewulu damuya wakwifwodi wakutuŋa nawukalawenu.
Chibwiiku chakuvwala hantulu achikasili nakukasila tuzeya twachu kutuzeya twakwifwodi namwonji wawuzeeli, kulonda chiikali hamuya wakwifwodi wakutuŋa nawukalawenu, kulonda chibwiiku chakuvwala hantulu chakabuli kusubuka kwifwodi; mwomwamulejeluwu Mosi kudi Yehova.
Welili munkukumba wefwodi yehina yakutuŋa yejima yawuzeeli hohu,
munkukumba awulokweli hakachi, nakuwuchimachima kwalokwelawu kwi-ndo, kulonda wubuli kutabuka.
Kumukundulu wamunkukumba anyeŋumwishiluku mabula akuchima nawanda wawuzeeli, niwawusombu, niwuchinana nge-e, niwakushinta.
Elili nimpwambu jawuru wakoseka to-o, mpwambu oju ajinyeŋumwishili hakachi kamabula kumukundulu wamunkukumba kwi-ndo.
Elili mudi mpwambu mudi ibula, mudi mpwambu mudi ibula, kumukundulu wamunkukumba kwi-ndo, kulonda kukalakala nachu; mwomwamulejeluwu Mosi kudi Yehova.
Elili yikowelu yaAroni nawanyanindi amayala yakutuŋatuŋa nawanda wawuwahi,
nichitambala chakutuŋa nawanda wawuwahi, nitusochi twalubanji twawanda wawuwahi, nituputula twawanda wawuwahi, twakutuŋa nawanda wawuwahi wakushinta,
nimuya wawanda wawuwahi wakushinta, niwawuzeeli, niwawusombu, niwawanda wuchinana nge-e, mudimu wamukwakuchima nakusowashana; mwomwamulejeluwu Mosi kudi Yehova.
Elili nichikuŋu chawubasa chawuru wakoseka to-o, asonekeluhu nsona yidi neyi yabazaŋawu helola dachinjikijilu, nawu, WAJILA WAYEHOVA. Achilamikili hachibaaba chajila.
Akasililuku kamwonji kawuzeeli kulonda kuchikasila hewulu dachitambala; mwomwamulejeluwu Mosi kudi Yehova.
Dichi mudimu wejima waTabanaka yetenti dakubulakena wamanini; anyana kaIsarela elili mwejima mwamulejeluwu Mosi kudi Yehova, dimu mweliluwu.
Aleteli Tabanaka kudi Mosi, niitenti niyuma yadu yejima, ninkobu jadu, nimapulaŋa adu, ninyikambu yadu, niyishimi yadu, nimayandadu;
nichibutishi chayitembi yayizamba yanyikoku yakuloomba wulombu wuchinana, nichibutishi chayitembi yayikayi, niihina dakujika hakachi;
nichimbaŋu chaWunsahu, ninyikambu yachu, niitanda daluwi;
nimesa, niyuma yayu yejima, nimankendi akutentekaŋa kumesu aNzambi;
Yehova wahosheli naMosi,
nindi, Hefuku datachi dakakweji kakusambila wakemiki Tabanaka yetenti dakubulakena. 
Wakeŋijumu chimbaŋu chaWunsahu, kuchimbaŋu wakajikuku ihina dakujika nachu hakachi.
Wakeŋijumu nimesa, wakaloŋeshuhu yuma yayu; wakeŋijumu inoŋu, nakubutula manoŋu adu.
Kameŋa kawuru kainsensi wakakashili kumesu achimbaŋu chaWunsahu, wakashi niihina dakukudika kuchisu chakuTabanaka.
Kameŋa kamulambu wakushita wakakashili kuchisu chakuTabanaka yetenti dakubulakena.
Mbashila yeneni yakuwelela wakeli itenti dakubulakena iku, kameŋa kakulambwila iku, wakayishili hakachi, wakashumu nimenji.
Wakatuŋi chipaŋu kwi-ndo, wakakudiki niihina dakukudika muchisu chachipaŋu.
Wakatambuli nimanji akuwayisha nachu, wakawayishi niTabanaka niyuma yejima yidumu, wakayijiliki niyuma yayu yejima, yakajili nikujila.
Wakawayishi nikameŋa kamulambu wakushita, niyuma yaku yejima, wakajiliki kameŋa kakulambwila; kakekali kameŋa kajila nankashi.
Wakawayishi nimbashila yeneni yakuwelela niitentaminu dayu, wakayijiliki.
Wakaleti Aroni nawanyanindi amayala kuchisu chetenti dakubulakena, wakayiweleshi.
Wakamuvwiki Aroni yuma yakuvwala yajila, wakamuwayishi manji, wakamujiliki kulonda akankalakeli mudimu wawupristu.
Wakaleti anyanindi amayala, wakayivwiki yikowelu;
wakayiwayishi manji neyi chiwawayishili tata yawu, kulonda akankalakeli mudimu wawupristu; chakayiwayishawu ochu chakekali wupristu wawu wakunyaka yejima, kumakiŋu ejima.
Dichi cheliliyi Mosi; mwejima mwamulejeluwu kudi Yehova dimu mweliliyi.
