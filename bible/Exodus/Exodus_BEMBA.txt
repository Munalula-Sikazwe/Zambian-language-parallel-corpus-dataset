 Aya e mashina ya bamwana Israeli abaume pamo ne ndupwa shabo shonse, abakonkele shibo Yakobo ku calo ca Egupto. 
Rubeni, Simeoni, Levi, Yuda, 
Isaka, Sebuloni, Benjamini, 
Dani, Naftali, Gadi na Asheri. 
Bonse pamo aba mu lupwa lwakwa Yakobo bali amakumi cine lubali (70). Yosefu mwana Yakobo wena iyo nshita ninshi ali mu Egupto. 
Nomba Yosefu na bamunyina bonse na ba muli ilya nkulo bonse balifwile. 
Lelo abena Israeli bali no bufyashi, kabili no kufula bafulileko nganshi. Bafulishe icakuti bakumenefye konse mu Egupto, kabili bali abamaka nganshi. 
Nomba imfumu imbi iyishaishibe Yosefu, yatampile ukuteeka mu Egupto. 
Elyo iyi mfumu yaebele abantu baiko aiti, “Mwamona, aba bantu abena Israeli nabafulisha nganshi, kabili baliba abamaka nganshi ukutucila. 
Kanshi natubacenjelele epali balafulilako. Kabili nge nkondo yabuka kuti baisa twalukila, baba pamo na balwani besu, batulwisha, bafuma na mu calo baya.” 
Kanshi elyo basontele abakwangalila abasha. Balebapeela incito ishakosa pakubacusha. Bakuulile imfumu Farao imisumba ya matala Pitomu na Ramesesi. 
Lelo nangu babikilepofye ukubacusha nganshi, abena Israeli bena balefulilakofye no kusalangana mu calo conse. Kanshi abena Egupto batampile kulatiina abena Israeli nganshi, 
no kulababomfya buluku buluku. 
Balengele ubumi bwabo ukubipa nganshi pa mulandu wa milimo ya lucu mukukandila iloba, mukutama amatafwali, ne milimo yonse iyalekana lekana iya mu mpanga. Mu milimo yabo yonse abena Egupto balebabomfya buluku buluku. 
Elyo imfumu ya Egupto yaebele banacimbusa babili Abahibulu Shifura na Pua ukuti, 
“Ilyo muleyafwilisha banamayo Abahibulu ukupaapa, pa cakupaapilapo cine nga mwamona mwaume mumwipaye, nga mwanakashi mwimwipaya.” 
Lelo aba banacimbusa baletiina Lesa, tabaleipaya abana baume, tabalecita ifyo imfumu ya mu Egupto yabebele. 
Elyo imfumu yaitile banacimbusa, yalabepusha aiti, “Cinshi mwalecitila ifi? Cinshi mushaleipaila abana baume?” 
Nabo bayasuka Farao abati, “We mfumu, banamayo Abahibulu tababa nga banamayo abena Egupto. Bena baba abakosa, bapaapa ilyo banacimbusa tabalafikako.” 
Lesa nao epakulenga banacimbusa ukushuka. Abena Israeli bena elyo bacililako ukufula kabili baba abamaka nganshi. 
Pa mulandu wakutiina Lesa, nao Lesa alipeele banacimbusa abana. 
Elyo Farao akonkomeshe abantu bakwe bonse ukuti, “Muleposa umwana mwaume onse uwafyalwa mu mumana wa Nailo. Lelo abana banakashi bena mwilabepaya iyoo.”
Umuntu umo uwa mu luko lwakwa Levi aupile umwanakashi wa mu luko lwakwe ulwa bwina Levi. 
Uyu mwanakashi alimite, afyala no mwana umwaume. Pakumona ifyo umwana ali uwayemba, nyina amufishile pa myeshi itatu. 
Nomba ilyo afililwe ukutwalilila ukufisa umwana, abuulile ulupe lwa matete, ashingwilako amanenekela na mapula. Emo abika umwana, ayabika no lupe mu matete mu lulamba lwa mumana. 
Nkashi wa mwana aiminina akatalamukila pakuti amone ifyalamucitikila.
Nomba umwana wakwa Farao umwanakashi aishile ku mumana kukowa. Ababomfi bakwe abakashana balatandala mu lulamba lwa mumana. Awe ati amone ulupe mu matete, atuma umubomfi wakwe umo mukashana ukuya luleta. 
Cilya akupukulapo, amonamo umwana umwaume alelila. Uluse lwamwikata, asosa ati, “Uyu mwana, mwana wa muntu umo pa Bahibulu.” 
Elyo nkashi ya ulya mwana aipusha mwana Farao umwanakashi ati, “Bushe nje mufwailako umwanakashi Umuhibulu uwakumonseshako umwana?” 
Nao amwasuka ati, “Ale kabiye.” Awe umukashana aya senda na nyina kwa mwana. 
Mwana Farao umwanakashi amweba ati, “Senda uyu mwana uye mukulaŋonseshako, na ine nakulakulipila.” Kanshi umwanakashi epakusenda umwana, aya mukulamonsha. 
Panuma ilyo umwana akulileko, umwanakashi amubweseshe kuli mwana Farao umwanakashi. Nao umwana wa mfumu Farao amucitile umwana wakwe. Amwinike ne shina lya Mose, ati, “Pantu namwabwile mu menshi.”
 Ilyo Mose akulile, ubushiku bumo aile ku bantu bakwe Abahibulu. Aya mona ifyo baleculisha mukubombesha. Kabili Mose amona uko umwina Egupto aleuma Umuhibulu munankwe. 
Ilyo Mose aceba ceba, amona tapali muntu nelyo umo, aipaya umwina Egupto amufisa na mu musensenga. 
Ubushiku bwakonkelepo abwelelako, amona Abahibulu babili abaume balelwa. Elyo aeba uubalile umubiye ati, “Cinshi uleumina Umuhibulu mubiyo?” 
Nao amwasuka ati, “Nga uwakucita kateeka na kaputula wa milandu yesu nani? Bushe ulefwaya ukunjipaya nga filya waipeye umwina Egupto?” Elyo Mose umwenso wamwikata, alatontonkanya nokuti, “Cine cinefye abantu nabeshiba ifyo nacitile.” 
Farao pakumfwa uyu mulandu, alafwaya ukwipaya Mose, lelo Mose afulumuka Farao, aya ikala ku Midiani. Eko aikala panshi mupepi ne cishima ca menshi.
Nomba shimapepo wa ku Midiani ali na bana abanakashi cine lubali, awe baisa kukutapa amenshi no kwisusha amenshi mu milimba yakunweseshamo ifitekwa fyakwa shibo. 
Elyo kwaisa na bakacema bamo baisa batamfyapo. Lelo Mose aima abapokololako, apeela ne fitekwa fyabo amenshi. 
Ilyo abakashana babwelela kuli shibo Reueli, nao abepusha ati, “Bushe cinshi mwabwelela bwangu lelo?” 
Nabo bamwasuka abati, “Umwina Egupto umo ewacitupokololako kuli bakacema. Kabili acitutapilako amenshi no kupeelako ifitekwa fyesu amenshi.” 
Elyo shibo aipusha bamwane abakashana ati, “Ngoyo muntu ali kwi? Cinshi mwamushila? Mwiteni ese alye icakulya.” 
Mose epakusumina ukulaikala noyo muntu, nao uyo muntu amufya umwana wakwe umukashana Sipora. 
Sipora afyala no mwana umwaume, nao Mose amwinike ishina lya Geshomu, asosele ati, “Ine ndi mweni muli cino calo ca bene.”
Mu nshita itali ine iyo emo imfumu ya mu Egupto yafwilile. Lelo abena Israeli bena balelilishika nganshi ukucula mu busha bwabo, balelilila kuli Lesa ukuti abatuule, no kulilishika kwabo pa mulandu wa busha bwabo kwafikile kuli Lesa. 
Lesa aumfwile ukulila kwabo, aibukisha ne cipangano ico apangene na Abrahamu, Isaki na Yakobo. 
Kanshi Lesa alolesha abena Israeli, aishiba no bucushi bwabo.
Nomba Mose alecema ifitekwa fyakwa shifyala Yeturo, shimapepo wa ku Midiani. Asenda ifitekwa, acilinganya mu matololo, afika na ku Holebu, ku lupili lwakwa Lesa. 
Kulya eko malaika wakwa Yawe amumonekele mu lubingu lwa mulilo ulwalebilima ukufuma mu cimpusa. Mose amona ukuti icimpusa cilebilima lelo tacilepya iyoo. 
Elyo atontonkanya ati, “Kampalameko, uleke ndoleshe icakupapusha ici namona, ico icimpusa cishipilile.” 
Ilyo Yawe amona ukuti Mose alapalama kukumona icimpusa, Lesa amwita ukufuma mu cimpusa ati, “Mose, Mose!” Nao ayasuka ati, “Epo ndi.” 
Lesa amweba ati, “Wipalama kuno. Fuula insapato shobe pantu incende wimininepo ni ncende yamushilo.” 
Elyo amweba nokuti, “Nine Lesa wakwa wiso, Lesa wakwa Abrahamu, Lesa wakwa Isaki kabili Lesa wakwa Yakobo.” Elyo Mose afimba pa menso pantu aletiina ukulolesha Lesa.
Elyo Yawe asosa ati, “Ninjimwena ne mwine ifyo abantu bandi balecula nganshi mu Egupto. Niŋumfwa no kulila kwabo pa mulandu wa bakangalila wabo, kabili ninjishiba amacushi yabo. 
Eico ninjika kukubapususha ku bena Egupto no kubafumya muli ici calo, mbatwale ku calo icafunda, icikalamba, icifumfumukamo umukaka no buci. Abekalamo bena Kenani, abena Hiti, abena Amoli, abena Perisi, abena Hifi na bena Yebusi. 
Niŋumfwa nomba ukulila kwa bena Israeli, nimona nefyo balebacusha ku bena Egupto. 
Eico nomba isa nkutume kuli Farao kukufumya abantu bandi abena Israeli mu calo ca Egupto.”
Elyo Mose ayaswike Lesa ati, “Nga ine nine ani, uwakuti nje kuli Farao kukufumya abena Israeli mu Egupto?” 
Lesa amwasuka ati, “Nkalaba na iwe. Kabili ici cikaba e cishibilo kuli iwe icakuti nine nkutumine. Ilyo ukafumya abantu mu Egupto mukapepela Lesa pali luno lupili.”
 Mose aebele Lesa ati, “Nga naya ku bena Israeli no kubeba ati, ‘Lesa wa fikolwe fyenu nantuma kuli imwe,’ nabo banjipusha abati, ‘Nge shina lyakwe ni nani?’ Bushe nkabasuka shani?” 
Lesa ayasuka Mose ati, “Nine UWABAPO. Ukebe abena Israeli auti, ‘UWABAPO euntumine kuli imwe.’” 
Lesa aeba Mose nakabili ati, “Webe abena Israeli auti, ‘Yawe, Lesa wa fikolwe fyenu, Lesa wakwa Abrahamu, Lesa wakwa Isaki kabili Lesa wakwa Yakobo euntumine kuli imwe.’ Ili e shina lyandi ilya pe na pe ilyo inkulo shonse shikalanjibukishishako.
“Kabiye kalonganike abakalamba ba bena Israeli ubebe auti, ‘Yawe, Lesa wa fikolwe fyenu, Lesa wakwa Abrahamu, Isaki na Yakobo amonekele kuli ine, anjebele nokuti, “Nalisa mupempula namona nefyo abena Egupto bamucita. 
Kabili nimpingula ukumufumya mu Egupto umo balemucusha, no kumutwala mu calo icifumfumukamo umukaka no buci. Abekalamo bena Kenani, abena Hiti, abena Amoli, abena Perisi, abena Hifi na bena Yebusi.” ’ 
Abakalamba bakomfwa ifyo ukabeba. Elyo iwe na bakalamba ba bena Israeli mukaye ku mfumu ya Egupto, mukayebe ati, ‘Yawe, Lesa wa Bahibulu, alitukumanya. Eico nomba shi lekeni tuye ulwendo lwa nshiku shitatu mu matololo kukulekela Yawe Lesa wesu amalambo.’ 
Lelo kwena ninjishiba kuti, imfumu ya Egupto tayakasumine ukuti muye ukwabula ukupatikishiwa no kuboko kwamaka nganshi. 
Nomba nkabomfya ukuboko kwandi ukwamaka nganshi, nkakanda abena Egupto ku fipeshamano fintu nkacita pakati kabo. Lyena panuma imfumu ikamulekamo mukaleya.
 “Kabili nkalenga ukuti mukatemwikwe ku bena Egupto, epakuti ilyo mukalaya mwikaya iminwe nkutwa. 
Umwanakashi onse umwina Israeli akalombe umwina mupalamano umwina Egupto na onse umwanakashi ekala nankwe mu ŋanda yakwe, ifya silifa na golide ne fyakufwala. Mukafwike abana benu abaume na banakashi. Kanshi efyo mukatapa ifyuma fya bena Egupto.”
Mose ayaswike ati, “Nga cakuti bakaana ukunsumina nelyo ukumfwa kuli ine, kabili basosa nokuti, ‘Yawe tamoneke kuli iwe?’” 
Yawe amwipusha ati, “Cinshi ico wikete mu minwe yobe?” Nao Mose ayasuka ati, “Ni nkonto.” 
Yawe amweba ati, “Posa inkonto panshi.” Mose aposa inkonto panshi, nayo yasanguka insoka. Mose abutukako. 
Elyo Yawe amweba ati, “Tambika ukuboko kobe uikate ku busolo.” Mose atambika ukuboko kwakwe aikata na ku busolo. Insoka nayo kabili yasanguka inkonto mu minwe yakwe. 
Elyo Yawe aeba Mose ati, “Ukacite ifi pakuti bakasumine ukuti Yawe, Lesa wa fikolwe fyabo, Lesa wakwa Abrahamu, Lesa wakwa Isaki kabili Lesa wakwa Yakobo alikumonekele.”
Kabili Yawe aeba Mose ati, “Pisha icisansa mu mwingila obe.” Mose apishamo. Cilya afumyamo icisansa cakwe amona cikumenefye fibashi, cibuutile na tuutu ngo bunga bwa mfula. 
Lesa amweba nakabili ati, “Pisha icisansa cobe mu mwingila.” Apisha. Cilya acifumyamo, amona nacipola cilifye bwino ngo mubili wakwe onse. 
Yawe asosa ati, “Nga bakaana ukukusumina nangu ukutetekela icisungusho cantanshi, ninshi kuti basumina ici icabubili. 
Nga bakaana ukusumina pa mulandu wa ifi fisungusho fibili, kabili bakaana no kumfwa ifyo ulebeba, ninshi ukatape amenshi mu mumana wa Nailo ukayetile panshi pa mushili uwauma. Amenshi yakasanguka umulopa panshi.”
Elyo Mose aeba Yawe ati, “We Mfumu, ine nshaishiba bwino ukulanda, ukutulafye ku kale nangufye ukutula apo mulelandila na ine. Ine nalifina ululimi kabili ndalubantika pakulanda.” 
Yawe nao amwasuka ati, “Bushe uwapeela umuntu akanwa nani? Nani alenga umuntu ukuti abe nkomamatwi nangu cibulu? Nani amulenga ukuti alemona nangu ukuti abe mpofu? Bushe teine, ne Yawe? 
Kanshi nomba kabiye! Na ine nakulakwafwa ukulanda kabili nakulakweba nefyo uli nokulanda.” 
Lelo Mose ayasuka ati, “We Mfumu, napapata tumeniko umbi.” 
Elyo Yawe afulilwa Mose nganshi, amweba ati, “Bushe tapali munonko Aroni umwina Levi? Nalishiba ukuti wena alalanda bwino. Kabili mona aleisa mukukukumanya. Akasansamuka nganshi pakukumona. 
Kanshi eo ukalaeba amashiwi ali nokulanda. Nkalamwafwako bonse babili ukulanda, kabili nkalamulanga ne fyakucita. 
Aroni eukalakulandilako ku bantu, eukaba kwati e kanwa kobe, elyo iwe ukaba kwati niwe Lesa wakwe. 
Nomba senda inkonto iyo wikete mu minwe, eyo ukalacitilako ifisungusho.”
Kabili Mose alibwelele kuli Yeturo shifyala, amweba ati, “Napapata, lekeni mbwelelemo ku bantu bandi mu Egupto, njemona nga bacili abomi.” Yeturo amweba ati, “Kabiye, wende umutende.” 
Ilintu Mose acili mu Midiani, Yawe amweba ati, “Bwelelamo ku Egupto pantu abo bonse balefwaya ukukwipaya balifwa.” 
Kanshi Mose epakubuula umukashi wakwe na bana bakwe abaume abaninika na pali punda, aya nabo ku Egupto. Kabili asenda ne nkonto yakwa Lesa mu minwe yakwe.
Elyo Yawe aeba Mose ati, “Ukaye cita ifisungusho fyonse nkupeele amaka yakucita pa cinso cakwa Farao nga wabwelelamo ku Egupto. Lelo nkalenga umutima wakwe ukumalala kabili takaleke na bantu ukuti baleya. 
Elyo ukebe Farao auti, ‘Yawe nasosa ati, Umwana wandi umwaume Israeli e beli lyandi. 
Ninkweba nati, shileka umwana wandi umwaume aleya kukumpepa, nomba naukaana. Eico nomba na ine ndi nokwipaya ibeli lyobe ilyaume.’”
Yawe afwaile ukwipaya Mose pa ndo apo amukumenye. 
Lelo Sipora abuula ilibwe ilyatwa asembulwilako ne nkanda ya ku mpela ya mubili wakwa mwane umwaume, akumya ne nkanda pa makasa yakwe no kweba Mose ati, “Cine cine uli mulume wandi uwa ku mulopa.” 
Elyo Yawe alekamo Mose. Kabili umukashi wakwe amweba no kumweba ati, “Pa mulandu wakusembululwa, uli mulume wandi uwa ku mulopa.”
Elyo Yawe aeba Aroni ati, “Kabiye uye ukumanye Mose mu matololo.” Nao Aroni aima aya mukumanya pa lupili lwakwa Lesa, amutomona pakumuposha. 
Elyo Mose ashimikilako Aroni ifintu fyonse ifyo Yawe amutumine kukubeba, ne fisungusho fyonse ifintu amukonkomeshe ukuya cita. 
Mose na Aroni epakwima baya longanika abakalamba ba bena Israeli bonse. 
Elyo Aroni abashimikila fyonse ifyo Yawe aebele Mose. Kabili Mose acita ne fisungusho fyonse pa cinso ca bantu. 
Abantu nabo basumina. Kabili pakumfwa ukuti Yawe nabasakamana no kumona ifyo balecululuka, bonse bakontama balapepa no kupepa.
Panuma ya ifi Mose na Aroni baile kuli Farao bamweba abati, “Yawe, Lesa wa bena Israeli nasosa ati, ‘Leka abantu bandi baleya pakuti bakaye ncitila inshikunkulu mu matololo.’” 
Farao ayasuka ati, “Nga Yawe ni nani uo ndi nokubeela no kuleka abena Israeli baleya? Nshimwishibe uyu Yawe, elyo nshaleke na bena Israeli ukuti baleya.” 
Nabo bayasuka abati, “Lesa wa Bahibulu alitukumanya. Shi tusuminisheni ukuya ulwendo lwa nshiku shitatu mu matololo kukulekela Yawe, Lesa wesu, ilambo, epali atwipaya ku cikuko nangu ku lupanga.” 
Lelo imfumu ya calo ca Egupto yabeba ati, “Mose na Aroni, cinshi mulefumisha aba bantu ku milimo yabo? Bweleleni ku milimo yenu!” 
Kabili Farao atila, “Moneni abantu mu calo nabafulisha, elyo na imwe mulebalesha ukubomba!”
Mu bushiku ubo bwine imfumu Farao yakonkomeshe bakangalila ba bena Israeli pamo na bakalamba babo pa milimo aiti, 
“Mwilabapeela impimbili shakubomfya pakupanga amatafwali, muleleka baleifwaila abene. 
Lelo impendwa ya matafwali iyakutama cila bushiku yena mwicefyako, ibefye ilya ine iyakale. Banaŋani eco balecitila icongo abati, ‘Tulekeni tuye lekela Lesa wesu ilambo.’ 
Lekenifye aba bantu imilimo ibakosele, pakuti baleikalilafye ukubomba nganshi. Lyena tabakulakutika ku fyabufi.”
Elyo bakangalila ba bena Israeli na bakalamba babo pa milimo baya eba abena Israeli abati, “Farao asosa ati, ‘Ine naleka ukumupeela impimbili shakubomfya. 
Kabiyeni muye ifwaila impimbili konse uko mwingashisanga, lelo icikongwani cenu cena tacili nakucefeshiwako nakalya.’” 
Kanshi abantu epakusalangana mpanga yonse mu calo ca Egupto mukutolelesha impimbili. 
Bakangalila balabapatikisha abati, “Mupwishe icikongwani ca cila bushiku, filya mwalecita ilyo pali impimbili.” 
Bakangalila bakwa Farao balepuma abakalamba ba milimo abena Israeli abo basalile, balebeba abati, “Cinshi ico mailo na lelo mushipwishishishe ukutama impendwa ya matafwali nga filya mwalecita kale?”
Elyo abakalamba ba milimo abena Israeli baya mukuilishanya kuli Farao abati, “Cinshi fwe babomfi bobe watucitila ifi? 
Ababomfi benu tababapeela impimbili, lelo baletweba ukutama amatafwali! Kabili ababomfi benu baboma no kuboma, lelo ici cilubo ca bantu benu.” 
Farao nao abasuka ati, “Muli banaŋani, e cine cine muli banaŋani! Tamufwaya kubomba e mulandu mulesosela amuti, ‘Leka tuye kukulekela Yawe ilambo.’ 
Kanshi nomba bwelelenimo ku milimo yenu! Tabakulamupeela impimbili, lelo mwakulatama impendwa ine ilya bamupimina iya matafwali.” 
Abakalamba ba milimo abena Israeli baishiba ukuti bali mu bwafya pakubeba ati, “Lelo impendwa ya matafwali cila bushiku tayakacefeshiweko nakalya.” 
Pakufumako kuli Farao basanga Mose na Aroni balebalolela. 
Elyo abakalamba ba mulimo abena Israeli baeba Mose na Aroni abati, “Yawe engamulolekesha no kumukanda! Pantu nimwe mulengele ukuti Farao na bacilolo bakwe batupate. Nimwe mubikile ulupanga lwakutwipailako mu minwe yabo.”
Elyo Mose aya kuli Yawe nakabili, asosa ati, “We Yawe, cinshi ulecushisha aba bantu? Bushe ici eco wantumine kuno? 
Ukutulafye apo nailile kuli Farao kukumweba ifyo wantumine, Farao ena acushafye aba bantu. Na iwe tawalubula abantu bobe iyoo!”
Elyo Yawe aebele Mose ati, “Nomba ulemona ifyo ndecita kuli Farao. Pantu ku maka yandifye nkalenga ukuti akabaleke baleya. Pantu ku maka yandifye nkalenga ukuti akabatamfye mu calo cakwe.”
 Kabili Lesa aebele Mose ati, “Nine Yawe. 
Nine namonekele kuli Abrahamu, kuli Isaki na kuli Yakobo nga Lesa Umwine wa maka yonse, lelo nshabeshibishe ukuti ishina lyandi nine Yawe. 
Elyo kabili napangene nabo icipangano. Nabalaile ukubapeela icalo ca Kenani umo baleikala nga beni. 
Elyo kabili niŋumfwa ukuilishanya kwa bena Israeli abo abena Egupto bateeka ubusha, kabili ninjibukisha ne cipangano twapangene nabo.
“Eico kanshi kebe abena Israeli auti, ‘Ine nine Yawe. Ndi nokumulubula ku milimo yabuluku iya bena Egupto kabili nkamufumya na mu busha. Nkamulubula no kuboko kwandi ukwamaka, kabili nkabakanda nganshi. 
Nkamucita abantu abandi, na ine nkaba Lesa wenu. Elyo mukeshiba ukuti nine Yawe Lesa wenu uwamulubula ku milimo yabuluku iya bena Egupto. 
Nkamutwala na mu calo ico nalapile ukupeela kuli Abrahamu, kuli Isaki na kuli Yakobo. Nkacipeela kuli imwe cikabe icacishilano. Ine nine Yawe.’” 
Mose aisa eba abena Israeli aya mashiwi, lelo balikene ukumumfwa ico bafupwike pa mulandu wakuculisha mu busha.
Elyo Yawe aeba Mose ati, 
“Kabiye kebe Farao imfumu ya Egupto ukuti ileke abena Israeli bafume mu calo caiko.” 
Mose ayasuka Yawe ati, “Apo abena Israeli balikaana ukuŋumfwa, nga wena Farao kuti aŋumfwa shani, ine ne ushaishiba na kulanda bwino?” 
Elyo Yawe alandile kuli Mose na Aroni pa mulandu wa bena Israeli na Farao imfumu ya mu Egupto, no kubakonkomesha ukufumya abena Israeli mu Egupto.
Ifi e fikolwe fya ndupwa shabo. Abana baume bakwa Rubeni, ibeli lyakwa Israeli, ni aba: Anoki, Palu, Hesroni na Kami. Aba e bakalamba ba ndupwa sha mu luko lwakwa Rubeni. 
Abana abaume bakwa Simeoni ni aba: Yemueli, Yamini, Ohadi, Yakini, Sohari na Shauli, umwana wa mu mwanakashi umwina Kenani. Aba e bakalamba ba ndupwa sha mu luko lwakwa Simeoni. 
Aya e mashina ya bamwana Levi abaume ukukonka umo bafyalilwe, ni Geshomu, Koati na Merari. Levi aikele pano calo imyaka umwanda umo na makumi yatatu na cine lubali (137). 
Abana baume bakwa Geshomu ukulingana ne ndupwa sha mu luko lwabo, ni Libini na Shimei. 
Abana baume bakwa Koati bali ni Amuramu, Isa, Hebuloni na Usieli. Koati aikele pano calo imyaka umwanda umo na makumi yatatu na itatu (133). 
Abana baume bakwa Merari bali ni Mali na Mushi. Aba e bakalamba ba ndupwa sha mu luko lwakwa Levi ukukonka umo bafyalilwe.
Amuramu aupile Yokobedi nasenge, afyelemo Aroni na Mose. Amuramu aikele pano calo imyaka umwanda umo na makumi yatatu na cine lubali (137) 
Abana baume bakwa Isa bali ni Kora, Nefegi na Sikiri. 
Abana abaume bakwa Usieli ni Mishaeli, Elisafani na Sitiri. 
Aroni aupile Elisheba, mwana Aminadabu nkashi yakwa Nashoni. Afyelemo Nadabu, Abihu, Eleasa na Itama. 
Abana baume bakwa Kora bali ni Ashili, Elikana na Abiasafu. Aba e bakalamba ba ndupwa sha mu mukowa wakwa Kora. 
Eleasa, mwana Aroni, aupile umwana mwanakashi umo uwakwa Putieli. Afyelemo na Fineasi. Aba e bakalamba ba ndupwa sha mu luko lwakwa Levi, ukukonka umo bafyalilwe.
Ni aba bene Mose na Aroni ebo Yawe aebele ati, “Kafumyeni indupwa shonse ne mikowa yonse iya bena Israeli mu Egupto mu mpuka shabo.” 
Ni Mose na Aroni ebaebele Farao imfumu ya Egupto ukuti ileke abena Israeli bafume mu Egupto.
Ilyo Yawe alandile kuli Mose mu calo ca Egupto, 
amwebele ati, “Ine nine Yawe. Webe Farao imfumu ya calo ca Egupto ifintu fyonse ifyo ndekweba.” 
Lelo Mose ayaswike Yawe ati, “Apo ine nshaishiba kulanda bwino, nga kanshi Farao kuti aumfwa shani kuli ine?”
Yawe nao aeba Mose ati, “Mona ndekucita nga Lesa kuli Farao, munonko Aroni nao ndemucita kasesema obe. 
Wakulaeba Aroni fyonse ifyo nakukonkomesha, nao Aroni munonko euli nokweba Farao ukuti aleke abena Israeli bafume mu calo cakwe. 
Lelo nkalenga umutima wakwa Farao ukumalala, kabili nangu nkacita ifisungusho ifingi ne finjelengwe ifingi mu Egupto, 
takamumfwe nakalya. Lelo nkabika ukuboko kwandi ukwamaka pali Egupto, kabili nkacita ifintu ifikali nganshi pakufumya impuka sha bantu bandi abena Israeli mu Egupto. 
Ilyo nkakanda abena Egupto no kufumya abena Israeli mu calo cabo, elyo abena Egupto bakeshiba ukuti ine ndi Yawe.” 
Awe Mose na Aroni baya cita nefyo Yawe abebele. 
Ilyo baile kukulanda kuli Farao, Mose ali ne myaka amakumi cine konse konse (80), Aroni nao ali ne myaka amakumi cine konse konse na itatu (83).
Yawe aebele Mose na Aroni ati, 
“Farao nga amweba ati, ‘Citeni icisungusho,’ ukebe Aroni akabuule inkonto no kuiposa panshi pa cinso cakwa Farao, nayo ikasanguka insoka.” 
Kanshi Mose na Aroni baya kuli Farao bacita nefyo Yawe abebele. Aroni aposa inkonto yakwe panshi pa cinso cakwa Farao na bacilolo bakwe, awe nayo yasanguka insoka. 
Farao nao aita abantu bakwe abamano na bakabuka, na bamalele nabo bacita ifyo fine. 
Cila umo aposa inkonto yakwe panshi, nasho shasanguka insoka. Lelo inkonto yakwa Aroni yaminaula inkonto shabo shonse. 
Nomba umutima wakwa Farao walifye uwaumalala, akaana no kumfwa kuli Mose na Aroni, nga filya fine Yawe asosele.
Elyo Yawe aebele Mose ati, “Umutima wakwa Farao ucili uwaumalala, alekaana nokuti abantu baye. 
Ukaye ulucelo kuli Farao ilyo aleya kwifwe. Ukasende ilya nkonto mu minwe yobe, ilya yasangwike insoka, ukalemulolela pa lulamba lwa mumana wa Nailo. 
Elyo ukamwebe Farao auti, ‘Yawe, Lesa wa Bahibulu, antumine kukukweba ati, leka abantu bandi baleya pakuti bakaye mpepa mu matololo. Nomba iwe ukufika na nomba walikaana ukumfwa.’ 
Ifi efyo Yawe asosele, ‘Ni kuli ici, eko iwe walanjishibila ukuti nine Yawe.’ Mona, pa menshi nalauma iyi nkonto njikete mu minwe, na menshi ya mu mumana wa Nailo yalasanguka umulopa. 
Isabi lyalafwa mu mumana wa Nailo, no mumana wakulanunka na bena Egupto bakulafilwa ukuya nwamo amenshi.”
Yawe aeba Mose ati, “Eba Aroni auti, ‘Buula inkonto yobe, utambalike ukuboko kobe pa menshi yonse ayaba mu Egupto, aya mu mimana, aya mu mifolo, aya mu fishiba na ya mu fishima. Umulopa ukaba konsefye mu calo conse ca Egupto, mu mitondo ya fimuti na mu mitondo ya mabwe.’” 
Mose na Aroni bacita ifyo fine Yawe abebele. Aroni aimisha inkonto yakwe mu mulu, auma na pa menshi ya mu mumana wa Nailo, ninshi Farao na bacilolo bakwe baleloleshako. Awe na menshi yonse yasanguka umulopa. 
Isabi lyonse ilya mu mumana wa Nailo lyafwa, na menshi yalanunka nganshi icakuti abena Egupto balafilwa no kunwa amenshi ya mu Nailo. Umulopa wakumanafye mpanga yonse mu Egupto. 
Abamalele ba mu Egupto nabo bacita cimo cine ku malele yabo. Umutima wakwa Farao walifye uwaumalala, akaana no kumfwa kuli Mose na Aroni nga filya fine Yawe asosele. 
Nomba Farao afumapo abwelela na kwisano kumwakwe, ukwabula ukusakamana nelyo cimo. 
Elyo abena Egupto bonse balaimba ifishima mu lulamba lwa mumana umwakuti basange amenshi yakunwa, pantu balifililwe ukunwa amenshi ya mu mumana.
Papitile nshiku cine lubali ukutula apo Yawe ayalwile amenshi ya mu mumana wa Nailo ukuba umulopa.
Elyo Yawe aeba Mose ati, “Kabiye kuli Farao umwebe auti, ‘Yawe asosa ati, leka abantu bandi baleya, pakuti bakaye mpepa. 
Nga tawabaleke ukuti baye, ndeleta icinkunka ca fyula, fikawa mu calo cobe conse. 
Mu mumana wa Nailo mukesulafye ifyula paa. Kabili fikalafumamo no kuya kwisano lyobe na mu muputule usendamamo, na pa busanshi bobe, na mu mayanda ya bacilolo bobe, na pa bantu bobe, na mu mabuku yakocelamo umukate na mu fyakukasawilamo umufuba. 
Fyakulatobaukila pali iwe, pa bantu bobe elyo na pali bacilolo bobe bonse.’”
Kabili Yawe aeba Mose ati, “Eba Aroni atambalike ukuboko kwakwe ne nkonto yakwe pa mimana, pa mifolo na pa fishiba, uleke ifyula fiwe mu calo ca Egupto.” 
Nao Aroni atambalika ukuboko kwakwe pa menshi ya mu calo ca Egupto, awe ifyula fyafuma fyakumanafye icalo conse. 
Lelo abamalele nabo bacitile ifyo fine ku malele yabo, balenga ifyula ukwisa pa calo. 
Farao epakwita Mose na Aroni abeba ati, “Pepeni kuli Yawe afumye ifyula pali ine na pa bantu bandi, na ine nalaleka abantu benu baye kukulekela Yawe amalambo.” 
Mose aeba Farao ati, “Cisuma, unjebe inshita ulefwaya ukuti nkakupepeleko iwe, bacilolo bobe na bantu bobe, pakuti ifyula fifume pali imwe na mu mayanda yenu, fikashalefye mu mumana wa Nailo mweka.” 
Farao amwasuka ati, “Mailo.” Mose amweba ati, “Cisuma cikabe ngefyo fine wasosa. Ukeshiba ukuti takwaba uwaba nga Yawe, Lesa wesu. 
Ifyula fikataluka kuli iwe, kuli bacilolo bobe, ku bantu bobe na ku mayanda yenu. Fikashalafye mu mumana wa Nailo.” 
Ilyo Mose na Aroni bafuma kuli Farao, Mose alakuuta Yawe ukuti afumyepo ifyula aletele pali Farao. 
Yawe acitile ifyo Mose alombele. Ifyula ifyali mu mayanda, mu mansa na mu mpanga fyafwa. 
Abena Egupto bafilonganya mu mina, ne calo canunka pipi. 
Ilyo Farao amwene ukuti ifyula fyafwa, apemwina, umutima wakwe watwalilila ukumalala, akaana no kumfwa kuli Mose na Aroni nga filya fine Yawe asosele.
Kabili Yawe aebele Mose ati, “Eba Aroni ukuti atambike inkonto, ome panshi, no lukungu lonse ulwa mu calo ca Egupto lwalasanguka bamuŋwiŋwi.” 
Nabo bacita ifyo fine. Aroni atambalika ukuboko kwakwe ne nkonto yakwe, auma panshi, na bamuŋwiŋwi baisa pa bantu na pa nama. Kanshi ulukungu lonse ulwa pa mushili mu Egupto lwasanguka bamuŋwiŋwi. 
Abamalele nabo baesha ukuleta bamuŋwiŋwi ku malele yabo, lelo bafilililwafye. Bamuŋwiŋwi balabuba abantu ne nama. 
Abamalele epakweba Farao abati, “Aya yena maka yakwa Lesa!” Lelo umutima wakwa Farao wali uwaumalala, akaana no kumfwa kuli Mose na Aroni nga filya fine Yawe asosele.
Kabili Yawe aebele Mose ati, “Ukeme lucelocelo ukaye mukulolela Farao ilyo akalaya ku mumana, ukamwebe auti, ‘Yawe asosa ati, leka abantu bandi baleya pakuti bakaye mpepa. 
Nga taulekele ukuti abantu bandi baleya, nkakutumina utusembele utwingi utwakububa iwe, bacilolo bobe na bantu bobe, kabili tukengila na mu mayanda yobe. Mu mayanda ya bena Egupto mukesula utusembele na pa mushili ponse apo baba. 
Nomba muli ubo bushiku, mu mpanga ya Gosheni  umwaikala abantu bandi mwena tamwakabe tusembele. Nkacita ifi pakuti ukeshibe ukuti ine ne Yawe naba muli cino calo. 
Nkalekanya pa bantu bandi na bantu bobe. Icisungusho ici cikacitika mailo.’” 
Yawe acitile ifyo fine. Kwaishile amabumba ya tusembele utwingi nganshi, twaya ingila mwisano lyakwa Farao na mu mayanda ya bacilolo bakwe. Mu calo conse ca Egupto utusembele twaonawile impanga.
Elyo Farao aitile Mose na Aroni abeba ati, “Kabiyeni mukulekela Lesa wenu amalambo muno mwine mu calo.” 
Mose nao amwasuka ati, “Ico cena tacilungeme pantu inama shintu tulekela Yawe Lesa wesu ilambo, abena Egupto bena balishipata. Kanshi nga bamona tulelekela Lesa wesu ilambo lya nama isho bapata, bushe tabakatwipaye mukutulasa amabwe? 
Tufwilefye ukuya ulwendo lwa nshiku shitatu mu matololo kukutuula Yawe, Lesa wesu, amalambo ukulingana nefyo atukonkomeshe.” 
Farao nao amweba ati, “Ndemuleka muye kukulekela Yawe, Lesa wenu, amalambo ku matololo cikulu tamwile kutali. Nomba mumpapatileko.” 
Mose nao amwasuka ati, “Cisuma nalafuma pano, nalaya papata Yawe ukuti mailo utusembele tukafume pali Farao, na pali bacilolo bakwe na bantu bakwe. Nomba Farao ekesha ukubepa ubufi nakabili, elesha abantu ukuya lekela Yawe amalambo.”
Mose atifye ashifuma pali Farao, alapapata Yawe. 
Nao Yawe aumfwa ukupapata kwakwe, afumya utusembele pali Farao, na pali bacilolo bakwe na pa bantu bakwe. Tapashele akasembele nelyo kamo. 
Lelo nalyo line umutima wakwa Farao wali uwaumalala, akaana no kuleka abantu baleya.
Kabili Yawe aebele Mose ati, “Kabiye kuli Farao umwebe ukuti ifi efyo Yawe, Lesa wa Bahibulu, asosa ati, ‘Leka abantu bandi baleya, pakuti baye mpepa. 
Nga wabakaanya ukuti baleya kabili watwalilila no kubasunga, 
ukuboko kwakwa Yawe kukaleta icinkunka pa fitekwa fyenu, pali bakabalwe, bapunda, ingamila, iŋombe, impaanga ne mbushi. 
Lelo Yawe akalekanya pakati ka fitekwa fya bena Israeli na bena Egupto, lyena tapakafwe fitekwa nelyo fimo pa fya bena Israeli.’” 
Yawe napingula inshita, kabili atile, “Ni mailo elyo nkacita ici mu calo.” 
Ubushiku bwakonkelepo Yawe acitile ifyo asosele. Ifitekwa fya bena Egupto fyonse fyalifwile lelo ifitekwa fya bena Israeli fyena tapafwile nelyo cimo. 
Ilyo Farao atumine abantu kukumona ifyacitike. Nabo bamwebele ukuti tapali inama nangu imo iya mwina Israeli iyifwilepo. Lelo umutima wakwa Farao walifye waumalala, akaana nokuti aleke abantu baleya.
Kabili Yawe aebele Mose na Aroni ati, “Kafokotoleni imito mwilungu mwisushe indupifye, elyo Mose aye ulwila mu mwela pa cinso cakwa Farao. 
Imito ikaba e lukungu pa calo conse ca Egupto. Kabili icalofye conse imito ikalenga abantu ne fitekwa ukulwala ifipute ifikalasanguka ifilonda fya mafina.” 
Kanshi epakubuula imito ukufuma mwilungu, baya iminina pa cinso cakwa Farao. Mose aululwila imito mu mwela. Awe ifipute fyatumbile pa mibili ya bantu ne ya fitekwa, kabili fyasanguka ifilonda fya mafina. 
Abamalele bafililwe ukwisa kuli Mose pantu nabo bene ifipute fyalibatumbile nga filya fine fyatumbile bonse abena Egupto. 
Lelo Yawe alengele ukumalala umutima wakwa Farao, kabili nga filya fine Yawe asosele, Farao akene ukumfwako kuli Mose na Aroni.
Elyo Yawe aebele Mose ati, “Mailo ulucelocelo ukaye kuli Farao ukamwebe auti, ‘Ifi efyo Yawe, Lesa wa Bahibulu, asosa ati, leka abantu bandi baleya pakuti baye mpepa. 
Pantu ino nshita ndetuma ifikuko ifyabipisha nganshi pali iwe na bacilolo bobe, na pa bantu bobe. Elyo uleishiba nokuti takwaba nelyo umo uwaba nga ine mwisonde lyonsefye. 
Kwena nga cakuti ine njimya ukuboko kwandi no kukanda iwe na bantu bobe ku cinkunka, nga mwalilobelelafye kale. 
Ni pakukulanga amaka yandi eco nakubikila pa bufumu, kabili nokuti ishina lyandi lishibikwe isonde lyonse. 
Ucili uleitutumuna pa bantu bandi, ulebakanya nokuti baleya. 
Kanshi mu bushiku bwa mailo pa nshita nga ino ine nkalokesha imfula yacitalawe iya mabwe iyishatala ailoka mu Egupto ukutulafye apo ici calo catendekele ukufika na nomba. 
Kanshi ubile imbila iyakutila ifitekwa fyenu fyonse ne fintu fimbi fyonse ifyaba mu mpanga mukafilete mu ncende umwakuuba imfula. Pantu umuntu onse ne nama yonse ifikaba mu mpanga ukwabula ukufileta umwakuuba imfula yacitalawe iya mabwe fikafwa.’” 
Bacilolo bakwa Farao, abo abaikatwa no mwenso pa mulandu we shiwi Yawe asosele, bayangufyanya ukuleta abasha babo ne fitekwa fyabo umwakuuba imfula. 
Lelo abo abashaposeleko mano kwishiwi Yawe asosele, bashile abasha babo ne fitekwa fyabo mu mpanga.
Elyo Yawe aebele Mose ati, “Imisha ukuboko kobe mumulu, pakuti imfula yacitalawe iya mabwe ilokeshe mu calo conse ica Egupto. Yalalokela pa bantu, pa fitekwa elyo na pa filimwa fyonse mu mabala ya mu Egupto.” 
Cilya Mose aimisha inkonto yakwe mumulu, Yawe aleta ukupanta ne mfula yacitalawe iya mabwe, ne nkuba yalaponena panshi. Awe Yawe alokeshe imfula ya mabwe mu calo ca Egupto. 
Amabwe ya mfula yalapona, ne myele ya nkuba yalabyata. Takwatalile akuloka imfula yabipisha muli uyu musango mu calo conse ica Egupto ukutulafye apo umushobo wabo watendekele ukubako. 
Imfula ya mabwe yaonawile ifintu fyonse ifyali mu mpanga mu calo conse ica Egupto, abantu ne nama kumo. Imfula ya mabwe yaonawile ifilimwa mu mabala, yakobaula ne fimuti mu mpanga. 
Incendefye imfula ya mabwe ishalokelemo ni mu Gosheni umwaleikala abena Israeli.
Elyo Farao aitile Mose na Aroni aisa beba ati, “Uno muku wena nimbifya, Yawe nalungika, ine na bantu bandi nifwe tubifishe. 
Papateni kuli Yawe pantu ukupanta ne mfula ya mabwe fyatucusha pafula. Na ine ndemulekako muleya kabili tamwaikale kabili muno iyoo.” 
Mose nao amweba ati, “Nga nafumafye muno musumba, nalaya imya amaboko yandi pakupepa kuli Yawe. Ukupanta kuleleka ne mfula ya mabwe ilepwa, epakuti wishibe ukuti umwine we sonde lyonse ni Yawe. 
Lelo ninjishiba ukuti iwe na bacilolo bobe tamulati mukwate akatiina kakwa Yawe Lesa nakalya.”
Imfula yacitalawe iya mabwe yaonawile utumiti twa kolokondwe ne mbuto sha bale, pantu bale alitwele, na kolokondwe nao alibalwile. 
Lelo iŋanu na masaka fyena tafyaonaike pantu tafipakula bwangu.
Elyo Mose afumine kuli Farao, aya kunse ya musumba. Ayansa maboko yakwe pakupepa kuli Yawe. Awe ukupanta ne mfula ya mabwe fyaleka, kabili ne mfula yalekelelafye ukuloka pa calo. 
Ilyo Farao amona ukuti imfula ya mabwe no kupanta fyaleka, abwekeshapo ukubifya nakabili. Farao na bacilolo bakwe imitima yabo yaumalala. 
Awe umutima wakwa Farao waumalala, alesha na bena Israeli ukuti baleya nga filya fine Yawe aebele Mose.
Elyo Yawe aebele Mose ati, “Kabiye kuli Farao, pantu ninenga umutima wakwe ne mitima ya bacilolo bakwe ukumalala pakuti ncite ifipeshamano uko bali. 
Epakuti ukaleshimikilako abana bobe na beshikulu bobe ifyo nafulwile abena Egupto ilyo nalecita ifipeshamano uko bali, pakuti mwishibe ukuti ine ndi Yawe.”
Kanshi Mose na Aroni baile kuli Farao bamweba abati, “Ifi efyo Yawe, Lesa wa Bahibulu, asosa ati, ‘Bushe iwe ukaleka lilali ukukanaicefya pali ine? Leka abantu bandi baleya, pakuti baye mpepa. 
Nga wabalesha ukuti baleya, mailo nkaleta makanta mu calo cobe. 
Makanta akakupafye ponse pa mushili icakuti no mushili tawakalemoneka. Akesa lya fyonse ifyapuswikeko ku mfula ya mabwe, akesa lya ne miti yonse iyilepuka mu mabala. 
Akesula mwisano lyobe na mu mayanda ya bacilolo bobe na mu mayanda ya bena Egupto bonse. Ici cena bashinwe ne fikolwe fyenu tabacimonapo apo baishile pesonde lino ukufika na lelo.’” Awe Mose apilibuka alaya asha Farao.
Bacilolo bakwa Farao bamweba abati, “Bushe uyu muntu akaleka lilali ukulatucusha? Shilekafye abantu baleya pakuti baye bapepe Yawe, Lesa wabo. Bushe taumwene ifyo icalo ca Egupto conaike?” 
Elyo babweseshe Mose na Aroni kuli Farao, nao abeba ati, “Kabiyeni kukupepa Yawe, Lesa wenu. Nomba bushe abaleya ni bani?” 
Mose ayasuka ati, “Tuleya na baice na bakote besu, abana besu abaume na banakashi, tulesenda ne mpaanga, imbushi ne ŋombe shesu pantu tuleya kukucitila Yawe inshikunkulu.” 
Farao abatumfya ati, “Yawe abe na imwe, nga cakuti ndemuleka muye na banakashi benu na bana benu! Ninshi cine cine muli na mapange ayabi. 
Awe iyoo! Abaumefye beka ebo baye kukupepa Yawe pantu efyo mwalelomba.” Awe batamfya Mose na Aroni ukufuma ku cinso cakwa Farao.
Elyo Yawe aebele Mose ati, “Tambalikila ukuboko kobe pa calo ca Egupto pakuti makanta ese pa calo. Aleisa lya fyonse ifilepuka mu mabala ne fyapuswike ku mfula ya mabwe.” 
Awe Mose atambalikila inkonto pa calo ca Egupto. Yawe nao aimya umwela ku kabanga walapupa pa calo ca Egupto akasubafye konse no bushikufye bonse. Cilya buleca ulucelo ninshi umwela waleta makanta, 
akupafye icalo conse ca Egupto. Kabili makanta asalanganinefye mpanga yonse mu calo. Awe takwatalile akuba makanta uwafula ifi, kabili takwakatale akuba uwafula fi. 
Akupile pa mushili ponse pasuka pafiita na fititi. Alya fyonse ifyapuswike ku mfula ya mabwe. Alya fyonse ifyalepuka mu mabala ne fitwalo fya ku miti. Mu calo conse ca Egupto tamwashele ibula nelyo limo ku miti nangu ku fimena panshi fyonse.
Elyo Farao aitile Mose na Aroni bwangu bwangu, abeba ati, “Nimbifya kuli Yawe, Lesa wenu, elyo na kuli imwe bene. 
Mbeleleniko uluse uno winefye muku, mumpapatileko na kuli Yawe, Lesa wenu, afumye pali ine ici cinkunka cabipisha.” 
Elyo Mose afuma pali Farao alapapata Yawe. 
Yawe nao epakwalula umwela walapupa na maka nganshi ukufuma ku masamba. Awe waulula makanta onse no kumutwala muli Bemba Wakashika. Tamwashele makanta nelyo umo mu calo ca Egupto. 
Lelo Yawe alengele umutima wakwa Farao ukumalala, akaana nokuleka abana bakwa Israeli ukuti baleya.
Elyo Yawe aebele Mose ati, “Imisha ukuboko kobe mu mulu, ne mfifi yalakupa icalo conse ca Egupto, imfifi iyakuti umuntu aipampanta.” 
Mose nao aimisha ukuboko kwakwe mu mulu, awe ne mfifi iyafitisha fititi yakupa ne calo ca Egupto conse pa nshiku shitatu. 
Abena Egupto balafilwa ukumona ababiye, balafilwa no kufuma apo bali pa nshiku shitatu. Lelo ku bena Israeli kwena kwali ulubuuto, takwali mfifi iyoo.
Elyo Farao aitile Mose, amweba ati, “Kabiyeni muye mupepe Yawe. Musende na banakashi na bana, lelo impaanga ne mbushi ne ŋombe shena shishale kuno.” 
Lelo Mose nao ayasuka ati, “Uli nokutulekafye tusende inama shakulekela Yawe, Lesa wesu, ilambo ne sha mutuulo wakoca. 
Awe tuli nokuya ne fitekwa fyesu fyonse, tapakashale nelyo cimo. Tukabomfyapo fimo pakupepa Yawe, Lesa wesu. Nomba teti twishibe ifyo tukabomfya pakupepa ilyo tushilafika kulya.” 
Yawe alengele umutima wakwa Farao ukumalala, kabili akaana no kubaleka baleya. 
Farao aebele Mose ati, “Fuma pano! Kabili ucenjele! Ninkatala nkumona nakabili! Ubushiku nkakumona, ukafwa.” 
Mose nao ayasuka ati, “Ifyo fine wasosa, ine nshakatale moneka ku cinso cobe nakabili.”
Elyo Yawe aebele Mose ati, “Nalaleta icinkunka na cimbi icakulekelesha pali Farao na pa calo ca Egupto. Panuma ya ifyo lyena akaleka mukafume kuno. Ilyo akacita ifyo, akamutamfyamofye bonse. 
Kanshi eba abena Israeli, abaume na banakashi bena ukuti balombe ifintu fya silifa ne fya golide ku bena mupalamano babo.” 
Kabili Yawe alengele abena Egupto ukukwatila abena Israeli umucinshi. Mose nao ali umuntu mucindami nganshi mu calo ca Egupto, abantu na bacilolo bakwa Farao balimucindike.
Elyo Mose aebele Farao ati, “Ifi efyo Yawe asosa ati, ‘Ubushiku pakati, ndepitana mu calo conse ca Egupto. 
Amabeli yonse ayaume mu calo ca Egupto yalefwa. Ukutendekelafye pebeli lyakwa Farao, ilili nokumupyana pa cipuna cabufumu, ukufika na kwibeli lya musha umwanakashi uupela ubunga, na mabeli ya fitekwa yonse yali nokufwa. 
Kabili mu calo conse ica Egupto mukaba ukuloosha ukukalamba ukushatala akubamo kabili takwakatale akubamo. 
Lelo mu bena Israeli mwena nangufye ni mbwa tayakabosele pa muntu nelyo umo nelyo pa citekwa.’ Elyo mukeshiba ukuti Yawe alalekanya pakati ka bena Egupto na bena Israeli. 
Kabili bacilolo bobe bonse bakesa kuli ine no kumfukamina, bakasosa nokuti, ‘Kabiye, iwe na bantu bobe bonse abakukonka.’ Panuma ya ifyo ninshi nkaya.” Awe Mose afuma ne cipyu pali Farao.
Yawe aebele Mose ati, “Farao takakumfwe nakalya epakuti nkacite ifisungusho ifingi mu calo ca Egupto.” 
Mose na Aroni bacitile ifisungusho ifi fyonse pa menso yakwa Farao. Lelo Yawe aumike umutima wakwe, nao akaana no kuleka abena Israeli ukuti bafume mu calo cakwe.
 Yawe aebele Mose na Aroni mu calo ca Egupto ati, 
“Uno mweshi ewakulaba kuli imwe uwakubalilapo, umweshi wakutendeka mu mwaka wenu. 
Mwebe ulukuta lonse ulwa bena Israeli amuti, pa bushiku ubwalenga ikumi ubwa uno wine mweshi, umwaume onse akafwaile aba mu lupwa lwakwe umwana wa mpaanga umo pali cila ŋanda. 
Aba mu ŋanda imo nga bacepa icakuti bafilwa ukupwa umwana wa mpaanga, bali nokwakana no mwina mupalamano, ukulingana ne mpendwa ya bantu ba mu ŋanda yakwe. Muli nokupima impaanga ilefwaikwa ukulingana umo cila umo engaliila. 
Inama muli nokusala shili nokuba ishilume isha mwaka umo, ishabula akalema. Muli nokushibuula pa mpaanga nangu pa mbushi. 
Mukashisunge mpaka no bushiku ubwalenga ikumi na shine (14) ubwa uno mweshi. Elyo ulukuta lwa bena Israeli lonse lukashipaye lilya akasuba kaba kukuwa. 
Elyo abantu bakabuulepo umulopa umo, bakashinge mumbali elyo na pa mulu wa filu fya pa mwinshi wa mayanda bakalaliilamo. 
Mu nshita ya bushiku bwine ubo bakoca inama pa mulilo no kuilila pamo ne mikate iyishatutumuka ne misalu iyalula. 
Mwikalya inama iyibishi nangu iyaipikwa lelo mukalyefye yonse iyaocewa, umutwe, imyendo ne fya munda fyonse. 
Kabili mwikaleka nelyo cimo cikafike ku lucelo. Ifikashalapo fyonse ukufika ulucelo mukoce. 
Kanshi ifi efyo muli nokulya iyi nama namupimpa insalu shenu mushifyantike mu mushipi, namufwala ne ndyato shenu kabili namwikata ne nkonto shenu mu minwe. Mulye mukwangufyanya pantu lipasaka lyakwa Yawe. 
Pali bulya bwine ubushiku, nkapita mu calo conse ica Egupto mu nshita ya bushiku no kwipaya amabeli yonse aya bantu ne nama. Kabili nkakanda imilungu yonse iya bena Egupto. Nine Yawe. 
Umulopa eukaba icishibilo cenu pa mayanda umo muli. Nkalacilila nga namona umulopa. Imwe icinkunka tacakamonaule ico nkaponesha pa bena Egupto.
 “Mukaleibukisha ubu bushiku mu nkulo shenu shonse. Mukalebusefya nge nshikunkulu yakwa Yawe. Ili lifunde lyakubelelela. 
Pa nshiku cine lubali mukalelya imikate iyabulamo intutumushi. Pa bushiku bwakubalilapo mukafumye intutumushi yonse mu mayanda yenu. Nga cakuti umo alya icilimo intutumushi mu nshiku ishi cine lubali, wakutamfyafye mu bena Israeli. 
Mukakwata ukulongana kwamushilo pa bushiku bwakubalilapo elyo na pa bwalenga cine lubali. Mwikalabombamo umulimo nelyo umo muli ishi nshiku, kanofye ukupekanya icakulya ca muntu onse. 
Muli nokulasefya inshikunkulu ya Mikate Ishatutumuka pantu ni pali ubu bushiku nafumishe impuka shenu shonse mu calo ca Egupto. Mukalasefya ubu bushiku mu nkulo shenu shonse, ili lifunde lyakubelelela. 
Mu mweshi wakubalilapo, ukufuma icungulo ca bushiku ubwalenga ikumi limo na shine (14) ukufika pa cungulo ca bushiku bwalenga amakumi yabili na bumo (21) cungulo, mukalelya umukate ushabamo intutumushi. 
Muli ishi nshiku cine lubali, intutumushi taili nakusangwa mu mayanda yenu. Noyo onse uukalya icintu umuli intutumushi, wakutamfyafye mu lukuta lwa bena Israeli, nangu abe umweni nangu mwana calo. 
Mwikalya cintu nangu cimo umuli intutumushi. Konse uko muli, mukalelya umukate umwabula intutumushi.”
Elyo Mose aitile abakalamba bonse aba mu bena Israeli abeba ati, “Kabiyeni nombaline, muye salila indupwa shenu inama, mwipaye umwana wa mpaanga wa pe Pasaka. 
Mubuule utumisambo twa hisopo  mutumpike mu mulopa uuli mu lunweno, mushinge pamulu elyo na mumbali ya filu fya pa mwinshi wa ŋanda. Kwikaba nelyo umo uwakufumina panse mpaka ulucelo. 
Ilyo Yawe akalapita mu calo conse ica Egupto kukwipaya abena Egupto, akalacilila nga amona umulopa ku filu fya pa mwinshi na pa mulu wa ciibi. Yawe akalesha malaika wa mfwa ukwingila mu ŋanda yenu no kumwipaya. 
Mukalebaka ifi fyonse mwebele nge funde lyakubelelela kuli imwe ne ndupwa shenu. 
Nga mwafika mu calo Yawe alaya ukumupeela, mukalebaka ifi fyonse mwebele. 
Ilyo abana benu bakamwipusha abati, ‘Ngefi fyonse filolele mwi?’ 
Mukalebeba mwati, ‘Lilambo lye Pasaka lyakwa Yawe uwacilile amayanda ya bena Israeli mu calo ca Egupto no kupususha abana besu, lelo aipeye abena Egupto.’” Awe abantu bafukama balapepa. 
Abena Israeli baya cita ifyo Yawe akonkomeshe Mose na Aroni.
 Pakati ka bushiku, Yawe aipeye amabeli yonse mu calo ca Egupto, ukutendekelafye kwibeli lyakwa Farao uwaleikala pa cipuna cabufumu, ukufika na kwibeli lya mufungwa uwali mu cifungo, na mabeli ya fitekwa fyonse aliyepeye. 
Farao na bacilolo bakwe bonse na bena Egupto bonse balibukile ubushiku. Awe mwali misowa iyikalamba mu calo ca Egupto, pantu takwali ŋanda nangu imo umushafwile muntu.
Ilyo line ubushiku Farao aita Mose na Aroni abeba ati, “Imeni, fumeni mu bantu bandi imwe na bena Israeli! Kabiyeni mukupepa Yawe nga filya fine mwalombele. 
Pamo ngefyo mwasosele, musende impaanga, imbushi ne ŋombe shenu muleya. Elyo na ine mumpaaleko.” 
Abena Egupto balapamfya abena Israeli ukuti bafume mu calo bwangu bwangu abati, “Pantu limbi bonse kuti twafwa.” 
Kanshi abena Israeli babikile umufuba uwabulamo intutumushi mu fyakukashilamo, bafipomba mu nsalu, basenda na pa mabeya yabo. 
Kabili abena Israeli bacitile ifyo Mose abebele, balombele ku bena Egupto ifintu fya silifa ne fya golide elyo ne fyakufwala. 
Kabili Yawe alengele abena Egupto ukukwatila abena Israeli umucinshi, kabili babapeele ne fintu fyonse ifyo balebalomba. Kanshi efyo abena Israeli batapile ifyuma fya bena Egupto.
Abena Israeli baendele ukufuma ku Ramesesi, ukuya ku Sukoti. Abaume beka beka aba pa makasa bali amakana imyanda mutanda (600,000) ukwabula ukupendelako abanakashi na baice. 
Kabili ibumba ilikalamba ilya bantu bambi lyaile nabo pamo ne fitekwa, impaanga, imbushi ne ŋombe. 
Bapangile imikate iyishatutumuka ku mufuba untu bafumine nao mu Egupto. Mu mufuba tamwali ntutumushi iyoo, pantu babatamfishefye mu calo ca Egupto, tabakwete na nshita yakupekanya ifyakulya fya pa lwendo nakalya.
 Inshita abena Israeli baikele mu calo ca Egupto yali imyaka imyanda ine na makumi yatatu (430). 
Pali ubo bwine bushiku bwakupwa kwa myaka imyanda ine na makumi yatatu (430), impuka shonse shakwa Yawe shafumine mu calo ca Egupto. 
Pali ubo bushiku Yawe alolele bushiku bonse pakuti abafumye mu Egupto. Kanshi, pali ubu bushiku abena Israeli bali nokulalolamo pakucindika Yawe mu nkulo shabo shonse ishikakonkapo.
Yawe aebele Mose na Aroni ati, “Amafunde yakukonka aye Pasaka inshikunkulu ya Cakucilila ni aya. Umwinafyalo onse tafwile kulyako Ipasaka. 
Lelo umusha onse uo washita kuti alyako nga cakuti walimusembulula. 
Lelo umweni na uyo waingisha incito, bena tabafwile kulyako iyoo. 
Mufwile ukuliilafye inama yonse mu ŋanda imo, tekwesha ukufumisha umupusa wa nama panse. Kabili tekwesha ukutoba ifupa nelyo limo. 
Ulukuta lwa bena Israeli lonse lukalesefya inshikunkulu ye Pasaka, 
Umwinafyalo onse uwaikala na imwe nga alefwaya ukulyako Ipasaka lyakucindika Yawe, afwile ukusembulula abaume bonse aba mu ŋanda yakwe. Lyena kuti alalyako nga bakaya mu calo. Lelo umwaume onse uushasembululwa wena tali nakulyako. 
Umwana calo no mweni mwikala nao bonse bali nokusunga ifunde limo line.” 
Abena Israeli bonse bacitile fyonse ifyo Yawe akonkomeshe Mose na Aroni. 
Kabili muli bulya bwine bushiku Yawe afumishe abena Israeli bonse mu calo ca Egupto mu mpuka mu mpuka shabo.
Yawe aebele Mose ati, 
“Usangulule ibeli lyonse ilyaume. Ibeli lyonse ilya mwifumo mu bena Israeli lyandi, libe lya muntu nangu ilya nama.”
Elyo Mose aebele abantu ati, “Mukaleibukisha buno bushiku ubo mwafuminemo mu calo ca Egupto umo mwali abasha. Pantu Yawe ewamufumishemo ku kuboko kwakwe ukwamaka. Kanshi mwilalyamo icintu conse icabamo intutumushi. 
Mu bushiku bwa lelo ubwa mu mweshi Abibu, mwalafuma mu calo ca Egupto. 
Ilyo Yawe akamufisha mu calo ca bena Kenani, abena Hiti, abena Amoli, abena Hifi na bena Yebusi, icalo alaile ifikolwe fyenu, icalo icifumfumukamo umukaka no buci. Mukalesefyamo iyi nshikunkulu muli uno mweshi. 
Mwikalalya mikate iyabamo intutumushi pa nshiku cine lubali. Elyo pa bushiku bwalenga cine lubali epo mukalesefya inshikunkulu yakucindika Yawe. 
Mukalelya imikate iyabulamo intutumushi pa nshiku cine lubali, kabili pakati kenu tapafwile kumoneka intutumushi nangufye mu calo cenu conse. 
Pali ubo bushiku ukebe umwana obe umwaume auti, ‘Ico ndecitila ifi ni pa mulandu wa fintu Yawe ancitile ilyo nalefuma mu calo ca Egupto.’ 
Ukusefya iyi nshikunkulu kukaba kuli imwe kwati cishibilo ca pa kuboko kwenu nangu kwati cakwibukishishako pa mpumi shenu, epakuti amafunde yakwa Yawe yaleba pa tunwa twenu. Pantu Yawe amufumishe mu calo ca Egupto no kuboko kwakwe ukwamaka. 
Muli nokusunga ili funde cila mwaka pa nshita iyasontwa.”
“Ilyo Yawe akamufisha mu calo ca bena Kenani, ico alaile no mulapo kuli imwe ne fikolwe fyenu ukuti akamupeela, 
mufwile mukaletuula na mabeli yonse kuli Yawe. Kabili amabeli yonse ayalume aya fitekwa fyenu yakwa Yawe. 
Pebeli lyonse ilyakwa punda, muli nokupyanikishapo umwana wa mpaanga. Pakulilubula nga tamupyanikishepo umwana wa mpaanga pali punda ninshi mukamufune umukoshi. Mukalelubula abana benu bonse abaume amabeli. 
Nomba mu nshiku sha kuntanshi ngo mwana obe umwaume akwipusha umo cilolele, ukamwebe auti, ‘Yawe atufumishe no kuboko kwamaka mu calo ca Egupto umo twali abasha. 
Ilyo Farao akaanininefye ukuleka fwe bena Israeli ukuti tuye, Yawe aipeye amabeli yonse mu Egupto, aya bantu naya nama. E mulandu wine ndekela amabeli yonse ayalume ilambo kuli Yawe, lelo ibeli lyonse pa bana bandi abaume ndalilubula.’ 
Ukusefya iyi nshikunkulu kukaba kuli imwe kwati cishibilo ca pa kuboko nangu icakukakila pa mpumi shenu. Pantu Yawe ewamufumishe mu calo ca Egupto no kuboko kwakwe ukwamaka.”
Ilyo Farao alekele abena Israeli ukuti baleya, Lesa tabatungulwile mu nshila yakupita mu calo ca Bafilisiti, nangu yena yali iyipi. Pantu Lesa atile, “Nga cakuti kwaba inkondo, abantu kuti bayalula amano, babwelelamo na ku Egupto.” 
Eico Lesa atungulwile abantu mu nshila iyashokela mu matololo ukulola kuli Bemba Wakashika. Abena Israeli bali abaipangasha ku bulwi ilyo bafumine mu calo ca Egupto.
 Mose alisendele amafupa yakwa Yosefu. Pantu Yosefu alengele abana bakwa Israeli ukulapa umulapo. Abebele ati, “Lesa cine cinefye akamwafwako. Lyena mukasende amafupa yandi pakufuma kuno.”
Abena Israeli bafumine ku Sukoti, baya cita inkambi pa Etamu mupepi na kumpela ya matololo. 
Mu nshita ya kasuba Yawe alebatangilila mu ntumba ye kumbi pakubalanga inshila. Mu nshita ya bushiku alebatangilila mu lubingu lwa mulilo pakubasanikila pakuti baleenda akasuba no bushiku. 
Intumba ye kumbi akasuba nelyo ulubingu lwa mulilo ubushiku, tafyalefuma pa ntanshi ya bantu.
Kabili Yawe aebele Mose ati, 
“Eba abena Israeli ukuti babwelelemo bacite inkambi ukulungatana na Pi Hairoti, pakati ka Migidoli na Bemba Wakashika. Bacite inkambi ukulungatana na Baali Sefoni. 
Farao akatontonkanya ukuti abena Israeli balelulumbafye mu calo, pantu amatololo nayabacilikila. 
Nkalenga umutima wakwa Farao ukumalala, nao akabasupila. Na ine nkailenga ukucindama pakucimfya Farao ne fita fyakwe. Elyo na bena Egupto bakeshiba ukuti nine Yawe.” Kanshi abena Israeli bacitile umo babebele.
Nomba ilyo baebele imfumu ya calo ca Egupto ukuti abena Israeli nabafyuka, Farao na bacilolo bakwe bayalula amano pa bena Israeli. Kabili balaipushanya abati, “Cinshi ici twacita? Twaleka abena Israeli baya, baleka no kutubombela!” 
Kanshi Farao epakupekanya iceleta lyakwe, asenda ne fita fyakwe. 
Asendele amaceleta ayawamisha imyanda mutanda (600) na maceleta yonsefye aya mu Egupto, elyo cila celeta pali icita. 
Yawe alenga umutima wakwa Farao ukumalala, nao epakusupila abena Israeli abaleya kupama kupama. 
Abena Egupto emukutila bakabalwe bonse abakwa Farao, amaceleta, ifita fyonse fya pali bakabalwe ne fita fya pa makasa basupila abena Israeli. Babasanga apo bacitile inkambi pa lulamba lwa Bemba Wakashika mupepi na Pi Hairoti apalungatana na Baali Sefoni.
Ilyo Farao apaleme, abena Israeli bati baloleshe, bamona abena Egupto balebakonka panuma. Awe, baiketwe no mwenso ukalamba, balakuuta na kuli Yawe. 
Balailishanya kuli Mose abati, “Bushe mu Egupto tamwali inindi, e mulandu watuletela mu matololo ukuti emo twise tufwile? Finshi watucitila pakutufumya mu calo ca Egupto! 
Bushe tatwakwebele ilyo twali mu Egupto ukuti utulekefye tulebombela abena Egupto? Ifwe cawamishapo ukubombela abena Egupto ukucila ukufwila muno mu matololo.” 
Mose nao ayasuka abantu ati, “Mwitiina! Shipeni, mwalamona uko Yawe alemupususha lelo. Aba bena Egupto mwamona ilelo tamwakatale amubamona nakabili. 
Yawe ewalamulwishishako. Imwe mwikalefye.”
Elyo Yawe aebele Mose ati, “Cinshi ulekuutila kuli ine? Eba abena Israeli ukuti baleya kuntanshi. 
Imya inkonto yobe, tambalika ukuboko kobe pali bemba pakuti amenshi yakanike, pakuti abena Israeli bapite muli bemba pa mushili uwauma. 
Na ine ndelenga imitima ya bena Egupto ukumalala nabo bengilemo kukubasupila pakuti babakonke panuma. Kabili na ine ndeilenga ukucindama pakucimfya Farao ne fita fyakwe fyonse, amaceleta yakwe ne fita fyakwe ifya pali bakabalwe. 
Nga nailanga ukucindama pakucimfya Farao, amaceleta yakwe ne fita fyakwe ifya pali bakabalwe, lyena abena Egupto bakeshiba ukuti nine Yawe.”
Elyo malaika wakwa Lesa uwaletungulula ifita fya bena Israeli afumine kuntanshi no kuselela kunuma. Kabili ne ntumba ye kumbi nayo yafuma kuntanshi yaselela kunuma, 
yaisa ba pakati ka fita fya bena Egupto ne fita fya bena Israeli. Ubushiku bonse yaletele mfifi, lelo ulubali lubiye yaletele ulubuuto. Kanshi ubushiku bonse bwapitilefye ukwabula ukuti ifita fipalamane.
Elyo Mose atambalikile ukuboko kwakwe pali bemba. Yawe alenga umwela wa ku kabanga uwakosa ukupupila pali bemba ubushiku bonse. No mwela waseshapo amenshi, pashala apauma. Awe na menshi yayakanikana. 
Kanshi na bena Israeli epakupita muli bemba pa mushili uwauma. Amenshi yali kwati cibumba ku kulyo na ku kuso kwabo. 
Abena Egupto pamo na bakabalwe bakwa Farao, amaceleta yakwe ne fita fya pali bakabalwe basupile abena Israeli no kubakonka muli bemba. 
Cilya bwalaya kukuca Yawe, mu lubingu lwa mulilo ne ntumba ye kumbi, aloleshe panshi pa fita fya bena Egupto no kufifulunganya. 
Yawe alengele imipeto ya maceleta yabo ukukanaenda bwino, balecushiwa pakwenda. Elyo abena Egupto batile, “Natufulumuke abena Israeli! Pantu Yawe eulebalwilako pakulwisha Egupto.”
Kabili Yawe aebele Mose ati, “Tambalikila ukuboko kobe pali bemba, pakuti amenshi yabwele yabunshe abena Egupto, amaceleta yabo ne fita fyabo ifya pali bakabalwe.” 
Mose atambalikila ukuboko kwakwe pali bemba. Kabili cilya cabafye ku macaca, awe na menshi yabwelela umo yalepita. Abena Egupto cilya bati bafulumukeko, Yawe nao abaposa mu menshi. 
Amenshi yabwela umo yalepita, yabunsha na maceleta ne fita fya pali bakabalwe ne fita fyonse ifyakwa Farao ifyakonkele abena Israeli muli bemba. Awe tapapuswike nangu umo nakalya. 
Lelo abena Israeli bena bapitile muli bemba pa mushili uwauma, amenshi yali kwati cibumba ku kulyo na ku kuso kwabo.
Muli ubo bushiku Yawe apuswishe abena Israeli mu minwe ya bena Egupto. Na bena Israeli bamwene ifitumbi fya bena Egupto mu lulamba lwa bemba. 
Abena Israeli pakumona ifyo Yawe akwatisha amaka yantu alangile pakucimfya abena Egupto, abantu bakwatile Yawe akatiina, kabili bacetekele Yawe na Mose umubomfi wakwe.
Elyo Mose pamo na bena Israeli baimbile Yawe ulwimbo abati,
Yawe e maka yandi, kabili e lwimbo lwandi.
Yawe cita ca bulwi,
“Yawe naposa muli bemba amaceleta yakwa Farao ne fita fyakwe,
Amatenga ayashika nayabebisha.
“We Yawe ukuboko kobe kwa ku kulyo maka ayakupapisha,
Ku kucindamisha kobe eko ucimfisha abalwani bobe,
Wafumya umupu mu myona yobe na menshi yatuntumana,
Umulwani epakutila, ‘Kambasupile, ndebasanga.
Lelo, we Yawe, ilyo wabaputa umupu obe,
Nani, we Yawe, uwaba nga iwe pa milungu yonse?
Watambalike ukuboko kobe kwa ku kulyo no mushili wabamina.
Ku citemwiko cobe icishipwa watangilila abantu abo walubula.
Imitundu ya bantu yaumfwa,
Imfumu sha bena Edomu shatiina nganshi.
Baikatwa no mwenso uukalamba no kutiinisha nganshi.
Ulebengishamo nokuleka bekale pa lupili lobe,
We Yawe ukateeka imyaka ne myaka pe.”
Abena Israeli bapitile muli bemba pa mushili uwauma. Lelo Yawe abweseshe amenshi no kwibisha bakabalwe bakwa Farao na maceleta ne fita fya pali bakabalwe ilyo baile muli bemba.
Elyo kasesema mwanakashi Miriamu nkashi yakwa Aroni abuula insombo alalisha, na banakashi bonse balamukonka panuma balelisha insombo, balecinda nokucinda. 
Miriamu asamuna no lwimbo ati,
Elyo Mose atungulwile abena Israeli ukufuma kuli Bemba Wakashika, baya mu matololo ya Shuri. Baendele mu matololo inshiku shitatu ukwabula ukusanga amenshi. 
Ilyo bafikile ku Mara, amenshi ayali kulya yali ayalula. Kanshi bafililwe no kuyanwa. Ici ecalengele palya bapenike ishina lya Mara. 
Elyo abantu balailishanya kuli Mose ati, “Bushe nomba tulenwa nshi?” 
Elyo Mose akuutile kuli Yawe, elyo Yawe nao amulanga icimuti cimo. Mose aciposa mu menshi, na menshi yaba ayasuma ayakunwa.
Abebele ati, “Nga cakuti mwaba ne cumfwila kwishiwi lyakwa Yawe, ine ne Yawe Lesa wenu, nga mwalacita ifyalungama pa cinso cakwe, kabili mwalakonka na mafunde yakwe, no kusunga ifipope fyakwe fyonse, ninshi na ine nshakamuletele malwele yalya naletele abena Egupto, pantu nine Yawe uumundapa.”
Elyo baile ku Elimu, ukwali utumfukumfuku twa menshi ikumi na tubili (12) no tuncindu amakumi cine lubali (70). Kulya eko bacitile inkambi mupepi na menshi.
Ulukuta lonse ulwa bena Israeli lwafumine ku Elimu lwafika ku matololo ya Shini pa bushiku bwalengele ikumi na shisano ubwa mu mweshi wabubili, ukutula apo bafumine mu Egupto. Amatololo ya Shini yaba pakati ka Elimu na Sinai. 
Awe, ulukuta lonse lwa bena Israeli lwalailishanya kuli Mose na Aroni mu matololo. 
Lwalabeba ati, “Kanshi Yawe nga atwipailefye mu Egupto. Pantu mwena twaleikala apali inongo sha nama no kulya ifyakulya ifingi apo tulefwaila. Nomba moneni mwatuleta muno mu matololo pakuti ibumba lyonse lifwe ku nsala.”
 Elyo Yawe aebele Mose ati, “Nakulaponya icakulya ukufuma ku mulu nge mfula. Abantu bali nokulafumina kunse ya nkambi cila bushiku no kulonganya ifyakulya ifilingile ukulya pa bushiku bumo. Ifi efyo ndefwaya ukubesha, pakumona nga bakakonka amafunde yandi. 
Pa bushiku bwalenga mutanda pena bakalelonganika ifyakulya fya nshiku shibili.”
Kanshi Mose na Aroni baebele abena Israeli bonse abati, “Icungulo mwalaishiba ukuti ni Yawe ewamufumishe mu calo ca Egupto. 
Mailo ulucelo mukamona ubucindami bwakwa Yawe, pantu naumfwa ifyo muleilishanya kuli ena. Nga ifwe tuli bani abakuti mwailishanyako?” 
Kabili Mose abeba nokuti, “Mukeshiba ukuti ni Yawe, nga amupeela inama yakulya icungulo elyo ulucelo akamupeela umukate onse mukafwaya pa mulandu wakuti Yawe naumfwa ukuilishanya kwenu kuli ena. Nga ifwe tuli bani? Ala, tekuli ifwe muleilishanya lelo ni kuli Yawe.”
Elyo Mose aebele Aroni ati, “Eba ulukuta lwa bena Israeli lonse utile, ‘Iseni pa cinso cakwa Yawe, pantu naumfwa ifyo muleilishanya.’” 
Cilya Aroni acili alelanda ku lukuta lwa bena Israeli lonse, ulukuta lwalolesha ku matololo, awe apopene lwamona ubucindami bwakwa Yawe mwikumbi. 
Elyo Yawe aebele Mose ati, 
“Niŋumfwa ifyo abena Israeli baleilishanya. Ubebe auti, ‘Icungulo mulelya inama elyo ulucelo mukalya umukate mukekuta. Elyo mukeshiba ukuti nine ne Yawe Lesa wenu.’”
Mu cungulo, inkwale shingi shaisa shakumana inkambi yonse, kabili ulucelocelo kwawile umume washinguluka inkambi yonse. 
Ilyo umume wakuntika, pa mushili mu matololo pamoneke utuntu utwapapatala utwabuuta tuutu kwati bunga bwa mfula. 
Ilyo abena Israeli bamwene ifi, balaipushanya abati, “Nga utu nato ni tunshi? Pantu tatwishibe.” Mose epakubeba ati, “Uyu e mukate Yawe amupeela ukuti mulye. 
Ifi efyo Yawe akonkomeshe, ‘Umuntu onse ali nokukungubapo ukulingana no kulya kwakwe. Mulekunguba icipimo ca omeri umo icaisula ica cila muntu mwikala nao mwitenti lyenu.’”
Awe, abena Israeli balacita ifyo babebele, bamo balakunguba ifingi elyo bambi utunono. 
Nomba cilya bapima mu cipimo ca omeri, basanga abacikunguba ifingi tafyaleshalapo, elyo abacikunguba utunono nabo bene tabalebulisha. Umuntu onse alekunguba ukulingana no kulya kwakwe. 
Kabili Mose abebele ati, “Peba uwakushako nangu tumo ukufika mailo lucelo.” 
Lelo bamo bakeene ukumfwila Mose. Bashilepo fimo ukufika ulucelo, lelo mwali mititi fyatampile no kulanunka. Kanshi Mose epakubafulilwa. 
Cila muntu alekunguba cila lucelo ukulingana no kulya kwakwe, lelo akasuba kaleti nga kakaba fyasunguluka.
Pa bushiku bwalenga mutanda pena balekunguba ifyakulya fya nshiku shibili, cila muntu icipimo ca baomeri babili. Elyo intungulushi sha lukuta lwa bena Israeli shaisa shimikilako Mose uyu mulandu. 
Nao Mose asheba ati, “Ifi efyo Yawe akonkomeshe ukuti ubushiku bwa mailo bwakutuusha, Lisabata lyamushilo lyakwa Yawe. Kanshi mupange imikate intu mulefwaya ukupanga kabili mwipike nefyo mulefwaya ukwipika. Panuma yakulya musunge fyonse ifileshalapo mpaka mailo.” 
Kanshi nabo bashilepo ifyakulya fimo mpaka ulucelo ngefyo Mose abakonkomeshe, ne cakulya tacalenunka nelyo ukubamo imititi. 
Mose epakubeba ati, “Ilelo nifi efyo mulelya pantu Lisabata lyakwa Yawe. Kanshi ilelo tamwasangeko nangu cimo pa mushili. 
Mu nshiku mutanda mukalekunguba ifyakulya, lelo pa bushiku bwalenga cine lubali pe Sabata takwakaleba nelyo cimo.”
Nomba pa bushiku bwalenga cine lubali abantu bamo bafumine kunse ya nkambi kukukunguba ifyakulya, lelo tabafisangileko iyoo. 
Elyo Yawe aebele Mose ati, “Bushe mukaleka lilali ukukanasunga amafunde yandi nefyo ndemukonkomesha? 
Moneni! Yawe namupeela Isabata, e mulandu wine pa bushiku bwalenga mutanda akulamupeela icakulya ca nshiku shibili. Kanshi pa bushiku bwalenga cine lubali umuntu onse ali nokuba apo ali. Kabili takuli nangu umo uwakufuma pamwakwe iyoo.” 
Eico kanshi abantu baletuusha pa bushiku ubwalenga cine lubali.
 Abena Israeli bainike cakulya cilya balelya ishina lya maana. Maana ali uwabuuta ngo tuseke twa kolianda, kabili mu kanwa waleumfwika uwalowa kwati tumikate twapapatala uto pakupanga babikamo ubuci. 
Mose elyo abeba ati, “Yawe nakonkomesha ati, ‘Mubuule icipimo ca omeri umo uwa maana, musungilemo maana ya bana benu abakalafyalwa kuntanshi, epakuti nabo bakalemona icakulya ico nalemupeela ukuti mulelya mu matololo ilyo namufumishe mu calo ca Egupto.’” 
Kanshi Mose aebele Aroni ati, “Buula umutondo, ubikemo icipimo ca omeri umo wa maana, elyo uuteke na pa cinso cakwa Yawe pakusungila abana benu kuntanshi.” 
Ngefyo Yawe akonkomeshe Mose, pakusunga maana Aroni abika umutondo pantanshi ya Mbokoshi ya Cipangano. 
Abena Israeli balile maana pa myaka amakumi yane (40) mpaka nelyo bafikile mu calo umwali abantu. Balile maana mpaka nelyo bafikile ku mupaka wa calo ca Kenani. 
Omeri umo aleingila ikumi limo mu cipimo ca efa.
Ulukuta lwa bena Israeli lonse lwafumine mu matololo ya Shini. Lwaleti lwafuma pali iyi ncende lwaya kuli imbi ukulingana ngefyo Yawe alelutungulula. Lwacitile inkambi pa Refidimu, nomba palya tapali menshi ayakuti abantu banwe. 
Balaumanya Mose abati, “Tupeele amenshi yakunwa.”
 Nomba abantu baiketwe ne cilaka nganshi kulya, kanshi balailishanya na kuli Mose abati, “Cinshi watufumishe mu Egupto? Bushe ni kukwisa twipaila pamo na bana besu ne fitekwa fyesu ku cilaka?”
Elyo Mose akuuta kuli Yawe ati, “Bushe ncite shani naba bantu? Aba bantu balantoba amabwe.”
Yawe aebele Mose ati, “Tangilila abantu. Usendepo na bakalamba ba mu bena Israeli bamo, kabili usende mu minwe yobe ne nkonto ilya waumine pa mumana wa Nailo elyo uleya. 
Na ine ndeiminina ku ntanshi yobe pa cilibwe ca Holebu.  Ume mu cilibwe, na menshi yakuti abantu banwe yalefumamo.” Awe Mose nao acita ifyo fine ilyo abakalamba ba bena Israeli balemonako.
Mose ainike pa ncende palya Masaya na Meriba  pantu palya epo abana bakwa Israeli bailishenye, kabili epo baeseshe Yawe ilyo batile, “Bushe Yawe aba na ifwe nangu iyoo?”
Elyo abena Amaleki baishile ku Refidimu kukulwisha abena Israeli. 
Mose aebele Yoshua ati, “Salapo abaume bamo abakuti mukaye nabo kukulwa na bena Amaleki. Na ine mailo nkaya iminina pa lupili ninjikata inkonto yakwa Lesa mu minwe yandi.” 
Kanshi Yoshua nao acitile ifyo Mose amukonkomeshe, alwisha na bena Amaleki. Mose, Aroni na Huri nabo banina pa mulu wa lupili. 
Nomba Mose alati nga aimya amaboko yakwe mumulu, abena Israeli balacimfya abena Amaleki. Elyo nga aponya amaboko yakwe, abena Amaleki nabo ninshi balacimfya. 
Ilyo amaboko yakwa Mose yanaka, Aroni na Huri babuula ilibwe balibika apo ali, epo aikala. Elyo baimya amaboko yakwe umo lubali lumo umbi lubali lubiye. Kanshi amaboko yakwe yashele ifyo fine mpaka akasuba kasuka kawa. 
Kanshi efyo Yoshua acimfishe abena Amaleki ku lupanga.
 Elyo Yawe aebele Mose ati “Lemba ici cacitika mu citabo icipombwa pakuti bakalecibukisha, kabili ushininkishe ukuti Yoshua aumfwako pantu nkalofya abena Amaleki kabili tabakatale abebukishiwa pano isonde.” 
Mose epakukuulapo ubulambo abwita nokuti, “Yawe e luunga lwandi.” 
Pantu atile “Ukuboko kwandi kuli pa luunga lwakwa Yawe. Yawe ewakulalwisha pe abena Amaleki umukalakonkanina inkulo.”
Yeturo shifyala Mose, shimapepo wa ku Midiani, aumfwile ifintu fyonse ifyo Lesa acitile Mose na bena Israeli nefyo Yawe abafumishe mu Egupto. 
Panuma, Mose alekele umukashi wakwe Sipora ukubwelelamo kuli wishi Yeturo. Yeturo nao apokelela mwane 
pamo na bana bakwe abaume. Mose ainike umwana wakwe umo ishina lya Geshomu, pantu atile, “Ndi mweni mu calo ca bene.” 
Umbi nao amwinike shina lya Eliese pantu atile, “Lesa wakwa tata ewangafwile no kumpususha ku lupanga lwakwa Farao.” 
Yeturo shifyala Mose aishile kuli Mose pamo na bamwana Mose na muka Mose, abakumenye mu matololo umo acitile nkambi mupepi no lupili lwakwa Lesa. 
Yeturo alilaishe amashiwi kuli Mose ati, “Ine Yeturo ne sofyala ndi mu nshila, ndeleta umukashi obe na bamwano bonse babili.” 
Kanshi Mose afuma mukusengela shifyala, amufukamina no kumutomona pakumuposha. Cilya bapwa ukuposhanya baingila na mwitenti. 
Mose ashimikila shifyala fyonse ifyo Yawe acitile Farao na bena Egupto pa mulandu wa bena Israeli. Kabili amushimikila na mafya yonse abantu bapitilemo mu nshila elyo nefyo Yawe abapuswishe. 
Yeturo asansamwike nganshi pakumfwa ifisuma fyonse fintu Yawe acitile abena Israeli pakubapokololako mu minwe ya bena Egupto. 
Yeturo asosa nokuti, “Napaalwe na matotelo Yawe uwamupokolwele mu minwe yakwa Farao kabili uwamupokolwele na mu minwe ya bena Egupto! 
Awe nomba naishiba ukuti kanshi Yawe alicila imilungu yonse pantu acitile ici ku balesunga abena Israeli buluku buluku.” 
Elyo Yeturo shifyala Mose aleta ifye lambo lyakocela Lesa ne fya malambo yambi ayakulekela Lesa. Aroni nao aisa na bakalamba aba mu bena Israeli kukulya icakulya pamo na shifyala Mose pa cinso cakwa Lesa.
Ubushiku bwakonkelepo Mose aikele pa cipuna cakupingwilapo abantu, na bantu baiminine ukumushinguluka ukutula ulucelo mpaka ne cungulo. 
Ilyo Yeturo shifyala Mose amona ifyo Mose alebombela abantu, amwipusha ati, “Cinshi ulecitila ifi ku bantu? Mulandu nshi wikalilefye weka ulepingula ilyo abantu bonse aba beminine nabakushinguluka ukutula ulucelo mpaka ne cungulo?” 
Nao Mose ayasuka shifyala ati, “Pantu abantu besa kuli ine kukubepushishako ubufwayo bwakwa Lesa. 
Ilyo babikana ifikansa, besa kuli ine, na ine ndabaputwila ifikansa, kabili nenga nokuti beshibe ifipope na mafunde yakwa Lesa.”
Elyo Yeturo shifyala Mose amwebele ati, “Umusango ulebombelamo tauweme iyoo. 
Iwe pamo na bantu abaleisa kuli iwe mwakulanaka nganshi. Uyu mulimo untu wakosa, teti ubombe weka iyoo. 
Umfwa nomba kuli ine, nalakupandako amano, na Lesa engalaba na iwe. Iwe ufwile uleimininako abantu pa cinso cakwa Lesa no kubatwalilako imilandu yabo kuli Lesa. 
Kabili ulebafunda ifipope na mafunde, no kubalanga ifyo bali nokwikala nefyo bali nokulacita. 
Lelo usalepo pa bantu bonse abaume bamo abamano, kabili abakatiina kuli Lesa, abacishinka, abashifwaya na mafisakanwa. Aba ebo upeele umulimo wakutungulula abantu mu makana, mu myanda, mu makumi yasano elyo bambi nabo mu makumi. 
Ebo uleke baleputula imilandu ya bantu lyonse, lelo abaisa ne milandu iyakosa balebaleta kuli iwe. Imilandu yonse iyanguka yena abene balepingula. Umulimo obe uyu uwakosa lyena ukangukako ukuubomba pantu bakulakwafwako. 
Nga wacita ifi, kabili efyo Lesa akukonkomesha, tawakulanakisha nganshi, elyo na bantu aba bonse bakulabwelelamo kumwabo nabasansamuka.”
Awe Mose alyumfwile ifyamwebele shifyala Yeturo, no kuficita fyonse ifyo amwebele. 
Asalilepo abaume bamo abamano pa bena Israeli bonse no kubacita intungulushi sha bantu, isha pa makana, isha pa myanda, isha pa makumi yasano elyo ne sha pa makumi. 
Intungulushi shalaputwila na bantu imilandu yabo. Imilandu iyakosa shalatwala kuli Mose, lelo iyinono yena shalapingula ishine.
Elyo Yeturo ashalikepo shifyala Mose, abwelelamo na ku calo kumwabo.
Mu mweshi walenga itatu apo abena Israeli bafumine ku Egupto, ubushiku bwine ubo bafikile ku matololo ya Sinai. 
Ilyo bafumine ku Refidimu baingile mu matololo ya Sinai no kucita inkambi mulya mwine apalungatene no lupili lwa Sinai. 
Elyo Mose aninine aya kuli Lesa.
‘Imwe mwe bene mwalimwene ifyo nacitile ku bena Egupto, kabili nefyo namusendele kwati ni pa mapindo yakwa kapumpe no kumuleta uko ndi. 
Nomba nga cakuti mwalanakila, mwalasunga ne cipangano candi, ninshi pa mishobo yonse nimwe mukaba abantu bandi abo nacindamika, nangu isonde lyonse lyaba lyandi. 
Imwe mukaba uluko lwa bantu abatumika ine nga bashimapepo, kabili umushobo wamushilo kuli inefye.’ Aya e mashiwi ayo uli nokuya eba abana bakwa Israeli.” 
Kanshi Mose abwelelamo alonganya na bakalamba ba bena Israeli, abeba na mashiwi yonse Yawe amukonkomeshe ukusosa. 
Elyo abantu bonse bayasuka capamo abati, “Twakulacita fyonse ifyo Yawe atweba.” Nao Mose epakuya fisha ifyo bayaswike kuli Yawe.
Yawe aebele Mose ati, “Ndeisa kuli iwe mwikumbi ilyafiita fititi, pakuti abantu bese mukumfwa ilyo ndelanda nobe, pakuti lyonse iwe bakalekucetekela.” Elyo Mose nao aeba Yawe ifyo abantu bayaswike, 
Yawe nao amweba ati, “Kabiye ku bantu uye ubasangulule ilelo elyo na mailo. Ubebe bacape ifyakufwala fyabo. 
Elyo pa bushiku ubwalenga shitatu bakaiteyanye, pantu pali ubu bushiku epo Yawe akekila pa lupili lwa Sinai pa cinso ca bantu bonse. 
Ukacite umwakupelela abantu ukushingulusha ulupili. Ukabebe auti, ‘Mucenjele, mwinina lupili nangufye ukulukumya mwisamba. Umuntu onse uukakumya ku lupili ninshi wakwipayafye. 
Uyo muntu ali nokulaswa amabwe nangu ukulaswa imifwi. Umuntu nelyo umo tali nakumwikatamo. Cibe muntu nangu ni nama kwipayafye.’ Kanofye ilyo ipenga lya lusengo lwa sukusuku lyalila ukutantalila lyena abantu kuti banina ulupili.”
Elyo Mose atentemwike ulupili aya no kwali abantu. Wene abasangulula, nabo bacapa ne fyakufwala fyabo. 
Kabili Mose abebele ati, “Muiteyanye ku bushiku bwalenga shitatu. Mwikumana no mwanakashi.”
  Ulucelo pa bushiku bwalenga shitatu, kwali ukupanta ne nkuba, ne kumbi ilyafiita fititi lyali pa lupili. Kabili kwali ne ciunda icikalamba ice penga. Abantu bonse abali mu nkambi balatutumafye ku mwenso. 
Elyo Mose afumisha abantu kunse ya nkambi kukukumana na Lesa, nabo baya iminina mwisamba lya lupili. 
Ulupili lwa Sinai lonse lwakumanafye icushi pantu Yawe epo aikile mu mulilo. Icushi calefutumukako cali kwati ca mwilungu lya mulilo, no lupili lonse lwatenkana nganshi. 
Ilyo iciunda ce penga caleya cilekulilakofye, Mose alelanda, nao Lesa alemwasukila mwishiwi lyakupanta. 
Awe Yawe aikila pa mulu wa lupili lwa Sinai, aita na Mose pa mulu wa lupili, na Mose epo aya. 
Elyo Yawe amweba ati, “Tentemuka ulupili uye usoke abantu beciluka mupaka umwakupelela kukwisa kukuntamba ne Yawe, pantu ninshi abengi baleloba. 
Na bashimapepo bene abapalama kuli Yawe baisangulule abene epali Yawe abakanda.”
Mose ayasuka Yawe ati, “Abantu teti banine ulupili lwa Sinai pantu mwalitusokele ukuti tucite umwakupelela abantu ukushinguluka ulupili no kulupatula ukuba ulwamushilo.”
Yawe amwasuka ati, “Tentemuka ulupili, uye buula Aroni mwise nankwe kuno. Lelo bashimapepo na bantu bena beesha ukwisa kuli Yawe, pantu ninshi alebakanda.” 
Kanshi Mose epakutentemukila ku bantu, abeba nefyo Yawe asosele.
Kabili Lesa asosele amashiwi yonse aya ati, 
“Nine Yawe, Lesa obe, uwakufumishe mu calo ca Egupto umo wali umusha.
 “Wilaba ne milungu imbi kanofye ine.
 “Wilaipangila kalubi, nangu icintu conse icakupashanya icaba mu mulu umutali nangu icaba pano isonde nangu icaba mu menshi pesamba lya calo. 
Wilafukamina utulubi nangu ukutupepa. Pantu ine ne Yawe, Lesa obe, ndi Lesa wabufuba. Nkanda abana pa bubifi bwa bashibo ukufika na ku nkulo yalenga butatu ne yalenga bune iya bampata. 
Lelo ndalanga icitemwiko icishipwa ku nkulo amakana na makana isha bantu abantemwa, abasunga na mafunde yandi.
 “Wilalumbula ishina lyakwa Yawe Lesa obe apafye pantu Yawe takalekepofye uyo onse uulumbula ishina lyakwe apafye.
 “Uleibukisha ubushiku bwe Sabata no kubusunga ubwamushilo. 
Ulebomba mu nshiku mutanda kabili emo ulebomba imilimo yobe yonse, 
lelo ubushiku bwalenga cine lubali bwena Lisabata lyakwa Yawe, Lesa obe. Wilabombamo mulimo uuli onse, we mwine, nelyo bamwano abaume na abanakashi, nelyo ababomfi abaume atemwa abanakashi, nelyo ifitekwa fyobe, nelyo umweni wikala nankwe. 
Pantu mu nshiku mutanda emo Yawe apangile umulu ne sonde, bemba na fyonse ifyabamo, lelo atuushishe pa bushiku bwalenga cine lubali. Eico Yawe apaalile ubushiku bwe Sabata no kubucita ubwamushilo.
 “Ulecindika wiso na noko, pakuti uleikala inshiku ishingi mu calo ico Yawe, Lesa obe, alekupeela.
 “Wilaipaya.
 “Wilacita bucende.
 “Wilaiba.
 “Wilapeela bunte bwabufi pa mubiyo.
 “Wilakumbwa ŋanda ya mubiyo. Wilakumbwa muka mubiyo, nangu umusha wakwe umwaume nelyo umusha wakwe umwanakashi, nangu iŋombe yakwe nangu punda wakwe, nangu icintufye conse ico mubiyo akwata.”
 Ilyo abantu baumfwile ukupanta, bamona no kubyata kwa nkuba, baumfwa ne ciunda ce penga, kabili bamona no lupili lulefutumuka icushi, balatutumafye ku mwenso. Awe bataluka na ku lupili. 
Elyo baeba Mose abati, “Niwe akulanda kuli ifwe, na ifwe twakulaumfwa. Lelo wileka Lesa eo alelanda kuli ifwe pantu ninshi tulefwa.” 
Mose aeba abantu ati, “Mwitiina, Lesa eshilefye kukumwesha pakuti akatiina ka kuli Lesa kabe muli imwe, muleke no kulabifya.” 
Lelo abantu bena tabapaleme iyoo, baimininefye filya fine akatalamukila, elyo Mose eka ewaile mupepi ne kumbi ilyafiita fititi umwali Lesa.
Elyo Yawe alandile kuli Mose ati, “Eba abena Israeli ukuti namuimwena ifyo ine ne Yawe nandile kuli imwe ukufuma ku mulu. 
Mwilaipangila imilungu ya silifa nangu imilungu ya golide, iyakulinganya kuli ine. 
Munkuulile ubulambo bwe loba apakuti mulekele amalambo yakoca na yakwampana, impaanga ne mbushi shenu ne ŋombe shenu. Pa ncende ponse apo ine nkasonta ukuti epo mulempepela apopene epo nkalaisa kukumupaalila. 
Nga mwabomfya amabwe pakunkuulila ubulambo mwilabomfya amabwe ayabaswa, pantu nga mwabomfya icakubashilako ninshi ubulambo bukakowela. 
Kabili pakuya ku bulambo mwilanina pa matabo, epali mwamoneka ubwamba.”
Aya e mafunde yakuti ubebe. 
“Nga washita umusha Umuhibulu, afwile ukukubombela imyaka mutanda. Lelo mu mwaka walenga cine lubali ninshi alubuka mu busha apabula ukufutapo nelyo cimo. 
Nga cakuti aisa mu busha talaupa, ninshi pakuya akaya eka. Lelo nga ali no mukashi pakwisa ninshi akaya nankwe. 
Nga cakuti shikulu wakwe ewamupeele umwanakashi wakuupa, nao amufyalila na bana abaume nangu abanakashi, umwanakashi na bana ninshi bakwa shikulu wakwe. Umwaume akayafye eka. 
Lelo umusha nga ewatila, ‘Awe, ine nalitemwa shikulu pamo no mukashi wandi na bana bandi, nshilefwaya kulubuka mu busha,’ 
lyena shikulu wakwe akamulete pa cinso cakwa Lesa akamwiminike pa mwinshi nangu lwa pa cilu ca pa mwinshi, elyo akamutule ukutwi ku musumbo. Lyena akaba umusha wakwe mu bumi bwakwe bonse.
“Umuntu nga ashitisha umwana wakwe umwanakashi mu busha, pakulubuka mu busha wena teti alubuke nga filya abasha abaume balubuka. 
Nga cakuti tasansamwishe shikulu uwamusalile ukuti abe umukashi wakwe, kuti amuleka alubuke lelo te ku benafyalo pantu namufyenga. 
Nga cakuti asalila umwana wakwe umwaume uyu mwanakashi umusha, ninshi ali nokumupeela insambu shakuba ngo mwana wakwe umwanakashi. 
Nga cakuti aupilapo umwanakashi na umbi, tafwile kuleka ukulapeela umukashi wantanshi ifyakulya, ifyakufwala ne nsambu sha ku cupo. 
Nga cakuti talecita ifi fintu fitatu, umwanakashi kuti alubuka ukwabula ukufuta indalama nangu shimo.”
 “Uyo onse uwauma umuntu no kumwipaya, nao wine ali nokufwa. 
Lelo nga tacipanga ukumwipaya, nomba Lesa ewalenga ukuti cicitike, ninshi ali nokufulumukila ku ncende uko ine nkasonta. 
Lelo umuntu nga apangila umunankwe no kumwipaya ku mumbo, ninshi mufumyenifye na ku bulambo bwandi no kumwipaya.
“Uyo onse uwauma wishi nangu nyina afwile ukwipaiwa.
 “Uyo onse uwaikata no kwiba umuntu, nangu amushitisha nangu ilyo bamwikata bamusanga acili noyu muntu, afwile ukwipaiwa.
 “Uyo onse uwalapisha wishi nangu nyina afwile ukwipaiwa.
“Abantu nga baleumana elyo umo atoba umunankwe ilibwe nelyo amuma ikofi nomba tafwile lelo aba wakulalafye pa musengele, 
uwamutobele teti apeelwe umulandu nga cakuti uwatobelwe aima alaendaukako ne nkonto panse. Lelo ali nokufuta uwacenenwe pa nshita amonawilile, no kumusakamana mpaka apolelelafye.
“Nga cakuti umuntu auma umusha wakwe umwaume nangu umwanakashi ku nkonto, no kufwa afwa apopene, uyo muntu afwile ukukandwa. 
Nomba nga cakuti papita ubushiku bumo nangu shibili umusha tafwile ninshi umwine wa musha tafwile kukandwa, pantu umusha cuma cakwe.
“Nga cakuti abaume abalelwa bapunka umwanakashi uuli pa bukulu ne fumo lyapona, lelo tacenekwe, ninshi ulya amupunkile afwile afuta fyonse ifyo umulume apingula ne cilye nga casuminisha. 
Lelo umwanakashi nga nacenekwa lyena ubupingushi ninshi bumi pa bumi, 
ilinso pa linso, ilino pa lino, ukuboko pa kuboko, ulukasa pa lukasa, 
ukoca pa koca, icilonda pa cilonda, icikwebululwa pa cikwebululwa.
“Nga cakuti umuntu auma umusha wakwe umwaume nangu umwanakashi pa linso nalyo lyatulika, afwile ukuleka umusha abe umuntungwa pakumufuta pa linso lyakwe. 
Elyo nga akuula ilino lya musha wakwe umwaume nangu umwanakashi, afwile ukuleka umusha abe umuntungwa pakumufuta pa lino lyakwe.”
“Nga cakuti iŋombe ilume nga yatunkula umuntu umwaume nangu umwanakashi ku nsengo no kufwa afwa, iyo ŋombe ifwile ukulaswa amabwe mpaka yafwa, kabili teyakulyako inama yaiko. Lelo umwine wa iyo ŋombe ilume tafwile kupeelwa mulandu. 
Nomba nga cakuti iyo ŋombe ilatunkula abantu ku nsengo, kabili no mwine wa ŋombe balimusokapo, lelo tasakamana kulaisungila mwitanga, elyo yaipaya umwaume nangu umwanakashi, iyo ŋombe ifwile ukulaswa amabwe mpaka yasuka yafwa, no mwine wa ŋombe wine afwile ukwipaiwa. 
Nomba nga cakuti bamweba ukuti kupeela icifuta mulandu pakuti alubule umweo wakwe, lyena afwile ukupeela fyonse ifyo bamupingula. 
Ili funde limo line lili nokukonkwa nga cakuti iŋombe yatunkula ku nsengo umulumendo nangu umukashana. 
Nga cakuti iŋombe ilume yatunkula ku nsengo umusha umwaume nangu umwanakashi, umwine wa ŋombe afwile ukufuta umwine wa musha indalama sha mashekeli ya silifa amakumi yatatu (30), ne ŋombe ifwile ukulaswa amabwe mpaka yafwa.
“Nga cakuti umuntu asha icilindi icacenama nangu aimba icilindi elyo acisha icacenama, elyo mwawila iŋombe nangu punda, 
umwine wa cilindi afwile ukufuta pa citekwa. Afwile ukufuta umwine wa citekwa indalama, elyo nao asende inama iyafwa ibe yakwe.
“Nga cakuti cilume wa ŋombe acena cilume mubiye uwa mwine no kufwa afwa, abene ba isho ŋombe babili bafwile bashitisha iyo ŋombe ipeye iyinankwe no kwakana indalama elyo ne ŋombe iyifwile. 
Nomba nga cakuti calishibikwa ukuti iyo ŋombe ilatunkula ku nsengo, lelo umwine tasakamana kulaisungila mwitanga, lyena umwine afwile ukufuta iŋombe pa ŋombe. Elyo iŋombe iyifwile ibe yakwe.”
“Nga cakuti umuntu aiba iŋombe nangu impaanga, elyo aipaya nangu aishitisha, afwile ukufutilapo iŋombe shisano pa ŋombe imo, ne mpaanga shine pa mpaanga imo.
“Nga cakuti umupupu asangwa aletoba iŋanda elyo uwamusanga amupuma mpaka afwa, uwamwipaya tafwile kupeelwa mulandu wamisoka. 
Lelo nga cakuti amwipaya ilyo akasuba katula, lyena akaba wamisoka.
“Nga cakuti icitekwa ebile casangwa ukuti acili naco icabula ukufwa, nga ni ŋombe nangu punda nangu impaanga, afwile ukufutilapo inama shibili.
“Nga cakuti umuntu alecemena ifitekwa fyakwe mu cilime nangu mwibala lya myangashi, nomba aleka fyafumamo fyaya lya mwibala lya mwine, uyo muntu afwile ukufutilapo ifisabo ifyawamisha pa fya mu cilime cakwe nangu pa fya mwibala lyakwe ilya myangashi.
“Nga cakuti umuntu aoca umulilo nomba waya ulepya mu mpanga, waoca ne ŋanu batutila nangu isho bashilaseepa nangu ibala lyonse, uyo uocele umulilo afwile ukufutilapo fyonse.
 “Nga cakuti umuntu apeela umwina mupalamano indalama nangu ifipe kukumusungilako, elyo umupupu aisa fiba mu ŋanda ya muntu apeele ukumusungilako, uyo mupupu nga aishibikwa afwile ukubweseshapo fibili pali cimo. 
Umupupu nga tamoneke, umwine wa ŋanda afwile ukuletwa pa cinso cakwa Lesa pakwisa mona nga ewabuulila umunankwe ifipe.
“Abantu nga baleumanina icintu cimo icili nge ŋombe, punda, impaanga, icakufwala nangu icintu conse icaluba, elyo atila ati ici cintu candi, ninshi bonse babili bali nokuleta umulandu wabo pa cinso cakwa Lesa. Uo Lesa akasanga ali no mulandu, afwile ukubwesesha umwina mupalamano fibili pali cila cintu.
“Nga cakuti umuntu apeela umwina mupalamano punda nangu iŋombe nangu impaanga nangu icitekwa cimbi pakuti amusungileko, elyo ico naco cafwa nangu cacenwa nangu bacifyusha ukwabula ukuti umuntu amoneko. 
Mukuputula uyu mulandu, uuli ne citekwa ali nokulapa kuli Yawe ukuti taibile munankwe icuma cakwe. Umwine wa citekwa ali nokusumina umulapo, kabili no kufuta takuli nokubako iyoo. 
Lelo nga ewaibila umwina mupalamano icitekwa ninshi ali nokumufuta. 
Nga cakuti icitekwa caiketwe ku ciswango, uwalecisunga ninshi afwile ukuleta ifisheleko pakushininkisha, nokufuta tafwile kufutilapo pa citekwa bepeye ku ciswango.
“Nga cakuti umuntu ayashima icitekwa ca mwina mupalamano, naco cacenekwa nangu cafwa ilyo umwine waciko taliko, uwayashime afwile ukufutilapo cimbi. 
Lelo nga cakuti cacitika ilyo umwine wa citekwa epo ali, ninshi uwayashime tafwile kulipila. Nga cakuti icitekwa cakwe cali cakwashima ninshi indalama alipile pakwashima eshikaba ishakufutilapo.
 “Nga cakuti umwaume asembeleka umukashana nacisungu uushilakobekelwa no kusendama nankwe, afwile ukulipila impango elyo no kumuupa. 
Lelo nga cakuti wishi wa mukashana akaanininafye ukuti amuupe, lyena uyo muntu afwile ukulipilafye impango balipila pali nacisungu.
 “Mwilaleka umwanakashi umuloshi ekale umumi.
 “Umuntu onse uwalala ne nama afwile ukwipaiwa.
 “Ni Yawe eka eo uli nokulekele lambo. Uyo onse uwaleke lambo ku mulungu uuli onse, ninshi wakupeela kukonaulwafye.
 “Mwilacusha umweni nangu ukulamufyengelesha, pantu na imwe mwali abeni mu calo ca Egupto. 
Mwilacusha mukamfwilwa nangu umwana wanshiwa onsefye. 
Nga cakuti mwalabacusha nabo bakuuta kuli ine, na ine nkomfwa inkuuta shabo. 
Kabili nkamufulilwa nganshi no kumwipaya ku lupanga. Abakashi benu bakaba bamukamfwilwa kabili abana benu nabo bakabe abana banshiwa.
 “Nga cakuti wakongwesha indalama ku mulanda umo uwa pa bantu bandi, wilacita filya balya abakongwesha indalama bacita. Wilamweba ukulalundapo insonsela. 
Nga cakuti wapoka umubiyo icakufimbana pakuti cibe e cikatila umulandu, ufwile ukumubwesesha ilintu akasuba takalati kawe, 
pantu e cakufimbana akwatafye. Cinshi cimbi engafimbana pakulala? Ilyo akuuta kuli ine nkomfwa pantu ndi waluse.
 “Wilasaalula Lesa, nangu ukulapisha uyo onse uuteeka abantu bobe.
 “Mwilashingashinga ukutuulapo iŋanu shenu mwaseepa ishingi, na pa mafuta yenu ya miolifa no mwangashi.
Uli nokucita cimo cine ku ŋombe shobe ne mpaanga shobe. Amabeli ayalume yakabe kuli banyina inshiku cine lubali, elyo pa bwalenga cine konse konse mukayapeele kuli ine.
 “Muli nokuba abantu abaituula kuli ine. Eico kanshi mwilalya inama ishaipaiwa ne fiswango, muleshiposelafye imbwa.”
 “Wilasabankanya amashiwi yabufi. Wilaafwilisha umuntu mubi pakuba kambone wabufi. 
Wilakonkelela cintubwingi mukucita ifyabipa. Nga walapeela bukambone pakulubulula wilapondamika icishinka mukukonkelela icintubwingi. 
Wilawililila ku mulanda pakumulubulwisha umulandu wakwe.
“Nga cakuti wasanga iŋombe nangu punda wa mulwani obe nafiluba, ufwile ukufibwesesha ku mwine. 
Nga cakuti wamona punda wa muntu uwakupata nawa panshi ku mulandu wakufina kwa cipe cakwe, taufwile kumusha apo pene lelo ufwile ukumwafwako ukumwimya.
“Wilafulunganya bupingushi mukulubulwisha umulanda. 
Uletaluka ku bupingushi bwalufyengo. Kabili wilaipaya muntu wakaele nangu umololoke, pantu uucita ifi ine nshakamubelele luse. 
Wilapoka mafisakanwa, pantu amafisakanwa yalapofwisha no kulesha ukumona bwino kabili yalabifya ne milandu ya bantu abakaele.
 “Wilacusha mweni. Mwalishiba ifyo ubweni bwaba, pantu na imwe mwali abeni mu calo ca Egupto.”
 “Imyaka mutanda ukalelima amabala yobe no kulasombola. 
Nomba mu mwaka walenga cine lubali mwena wikalalima ibala lyobe pakuti likalalefye. Epakuti abalanda mu bantu bobe bakalekwatamo ifyakulya, elyo ifikashalamo inama sha mpanga shikalelya. Efyo ukalecita na ku mabala yobe yene aya myangashi ne miolifa.
 “Ukalebomba imilimo yobe mu nshiku mutanda, lelo pa bushiku bwalenga cine lubali pena ukaletuusha pakuti iŋombe yobe na punda obe fikaletuusha, elyo no musha uwafyalilwa mu ŋanda yobe no mweni bakalebwesha amaka.
“Uleyangwa mukucita fyonse ifyo nkwebele. Wilapepa milungu imbi, kabili wilaleka nangufye amashina yatuko yaleumfwika pa kanwa kobe.”
 “Mu mwaka umo ukalesefyamo inshikunkulu shitatu pakuncindika. 
Mukalesefya inshikunkulu ya Mikate Ishatutumuka. Pa nshiku cine lubali mulelya umukate umwabula intutumushi ukulingana nefyo nakukonkomeshe. Mulecita ici pa nshita yasontwa mu mweshi wa Abibu, pantu muli uyu mweshi eo mwafuminemo mu calo ca Egupto. Kabili pekalaba nangu umo uwakumonekela kuli ine iminwe nkutwa.
 “Mukalesefya inshikunkulu yakulobolola ne fisabo fyantanshi mwabyele mu mabala yenu.
Imiku itatu pa mwaka abaume bonse bakalamonekela pa cinso ca Mfumu Yawe.
 “Wilatuula mulopa we lambo kuli ine pamo pene na conse icilimo intutumushi. Kabili wikalaleka mafuta ya nama ishikalatuulwa kuli ine pali ishi nshikunkulu, yashale mpaka ukufika na ku lucelo.
 “Ukaleleta ifisabo fyantanshi ifyawamishapo ifya mu mabala yobe ku ŋanda yakwa Yawe, Lesa obe.
“Mona, ine ndetuma malaika uwakukutangilila kuntanshi mu nshila no kulakucingililako, elyo no kuya kufisha ku cifulo cintu napekanya. 
Ulemunakila no kucita fyonse ifyo alekweba. Wilamutalamina pantu nine mutumine. Tali nokukubelela uluse nga wamutalamina, pantu ishina lyandi lili muli ena. 
Nga walanakila ifyo alesosa, walacita nefyo ine ndesosa, awe lyena ninshi abalwani bobe bakalaba abalwani bandi, na ine wine nkalalwisha na bakakulwisha. 
Malaika wandi akulakutangilila kuntanshi, akaya kufisha na mu calo ca bena Amoli, abena Hiti, abena Perisi, abena Kenani, abena Hifi na bena Yebusi kabili nkabalofyafye bonse. 
Wilakunkwila imilungu yabo nelyo ukulaipepa, kabili wikakonkelela micitile yabo. Ufwile ukonaula imilungu yabo, kabili ukatobaule na mabwe bemika aya milungu yabo. 
Mulepepa Yawe, Lesa wenu, lyena amapaalo yakwe yakaba pa fyakulya fyenu na menshi yenu. Nkatalusha na malwele yonse uko muli. 
Mu calo cenu tamwakabe umwanakashi uwakuponye fumo kabili tamwakabe ŋumba iyoo. Nkamulenga ukufikisha inshiku shonse isha bumi bwenu.
“Nkalenga umwenso wakutiina ine ukalekutangilila. Kabili nkalafulunganya abantu abo ukalalwisha. Nkalenga nokuti abalwani bonse balekufulumuka. 
Nkatuma amalonda kuntanshi yobe kukufulumuna abena Hifi, abena Kenani na bena Hiti mu nshila yobe. 
Lelo te mu mwakafye umo nkabatamfyamo iyoo, epali icalo casanguka amatololo, ne nama sha mpanga shasanduluka shamufulila nganshi. 
Nomba nkabafulumunamo panono panono mpaka mukafule icakuti mukapoke icalo conse. 
Kabili nkabika umupaka wa calo cobe ukutampila kuli Bemba Wakashika ukufika na kuli bemba wa Bafilisiti, kabili ukufuma ku matololo ukuya shinta ku mumana wa Yufurate. Nkalubwila mu minwe yobe abantu ba muli ici calo kabili ukabafulumunamo. 
Wikapangana nabo icipangano nangu kupangana ne milungu yabo. 
Wikabaleka bakekale mu calo cobe, epali bakulenga ukubifya kuli ine. Pantu nga walapepa imilungu yabo awe ninshi ukaibika mu citeyo.”
Elyo Yawe aebele Mose ati, “Nina ulupili wise kuli ine pamo na Aroni, Nadabu na Abihu na bakalamba ba bena Israeli amakumi cine lubali, mulempepa akatalamukila. 
Lelo Mose eka eo apalame kuli Yawe, bambi bena beisa mupepi, kabili na bantu bene benina nankwe.”
Ilyo Mose aile eba abantu amashiwi na mafunde yonse ayakwa Yawe, abantu nabo bayasukila capamo bonse abati, “Fyonse ifyo Yawe asosele twakulacita.” 
Mose nao epakulemba fyonse ifyo Yawe asosele. Ubushiku bwakonkelepo abuka lucelocelo akuula ubulambo mwisamba lya lupili, aimikako na mabwe ikumi limo na yabili (12) ukulingana ne nko sha bena Israeli ikumi limo na shibili (12). 
Elyo atuma abalumendo abena Israeli, nabo batuula amalambo yakoca, kabili baipaya ne fiponti fya ŋombe shilume ishakutuula kuli Yawe amalambo yakwampana pamo. 
Mose abuula umulopa wa nama awakanya pakati, umo aubika mu nweno elyo uubiye akana ku bulambo. 
Kabili abuula icitabo ca cipangano alabelengela abantu. Abantu nabo bayankula abati, “Twakulacita fyonse ifyo Yawe atweba ukulacita, kabili twakulabeela.”
 Elyo Mose nakabili abuula umulopa aukana pa bantu abeba ati, “Uyu e mulopa wa cipangano ico Yawe apangana na imwe ukulingana na mashiwi yonse aya.”
Mose, Aroni, Nadabu, Abihu na bakalamba ba bena Israeli amakumi cine lubali banina ulupili, 
bamona na Lesa wa bena Israeli. Apo anyantile palemoneka kwati pantu pakubatilwe na mabwe ya safile, ayalengama ngo mulu. 
Nomba Lesa taonawile ishi ntungulushi sha bena Israeli. Shalimwene Lesa, kabili shaliliile no kunwena pamo.
Yawe aebele Mose ati, “Nina ulupili wise kuli ine, eko utale wikale. Nalaisa kupeela amabwe yabili ayapapatala apo nembele amafunde nefyo nkonkomeshe ifyakufunda abantu.” 
Kanshi Mose epakwima na kafwa wakwe Yoshua, kabili Mose aya nina no lupili lwakwa Lesa. 
Mose epakweba abakalamba ati, “Shaleni muletulolela pano pene mpaka napo tukabwelela kuli imwe. Muleshala na Aroni na Huri, kanshi onse uwapusana no mubiye afwile ukutwala umulandu kuli bena.”
Ilyo Mose aninine ulupili, awe ikumbi lyakupa ulupili. 
Kabili no bucindami bwakwa Yawe bwaisa ikala pa lupili lwa Sinai. Ikumbi lyakupile ulupili pa nshiku mutanda. Kabili pa bushiku bwalenga cine lubali Yawe mukati ke kumbi aita Mose. 
Abena Israeli balemona ubucindami bwakwa Yawe kwati mulilo ulepya pa mulu wa lupili. 
Mose anina ulupili aingila na mwikumbi. Aikele pa lupili inshiku amakumi yane (40), akasuba no bushiku.
Yawe aebele Mose ati, 
“Eba abena Israeli bansangwile umusangulo. Umpokele umusangulo ku muntu onse uyo uuli no mutima wakupeela. 
Uyu e musangulo ufwile ukumpokela kuli bena: ni golide, silifa no mukuba, 
no bushishi ubwacifufya, ubwakashikila no bwakashika cee, ne nsalu ishabuuta ubusaka, amasako ya mbushi, 
ne mpapa sha basukusuku ishatumpwa mu muti uwakashika, ne mpapa ishisuma ishatelela, ne mbao sha muti wa akasia, 
na mafuta ya miolifa ayakusanika mu cisaniko, ne fya cena cisuma ifyakubika mu mafuta yakusuba na mu bubani ubwanunka ubusaka, 
no tumabwe twa onikisi, no tumabwe twamutengo tumbi utwakubilila pa cakufwala ca pa mulu wa mwingila ica efodi na pali tumba wa pa cifuba. 
Kabili bakapange icifulo camushilo pakuti ndeikala nabo. 
Mukapange Itenti lyakwa Lesa ne fipe fyaliko ukulingana nefyo nkakulanga.”
 Bakapange Imbokoshi ya Cipangano ku cimuti ca akasia. Mubutali ikalepe amakubiti yabili na citika, mubwipi kubiti umo na citika elyo ukuya mumulu namo kubiti umo na citika. 
Ukalambatike golide wine wine mukati na kunse ya mbokoshi kabili ukabikeko no mushingo wa golide ukushinguluka. 
Ukapange imikobelo ine kuli golide uwalopolwa, kabili ukayengelele na ku mikonso ine iya Mbokoshi ya Cipangano, ulubali lumo ibili no lubali lubiye nalo ibili. 
Elyo ukabase ifimuti fyakupingilako ku cimuti ca akasia, ukalambatikeko na golide. 
Ukapishe ifimuti fyakupingilako mu mikobelo ya ku mbali ya Mbokoshi ya Cipangano pakupingilako Imbokoshi. 
Ifimuti fyakupingilako fikaleba mu mikobelo ya Mbokoshi ya Cipangano, mwikalafifumyamo iyoo. 
Mu Mbokoshi ukabikemo amabwe yabili ayapapatala apalembwa icipangano nkakupeela.
“Ukapangilepo ne Nkupiko ya golide wine wine, apakufutilwa ifyabubifi. Inkupiko mubutali ikabe amakubiti yabili na citika, elyo mubufumo namo kubiti umo. 
Ukafulilepo na bamalaika babili aba golide abetwa bakerubi ku mpela shonse shibili sha nkupiko. 
Ukapangilepo kerubi ku mpela imo, elyo na umbi ku mpela ibiye ya Nkupiko apakufutilwa ifyabubifi. Ukengelele kerubi umo ku mpela imo umbi nao ku mpela ibiye iya Nkupiko pakuti fikabefye cimo. 
Bakerubi bakabe na mapindo ayayansa ukulola mumulu ayacinga pa Nkupiko. Bakerubi bakaloshanye amenso, bakalelolesha pa Nkupiko apakufutilwa ifyabubifi. 
Mu Mbokoshi ya Cipangano ukabikemo amabwe ya cipangano yabili ayapapatala ayo nkakupeela, elyo ukakupikepo ne Nkupiko apakufutilwa ifyabubifi. 
Palya pene pa Nkupiko apakufutilwa ifyabubifi, pakati ka bakerubi babili ababa pa Mbokoshi ya Cipangano, epo tukalakumanina nobe, epo nkalakupeelela amafunde yandi yonse ayakweba abena Israeli.”
“Ukapange itebulo ku cimuti ca akasia. Mubutali likabe amakubiti yabili, mubufumo namo kubiti umo, elyo ukuya mumulu namo kubiti umo na citika. 
Ukalambatikeko na golide wine wine kabili ukabikeko no mushingo wa golide ukushinguluka. 
Mu mpela ye tebulo ukashingulushemo imbao ishapapatala mubufumo ngo lupi lwa muntu. Ku mbao ukashingulusheko umushingo wa golide. 
Kabili ukapange imikobelo ya golide ine, ukakake na ku matungi apabela imikonso ye tebulo. 
Imikobelo yakupishamo ifimuti fyakupingilako itebulo ilingile ukubela mupepi ne mbao yapapatala. 
Ukabase ifimuti fyakupingilako itebulo ku cimuti ca akasia, kabili ukalambatikeko na golide efyo mukalapingilako itebulo. 
Ukapangilepo ne mbale elyo ne misambilo, inkunku ne nweno shakwitulwilako imituulo ya fyakunwa. Ifipe fyonse ifi ukafipange kuli golide wine wine. 
Ukalebika imikate yakuba pa cinso candi pali ili tebulo pakuti ikaleba pa cinso candi inshita yonse.” 
“Ukapange icakutekapo ifisaniko ica golide wine wine. Icikalilo caciko pamo no mukonso waciko ukafifule ku nondo. Tukapu utwapala amaluba ya alumondi, ifitutu na mabula ye luba line fili nokuba icintu cimo ne cikalilo. 
Mu cakutekapo ifisaniko mukafuma imisambo mutanda, ku lubali lumo itatu ku lubali lubiye nako itatu. 
Ku musambo umo kuli nokuba tukapu tutatu utwapala amaluba ya alumondi ayakwata ifitutu na mabula ye luba line. Elyo na pa musambo wakonkapo ukacita ifyo fine. Kabili na ku misambo mutanda iya cakutekapo ifisaniko napo ukacite ifyo fine. 
Pa cakutekapo ifisaniko pali nokuba tukapu tune utwapala amaluba ya alumondi ayakwata ifitutu na mabula ye luba line. 
Kabili ifitutu fye luba limo fili nokuba mwisamba lya misambo ibili iyapakubala, fimbi mwisamba lya misambo ibili iyakonkapo elyo fimbi mwisamba lya misambo ibili iyacitatu ngo mwabela imisambo mutanda iya cakutekapo ifisaniko. 
Ifitutu ne misambo fili nokuba icintu cimofye ne cakutekapo ifisaniko ifyo bafula ku nondo ukufuma kuli golide wine wine. 
Kabili ukapange ifisaniko cine lubali no kufibika pa cakutekapo ifisaniko pakuti fikalesanikila lwa pantanshi. 
Ukapange ifyakushimishako nangu ukukushishako ulubuuto pamo no tubale utwasenama kuli golide wine wine. 
Ukabomfye golide wine wine uwe talanta limo pakupanga icakutekapo ifisaniko ne fibombelo fyaciko fyonse. 
Kabili mona ukafipange ukulingana nefyo nakulangile pa lupili.”
“Ukapange Itenti lyakwa Lesa ku nsalu ikumi limo ishabuuta ishapikulwa ubusaka no bushishi bwacifufya no bwakashikila no bwakashika cee. Kabili pali isho nsalu ukapikwilepo bakerubi ku muntu uwacenjela nganshi ukupikula. 
Insalu shonse shikalingane mubutali na mubwipi. Mubutali shikabe amakubiti amakumi yabili na cine konse konse (28) elyo mubwipi namo amakubiti yane. 
Ukalundinkanye insalu shisano elyo na shimbi shisano nasho shine ukashilundinkanye. 
Ku mpela ya nsalu ubalilepo ukulundinkanya ukabikeko imikobelo yacifufya konse konse mumbali yafiko lwa mubwipi, efyo ukacite na ku mpela ya nsalu shimbi ukalundinkanya. 
Ku nsalu wacibalilapo ukulundinkanya ukabikeko imikobelo amakumi yasano (50), elyo na ku ibiye nako ukabikeko amakumi yasano (50), ne mikobelo ya fipande fyonse fibili ibe iyalungatana. 
Elyo ukapanga no twakukofyamo twa golide amakumi yasano pakulunda ifyo fipande fibili, epakuti Itenti lyakwa Lesa lyaba icintu cimofye.
“Kabili ukapikule insalu ikumi na imo (11) ku masako ya mbushi ishakufimba kwi Tenti lyakwa Lesa. 
Insalu shonse ikumi na imo (11) shikabe ishalingana mubutali na mubwipi. Mubutali shikabe amakubiti amakumi yatatu (30) elyo mubwipi namo amakubiti yane. 
Ukalundinkanye insalu shisano shikabe cimo, elyo na shimbi mutanda nasho shikabe cimo. Ukapete insalu iyakulenga mutanda pabili kuntanshi ye Tenti lyakwa Lesa. 
Ukabike imikobelo amakumi yasano (50) ku mpela ya nsalu ulundinkenye, efyo ukacite na ku mpela ya nsalu shimbi ulundinkenye. 
Kabili ukapange utwakukofyamo utwa mukuba amakumi yasano (50) pakulunda Itenti lyakwa Lesa ukuba icintu cimofye. 
Icipande pakati ica nsalu she Tenti ishikalepapo cena ukacikopwele panuma ye Tenti lyakwa Lesa. 
Kabili insalu she Tenti mu mbali shonse shikapulako kubiti umo, kanshi icipande icikashalako mukacikopwele mu mbali ye Tenti lyakwa Lesa pakulifimba. 
Ukapange icakufimba pe Tenti ku mpapa sha basukusuku, ukatumpe na mu muti uwakashikafye. Kabili ukapangilepo icakufimbapo na cimbi ku mpapa ishisuma ishatelela.”
 “Ukapange impanda sha cimuti ca akasia ishakwimikilako Itenti lyakwa Lesa. 
Cila lupanda luli nokulepa amakubiti ikumi limo elyo mubufumo namo kubiti umo na citika. 
Ku mpela ya cila lupanda ukabaseko utuntu tubili utwakulundinkanishishako ku lupanda lunankwe. Ifi efyo uli nokupanga impanda shonse isha kwi Tenti lyakwa Lesa. 
Ku kapinda ka ku kulyo ke Tenti lyakwa Lesa ukapangileko impanda amakumi yabili (20). 
Kabili ukapange utwakwimikamo impanda amakumi yane (40) utwa silifa, kuli cila lupanda tubili emukuti kamo kali nokuba pesamba lya kakulundinkanishishako. 
Ku lubali lubiye ku kapinda ka ku kuso ke Tenti lyakwa Lesa ukapangileko impanda amakumi yabili (20), 
elyo no twakwimikamo impanda utwa silifa amakumi yane (40), emukuti tubili pesamba lya cila lupanda. 
Ku numa ye Tenti lyakwa Lesa lwa ku masamba ukapangileko impanda mutanda, 
elyo mu matungi ya kunuma yabili aye Tenti lyakwa Lesa ukapangilemo impanda shibili. 
Impanda sha mu matungi aya yabili shikabe shapapikana ukufuma panshi ukufika na pamulu pa mukobelo umo uwakushikasha. Efyo impanda sha mu matungi yonse yabili shikabe. 
Kanshi kukaba ne mpanda cine konse konse, no twakushimikamo utwa silifa ikumi na mutanda (16), emukuti tubili pesamba lya cila lupanda.
“Kabili ukapange imyalo ku cimuti ca akasia. Isano ikabe ya ku lubali lumo ku mpanda sha kwi Tenti lyakwa Lesa. 
Imyalo imbi isano ikabe ku mpanda sha ku lubali lubiye, elyo na imbi isano ikabe ku mpanda sha ku numa ye Tenti lyakwa Lesa ku masamba lubali. 
Umwalo wa pakati ka mpanda uli nokufuma ku lutwe lumo ukufika ku lubiye. 
Ku mpanda ukalambatikeko golide, kabili ukapangileko ne mikobelo ya golide iyakwikasha imyalo. Ku myalo nako kwine ukalambatikeko golide. 
Ukapange Itenti lyakwa Lesa nga fintu nakulangile pa lupili.
 “Ukapange icisalu ku nsalu iyabuuta iyapikulwa ubusaka na ku bushishi bwacifufya, ubwakashikila no bwakashika cee. Umuntu uwacenjela nganshi akapikwilepo na bakerubi. 
Ukakobeke ico cisalu ku mikofyo ya golide ku nceshi sha fimuti fya akasia ifyalambatikwako na golide. Kabili ukashimike mu twakushimikamo utwa silifa tune. 
Ukakobeke ico cisalu ku mikofyo, elyo ukabike Mbokoshi ya Cipangano ku numa ya cisalu. Icisalu ecikalekanya Umuputule wamushilo ku Muputule wamushilo icine cine. 
Pa Mbokoshi ya Cipangano ukabikepo Inkupiko apakufutilwa ifyabubifi. Iyi Mbokoshi ikabe mu Muputule wamushilo icine cine. 
Ukabike itebulo kunse ya cisalu lubali lwa ku kapinda ka kuso ke Tenti lyakwa Lesa, elyo lubali lwa ku kapinda ka ku kulyo ke Tenti ukabikeko icakutekapo ifisaniko ukulungatana ne tebulo.
“Pa mwinshi wakwingililapo mwi Tenti ukapangilepo icisalu ku nsalu iyabuuta iyapikulwa ubusaka na ku bushishi bwacifufya, ubwakashikila no bwakashika cee ifyapikulwa ku muntu uwacenjela nganshi. 
Ukapange ne mikofyo ya ku cisalu iya golide, kabili ukabase ne nceshi shisano isha cimuti ca akasia ukalambatikeko na golide. Ukapange ne fyakwimikamo inceshi shisano ku mukuba uwalopolwa.”
“Ukapange ubulambo ku cimuti ca akasia. Bukabe ubwalingana mubutali na mubufumo. Bukabe amakubiti yasano mubutali na mubufumo, elyo ukuya mumulu namo amakubiti yatatu. 
Ku matungi yane aya bulambo ukabikeko cile tungi ulusengo lumo, lelo insengo no bulambo fikabaswe ku cimuti cimo pakuti fikabe icintu cimofye. Kabili ku bulambo ukalambatikeko no mukuba. 
Ukapange ifyakubomfya ku bulambo fyonse ku mukuba. Inongo shakukushilapo imito ya mafuta, bafosholo, inweno, imitunkwilo ne fyakubikapo umulilo. 
Ukapangilepo ica mukuba icafipunda ngo lunyungo. Ukapange ne mikobelo ya mukuba ine iyakwikasha ku matungi ya capikulwa. 
Kabili ukabike icafipunda ngo lunyungo pesamba lye tabo lya bulambo pakuti cikafike pakati. 
Ukabase ifimuti fya akasia ifyakupingilako ubulambo, ukalambatikeko no mukuba. 
Ukalepisha ifyo fimuti fyakupingilako mu mikobelo ya ku mbali shibili sha bulambo pakubusenda. 
Ukapange ubulambo bwa mbao ubwacenama pamulu nga fintu nakulangile pa lupili.”
“Ukabikeko ulupango ku lubansa lwa kwi Tenti lyakwa Lesa. Ulubali lwa ku kapinda ka ku kulyo lukabe amakubiti umwanda umo (100) mubutali, kabili ukakupeko insalu ishabuuta ishapikulwa ubusaka. 
Kukabe ne nceshi amakumi yabili isha mukuba ne fyakushimikamo ifya mukuba amakumi yabili (20), lelo imikofyo no tufyela twa ku nceshi fikabe ifya silifa. 
Ulubali lwa ku kapinda ka ku kuso nako kwine lukabe amakubiti umwanda umo (100) mubutali, kabili ukakupeko insalu ishabuuta ubusaka. Kukabe ne nceshi sha mukuba ne fyakushimikamo fya mukuba amakumi yabili, lelo imikofyo no tufyela twa ku nceshi fikabe ifya silifa. 
Ulubali lwa ku masamba ya lupango lwa lubansa lukabe amakubiti amakumi yasano (50) mubwipi, kabili ukakupeko insalu ishabuuta ishapikulwa ubusaka. Kukabe ne nceshi ikumi limo ne fyakushimikamo ikumi limo. 
Lwa ku kabanga ukutulila akasuba ulupango lwa lubansa lukabe amakubiti amakumi yasano (50) mubwipi. 
Ku lubali lumo ulwa pa mwinshi wa lupango lwa lubansa kukaba ne nsalu yakukupako iyalepa amakubiti ikumi limo na yasano (15). Kukabe ne nceshi shitatu ne fyakushimikamo nafyo fitatu. 
Kabili ku lubali lubiye nako kwine kukabe inceshi shitatu ne fyakushimikamo nafyo fitatu ne nsalu yakukupako ilyalepa amakubiti ikumi limo na yasano (15). 
Pa mwinshi wa lupango lwa lubansa ukabikepo icisalu icalepa amakubiti amakumi yabili (20) icabuuta ubusaka icapikulwa ku bushishi bwacifufya, ubwakashikila no bwakashika cee ku muntu uwacenjela nganshi ukupikula. Cili nokukobekwa ku nceshi shine, ishaimikwa mu fyakushimikamo fine. 
Inceshi sha lupango lwa lubansa shonse shikakwate utufyela twa ku nceshi utwa silifa ne mikobelo ya silifa elyo ne fyakushimikamo ifya mukuba. 
Ulupango lwa lubansa lukabe amakubiti umwanda umo (100) mubutali, mubwipi namo amakubiti amakumi yabili na batatu (23) elyo ukuya mumulu namo amakubiti yasano. Kabili lukabe ne nsalu shakukupako ishabuuta ishapikulwa ubusaka elyo ne fyakwimikamo ifya mukuba. 
Ifipe fyonse ifyakubomfya mwi Tenti lyakwa Lesa ku milimo iyalekana lekana yonse fikabe ifya mukuba, kumo kwine ne mpopo she Tenti ne sha lupango lwa lubansa.”
“Ukakonkomeshe abena Israeli ukuleta amafuta ya miolifa ayalengama ayakusanika pakuti ifisaniko fikaleyakafye lyonse. 
Aroni na bana bakwe abaume bakabike ifisaniko mwi Tenti Lyakukumaninamo, fikaleyaka ukufuma icungulo ukufika ulucelo pa cinso candi ne Yawe. Fikaba kunse ya cisalu icikabela pantanshi ya Mbokoshi ya Cipangano. Ili lifunde lyakubelelela ku bena Israeli ilyo bali nokubaka mu nkulo shabo shonse ishikakonkapo.”
“Leka bakuletele munonko Aroni na bana bakwe abaume Nadabu, Abihu, Eleasa na Itama ukufuma mu bena Israeli pakuti balemombela umulimo wa bushimapepo. 
Ukabilile munonko Aroni ifyakufwala fyamushilo ifyakumucindamika no kumuyemfya. 
Ukebe abacenjela ukubila ifyakufwala bonse abo napeela amano yakubomba uyu mulimo ukuti bakabilile Aroni ifyakufwala pakumutuula pakuti alemombela umulimo wa bushimapepo. 
Ifi efyo bakamubilile: tumba wakufwala pa cifuba, icakufwala ca pa mulu wa mwingila ica efodi, umwingila, ilaya ilitali ilyapikulwapo busaka busaka, insalu yakupomba ku mutwe elyo ne lamba lya nsalu. Bakabilile Aroni na bana bakwe abaume ifyakufwala ifi ifyamushilo pakuti bakalemombela umulimo wa bushimapepo. 
Abacenjela muli uyu mulimo bakabomfye ubushishi bwa golide no bwacifufya no bwakashikila no bwakashika cee ne nsalu iyabuuta ubusaka.”
“Bakabile efodi icakufwala pa mulu wa mwingila wakwa shimapepo ku bushishi bwa golide no bwacifufya no bwakashikila no bwakashika cee elyo ne nsalu iyabuuta iyapikulwa ubusaka ku muntu uwacenjela nganshi ukupikula. 
Cikabe ne mikobelo ku mpela shibili iyakupisha pa mabeya pakucikaka. 
Umushipi ukabe nga efodi uwapikulwa ubusaka ku bushishi bwa golide no bwacifufya, ubwakashikila no bwakashika cee elyo ne nsalu iyabuuta iyapikulwa ubusaka, kabili uwalundinkana kuli efodi. 
Ukabuule amabwe ya onikisi yabili, ukafukulepo amashina ya bamwana Yakobo abaume ikumi limo na babili (12). 
Ukayafukule ukulingana nomo bakonkanine mukufyalwa, pa libwe limo ukalembepo amashina mutanda, pa libiye napo mutanda. 
Nga filya uwakufukula pa mabwe afukula ifilembo pa cifwatiko efyo na iwe ukafukule, ukalembe amashina ya bamwana Israeli pali ayo mabwe yabili. Elyo ukabikeko amabwe no twapikulwa na waya ya golide. 
Elyo ukekashe aya mabwe pa mishipi ya pa mabeya ya cakufwala ca pa mulu wa mwingila ica efodi, yabe mabwe yakwibukishishako bamwana Israeli. Ifi efyo Aroni akalasenda amashina yabo pa mabeya yakwe pa cinso cakwa Yawe pakuyebukisha. 
Kabili ukapange utwapikulwa na waya ya golide, 
ne minyololo ibili iya golide wine wine iyakoswa ngo mwando, elyo ukaikashe ku tupapatu twa twapikulwa na waya ya golide.”
“Ukabile tumba wa pa cifuba uwakwishibilako pakupingula. Umuntu uwacenjela nganshi eo akapikule. Tumba akabe nga efodi uwapikulwa ku bushishi ubwa golide no bwacifufya no bwakashikila no bwakashika cee elyo ne nsalu iyabuuta iyapikulwa ubusaka. 
Tumba nga apetwa pakati akalingana ukulepa monse mubutali na mubwipi, akalepe icisansa cimo monse monse. 
Ukekashepo utumabwe twamutengo imitande ine. Mu mutande wantanshi muli nokuba akalibwe ka rubi na ka topasi na ka bereli, 
Mu mutande wabubili muli nokuba akalibwe ka tokisi na ka safile na ka emeradi. 
Mu mutande wabutatu muli nokuba akalibwe ka yasinti na ka agate na ka amefisiti, 
na mutande wabune muli nokuba akalibwe ka kirisaliti na ka onikisi na ka yasipeli. Uto tumabwe ukatubikeko no twapikulwa na waya ya golide. 
Utumabwe tukabe ikumi na tubili (12). Pali cila kalibwe pakabe ishina lyakwa mwana Israeli limo, pakafukulwe kwati cifwatiko ishina limo ilya pa nko ikumi limo na shibili (12), 
Ukapange utuminyololo twa golide wine wine utwapyatwa ngo mwando utwa kuli tumba wa pa cifuba. 
Kabili ukapangileko imikobelo ibili iya golide elyo ukaikashe ku mpela shibili isha tumba wa pa cifuba. 
Elyo ukakakile uto tuminyololo twa golide tubili ku mikobelo ya ku mpela sha tumba wa pa cifuba. 
Impela shimbi shibili isha tuminyololo ukashikakile ku fyapikulwa na waya ya golide. Kabili ukashikakile lwa pantanshi ku mishipi ibili iya pa mabeya ya cakufwala ca pa mulu wa mwingila ica efodi. 
Elyo ukapange imikobelo ya golide ibili. Ukaikashe na ku mpela shibili ishabela lwa mukati ka tumba mupepi ne cakufwala ca efodi. 
Ukapange imikobelo ya golide na imbi ibili. Ukaikashe mwisamba lya mishipi ibili iya pa mabeya iyabela pantanshi ya efodi, mupepi na lwa pamulu apalundinkanina efodi no mushipi wapikulwa bwino. 
Ukakakile imikobelo ya tumba wa pa cifuba ku mikobelo ya efodi no mwando wa bushishi ubwacifufya ukulundinkanya na tumba wa pa cifuba, pakuti akalebela lwa pa mulu wa mushipi, pakulenga tumba ukuti elasela pali efodi.
“Ilyo lyonse Aroni akalaingila mu Muputule wamushilo, akalasendela amashina ya bamwana Israeli abaume pa mutima ayalembwa pali tumba uwakwishibilako pakupingula pakuti yakaleibukishiwa lyonse pa cinso cakwa Yawe. 
Muli tumba wa pa cifuba uwakwishibilako pakupingula ukabikemo Urimu na Tumimu, pakuti fikaleba lwa pa mutima wakwa Aroni ilyo lyonse akalaisa pa cinso cakwa Yawe. Kanshi, Aroni akalasenda lyonse pa mutima wakwe ifibombelo ifyakubomfya pakupingula abena Israeli pa cinso cakwa Yawe.
“Ukabile umwingila wakufwala mukati ka efodi ku nsalu yacifufyafye. 
Mu mwingila ukashemo icipunda icakupishamo umutwe. Pa cipunda apakupisha umutwe ukapikulepo ukushinguluka pakulesha umwingila ukulepuka. 
Ku mufukilo wa mwingila ukapikwilemo ifitwalo ifyapala amateke ku bushishi bwacifufya no bwakashikila elyo no bwakashika cee. Pakati ka fitwalo ifyapala mateke ukekashepo utunyenjele twa golide. 
Ukafikonkanye ukushinguluka umufukilo wa mwingila onse utunyenjele twa golide ne teke ifyo fine.
“Aroni akalefwala umwingila uyu pakubomba umulimo wa bushimapepo. Ukulila kwa tunyenjele kukalaumfwika nga aingila mu Muputule wamushilo pa cinso cakwa Yawe na pakufumamo, pakuti tafwile.
“Ukapange akalilata ka golide wine wine, ukafukulepo ne filembo nga pa cifwatiko ifikatila ‘Uwamushilo kuli Yawe.’ 
Ukakakakilile akatambo kacifufya ku nsalu yakupomba ku mutwe. Kakalebela lwa pa mpumi ku nsalu yakupomba ku mutwe. 
Kakalebela pa mpumi yakwa Aroni, kabili eukalasenda ifilubo fyonse ifikalaba mu mituulile ya mituulo yamushilo iyili yonse abena Israeli basangulula. Akalilata ka golide kali nokuba lyonse pa mpumi yakwa Aroni pakuti Yawe akalepokelela imituulo bakalatuula.
“Ukapikule ilaya ku bushishi ubwabuuta ubusaka, ne nsalu yakupomba ku mutwe nayo ku bushishi ubwabuuta ubusaka. Ilamba lyena likapikulwe ku muntu uwacenjela nganshi.
“Bamwana Aroni nabo ukababilile imingila, amalamba ne nsalu yakupomba ku mutwe, pakuti bakalemoneka abacindama kabili abayemba. 
Ilyo ukapwisha ukufwika munonko Aroni na bana bakwe abaume ifyo fyakufwala, elyo ukabasube amafuta no kubapeela bushimapepo. Ukabasangulule pakuti balemombela umulimo wa bushimapepo. 
Kabili ukababilile bakaputula ba mukati aba nsalu ishabuuta abakufuma mu musana ukufika na mu matanta pakuti bekalashala ubwamba. 
Aroni na bana bakwe abaume bakalefwala bakaputula ilyo lyonse balaingila mwi Tenti Lyakukumaninamo nangu ilyo balapalama ku bulambo kukubomba umulimo wa bushimapepo mu Muputule wamushilo, epakuti tabacitile icilubo, nokufwa bafwa. Ili likaba lifunde lyakubelelela kuli Aroni na ba lupwa lwakwe.”
“Ifi efyo uli nokucita kuli Aroni na bana bakwe abaume pakubasangulula pakuti bakalemombela umulimo wa bushimapepo. Ukabuule iciponti na basukusuku babili ababula akalema. 
Kabili ku bunga bwa ŋanu ubwapeleka bwino ukapangeko imikate iyabulamo intutumushi. Elyo ukapangeko utumikate utwasakanishiwamo na mafuta, no tumikate utwapapatala utwashingwako amafuta, tonse umwabula intutumushi. 
Ukaibike mu museke no kuletela pamo ne ciponti na basukusuku babili.
“Elyo ukalete Aroni na bana bakwe abaume pa mwinshi we Tenti Lyakukumaninamo no kubasamba na menshi. 
Ukabuule ne fyakufwala, ukafwike Aroni ilaya, umwingila wakufwala mukati ka efodi wine, icakufwala ca efodi, na tumba wa pa cifuba.
Ukamupombe ne nsalu ya ku mutwe, ukakambatikepo na kalilata kamushilo. 
Ukabuule amafuta yakumusuba pakuba shimapepo, ukayapongolwele pa mutwe wakwe pakumusuba.
“Ukalete na bana bakwe abaume, nabo ukabafwike imingila. 
Kabili ukabafwike amalamba ya mu musana no kubapomba insalu ku mitwe. Bushimapepo bwabo bukaba ukukonkana umwabela ifunde lyakubelelela. Muli uyo musango emo ukapeelela Aroni na bana bakwe abaume bushimapepo.
“Ukalete ne ciponti pa ntanshi ye Tenti Lyakukumaninamo, elyo Aroni na bana bakwe abaume bakatambalikila amaboko yabo pa mutwe wa ciponti. 
Mukacipaile pa cinso cakwa Yawe pa mwinshi wakwingilila mwi Tenti Lyakukumaninamo. 
Ukabuule umulopa umo uwa ciponti icilume ukaushinge ku nsengo sha bulambo ku munwe. Umulopa ukashalapo onse ukawitile mwisamba lya bulambo. 
Elyo ukabuule amafuta ayaba ku fya munda, fyonse ifyalambatila ku libu, ne mfyo shonse shibili na mafuta ayabako, elyo ukafyoce pa bulambo. 
Lelo umunofu wa ciponti icilume, umukupo na fyonse ifili mu cifu na mu mala fyena ukaye fyocela kunse ya nkambi. E mutuulo wakwelelwa pa bubifi.
“Ukabuulepo sukusuku umo, na Aroni na bana bakwe abaume bakatambalikepo amaboko yabo pa mutwe wakwe. 
Elyo ukamwipaye, ukabuule no mulopa wakwe, ukaukane ku mbali shonse isha bulambo. 
Ukaputaule sukusuku fipimfya fipimfya, ukasamfye ne fya munda ne myendo, ukafibike pa fibiye pamo no mutwe. 
Elyo ukoce sukusuku onse pa bulambo. Ili e lambo ilyakocela Yawe, ilya cena cisuma icimusekesha, umutuulo wa cakoca kuli Yawe.
“Ukabuule sukusuku na umbi, Aroni na bana bakwe abaume bakatambalikepo amaboko yabo pa mutwe wakwe. 
Ukamwipaye, ukabuule no mulopa wakwe umo, ukashinge Aroni na bana bakwe abaume pa tulebelebe twa matwi ya ku kulyo kwabo, pa fikumo fya ku kulyo kwabo, na pa fikondo fikalamba fya ku kulyo. Elyo ukakane umulopa ukashalapo ku mbali shonse isha bulambo. 
Elyo ukabuulepo umulopa umo uuli pa bulambo, na mafuta yamo ayakubasuba pakuba bashimapepo, ukakane pali Aroni na pa fyakufwala fyakwe, elyo na pa bana bakwe ne fyakufwala fyabo. Ninshi Aroni na bana bakwe pamo ne fyakufwala fyabo batuulwa kuli Lesa.
“Kabili kuli sukusuku uyu ukabuuleko amafuta, umucila, amafuta ya mu fya munda, fyonse ifyalambatila ku libu, ne mfyo shonse shibili na mafuta yabako elyo no mwendo wa ku kulyo. 
Mu museke wa mikate iyabulamo intutumushi iyili pa cinso cakwa Yawe ukabuulemo umukate umo na kamukate kamo akasakanishiwamo amafuta elyo na kamukate akapapatala. 
Ifyakulya fyonse ifyo ukafibike mu minwe yakwa Aroni na bana bakwe abaume, nabo bakafimishe mumulu ngo mutuulo wakutambika ukuti nafipeelwa kuli Yawe pa cinso cakwe. 
Elyo kabili ukafibuule mu minwe, ukafyocele na pa bulambo pa mulu we lambo lyakoca. Ili e lambo lyakocela Yawe lya cena cisuma icimusekesha, umutuulo wa cakoca kuli Yawe.
“Ukabuule icisao cakwa sukusuku uo ukepaya pakupeela Aroni bushimapepo, ukacimishe mumulu ngo mutuulo wakutambika pa cinso cakwa Yawe, elyo cikabe icakaniko cobe. 
Ukasangulule icisao no mwendo ifyakwa sukusuku ifikemishiwa mumulu ngo mutuulo wakutambika pakupeela bushimapepo, ukafituule pantu fyakwa Aroni na bana bakwe abaume. 
Ifi e fipande fili nokuba icakaniko cakwa Aroni na bana bakwe abaume ifyo bali nokulapoka lyonse ku bena Israeli. E bupe ubukalafuma ku bena Israeli pafyo bakalatuula kuli Yawe, ukufuma pa mituulo yabo iyakwampana.
“Aroni nga afwa, ifyakufwala fyakwe ifyamushilo fikapeelwe ku bana bakwe abaume, efyakusubilwamo amafuta no kupeelelwamo bushimapepo. 
Umwana uwamupyana pali bushimapepo, akalefwala ifyo ifyakufwala pa nshiku cine lubali pakuya mwi Tenti Lyakukumaninamo mukubomba mu Muputule wamushilo.
“Ukabuule inama ya sukusuku iyakupeelelapo bushimapepo no kuipikila mu cifulo camushilo. 
Aroni na bana bakwe bakalile inama ya sukusuku pa mwinshi we Tenti Lyakukumaninamo pamo no mukate ukaba mu museke. 
Bakalye ifyo fintu babomfeshe pakufuta pa bubifi bwabo ilyo balepeelwa amaka ya bushimapepo kabili no kusangululwa. Umuntu umbi nelyo umo tafwile kulyako kuli ifi pantu fyamushilo. 
Lelo nga cakuti inama ya sukusuku iyakupeelelapo bushimapepo nangu umukate fyashalapo ukufika ulucelo, mukafyocefye. Tamufwile kufilya, pantu fyamushilo.
“Ukabombe umulimo wakupeela Aroni na bana bakwe abaume bushimapepo ukulingana ngefyo nakukonkomesha. Ukubapeela bushimapepo kukapwe inshiku cine lubali. 
Cila bushiku ukaleleka cilume wa ŋombe ngo mutuulo wakwelelwa pa bubifi pakufuta pa fyabubifi. Ukasangulule ubulambo ku mutuulo wa pa bubifi pakufuta pa fyabubifi. Kabili ukabusube amafuta pakubutuula. 
Pa nshiku cine lubali ukaleleka pa bulambo ilambo lyakufuta pa fyabubifi no kubusangulula. Elyo ubulambo bukaba ubwamushilo nganshi, elyo na conse icakumyako cili nokuba icamushilo.”
“Ifi efyo uli nokutuula pa bulambo cila bushiku, lyonsefye ukaletuula ilambo lya bana ba mpaanga babili abali no mwaka umo. 
Ukaletuula umwana wa mpaanga umo ulucelo elyo umbi nao icungulo. 
Pakutuula umwana wa mpaanga uwakubalilapo, ukatuulile pamo ne capekumi cimo ca cipimo ca efa wa bunga bwa ŋanu ubwapeleka bwino ubwakasawilwamo amafuta ya miolifa ayalingana na pakati ka citika wa hini umo. Kabili ukatuule icipimo ca pakati ka citika wa hini uwa mwangashi, umutuulo wa fyakunwa. 
Ukaletuula ilambo lya mwana wa mpaanga uwabubili icungulo mu musango umo wine ngo lucelo pamo no mutuulo wa cabunga no wa fyakunwa. E lambo lyakocela Yawe ilya cena cisuma icimusekesha. 
Mu nkulo shenu shonse mukaleleka ili lambo lyakoca inshita yonse pa cinso cakwa Yawe pa mwinshi we Tenti Lyakukumaninamo. Apopene epo ine nkalamukumanya no kulalanda na imwe. 
Apo pene kabili epo nkalakumanya abena Israeli, no bucindami bwandi bukalenga icifulo kuba icamushilo. 
Nkalenga Itenti Lyakukumaninamo pamo pene no bulambo ukuba ifyamushilo kabili nkalenga Aroni na bana bakwe ukuba abamushilo, pakuti bakalemombela umulimo wa bushimapepo. 
Elyo nkacita icifulo candi pakati ka bena Israeli kabili nkaba Lesa wabo. 
Bakeshiba nokuti nine Yawe, Lesa wabo, uwabafumishe mu calo ca Egupto pakuti nkacite icifulo candi pakati kabo. Nine Yawe, Lesa wabo.”
“Ukapange ubulambo bwakocelapo ububani ku mbao sha cimuti ca akasia. 
Ubulambo bufwile ukuba ubwalingana monse monse mubutali na mubwipi kubiti umo, elyo ukufuma panshi ukufika pamulu bukalepe amakubiti yabili. Insengo sha ku bulambo shikabaswe ku cimuti cimo cine pakuti fikabe icintu cimofye. 
Ukalambatikeko pamulu ponse, mumbali monse na ku nsengo sha bulambo golide wine wine. Ukapangileko no mushingo wa golide ukushinguluka. 
Ukapangileko ne mikobelo ya golide ibili iyakusendelako. Pesamba lya mushingo ku mbali shibili isha bulambo ishalolenkana, ukekasheko umukobelo umo umo umwakupisha ifimuti fyakupingilako. 
Ukabase ifimuti fyakupingilako ku muti wa akasia, ukalambatikeko na golide. 
Ukabike ubo bulambo pa ntanshi ya cisalu cakucinga ukuli Mbokoshi ya Cipangano, pa ntanshi ya Nkupiko apakufutilwa ifyabubifi iyili pa mulu wa Mbokoshi ya Cipangano, apo tukalakumanina. 
Inshiku shonse ulucelo Aroni afwile akaleoca pa bulambo ububani ubwanunka ubusaka, ilyo aisa mukuwamya ifisaniko. 
Kabili afwile akaleoca ububani ubwanunka ubusaka na mu cungulo, ilyo abwela mukusanika ifisaniko. Kanshi ukoca ububani kukalebako lyonse pa cinso cakwa Yawe mu nkulo shenu shonse. 
Tekwesha ukocelapo pali buno bulambo ububani ubwaleshiwa nangu ilambo lyakoca nangu umutuulo wa cabunga. Kabili tekwesha ukwitilapo mutuulo onse uwa fyakunwa. 
Umuku umo cila mwaka Aroni akalefutila pa nsengo sha bulambo. Uku kufuta pa fyabubifi ukwa cila mwaka kufwile ukucitwa no mulopa wa mutuulo wakwelelwa pa fyabubifi ku nkulo shonse ishikakonkapo. Ubu bulambo bwamushilo nganshi kuli Yawe.”
Elyo Yawe aebele Mose ati, 
“Ilyo ukalapenda abena Israeli pakwishiba impendwa yabo, cila muntu akapeele icifuta mulandu kuli Yawe icakulubwilapo umweo wakwe ilyo apendwa, epakuti bekaponenwa ne cinkunka ilyo ukalabapenda. 
Umuntu onse uwapitila ku bapendelwe afwile ukupeela citika wa ndalama ya shekeli iyapimwa ukulingana ne cipimo ca mu cifulo camushilo. Shekeli imo yafina amagera amakumi yabili. Citika wa iyi ndalama, mutuulo wa kuli Yawe. 
Uyo onse uwapitila ku bapendelwe uuli ne myaka amakumi yabili nangu ukucilapo, ali nokupeela umutuulo kuli Yawe. 
Umukankala tali nakupeela ukucisha pa cipimo ca citika wa shekeli, elyo umupina nao tali nakupeela utunono utwabula ukufika pa cipimo, pakupeela umutuulo kuli Yawe uwakufutila imyeo yabo. 
Ukapoke isho ndalama ku bena Israeli ishakufuta pa fyabubifi, no kuubomfya ku milimo ya mwi Tenti Lyakukumaninamo. Isho ndalama shikabe icakwibukisha abena Israeli pa cinso cakwa Yawe, eshakulubwilapo imyeo yabo.”
Elyo Yawe aebele Mose ati, 
“Ukapange umusambilo wa mukuba elyo ne cakutekapo ica mukuba umwakusambila. Ukaciteke pakati ke Tenti Lyakukumaninamo no bulambo, ukabikemo na menshi. 
Aroni na bana bakwe abaume bakalesamba muli aya menshi ku maboko na ku makasa. 
Bakalesamba aya menshi ilyo lyonse balaingila mwi Tenti Lyakukumaninamo nelyo balapalamina ku bulambo kukubomba umulimo wakupeela umutuulo wakoca kuli Yawe, pakuti bekafwa. 
Bakalesamba amaboko na makasa pakuti bekafwa. Ili likaba e funde lyakubelelela kuli Aroni na ba lupwa lwakwe ku nkulo shabo shonse ishikakonkapo.”
 Kabili Yawe aebele Mose ati, 
“Ukabuule ifi ifyakwata akacena kasuma: muri wa menshi uwafina amakilo mutanda (6kg), kinamoni uwanunka ubusaka uwafina amakilo yatatu, na kane uwanunka ubusaka amakilo yatatu (3kg), 
elyo na kasia uwafina amakilo mutanda. Fyonse fikafine ukulingana ne cipimo ca mu cifulo camushilo. Elyo kabili na mafuta ya miolifa icipimo ca hini umo. 
Kuli ifyo ukapangeko amafuta yamushilo ayakusuba ayasakanishiwa ubusaka no muntu wacenjela ukusakanya ifyanunka ubusaka. Yakaba mafuta ayamushilo ayakusuba. 
Elyo mukaleyabomfya mukusuba Itenti Lyakukumaninamo, Imbokoshi ya Cipangano, 
itebulo ne fibombelo fyaliko fyonse, icakutekapo ifisaniko pamo pene ne fibombelo fyaciko, ubulambo bwakocelapo ububani, 
ubulambo bwakocelapo amalambo pamo pene ne fibombelo fyabuko fyonse, elyo na ku musambilo ne cakutekapo cauko. 
Ukafisangulule, nafyo fikaba ifyamushilo nganshi, na conse icafikumyako cikaba icamushilo. 
Ukasube Aroni na bana bakwe abaume amafuta no kubasangulula pakuti bakalemombela umulimo wa bushimapepo. 
Ukebe abena Israeli auti, ‘Aya yakaba amafuta yandi ayamushilo ayakusuba mu nkulo shenu shonse ishikakonkapo. 
Tekwesha ukuyetila pa mubili wa muntu kabili tekwesha ukupanga amafuta ayapalako ayasakanishiwamo ne fintu fimo fine mu musango umo wine. Yena mafuta yamushilo, yakaleba ayamushilo na kuli imwe bene. 
Onse uyo uukapanga amafuta ayapala nga aya, noyo uukasuba umuntu uushili shimapepo, wakutamfyafye mu bantu bandi.’”
Elyo Yawe aebele Mose ati, “Buula ifintu ifyanunka ubusaka, ifinyamuti fya sitakite, ifya onika, ifya galibanumu ne cinyamuti ca fulankinisenshi icanunka ubusaka, fyonse fikalingane ubwingi. 
Ifi efyo ukafisakanye. Ukapangemo ububani nga filya ficita umuntu uwacenjela ukusakanya ifyanunka ubusaka. Mu bubani ukabikemo umucele, bukabe ubwasangululwa kabili ubwamushilo. 
Ukabuulepo ububani bumo ukabupele ngo bunga, ukabubike na pa ntanshi ya Mbokoshi ya Cipangano mwi Tenti Lyakukumaninamo umo nkalakukumanya. Ubu bubani bukaba kuli imwe ubwamushilo nganshi. 
Tekwesha ukupanga ububani bwenu ubwapalako ubwasakanishiwamo ne fintu fimo fine mu musango umo wine. Bwena mukabucite ububani bwamushilo kuli Yawe. 
Onse uyo uukapanga ububani ubwapala nga bulya, pakuti aleumfwa ifyo bwanunkila ubusaka, wakutamfyafye mu bantu bandi.”
Kabili Yawe aebele Mose ati, 
“Mona ninsala Besaleli mwana Uri, umwishikulu wakwa Huri, uwa mu luko lwakwa Yuda. 
Nimwisushamo Umupashi wakwa Lesa kabili nimupeela ukucenjela, amano yakwishiba ifyakupanga panga ifya misango yonse. 
Akalaelenganya bwino mukupanga ifya golide ne fya silifa ne fya mukuba, 
ukuputula amabwe no kuyekasha, ifyakubasa ifimuti, ne fyakupanga panga pakuti bakapange ifya misango yonse. 
Kabili ninsonta na Oliabu umwana mwaume wakwa Aisamaki uwa mu luko lwakwa Dani, uwakwafwa Besaleli. Kabili nimpeela ukucenjela ku baishiba ifyakupanga panga pakuti bakapange ifintu fyonse nkukonkomeshe. 
Bali nokupanga Itenti Lyakukumaninamo, Imbokoshi ya Cipangano ne Nkupiko apakufutilwa ifyabubifi elyo ne fipe fyonse fimbi ifya mwi Tenti, 
itebulo ne fibombelo fyaliko, icakutekapo ifisaniko ca golide wine wine ne fibombelo fyaciko fyonse, ubulambo bwa bubani, 
ubulambo bwakocelapo amalambo yakoca ne fibombelo fyabuko, umusambilo ne cakuutekapo. 
Elyo kabili bakapikule ifyakufwala ifyamushilo fyakwa Aroni shimapepo ne fya bana bakwe abaume fintu bakalafwala nga balabomba umulimo wa bushimapepo. 
Bakapange na mafuta yakusuba no bubani ubwanunka ubusaka ubwa mu Muputule wamushilo. Ifi fyonse bakafipange ukulingana nomo nakonkomeshe.”
Kabili Yawe aebele Mose ati, 
“Ukebe abena Israeli auti, ‘Muli nokubaka Amasabata yandi pantu ici e cishibilo kuli ine na kuli imwe ne nkulo shenu shonse ukuti nine Yawe uumulenga kuti mube abamushilo. 
Mulebaka ubushiku bwe Sabata pantu bushiku bwamushilo kuli imwe. Uyo onse uushilicindika, akepaiwe. Uyo onse uukabomba umulimo uuli onse pali ubu bushiku, wakutamfyafye mu bantu bandi. 
Mukalebomba imilimo mu nshiku mutanda, lelo ubwalenga cine lubali bwena bushiku bwe Sabata ubwakutuushamofye ubwamushilo kuli Yawe. Uyo onse uukabombapo umulimo uuli onse pe Sabata akepaiwe. 
Abena Israeli bakalebaka ubushiku bwe Sabata, bakalebusefya mu nkulo shabo shonse ishikakonkapo nge cipangano ca pe. 
Ubushiku bwe Sabata bukaba e cishibilo ca pe kuli ine na ku bena Israeli. Pantu mu nshiku mutanda emo Yawe acitile umulu ne sonde, elyo pa bushiku ubwalenga cine lubali epo alekele ukubomba atuusha.’”
Ilyo Lesa apwile ukulanda na Mose pa lupili lwa Sinai, amupeele amabwe yabili ayapapatala aya cipangano, ayo Lesa alembelepo ku munwe wakwe.
 Ilyo abantu bamwene ukuti Mose akokola nganshi pa lupili ukwabula ukubwela, baile longana kuli Aroni balamweba abati, “Ale tupangile imilungu yakuti iletutangilila, pantu tatwishibe icaponena ulya Mose uwatufumishe mu Egupto.”
Aroni abaswike ati, “Fuuleni amasikiyo aya golide ku bakashi benu, ku bana benu abaume na banakashi, mulete kuli ine.” 
Awe abantu bonse epakufuula ku matwi amasikiyo aya golide, batwala na kuli Aroni. 
Aroni nao afibuula afyengulula, apangamo icapala iciponti ca ŋombe. Elyo abantu basosa ati, “Iyi e milungu yobe we Israeli iyakufumishe mu Egupto!”
Ilyo Aroni amwene ifi, akuulile no bulambo pa ntanshi ya ciponti ca ŋombe ica golide, abila ne mbila ati, “Mailo kukabe inshikunkulu yakucindika Yawe.” 
Ubushiku bwakonkelepo abantu baimine ulucelocelo, balaleka amalambo yakoca, batuula ne mitulo yakwampana. Kabili baikele panshi balalya no kunwa elyo baima balayangala bubi bubi. 
Elyo Yawe aebele Mose ati, “Tentemukila ku bantu bobe wafumishe mu calo ca Egupto pantu nabalubana. 
Nabaluka bwangu bwangu ukufuma kufyo nabakonkomeshe, nabaipangila akalubi mu cipasho ca ciponti ca ŋombe. Balekafukamina no kukocela amalambo baleti nokuti, ‘Iyi e milungu yobe we Israeli iyakufumishe mu Egupto.’” 
Yawe kabili aebele Mose ati, “Nimona, aba bantu ni bankosa mitwe. 
Kanshi nomba ndekafye, nimbafulilwa nganshi ndebalofya. Elyo iwe nkakucita umushobo ukalamba.”
 Lelo Mose apapete Yawe, Lesa wakwe, ati, “Bushe cinshi we Yawe wafulilwa nganshi abantu bobe abo wafumishe mu calo ca Egupto ku bulamba bobe no kuboko kobe ukwamaka? 
Bushe abena Egupto teti batile, akwete amapange yabi eco abafumishe mu Egupto, pakuti akaye bepaila ku mpili no kubalofya mpanga yonse pano isonde lyonse? Ala bwesha umutima, wileta ne cinkunka ico upangile ukucita abantu bobe. 
Ibukisha ababomfi bobe Abrahamu, Isaki na Israeli abo walaile no mulapo we mwine auti, ‘Nkalenga aba mu lupwa lobe ukufula nganshi nge ntanda sha mu mulu. Nkapeela na bana benu icalo conse cilya nabalaile, kabili cikaba e calo ca cishilano cabo pe.’” 
Awe Yawe abweseshe umutima, kabili akaana no konaula abantu bakwe ngefyo apangile ukucita.
Mose apilibwike alatentemuka no lupili ninshi nasenda mu minwe yakwe amabwe yabili ayapapatala aya cipangano, apalembelwe amafunde ku mbali shonse shibili, kunuma elyo na kuntanshi. 
Ni Lesa ewabashile amabwe ayapapatala, ne filembo ni Lesa ewafilembelepo, afifukwile pa mabwe.
Ilyo Yoshua aumfwa uko abantu balecita icongo, aeba Mose ati, “Ndeumfwa icongo ca lubuli mu nkambi.”
Mose ayasuka ati,
Nomba ilyo Mose apaleme ku nkambi no kumona iciponti ca ŋombe na balecinda, afulwa nganshi. Awe aposa na mabwe asendele mu minwe, ayatobaula no kutobaula lwa mwisamba lya lupili. 
Kabili abuula iciponti ca ŋombe ico bapangile, acoca mu mulilo. Elyo acipela caba ngo lukungu, anyunya pa menshi, anwesha na bena Israeli. 
Elyo aipusha Aroni ati, “Bushe cinshi ico abantu bakucitile epakuti uleke bacite ububifi ubwakula ifi?”
Aroni nao ayaswike ati, “Ala we mfumu yandi wifulwa. Iwe walishiba ifyo aba bantu baobelwa kukubifya. 
Banjebele abati, ‘Tatwishibe icaponena ulya Mose atufumishe mu Egupto. Kanshi tupangile imilungu iyakuti iletutangilila.’ 
Eco kanshi nabebele nati, ‘Onse uukwete ifisamo ifyakuiyemfya ifya golide afuule. Awe nabo bampeela, na ine nafiposa mu mulilo elyo mwafuma neci ciponti ca ŋombe.’”
Mose amwene ukuti abantu nabafulungana, no walekele ukuti bafulungane ni Aroni, kabili na balwani babo balebaseka. 
Mose epakuya iminina pa mpongolo ya nkambi, asosa ati, “Bonse abo abali ku lubali lwakwa Yawe nabese kuli ine.” Awe na bena Levi bonse balongana uko ali. 
Nao abeba ati, “Yawe, Lesa wakwa Israeli, nasosa ati, ‘Umwaume onse apikile ulupanga, elyo mucilinganye inkambi ukufuma ku lutwe lumo muye fika ku lubiye no kubweluluka cila umo epaye munyina, icibusa cakwe elyo no mwina mupalamano wakwe.’” 
Awe abena Levi nabo bacitile ngefyo Mose abakonkomeshe, na mu bushiku bulya mwafwile abantu ni cikanga amakana yatatu (3,000). 
Elyo Mose asosa ati, “Imwe mu bushiku bwa lelo mwapatwilwa kuli Yawe, pantu namwipaya abana benu abaume na bamunyinenwe abaume kanshi eco Yawe amupaalila ubushiku bwa lelo.”
Ubushiku bwakonkelepo Mose aebele abantu ati, “Namubifya apakalamba nganshi. Nomba ine nalaya nina ulupili kuli Yawe, nalimo kuti naya mufutilako pa kubifya kwenu.” 
Kanshi Mose epakubwelela kuli Yawe amweba ati, “Iyee, aba bantu nababifya apakalamba nganshi. Nabaipangila abene imilungu ya golide. 
Lelo nomba napapata, babeleleniko uluse pa bubifi bwabo. Lelo nga teifyo, ninshi ufuute ishina lyandi mu citabo walilemba.” 
Yawe nao ayasuka Mose ati, “Awe, uo ndefuuta mu citabo candi ni uyo onse uumbifishe. 
Ale nomba kabiye katungulule abantu ku ncende nakwebele, na malaika wandi alekutungulula. Lelo ilyo inshita yakuti ine nkabakande ikafika, nkabakandilapo pali ubu bubifi bwabo.”
Elyo Yawe aponeshe icikuko pa bantu pa mulandu wa fintu bacitile ku ciponti ca ŋombe cintu Aroni apangile.
Elyo Yawe aebele Mose ati, “Fumeni pali ino ncende iwe pamo na bantu abo wafumishe mu calo ca Egupto. Kabiyeni ku calo ico nalaile no mulapo kuli Abrahamu, Isaki na Yakobo ukuti nkacipeela ku ba mu lupwa lwenu. 
Nkatuma malaika uwakumutangilila elyo nkatamfya abena Kenani, abena Amoli, abena Hiti, abena Perisi, abena Hifi elyo na bena Yebusi. 
Kabiyeni ku calo icifumfumukamo umukaka no buci. Lelo ine nshaye na imwe, pantu muli bankosa mitwe epali namulofesha mu nshila.”
Ilyo abantu baumfwile aya mashiwi ayakali, bapumapo imisowa, kabili tapali nangu umo uwafwele nelyo cimo icakumuyemfya. 
Pantu Yawe aebele Mose ukweba abena Israeli ati, “Imwe muli bankosa mitwe, nga twaendele na imwe nangufye akashita akanono, ine kuti namulofya. Kanshi nomba fuuleni ifyakumuyemfya fyenu na ine ndepingula ifyakumucita.” 
Kanshi abena Israeli epakufuula ifyakubayemfya fyabo pa lupili lwa Holebu, kabili tababalile abafifwala.
Nomba Mose alefumishe tenti kunse ya nkambi akatalamukila, eko alelimika. Aleita ili tenti “Itenti Lyakukumaninamo.” Uyo onse uulefwaya ukwipusha fimo kuli Yawe, eko aleya kuli ili Itenti Lyakukumaninamo ilyali kunse ya nkambi. 
Ilyo lyonse Mose alefuma mwitenti, abantu bonse baleima baiminina pa minshi ya matenti yabo balelolesha Mose mpakafye aingila na mwitenti. 
Ilyo Mose aingila mwitenti, intumba ye kumbi yaisa cinga na pa mwinshi we tenti ilyo Yawe alelanda na Mose. 
Ilyo lyonse abantu bamona intumba ye kumbi yacinga pa mwinshi we tenti, baleiminina bonse cila umo pa mwinshi we tenti lyakwe no kupepa. 
Yawe alelanda na Mose, ninshi nabaloshanya amenso, nga filya umuntu alanda na cibusa wakwe. Ilyo Mose alebwelela ku nkambi, umulumendo Yoshua mwana Nuni kalume wakwe wena aleshala mwitenti.
Mose aebele Yawe ati, “Ulenjeba auti, ‘Tungulula aba bantu,’ lelo tawanjeba uo ukatuma tukaye nankwe. Kabili naulanda ukuti walinjishiba ne shina elyo nokuti ine nalikusekesha. 
Kanshi ine nga nalikusekesha, nsambilisha imibeele yobe pakuti nkwishibe no kukusekesha. Wilaba nokuti uyu mushobo wa bantu bobe.”
Yawe ayasuka ati, “Ukubapo kwandi kwakulaya nobe kabili nakulakupeela ukutuusha.”
Elyo Mose amweba ati, “Nga cakuti ukubapo kobe takwakulaya na ifwe ninshi witufumya pano. 
Bushe umuntu onse kuti aishiba shani ukuti ine nalikusekesha pamo na bantu bobe, kanofye nga cakuti twalaya na iwe? Ukubapo na ifwe kwena kukalalanga ukuti ine na bantu bobe twaliba abaibela ku bantu bambi bonse mpanga yonse pano isonde lyonse.”
Yawe nao aebele Mose ati, “Nkacita ico cine cintu iwe unombele ukucita, pantu iwe walinsekesha kabili nalikwishiba ne shina.”
Elyo Mose epakweba Yawe ati, “Napapata shi wingananga ubucindami bobe.”
 Kabili Yawe amwasuka ati, “Nalaleka ubusuma bwandi bonse bupite pa cinso cobe, kabili ndebila ne shina lyandi pa cinso cobe ukuti nine Yawe. Ine mbelela uluse uo ndefwaya ukubelela uluse, nangulukila uo ndefwaya ukulangulukila.” 
Lelo Yawe amweba ati, “Teti iwe umone icinso candi, pantu takuli uwingamona ine no kuba umumi.”
Kabili Yawe atila, “Mona, pano ine ndi pali incende mupepi apo wingeminina pa cilibwe. 
Ilyo ubucindami bwandi bwalaisa mukupita, ine ndeisa kubika mu lucengo lwa cilibwe, ndeisa kufimba no lupi lwandi mpaka mpitepo. 
Elyo ndeisa fumyapo ulupi lwandi, pakuti wise umonekofye inuma yandi. Lelo icinso candi cena tacifwile ukumonwa.”
Yawe aebele Mose ati, “Basa amabwe yabili ayapapatala ayapala yalya yene ayantanshi, na ine nkalembapo amashiwi yalya yene yali pa mabwe yantanshi yantu watobele. 
Ukaipekanye mailo ulucelo, kabili ukanine ulupili lwa Sinai mailo ulucelo, ukese kuli ine palya pene pa mulu wa lupili. 
Wikaleka muntu nangu umo akakukonke nangu ukumonekela apali ponse pa lupili. Ne fitekwa fine ifinono ne fikulu fikalaliila mupepi no lupili.”
Kanshi Mose epakubasa amabwe yabili ayapapatala ayali nga yalya yene ayantanshi. Kabili ulucelocelo aya nina no lupili lwa Sinai nga fintu Yawe amukonkomeshe, nasenda na mabwe yabili mu minwe yakwe. 
Yawe nao aikile mwikumbi, aisa iminina nankwe apo ali, abila ne shina lyakwe ati nine Yawe. 
Kabili Yawe apitile pantanshi yakwa Mose alebilikisha ati, “Nine Yawe, nine Yawe, Lesa uwaluse ne cikuku, uushifulwa bwangu, uwacitemwiko icishipwa, kabili uwacishinka. 
Ntwalilila ukulanga icitemwiko icishipwa ku makana na makana ya bantu, no kubabelela uluse pali bucisanguka, bumpulamafunde no bubifi. Lelo nshilekafye bampulamafunde ukwabula ukukandwa, ndakanda abana babo na beshikulu babo ukufika ku nkulo yalenga butatu ne yalenga bune, pa mulandu wa bubifi bwa bashibo.”
Awe Mose ilyo line afukama akontama panshi, alapepa ati, 
“We Mfumu nga cingakusekesha, shileka tuleya nobe. Nangu bali bankosa mitwe, we Mfumu, utubeleleko uluse pa fibi fyesu na pa fyabubifi fyesu, utubuule nge cuma cobe ca cishilano.”
Elyo Yawe aebele Mose ati, “Ine napanga icipangano na iwe. Pa menso ya bantu bobe bonse epo ndi nokucitila ifipeshamano ifishatala aficitwa mu mushobo nangu umo uwa pano isonde. Abantu mwikala nabo bonse bakamona imilimo yakutiinya intu ine ne Yawe nkamucitila. 
Mulesunga ifyo namukonkomesha mu bushiku bwa lelo. Ine nkamufulumwina abena Amoli, abena Kenani, abena Hiti, abena Perisi, abena Hifi na bena Yebusi. 
Mukabe abacenjela, mwikalacita icipangano na bakaya ba mu calo muleyamo, pantu bakesa ba iciteyo kuli imwe. 
Mukabongolole ifibumbili fya malambo fyabo, mukatobolole na mabwe yabo bacindikisha, mukaputaule ne nceshi sha Ashera, umulungu wabo. 
Tecakwesha ukulapepa umulungu umbi, pantu ishina lyakwa Yawe ni Bufuba, ni Lesa wabufuba.
“Mukabe abacenjela, mwikalacita icipangano na bakaya ba mu calo, pantu ilyo bacita bucilende bwa mukutuula amalambo ku milungu yabo kuti bamo bamwitako kabili mwalyako ku malambo yabo. 
Kabili ilyo mwabuula abana babo abanakashi no kubofya ku bana benu abaume, elyo abo bana babo abanakashi balacita bucilende bwa mukupepa imilungu yabo, bakalenga na bana benu abaume ukulacita bucilende bwa mukupepa imilungu yabo.
 “Mwilapanga imilungu iyaengwa ku cela.
 “Mukalesefya inshikunkulu ya Mikate Ishatutumuka. Pa nshiku cine lubali mukalelya umukate umushaba intutumushi ngefyo namukonkomeshe. Mukalecita ici pa nshita yasontwa mu mweshi wa Abibu, pantu ni muli uyu mweshi mwafumine mu calo ca Egupto.
“Conse icabalilapo ukufyalwa kuli nyina candi, pamo pene na mabeli yonse ayalume ya fitekwa fyonse aya ŋombe nangu impaanga. 
Ibeli lyakwa punda mukalilubule pakuleka umwana wa mpaanga. Nga tamulilubwile ninshi mukalifune umukoshi. Mukalelubula abana benu bonse abaume amabeli.
 “Ulebomba mu nshiku mutanda shonse, lelo pa bushiku bwalenga cine lubali pena ufwile ukutuusha. Nangufye ni mu nshita yakulima nangu ukulobolola ufwile ukutuusha.
 “Ukalesefya inshikunkulu ya milungu mukutuula iŋanu shantanshi mwalobolola, ukalesefya ne nshikunkulu yakulonganika ifisabo pa kupwa kwa mwaka. 
Imiku itatu cila mwaka abaume benu bonse bafwile ukwisa monekela pa cinso ca Mfumu Yawe, Lesa wakwa Israeli. 
Nkafulumunamo imishobo ku cinso cenu no kukushako icalo cenu. Ilyo mukalaya mukumonekela ku cinso candi ne Yawe Lesa wenu imiku itatu pa mwaka, takwakabe umuntu nangu umo uwakumupokolola icalo cenu.
 “Wilantuula mulopa we lambo pamo pene na conse icilimo intutumushi. Kabili wikalaleka icipande ca nama ye lambo ye Pasaka, inshikunkulu ya Cakucilila, cishale mpaka ukufika na ku lucelo.
 “Ukaleleta ifisabo fyantanshi ifyawamishapo ifya mu mabala yobe ku ŋanda yakwa Yawe Lesa obe.
Kabili Yawe aebele Mose ati, “Lemba aya mashiwi pantu ukulingana na ya mashiwi natupanga nobe icipangano pamo na bena Israeli bene.” 
Mose ali kulya pamo na Yawe inshiku amakumi yane (40) akasuba no bushiku, ukwabula ukulya umukate nangu ukunwa amenshi. Kabili alembele pa mabwe ayapapatala amashiwi ya cipangano, amafunde ikumi limo.
 Ilyo Mose atentemwike ulupili lwa Sinai, ninshi nasenda amabwe ya cipangano yabili mu minwe yakwe, taishibe ukuti impumi yakwe ilebengeshima pantu acilanda na Lesa. 
Aroni na bena Israeli bonse pakumona impumi yakwa Mose ilebengeshima, baiketwe no mwenso bafilwa no kumupalama. 
Lelo Mose epakubeta. Kanshi Aroni ne ntungulushi sha mu lukuta epakuya mupalama, nao alalanda nabo. 
Panuma abena Israeli bonse baisa mupalamina, elyo abapeela amafunde yonse Yawe amwebele pa lupili lwa Sinai. 
Ilyo Mose apwa ukulanda nabo, abuula insalu afimba na pa mpumi yakwe. 
Lelo lyonse ilyo Mose aingila mwi Tenti pa cinso cakwa Yawe kukulanda nankwe, lyena alefimbulapo insalu mpaka afumamo. Kabili aleti nga afumamo aleeba ulukuta lwa bena Israeli ifyo bamukonkomeshe. 
Abena Israeli nabo balemona impumi yakwe nakabili ilebengeshima. Eco Mose alefimba pa mpumi yakwe mpaka ilyo akaya mukulanda na Yawe.
Mose alongenye ulukuta lonse ulwa bena Israeli pamo, abeba ati, “Ifi efyo Yawe amukonkomesha ukulacita. 
Mukalebomba imilimo mu nshiku mutanda, lelo ubushiku ubwalenga cine lubali bwena bukaleba ubwamushilo, Isabata lyakwa Yawe ilyakutuushamo. Uyo onse uukabombamo umulimo uuli onse akepaiwe. 
Mwikalakosha mulilo konse uko muleikala pa bushiku bwe Sabata.”
Mose aeba ulukuta lonse ulwa bena Israeli ati, “Ifi efyo Yawe akonkomesha. 
Ukufuma pafyo mwakwata musangwilepo Yawe umutuulo. Uyo onse uuli no mutima wakupeela kuli Yawe umutuulo kuti aleta golide, silifa no mukuba, 
kabili ubushishi ubwacifufya, ubwakashikila no bwakashika cee, insalu ishabuuta ubusaka, amasako ya mbushi, 
impapa sha basukusuku ishatumpwa mu muti uwakashika, impapa ishisuma ishatelela, ne mbao sha muti wa akasia, 
elyo na mafuta ya miolifa ayakusanika mu cisaniko, ne fya cena cisuma ifyakubika mu mafuta yakusuba na mu bubani ubwanunka ubusaka, 
kabili no tumabwe twa onikisi elyo no tumabwe tumbi utwamutengo utwakubilila pa cakufwala ca pa mulu wa mwingila ica efodi na pakati ka tumba wa pa cifuba.”
“Abo bonse muli imwe abacenjela mukupanga ifintu, bali nokwisa panga ifintu fyonse ifyo Yawe akonkomesha. 
Bakapange Itenti lyakwa Lesa, itenti line ne cakufimbako, imikofyo, impanda, imyalo, inceshi elyo no twakwimikamo impanda, 
kabili Imbokoshi ya Cipangano ne fimuti fyakuipingilako ne Nkupiko apakufutilwa ifyabubifi ne cisalu cakucingako, 
elyo itebulo kumo kwine ne fimuti fyakulipingilako, ifibombelo fyaliko fyonse ne mikate yakuba pa cinso cakwa Lesa, 
icakutekapo ifisaniko fyakupeela ulubuuto ne fibombelo fyaciko fyonse, ifisaniko kumo kwine na mafuta ya mu fisaniko, 
kabili no bulambo bwakocelapo ububani ne fimuti fyakubupingila, amafuta yakusuba, ububani ubwanunka ubusaka ne cisalu ca pa mwinshi we Tenti lyakwa Lesa, 
elyo no bulambo bwakulekelapo amalambo yakoca ne ca mukuba icafipunda ngo lunyungo, pamo ne fimuti fyakubupingilako ne fibombelo fyabuko fyonse, umusambilo wa mukuba ne cakuutekapo, 
insalu shakukupa ku lupango lwa lubansa, inceshi no twakushimikamo, elyo ne cisalu ca pa mwinshi wa lupango lwa lubansa, 
impopo sha kwi Tenti lyakwa Lesa ne sha ku lupango lwa lubansa ne myando yashiko, 
insalu ishapikulwa ubusaka shakwa shimapepo ishakufwala ilyo alebomba mu Muputule wamushilo, shonse pamo ne nsalu shamushilo shakwa Aroni shimapepo ne sha bana bakwe abaume shakubombelamo umulimo wa bushimapepo.”
Elyo ulukuta lwa bena Israeli lonse lwafumine apali Mose. 
Kabili uyo onse uwaipeelesha, uwali no mutima wakupeela, aletele umutuulo kuli Yawe uwakukuulila Itenti Lyakukumaninamo, ifintu fyakubomfya mu mapepo ne fyakupikwila insalu shamushilo. 
Abo bonse abali no mutima wakupeela, abaume na banakashi cimo cine, baletele ifisamo ifyakuiyemfya ifya golide ifyalekana lekana: Imikofyo, amasikiyo, imbalaminwe elyo ne fyakuiyemfya. Umuntu onse kabili afipeele ngo mutuulo wa golide uwa cakutambika kuli Yawe. 
Onse uwakwete ubushishi ubwacifufya, ubwakashikila no bwakashika cee, ne nsalu ishabuuta ubusaka, amasako ya mbushi, ne mpapa sha basukusuku ishatumpikwa mu muti uwakashika, ne mpapa ishisuma ishatelela aliletele. 
Abo abakwete silifa nangu mukuba baliletele ngo mutuulo wakwa Yawe, kabili nabo bene abakwete imbao sha muti wa akasia ishingabomba ku mulimo uuli onse baliletele. 
Abanakashi bonse abacenjela ukupyata ubushishi ku minwe baletele ubushishi bapyatile ubwacifufya, ubwakashikila, ubwakashika cee no bwabuuta ubusaka. 
Elyo abanakashi bonse abali no mutima wakubomba kabili abacenjela nganshi bapyatile amasako ya mbushi. 
Intungulushi nasho shaletele utumabwe twa onikisi no tumabwe twamutengo tumbi utwakwikasha pali efodi na pali tumba wa pa cifuba. 
Kabili shaletele ifya cena icisuma na mafuta ya miolifa yakusanika mu cisaniko no kubika mu mafuta ya kusuba no kubika mu bubani ubwanunka ubusaka. 
Abena Israeli, abaume na banakashi, bonse abali no mutima wakupeela baletele kuli Yawe imituulo yakuitemenwa iyakubomfya ku milimo yonse Yawe akonkomeshe ukupitila muli Mose.
“Eico Besaleli, Oliabu na bantu abo Yawe apeela amano no kucenjela mukubomba umulimo wakupanga icifulo camushilo, bakabombe uyu mulimo ukulingana ngefyo Yawe akonkomesha.”
Elyo Mose aitile Besaleli, Oliabu na bantu bonse abacenjela abo Yawe apeele aya mano, abali no mutima wakuipeelesha kukwisa bomba umulimo. 
Mose abapeele umutuulo abena Israeli baletele uwakubomfya ku mulimo wakupanga icifulo camushilo. Awe abena Israeli abali no mutima wakupeela bakonkenyepofye ukuleta imituulo yakuitemenwa cila lucelo. 
Kanshi balya bantu bonse abacenjela mu fyakupanga panga, abalebomba umulimo wakupanga icifulo camushilo, bashile imilimo yabo 
no kuya kuli Mose bamweba abati, “Ifintu abantu baleleta naficila pa filefwaikwa ku mulimo Yawe akonkomeshe.”
Elyo Mose akonkomeshe abantu, nabo basalanganya amashiwi mu nkambi yonse abati, “Kwiba umwaume nangu mwanakashi onse uwakupeela ifyamutuulo na fimbi ifyakupangila icifulo camushilo.” Abantu kanshi epakuleka ukulatwalilapo na fimbi, 
pantu ifyo bapeele kale fyalicilile pa fyalefwaikwa ku mulimofye onse.
Abantu bonse abacenjeleseshe pali abo abalebomba, bapangile Itenti lyakwa Lesa ku nsalu ikumi ishabuuta ishapikulwa ubusaka no bushishi bwacifufya no bwakashikila no bwakashika cee, kabili shapikwilwepo na bakerubi ku muntu uwacenjela nganshi ukupikula. 
Insalu shonse shali ishalingana mubutali na mubwipi. Mubutali shalepele amakubiti amakumi yabili na cine konse konse (28) elyo mubwipi namo amakubiti yane. 
Insalu shisano balishilundinkenye, elyo na shimbi shisano bashilundinkanya. 
Elyo ku mpela ya nsalu babalilepo ukulundinkanya bapangileko imikobelo yacifufya konse konse mumbali yafiko lwa mubwipi, kabili efyo bacitile na ku mpela ya nsalu shimbi isho balundinkenye. 
Ku nsalu babalilepo ukulundinkanya babikileko imikobelo amakumi yasano (50), elyo na ku ibiye nako babikileko imikobelo amakumi yasano (50). Imikobelo ya fipande fyonse fibili yali iyalungatana. 
Kabili bapangile no twakukofyamo twa golide amakumi yasano (50), eto babomfeshe pakulundinkanya ifyo fipande fibili, epakuti Itenti lyakwa Lesa libe icintu cimofye.
Bapikwile ne nsalu ikumi na imo (11) ku masako ya mbushi ishakufimba kwi Tenti lyakwa Lesa. 
Insalu shonse ikumi na imo shali ishalingana mubutali na mubwipi. Mubutali shali amakubiti amakumi yatatu (30) elyo mubwipi namo amakubiti yane. 
Insalu shisano balundinkanya ukuba cimo, elyo na shimbi mutanda nasho balundinkanya cimo. 
Kabili bapangileko imikobelo amakumi yasano (50) kumpela ya nsalu babalilepo ukulundinkanya, elyo bacitile na kumpela ya nsalu shimbi balundinkenye. 
Bapangile utwakukofyamo utwa mukuba amakumi yasano (50) utwakulundinkanya ifipande fibili pakuti Itenti libe icintu cimofye. 
Kabili bapangile icakufimba pe Tenti ku mpapa sha basukusuku no kushitumpa mu muti uwakashikafye. Kabili bapangilepo icakufimbapo na cimbi ku mpapa ishisuma ishatelela.
Bapangileko impanda sha cimuti ca akasia ishakwimikilako Itenti lyakwa Lesa. 
Cila lupanda lwalepele amakubiti ikumi limo, elyo mubufumo namo kubiti umo na citika. 
Ku mpela ya cila lupanda babashileko utuntu tubili utwakulundinkanishishako ku lupanda lunankwe. Ifi efyo babashile impanda shonse ishe Tenti lyakwa Lesa. 
Ku kapinda ka ku kulyo ke Tenti lyakwa Lesa babashileko impanda amakumi yabili. 
Kabili bapangilemo no twakwimikamo impanda utwa silifa amakumi yane. Kuli cila lupanda tubili, emukuti kamo kali nokuba pesamba lya kakulundinkanishishako. 
Ku kapinda ka ku kuso ke Tenti lyakwa Lesa ku lubali lubiye babashileko impanda amakumi yabili (20). 
Kabili bapangile no twakwimikamo impanda utwa silifa amakumi yane (40), emukuti tubili pesamba lya cila lupanda. 
Kunuma ye Tenti lwa ku masamba babashileko impanda mutanda, 
elyo mu matungi ya kunuma yabili ye Tenti lyakwa Lesa namo babashilemo impanda shibili. 
Impanda sha mu matungi aya yabili shali ishapapikana ukufuma panshi ukufika na pamulu pa mukobelo uwakushikasha. Impanda sha mu matungi yonse yabili efyo shali. 
Kanshi kwali ne mpanda cine konse konse no twakushimikamo utwa silifa ikumi limo na mutanda (16), tubili pesamba lya cila lupanda.
Besaleli apangile Imbokoshi ya Cipangano ku cimuti ca akasia. Mubutali yali amakubiti yabili na citika, mubufumo kubiti umo na citika elyo ukuya mumulu namo kubiti umo na citika. 
Alambatikeko na golide wine wine mukati na kunse, abikileko no mushingo wa golide ukushinguluka. 
Apanga imikobelo ine kuli golide uwalopolwa no kuyengelela ku mikonso ine, ulubali lumo ibili no lubali lubiye nalo ibili. 
Elyo abashile ifimuti fyakupingilako ku cimuti ca akasia kabili alambatikeko na golide. 
Apishishe ifi fimuti mu mikobelo ya ku mbali ya Mbokoshi ya Cipangano pakupingilako Imbokoshi.
Apangilepo ne Nkupiko ya golide wine wine apakufutilwa ifyabubifi. Mubutali yali amakubiti yabili na citika, elyo mubufumo namo kubiti umo. 
Elyo afulilepo na bakerubi babili aba golide ku mpela shonse isha Nkupiko. 
Umo amwengelele ku mpela imo elyo na umbi ku mpela ibiye. Abengelele ku mpela shibili isha Nkupiko pakuti bakerubi babefye cimo ne nkupiko. 
Bakerubi bali na mapindo ayayansa ukulola mumulu ayacinga pa Nkupiko. Bakerubi baloshenye amenso, bali kwati balelolesha pa Nkupiko apakufutilwa ifyabubifi.
Besaleli kabili apangile itebulo ku cimuti ca akasia. Mubutali lyali amakubiti yabili, mubufumo namo kubiti umo, elyo ukuya mumulu namo kubiti umo na citika. 
Elyo alambatikeko na golide wine wine, kabili ashingulwisheko no mushingo wa golide. 
Mu mpela ye tebulo ashingulwishemo imbao ishapapatala mubufumo ngo lupi lwa muntu. Ku mbao ashingulwishisheko umushingo wa golide. 
Kabili apangile imikobelo ine kuli golide uwalopolwa, ayengelela na ku matungi apabela imikonso ye tebulo. 
Imikobelo yakupishamo ifimuti fyakupingilako itebulo yabelele mupepi ne mbao yapapatala. 
Abashile ifimuti fyakupingilako itebulo ku cimuti ca akasia, kabili alambatikeko na golide. 
Kabili apangile ifipe fyakubomfya kwitebulo, imbale, utubale utwasenama, inkunku ne nweno ifyakwitulwilako imituulo ya fyakunwa. Ifipe fyonse ifi afipangile kuli golide wine wine.
Apangile ne cakutekapo ifisaniko ica golide wine wine. Icikalilo caciko pamo no mukonso waciko afifulilefye ku nondo. Tukapu utwapala amaluba ya alumondi ayakwata ifitutu na mabula ye luba line fili nokuba icintu cimofye ne cikalilo. 
Icakutekapo ifisaniko cali ne misambo mutanda, ku lubali lumo itatu ku lubali lubiye nako itatu. 
Ku musambo umo kwali tukapu tutatu utwapala amaluba ya alumondi ayakwata ifitutu na mabula ye luba line. Elyo na pa musambo wakonkelepo acita ifyo fine. Kabili na ku misambo mutanda iya cakutekapo ifisaniko napo acitile ifyo fine. 
Pa cakutekapo ifisaniko pali tukapu tune utwapala amaluba ya alumondi ayakwata ifitutu na mabula ye luba line. 
Kabili ifitutu fye luba limo fyali mwisamba lya misambo ibili iyapakubala, fimbi mwisamba lya misambo ibili iyakonkapo elyo fimbi mwisamba lya misambo ibili iyacitatu ngo mwabele imisambo mutanda iya cakutekapo ifisaniko. 
Ifitutu pamo pene ne misambo fyali icintu cimofye ne cakutekapo ifisaniko ifyafulwa ku nondo kuli golide wine wine. 
Apangile ifisaniko cine lubali pamo ne fyakushimishako nangu ukukushishako ulubuuto no tubale utwasenama kuli golide wine wine, 
Apangile ne cakutekapo ifisaniko ne fibombelo fyaciko fyonse kuli golide wine wine uwe talanta limo.
Apangile ubulambo bwakocapo ububani ku cimuti ca akasia. Bwali ubwalingana monse monse mubutali na mubwipi kubiti umo, elyo ukufuma panshi ukufika pamulu bwali amakubiti yabili. Insengo no bulambo fyabashilwe ku cimuti cimo cine pakuti fibe icintu cimofye. 
Alambatikeko golide wine wine pamulu ponse, mumbali monse na ku nsengo sha bulambo. Apangileko no mushingo wa golide ukushinguluka. 
Apangileko ne mikobelo ya golide ibili. Pesamba lya mushingo ku mbali shibili sha bulambo ishalolenkene aikesheko imikobelo ibili umwakupisha ifimuti fyakupingilako. 
Besaleli apangile no bulambo bwa malambo yakoca ku cimuti ca akasia. Bwali ubwalingana mubutali na mubufumo amakubiti yasano, elyo ukuya mumulu namo amakubiti yatatu. 
Apangile insengo mu matungi yane ya bulambo, cila lutungi no lusengo, afipanga ku cimuti cimo pakuti insengo no bulambo fikabe icintu cimofye. Kabili ku bulambo alambatikeko no mukuba. 
Apangile ne fyakubomfya ku bulambo fyonse ku mukuba: Inongo, bafosholo, inweno, imitunkwilo ne fyakubikapo umulilo. 
Kabili apangile ica mukuba icafipunda ngo lunyungo, acibikile pa lubango ulwa pakati ka bulambo ukufuma pamulu. 
Apangile ne mikobelo ine ku mukuba uwalopolwa, ayengelele mu matungi yane ya pa cafipunda ngo lunyungo umwakupisha ifimuti fyakupingilako. 
Abashile ifyakupingilako ku cimuti ca akasia, alambatikeko no mukuba. 
Apishishe ne fimuti fyakupingilako mu mikobelo pakuti fileba mumbali ya bulambo pakubusenda. Apangile ubulambo bwa mbao ubwacenama.
Kabili Besaleli apangile umusambilo ne cakuutekapo ifyakufuma ku milolani ya mukuba iya banakashi balebombela pa mwinshi we Tenti Lyakukumaninamo.
Kabili apangileko no lubansa ku cipango ce Tenti lyakwa Lesa. Ulubali lwa ku kapinda ka ku kulyo lwalepele amakubiti umwanda umo (100). Abikileko ne nsalu shabuuta ishapikulwa ubusaka. 
Abikileko ne nceshi amakumi yabili (20) isha mukuba ne fyakushimikamo ifya mukuba amakumi yabili, ne mikofyo no tufyela twa ku nceshi ifya silifa. 
Lubali lwa ku kapinda ka ku kuso nako kwine lwalepele amakubiti umwanda umo (100). Kwali ne nceshi amakumi yabili isha mukuba ne fyakushimikamo ifya mukuba amakumi yabili, ne mikofyo no tufyela twa ku nceshi ifya silifa.
Lubali ku masamba lwalepele amakubiti amakumi yasano (50). Kabili lwakupilweko ne nsalu, kwali ne nceshi ikumi limo ne fyakushimikamo ikumi limo, ne mikofyo no tufyela twa ku nceshi ifya silifa. 
Lwa ku kabanga ukutulila akasuba, nako kwine lwalepele amakubiti amakumi yasano (50). 
Ku lubali lumo ulwa ku mwinshi wa lupango lwa lubansa kwali nceshi shitatu ne fyakushimikamo nafyo fitatu ne nsalu yakupileko iyalepele amakubiti ikumi limo na yasano (15). 
Kabili ku lubali lubiye lwa lupango lwa lubansa pa mwinshi kwali inceshi shitatu ne fyakushimikamo fitatu, ne nsalu yakupileko iyalepele amakubiti ikumi limo na yasano (15). 
Insalu shakupile ku lupango lwa lubansa shonse shali ishabuuta ishapikulwa ubusaka. 
Ifyakwimikamo inceshi fyali ifya mukuba. Imikofyo no tufyela twa ku nceshi twali utwa silifa, elyo pa mulu wa nceshi alambatikepo silifa. Kanshi inceshi shonse isha ku lupango lwa lubansa shali no tufyela twa silifa.
Icisalu ca pa mwinshi wa lupango lwa lubansa capangilwe ku bushishi bwacifufya, ubwakashikila, ubwakashika cee ne nsalu yabuuta iyapikulwa ubusaka, cintu cabombelwe ku muntu uwacenjela ukupikula. Mubutali calepele amakubiti amakumi yabili (20) elyo, nge nsalu sha lupango lwa lubansa, cali amakubiti yasano ukulola mumulu. 
Cakwete ne nceshi shine ne fyakushimikamo ifya mukuba nafyo fine. Imikofyo no tufyela twa ku nceshi fyali ifya silifa, elyo pa mulu wa nceshi alambatikepo silifa. 
Impopo shonse isha kwi Tenti lyakwa Lesa pamo pene ne sha ku lubansa lwa ku cipango ukushinguluka shali isha mukuba.
Ifi e fintu fyonse babomfeshe pakupanga Itenti lyakwa Lesa, Itenti ilya cipangano. Mose akonkomeshe abena Levi ukufipenda, no walebangalila ni Itama mwana Aroni shimapapepo. 
Kabili Besaleli abilile ne fyakufwala ifyapikulwa no bushishi bwacifufya, ubwakashikila no bwakashika cee ifyakubomfya ilyo balebomba mu Muputule wamushilo. Babilile ne fyakufwala fyamushilo fyakwa Aroni, ngefyo Yawe akonkomeshe Mose.
Apangile efodi icakufwala pa mulu wa mwingila ku bushishi bwa golide, ubwacifufya, ubwakashikila no bwakashika cee elyo ne nsalu iyabuuta iyapikulwa ubusaka. 
Bafulile utumalata twa golide utwayangukisha, elyo atusantaula twaba ngo bushishi. Batupikwila kumo no bushishi bwacifufya, ubwakashikila no bwakashika cee mu nsalu iyabuuta iyapikulwa ubusaka ku muntu uwacenjele nganshi ukupikula. 
Kuli efodi babilileko ne mikobelo ku mpela shibili iyakupisha pa mabeya pakucikakanya. 
Umushipi wali nga efodi uwapikulwa ubusaka ku bushishi bwa golide, ubwacifufya, ubwakashikila no bwakashika cee ne nsalu iyabuuta iyapikulwa ubusaka, kabili baulundinkenye kuli efodi pakuti fibefye ngefyo Yawe akonkomeshe Mose. 
Babikile ku mabwe ya onikisi utwapikulwa na waya ya golide kabili afukwilepo amashina ya bamwana Israeli abaume, kwati ni filya afukula ifilembo pa cifwatiko. 
Elyo aikeshe aya mabwe pa mishipi ya pa mabeya ya efodi pakuti yaleba ayakwibukishishapo bamwana Israeli, ngefyo Yawe akonkomeshe Mose.
Besaleli apikwile na tumba wa pa cifuba ku muntu uwacenjela nganshi ukupikula. Tumba amupikwile nga efodi ku bushishi bwa golide no bwacifufya no bwakashikila no bwakashika cee mu nsalu iyabuuta iyapikulwa ubusaka. 
Tumba nga apetwa ali uwalingana mubutali na mubwipi, alepele icisansa cimo monse monse. 
Kabili baikeshe pali tumba utumabwe twamutengo mu mitande ine. Mu mutande wantanshi babikilemo akalibwe ka rubi na ka topasi na ka bereli. 
Mu mutanda wabubili babikilemo akalibwe ka tokisi na ka safile na ka emeradi. 
Mu mutande wabutatu abikilemo akalibwe ka yasinti, aka agate na ka amefisiti. 
Mu mutande wabune babikilemo akalibwe ka kirisaliti, aka onikisi na ka yasipeli. Uto tumabwe batubikileko no twapikulwa na waya ya golide. 
Utumabwe twali ikumi limo na tubili (12). Kabili pali cila kalibwe pali ishina limo ilyakwa mwana Israeli. Cila kalibwe pafukwilwe kwati cifwatiko ishina limo pa nko ikumi limo na shibili (12) isha bena Israeli. 
Bapangile no tuminyololo twa golide wine wine utwapyatwa ngo mwando utwa kuli tumba wa pa cifuba. 
Bapangile utwapikwilwe na waya ya golide tubili ne mikobelo ya golide ibili, no kwikasha imikobelo ku mpela shibili sha tumba wa pa cifuba. 
Elyo bakakilile uto tuminyololo twa golide tubili ku mikobelo ya ku mpela sha tumba. 
Impela shibili isha tuminyololo bashikakilile ku mikobelo ibili iya ku twapikwilwe na waya ya golide, kabili bashikakile lwa pantanshi ku mishipi ya pa mabeya iya efodi. 
Elyo bapangile imikobelo ya golide ibili, baikeshe na ku mpela shimbi shibili ishabela lwa mukati ka tumba mupepi na efodi. 
Kabili bapangile imikobelo ya golide na imbi ibili. Baikeshe mwisamba lya mishipi ya pa mabeya ya efodi lwa pantanshi mupepi na pa mulu wa palundikanina efodi no mushipi wapikulwa bwino. 
Bakakile imikobelo ya tumba wa pa cifuba ku mikobelo ya efodi no mwando wa bushishi ubwacifufya pakuti tumba wa pa cifuba alebela pa mulu wa mushipi, talesela pali efodi, ngefyo Yawe akonkomeshe Mose.
Besaleli apangile no mwingila wakufwala mukati ka efodi uo bapikwile ku bushishi bwacifufya bweka bwekafye. 
Pa cipunda cakupishishamo umutwe alipikwilepo ukushinguluka pakulesha umwingila ukulepuka. 
Mu mufukilo wa mwingila bapikwililemo ifitwalo ifyapala amateke ku bushishi bwacifufya no bwakashikila elyo no bwakashika cee, na ku nsalu iyabuuta iyapikulwa ubusaka. 
Kabili bapangile no tunyenjele twa golide wine wine batwikasha na pakati ka fitwalo ifyapala amateke ukushinguluka umufukilo wa mwingila. 
Ukushingulukafye umufukilo wa mwingila wakufwala pakubomba umulimo wa bushimapepo balepushanya apa kanyenjele apa icapala amateke ukushinguluka, ngefyo Yawe akonkomeshe Mose.
Kabili bapangile Aroni na bana bakwe abaume imingila ku nsalu ishabuuta ubusaka, 
ne nsalu yakupomba ku mutwe, ifisote fya nsalu ishabuuta ubusaka, pamo na bakaputula bamukati ku nsalu iyabuuta iyapikulwa ubusaka. 
Ilamba lyapikwilwe ku nsalu iyabuuta iyapikulwa ubusaka na ku bushishi bwacifufya, ubwakashikila no bwakashika cee, ngefyo Yawe akonkomeshe Mose.
Bapangile akalilata ka golide wine wine akamushilo, bafukwilepo ne filembo nga pa cifwatiko ukuti, “Uwamushilo kuli Yawe” 
Elyo bakakakile ku katambo kacifufya no kukekasha ku nsalu yakupomba ku mutwe, ngefyo Yawe akonkomeshe Mose.
Kanshi imilimo yonse iyakupanga Itenti lyakwa Lesa ilyakukumaninamo yalipwile. Abena Israeli bacitilefye fyonse ukulingana ngefyo Yawe akonkomeshe Mose. 
Kabili baletele kuli Mose Itenti lyakwa Lesa, itenti line pamo ne fibombelo fyaliko fyonse, imikofyo yaliko yonse, impanda, imyalo, inceshi no twakwimikamo, 
icakufimba pe tenti ica mpapa sha basukusuku ishatumpwa mu muti uwakashika, ne ca mpapa ishisuma ishatelela, elyo ne cisalu ca pa mwinshi, 
Imbokoshi ya Cipangano, ifimuti fyakupingilako fyaiko ne Nkupiko yaiko apakufutilwa ifyabubifi, 
itebulo ne fibombelo fyaliko fyonse elyo ne mikate yakuba pa cinso cakwa Lesa, 
Elyo Yawe aebele Mose ati, 
“Ukemike Itenti lyakwa Lesa Ilyakukumaninamo, pa bushiku bwakubalilapo ubwa mweshi wakubalilapo. 
Ukabikemo ne Mbokoshi ya Cipangano elyo ukacingeko icisalu ku Mbokoshi ya Cipangano. 
Ukaletelemo itebulo kabili ukabikepo ne fibombelo fyaliko. Elyo ukaletelemo ne cakutekapo ifisaniko, ukabikepo ne fisaniko. 
Ukabikemo no bulambo bwa golide bwakufutumwinapo ububani lwa pantanshi ya Mbokoshi ya Cipangano. Ukacinge ne nsalu pa mwinshi we Tenti lyakwa Lesa. 
Ubulambo bwakocelapo amalambo yakoca ukabubike mwi Tenti lyakwa Lesa pa mwinshi we Tenti Lyakukumaninamo. 
Umusambilo ukaubike pakati, uku ubulambo bwakocelapo amalambo elyo uku nako Litenti Lyakukumaninamo. Ukabikemo na menshi. 
Ukashingulusheko no lupango lwa lubansa, ukakobekepo ne cisalu pa mwinshi.
“Elyo ukabuule amafuta yakusuba, ukasube Itenti lyakwa Lesa na fyonse ifyabamo. Efyo ukantuula Itenti na fyonse ifyabamo, nalyo likaba ilyamushilo. 
Kabili ukasube amafuta ku bulambo bwakocelapo amalambo na ku fibombelo fyabuko fyonse. Efyo ukantuula ubulambo nabo bukaba ubwamushilo icine cine. 
Ukasube no musambilo ne cakuutekapo no kufintuula.
“Elyo ukalete Aroni na bana bakwe abaume pa mwinshi we Tenti Lyakukumaninamo ukabasambe na menshi. 
Ukafwike Aroni insalu shamushilo, ukamusube amafuta no kumutuula pakuti akalemombela umulimo wa bushimapepo. 
Ukalete na bana bakwe abaume, ukabafwike ne mingila. 
Nabo bene ukabasube amafuta nga filya wasubile shibo pakuti bakalemombela umulimo wa bushimapepo. Nga basubwa bakaba na bushimapepo bwa pe mu nkulo shabo shonse.” 
Awe Mose epakucita fyonse ngefyo Yawe amukonkomeshe.
