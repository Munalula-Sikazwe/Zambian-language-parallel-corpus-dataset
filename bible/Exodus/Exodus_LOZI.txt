  Mabizo a bana ba Jakobo, b'a n'a ile ni bona kwa Egepita hamoho ni mabasi a bona, ki a. 
Ki Rubeni, Simioni, Livi, Juda, 
Isakare, Zebuloni, Benjamine, 
Dani, Nafetali, Gadi ni Asere. 
Palo ya batu ba ba simuluhile ku Jakobo n'e li ba mashumi a supile. Josefa, yena n'a s'a ile kale mwa Egepita. 
Josefa ni banabahabo kaufela ba shwa, hamohocwalo ni ba ba ne ba li teñi ka nako yeo. 
 Kono Maisilaele ne ba na ni bana ba bañata. Ba ata hahulu, ba ba ni maata, mi ba tala naha kaufela.
  Kwa yola mulena yo munca mwa Egepita, ya n'a sa zibi se siñwi ka Josefa. 
Cwale a li kwa batu ba hae, “Mwa bona batu ba, Maisilaele, ki ba bañata hahulu, mi hape ba na ni maata. Lu mwa kozi kabakala bona. 
 Cwalehe, mu ni teeleze! Lu swanezi ku ba eza ka butali kuli ba si ke ba ata hahulu ni ku fita. Ka nako ya ndwa, mwendi ba ka swana ba y'o kopana ni lila za luna ku lu lwanisa, kuli ba buse naha ya luna.” 
Cwale kiha ba beelwa bazamaisi kuli ba ba nyandise ka ku ba hapeleza ku eza misebezi ye tata. Maisilaele ba yahela Faro munzi wa Pitomi ni wa Ramisese, kuli i be mabulukelo a lico. 
Kono Maegepita niha ba ba nyandisa cwalo, bona Maisilaele kihona ba ata hahulu. Maegepita ba saba Maisilaele ni ku ba toya. 
Ba ba hapeleza mwa manyando a butanga. 
Bupilo bwa bona ba bu eza bo bu maswe ka misebezi ye tata ya lizupa ni sitina, ni ya mwa masimu. Ba ba hapeleza ku eza misebezi ye bukiti kamukana.
Cwale mulena wa Egepita a bulela ni basali ba ba pepisa, ba ba ne ba tusa basali ba Maheberu. Yo muñwi wa bona n'a bizwa Shifira, mi yo muñwi n'e li Pua. 
A li ku bona, “Ha mu pepisa basali ba Maheberu, haiba mwana ki mushimani, mu mu bulaye, kono haiba ki musizana, mu mu tuhele a pile.” 
Kono bapepisi bao ne ba saba Mulimu, mi ha ba si ka eza mw'a n'a batela mulena, mane ba tuhela ni bashimani ba pila. 
Mulena a biza bapepisi, mi a ba buza, a li, “Kiñi ha mu ezize cwalo, ku pilisa ni bashimani?”
Ba alaba, ba li, “Basali ba Maheberu ha ba swani ni basali ba Maegepita. Ba pepa kapili, mane mupepisi a si ka fita kale, bona ki kale ba pepa.” 
Mulimu a eza bapepisi hande, mi Maisilaele ba zwelapili ku ata ni ku ba ni maata. 
Kakuli bapepisi ne ba saba Mulimu, yena kiha s'a ba fa lusika. 
 Cwale Faro a laela batu ba hae kamukana, a li, “Bana ba Maheberu ba bashimani kaufela ba nepelwe mwa nuka, ku pile feela basizana.”
Munna wa lusika lwa Livi a nyala musali wa lona lusika lo. 
 Musali yo a itwala, mi a pepa mushimani. Ha s'a boni bunde bwa mbututu yo, a mu pata likweli ze talu. 
Kono ha s'a palelwa ku mu pata, a nga sizuma se si lukilwe ka mataka, mi a si lila kwande ka lingongwe. Kiha s'a lobaza mbututu mwateñi, mi a y'o mu beya mwahal'a bucwañi bo butelele kwa munanga wa nuka. 
Kaizel'a hae n'a inzi kwahulenyana, a libelezi ku bona se si ka tahela mbututu.
Mwan'a Faro wa musizana a taha kwa nuka ku t'o tapa, basizana ba hae ba nze ba zamaya-zamaya fa munanga. A bona sizuma mwa bucwañi, mi a luma mutang'a hae ku y'o si nga. 
Mukwae yo a si kwahulula, mi a fumana mbututu wa mushimani mwateñi, a nz'a lila. A mu shwela makeke, a li, “Yo, ki yo muñwi wa bana ba Maheberu.”
Kaizel'a mbututu kiha s'a buza mukwae yo, a li, “Kana ni ka y'o ku bizeza musali wa Muheberu a t'o ku lelela mwana yo, nji?”
A li, “Ee, akufa.” Musizana a zamaya mi a y'o biza m'a mbututu. 
Mukwae a li ku yena, “U nge mwanana yo, u y'o ni utela yena, mi ni ka ku holisanga ha u ka eza cwalo” Cwale musali a nga mbututu, mi a y'o mu lelela yena. 
 Mwana ha s'a hula-hulile, a mu isa ku mwan'a Faro, mi yo a mu eza mwan'a hae. A li, “Ni mu zwisize mwa mezi,” kih'a mu beya libizo la Mushe.
   Mushe ha s'a hulile, a y'o potela bahabo, mi a bona mo ne ba hapelelezwa ku sebeza ka tata. A bona Muegepita h'a nata Muheberu, yo muñwi wa bahabo. 
A talima kafa ni kafa, mi ha s'a boni kuli ne ku si na mutu, a bulaya Muegepita yo, mi a pumbeka situpu sa hae mwa mushabati. 
Habusa a kuta, mi a bona banna ba Maheberu ba babeli ba lwana. Kiha s'a bulelela ya fosize, a li, “Kiñi s'o natela mwanahenu?”
Yena a mu alaba, a li, “Wena, ya ku ezize mubusi ni muatuli wa luna ki mañi? Kikuli u bata ku ni bulaya sina m'o bulaezi Muegepita yani, nji?” Mushe a saba, mi a nahana, a li, “Kanti batu ba ziba se ni ezize!”
  Faro ha s'a utwile taba yeo, a lika ku bulaya Mushe, kono Mushe a saba, mi a y'o ina mwa naha ya Midiani. H'a il'o fita mwateñi, a y'o pumulela kwa siliba.
Muprisita wa mwa Midiani n'a na ni bana ba supile ba basizana. Basizana bao ba t'o ka mezi, mi ba taza likungu mo ne li nwelanga lingu ni lipuli za ndat'a bona. 
Kono balisana ba taha mi ba ba lelekisa. Mushe kiha s'a t'o ba tusa, mi a nwisa limunanu za bona. 
Ha ba kutela ku ndat'a bona Reuwele, a ba buza, a li, “Kiñi kacenu ha mu kutile kapili cwalo?”
Ba alaba, ba li, “Lu tusizwe ki Muegepita kwa balisana ba ba lu hanisanga ku nwisa, mane u lu kezi mezi ni ku nwisa limunanu za luna.”
Ndat'a bona a ba buza, a li, “U kai? Mu siyeziñi mutu yo koo? A mu zamaye, mu y'o mu biza, a t'o ca ni luna.”
Mushe a lata ku ina hona mo, mi Reuwele a mu fa mwan'a hae ya bizwa Zipora kuli a be musal'a hae. 
Zipora a pepa mwana wa mushimani. Mushe a nahana, a li, “Na, ni muzwahule mwa naha i sili,” kiha s'a mu beya libizo la Gerishomi.
Mwamulaho a nako ye telele, mulena wa Egepita a shwa. Maisilaele, bona, ba bilaela hahulu mwa butanga bwa bona, mi ba lilela tuso. Sililo sa bona sa y'o fita ku Mulimu. 
 A utwa pilaelo ya bona, kih'a hupula bulikani bwa hae ni Abrahama, Isaka ni Jakobo. 
A bona butanga bwa Maisilaele, mi a ba utwela butuku.
Mushe n'a lisa lingu ni lipuli za mukwenyan'a hae Jetero, muprisita wa Midiani. A isa mutapi mwa naheñi, mane a y'o fita kwa Lilundu la Mulimu le li bizwa Horebe. 
 Lingeloi la Muñ'a Bupilo la iponahaza ku yena ka sibupeho sa lulimi lwa mulilo lo lu zwa mwahal'a sicacani. Mushe a talima, mi a bona kuli sicacani sa tuka, kono ha si ci. 
Kih'a hupula, a li, “Ni ta sutelela, ni bone hande pono ye komokisa ye. Kikabakalañi sicacani ha si sa ci?”
Muñ'a Bupilo h'a bona kuli n'a sutelela, a mu biza a nz'a li mwahal'a sicacani, a li, “Mushe! Mushe!”
Mulimu a li, “U si ke wa sutelela hape. Tubula likatulo za hao, kakuli u yemi fa sibaka se si kenile. 
Ki na Mulimu wa ndat'aho, Mulimu wa Abrahama, Mulimu wa Isaka ni Mulimu wa Jakobo.” Mushe a kwahela pata ya hae, kakuli n'a saba ku talima Mulimu.
Cwale Mulena a li, “Ni se ni boni hande mo ba nyandisezwa batu ba ka mwa Egepita. Ni ba utwile ha ba lilela tuso kabakala banyandisi ba bona. Ee, ni lemuhile hande manyando a bona. 
Ni til'o ba lukulula kwa Maegepita, ni ku ba zwisa mwa naha yeo, ku ba isa mwa naha ye tuna ye nunile. Ki ye nde ye nunile luli, mi ka nako ye ku inzi Makanana, Mahiti, Maamori, Maperizi, Mahivi ni Majebusi. 
Ni utwile sililo sa Maisilaele, mi ni boni mo ba nyandisezwa ki Maegepita. 
Mi cwale, ni ta ku luma ku Faro ku y'o zwisa sicaba sa ka, bona Maisilaele, mwa Egepita.”
Mushe a li ku Mulimu, “Ki na mañi, kuli ni ye ku Faro ku y'o zwisa Maisilaele mwa Egepita?”
Mulimu a alaba, a li, “Ni ta ba ni wena, mi se si ta bonisa kuli ni ku lumile ki se. Ha u ta zwisa sicaba sa ka mwa Egepita, mu ka t'o ni lapela kaufela hona fa lilundu le.”
  Mushe a li ku Mulimu, “Cwale ha ni ka ya kwa Maisilaele ni y'o ba bulelela, ni li, ‘Ni lumilwe ki Mulimu wa bo kukw'a mina,’ ba ta ni buza kuli, ‘Libizo la hae ki mañi?’ Cwale na, ni ka ba bulelela cwañi?”
  Mulimu a li ku Mushe, “Ki na Ya li teñi, Muñ'a Bupilo. S'o swanezi ku bulelela Maisilaele ki se, u li, ‘Ya li teñi, Muñ'a Bupilo, u ni lumile ku mina.’ ” 
Mulimu a bulelela Mushe hape, a li, “S'o swanezi ku bulelela Maisilaele ki se, u li, ‘Muñ'a Bupilo, Mulimu wa bo kukw'a mina, Mulimu wa Abrahama, Mulimu wa Isaka ni Mulimu wa Jakobo u ni lumile ku mina.’ Le, ki lona libizo la ka kuya kuile. Ki lona mw'a ka ni bizeza masika kamukana a sa taha. 
Zamaya, u y'o kopanya bahulu ba Isilaele hamoho, mi u ba bulelele, u li, ‘Muñ'a Bupilo, Mulimu wa bo kukw'a mina, Mulimu wa Abrahama, Isaka ni Jakobo, u iponahalize ku na, mi a ni laela ku t'o mi bulelela cwana, kuli, Ni tile ku mina kakuli ni boni mo ba mi ezeza Maegepita. 
Ni se ni lelile kuli ni mi zwise mwa Egepita, mo ba mi nyandisa, ni mi ise kwa naha ya Makanana, ya Mahiti, ya Maamori, ya Maperizi, ya Mahivi ni ya Majebusi. Ki naha ye nde ye nunile.’ ”
“Ba ta utwa z'o ta ba bulelela. Ku zwa fo, u ye ku mulena wa Maegepita, wena ni bahulu ba Isilaele, u y'o li ku yena, ‘Muñ'a Bupilo, Mulimu wa Maheberu, u tile ku luna. Cwale lu kupa ku ya mwa naheñi, mazazi a malalu, lu y'o ezeza Muñ'a Bupilo Mulimu wa luna litabelo.’ 
Na ziba hande-nde kuli mulena wa Egepita h'a na ku mi lumelela ku ya, konji h'a ka hapelezwa ku eza cwalo. 
Kihona ni ta bonisa maata a ka, ni utwise Egepita butuku ka limakazo ze ni ta eza mwateñi. Mi mwamulaho, Faro u ta mi tuhela mu zamaye.
  “Ni ta eza kuli Maegepita ba kuteke sicaba sa ka, kuli ha mu ya, mu si ke mwa ya mazoho-zoho. 
Musali kaufela u ta kupa ku musali ya ina ni yena mwa ndu, kamba ya bapani ni yena, liapalo ni lika za silivela kamba za gauda. Mu ta apesa bana ba mina ba bashimani kapa ba basizana lika zeo, mi kamukwaocwalo, mu ta uzweza Maegepita.”
Mushe a alaba, a li, “Kono haiba Maisilaele ba sa kolwi, mi ba sa lumeli ze ni ba bulelela, mi ba li, ‘Muñ'a Bupilo h'a si ka iponahaza ku wena,’ fo ni ka eza cwañi?”
Muñ'a Bupilo a mu buza, a li, “U sweliñi mwa lizoho?”
Muñ'a Bupilo a li, “U latele fafasi.” Mushe ha s'a u latezi fafasi, mulamu wa fetuha noha, mi a i saba. 
Cwale Muñ'a Bupilo a li ku Mushe, “Inama, u i swale kwa muhata.” Mushe a inama, a i swala, mi hape ya fetuha mulamu mwa lizoho la hae. 
Muñ'a Bupilo a li, “U ke u eze cwalo, kuli ba lumele kuli Muñ'a Bupilo, Mulimu wa bo kukw'a bona, yena Mulimu wa Abrahama, Mulimu wa Isaka ni Mulimu wa Jakobo, u iponahalize ku wena.”
Muñ'a Bupilo a bulelela Mushe hape, a li, “Beya lizoho fa sifuba sa hao.” A eza cwalo, mi h'a y'o li zwisa fateñi, ne li tezi mibala-bala ye misweu sina muzilili ili mbingwa kaufela. 
Muñ'a Bupilo a li, “Kutiseza lizoho la hao fa sifuba hape.” A eza cwalo, mi h'a li zwisa fateñi, ne li iketile hande, li folile, li swana ni mubili wa hae kaufela. 
Muñ'a Bupilo a li, “Haiba ba sa lumeli kamba ku kolwiswa ki poniso ya pili, ba ta lumela kabakala poniso ya bubeli. 
Mi haiba ba sa lumeli ka liponiso zeo ze peli, mi ba sa kolwi z'o bulela, u y'o ka mezi kwa nuka, mi u a sulelele fafasi. Mezi ao a ta fetuha mali.”
Mushe a li ku Muñ'a Bupilo, “Ni swalele Mulen'a ka. Ha ni sikwala se si kona ku bulela mwa nyangela, mi ha ni si ka ba cwalo ha u sa li u kalela ku bulela ni na, Muñ'a ka. Ni lisafa kwa ku bulela, mane ni bulela ka moombela.”
Muñ'a Bupilo a li ku yena, “Ki mañi ya ezize mulomo wa mutu? Ya mu ezize susu kamba simumu? Ya mu bonisa kamba ya mu eza sibofu? Ki na, na, Muñ'a Bupilo. 
Cwalehe, zamaya. Ni ta ku tusa kwa bu bulela, mi ni ta ku zibisa z'o ta bulela.”
Kono Mushe a li, “U ni swalele Mulena. Shangwe, ni kupa kuli u lume u sili y'o ta keta.”
Muñ'a Bupilo a nyemela Mushe, mi a li, “Muhulwan'a hao bo, Aruni wa Mulivi? Ni ziba kuli u kona ku bulela hande hahulu. Mane u s'a li mwa nzila ku t'o ku katanyeza. U ka taba hahulu h'a ta ku bona. 
U bulele ni yena, u mu taluseze z'a swanezi ku bulela. Ni ta mi tusa sibeli sa mina kwa ku bulela, ni mi lemuse ze mu ta eza. 
I ka ba yena ya ta bulela ni batu, i be yena mutoloki wa hao. Mi wena, u ta eza sina Mulimu, u nz'o mu taluseza z'a ta bulela. 
U nge mulamu wo kakuli u ta eza limakazo ka ona.”
Mushe a kutela ku Jetero, mukwenyan'a hae, mi a li ku yena. “U ni lumelele ku kutela kwa banabahesu kwa Egepita, ni y'o bona kamba ba sa pila.” Jetero a mu laeza.
Muñ'a Bupilo a li ku Mushe, h'a li mwa Midiani, “Kutela kwa Egepita cwale, kakuli ba ba ne ba bata ku ku bulaya kaufela ba shwile.” 
Mushe kiha s'a nga musal'a hae ni bana, a ba pahamisa fa mbongolo, mi a kutela kwa Egepita. A lwala ni ona mulamu w'a n'a filwe ki Mulimu.
Muñ'a Bupilo a li ku Mushe, “Ha u s'o kutela kwa Egepita cwana, u be ni niti ya ku y'o ezeza fapil'a Faro limakazo kamukana ze ni ku file maata a ku eza. Ni ta mu eza mahañi, mi h'a na ku lumelela batu kuli ba zamaye. 
Cwale u y'o li ku Faro, ‘S'a bulela Muñ'a Bupilo ki se. Isilaele ki mwan'a ka wa mweli. 
 Ni ku bulelezi kuli u lumelele mwan'a ka, a zamaye a y'o ni lapela, kono u hanile. Cwalehe, ni ta bulaya mwan'a hao wa mweli.’ ”
Ha ba li mwa nzila, mwa mafulo, Muñ'a Bupilo a katana Mushe, mi a bata ku mu bulaya. 
Zipora a nga licwe le li buhali, mi a isa mwan'a hae kwa mupato ka lona. Kih'a nga litalo, mi a li nepela mwa mahutu a Mushe, a li, “Wena cwale u s'o li munn'a ka, ka mali.” 
Muñ'a Bupilo kih'a sa pilisa Mushe. Kihona fo Zipora ha n'a ize, “Munn'a ka, ka mali” kabakala mupato.
Muñ'a Bupilo a li ku Aruni, “Zamaya mwa naheñi, u y'o katanyeza Mushe.” Kih'a y'o mu katanyeza kwa Lilundu la Mulimu, mi h'a t'o kopana ni yena, a mu tubeta. 
Mushe a taluseza Aruni z'a n'a bulelezwi kaufela ki Muñ'a Bupilo, h'a mu luma, ni limakazo kamukana z'a n'a laezwi ku eza. 
Mushe ni Aruni ba y'o kopanya bahulu ba Isilaele kaufela hamoho. 
Aruni a ba taluseza litaba kamukana z'a n'a bulelezwi Mushe ki Muñ'a Bupilo, mi a eza limakazo kaufela fapil'a batu. 
Ba kolwa, mi ha ba utwa kuli Muñ'a Bupilo u tile ku bona, ni kuli u boni mo ba nyandisezwa, ba kubama mi ba lapela.
Cwale Mushe ni Aruni ba ya ku Faro, ba li, “Se, ki sona s'a bulela Muñ'a Bupilo, Mulimu wa Isilaele, u li, ‘Lukulula sicaba sa ka, si y'o ni ezeza mukiti mwa lihalaupa.’ ”
Faro a alaba, a li, “Muñ'a Bupilo ki mañi ye ni ka teeleza, mane ni lumelele Maisilaele ku ya? Ha ni mu zibi, Muñ'a Bupilo yo, mi ha ni na ku lumelela Maisilaele ku ya.”
Ba li, “Mulimu wa Maheberu u iponahalize ku luna. Cwale, u lu lumelele ku ya mwa lihalaupa mazazi a malalu, lu y'o ezeza Muñ'a Bupilo, Mulimu wa luna, sitabelo. Haiba lu sa yi, u ta lu bulaya ka butuku kamba ka ndwa.”
Mulena wa Egepita a li ku Mushe ni Aruni, “Kiñi ha mu tuhelisa batu misebezi ya bona? A mu zwe, mu kutele kwa misebezi ya mina, batanga-tunyi.” 
Faro a zwelapili, a li, “Batu ba, se ba atile hahulu ku fita bañi ba naha. Cwale mu bata ku ba siisa misebezi ya bona, nji?”
Ka lona lizazi leo, Faro a laela bazamaisi ba batanga, ni manduna ba Maisilaele mwa misebezi, a li, 
“Ku zwa hona fa, mu si ke mwa fanga batu bucwañi bwa ku ezeza litina, sina mo ne mu ezezanga. Mu ba tuhele ba y'o ikungela bona. 
Kono nihakulicwalo, ba eze yona palo ya litina ye ne ba ezanga pili. Mu si ke mwa i fukuza ni hanyinyani. Ba buzwa, kikabakaleo ha ba lila, ba li, ‘U lu lukulule, lu y'o ezeza Mulimu wa luna sitabelo!’ 
Mu sebelise batu ba ka tata hahulu, mi ba patehiswe ki musebezi, ili kuli ba si ke ba teeleza kwa litaba za buhata feela.”
Bazamaisi ba batanga ni manduna ba Maisilaele ba ya kwa sicaba, mi ba y'o li ku bona, “Faro u bulela cwana, a li, ‘Ha ni sa tola ni mi fa bucwañi. 
Mu swanezi ku y'o ikungela bona ili mina, ko mu ta bu fumana kaufela, kono mu eze yona palo ya litina ye ne mu ezanga pili.’ ” 
Cwale batu ba hasanela mwa naha ya Egepita kamukana ku y'o bata bucwañi. 
Bazamaisi ba ba akufisa, ba li, “Ka zazi ni zazi mu swanezi ku eza palo ya litina ye ne mu eza ha ne mu sa fiwanga bucwañi.” 
Bazamaisi ba batanga bao ba nataka baeteleli ba Maisilaele, ba ba ne ba beilwe ku zamaisa musebezi, mi ba ba buza, ba li, “Kiñi ha mu si ka eza litina ze likana ni ze ne mu ezanga pili?”
Cwale baeteleli ba Maisilaele ba y'o bilaela ku Faro, ba li, “Muñ'a ka, kiñi ha u lu eza cwana? 
Ha lu sa fiwa bucwañi, kono nihakulicwalo lu sa bulelelwa kuli lu eze litina! Lwa titikiwa, muñ'a ka, mi mulatu ki wa batu ba hao.”
Faro a ba alaba, a li, “Mu na ni buzwa, mu buzwa hahulu, mi kikabakaleo ha mu li, ‘U lu lumelele, lu y'o ezeza Muñ'a Bupilo sitabelo.’ 
Cwale, mu kutele kwa misebezi ya mina. Ha ku na bucwañi bo mu ta fiwa, kono mu swanezi ku eza yona palo yeo ya kamita ya litina.” 
Baeteleli ba Maisilaele ba bona kuli ba zielehile, ha ba bulelelwa kuli, “Mu si ke mwa fukuza palo ya litina ze mu swanezi ku eza ka zazi ni zazi.”
Ha ba zwa ku Faro, ba katana Mushe ni Aruni ba ba ne ba ba litezi. 
Ba li ku bona, “Muñ'a Bupilo a bone se mu ezize ku luna, mi a mi utwise butuku ka ku lu toyisa Faro ni manduna ba hae. Mu ba file sabule ya ku lu bulaisa.”
Cwale Mushe a kutela hape ku Muñ'a Bupilo, mi a li, “Mulena, u nyandisezañi sicaba se? U ni lumeziñi kwanu? 
Haisali ni taha ku Faro ku t'o bulela ka libizo la hao, ki peto yena s'a kala ku nyandisa hahulu sicaba sa hao. Mi ha ku na tuso y'o si ezelize!”
Muñ'a Bupilo kiha s'a li ku Mushe, “Cwalehe, u ta bona se ni ka eza ku Faro. Ni ta mu hapeleza ku ba lukulula, mi ba ta ya. Hande-nde u ta hapelezwa ku ba lumelela ku zwa mwa naha ya hae.”
  Mulimu a bulelela Mushe, a li, “Ki na Muñ'a Bupilo. 
Ni iponahalize ku Abrahama, ku Isaka ni ku Jakobo, ni li Mulimu ya Maata Kaufela. Ha ni si ka izibahaza ku bona ka libizo la ka la Muñ'a Bupilo. 
Hape, ni isweli bulikani ni bona, ni nze ni ba sepisa kuli ni ta ba fa naha ya Kanana, ili naha mo ne ba pilile ba li bazwahule. 
Cwale ni utwile sitongo sa Maisilaele, ba ba ezizwe batanga ki Maegepita, mi ni se ni hupuzi bulikani bwa ka. 
Kabakaleo, u y'o bulelela Maisilaele, u li, ‘Ki na Muñ'a Bupilo. Ni ta mi lukulula mwa misebezi ya ku hatelelwa ki Maegepita, ye ba mi hapeleza ku eza. Ni ta mi pilisa kwa butanga bwa bona. Ka lizoho la ka le li maata, le li se li nanulezwi ku utwisa butuku, mina ni ta mi pilisa. 
Ni ta mi eza sicaba sa ka, na, ni be Mulimu wa mina. Mu ta ziba kuli ki na Muñ'a Bupilo, Mulimu wa mina, ya mi lukulula mwa misebezi ye tata ye mu hapelezwa ki Maegepita. 
Ni ta mi tisa mwa naha ye ni kile na sepisa ku i fa Abrahama, Isaka ni Jakobo. Ni ta mi fa yona, i be ya mina luli. Ki na Muñ'a Bupilo.’ ” 
Mushe a bulelela Maisilaele cwalo, kono ba hana ku teeleza, kabakala ku zwafiswa ki butanga.
Muñ'a Bupilo kih'a li ku Mushe, 
“Zamaya, u y'o bulelela Faro, mulena wa Egepita, kuli a lumelele Maisilaele ku zwa mwa naha ya hae.”
Kono Mushe a li ku Muñ'a Bupilo, “Cwale bona, Maisilaele kasibili ha ba sa ni kolwi, Faro bo, yena u ka ni kolwa cwañi, na, ni li lisafa kwa ku bulela?”
Muñ'a Bupilo a laela Mushe ni Aruni ku y'o bulelela Maisilaele ni Faro, mulena wa Egepita, kuli ba laezwi ku zwisa Maisilaele mwa naha ya Egepita.
Ze ki zona litoho za masika a bona. Bana ba Rubeni, mweli wa Isilaele, ki Hanoki, Palu, Hezironi ni Kami. Masika a Rubeni ki ona ao. 
Bana ba Simioni ki Jemuele, Jamini, Ohadi, Jakini ni Zohare, ku t'o feleleza ka Saule ya n'a pepilwe ki musali wa Mukanana. Lo ki lona lusika lwa Simioni. 
 Mabizo a bana ba Livi ni baikulu ba bona ki a. Ki Gerishoni, Kohati ni Merari. Livi yena a pila lilimo ze mwanda ni mashumi a malalu ka ze supile. 
Bana ba Gerishoni ki Libini ni Shimei, hamoho ni masika a bona. 
Bana ba Kohati ki Amirami, Izihari, Heberoni ni Uziele. Kohati a pila lilimo ze mwanda ni mashumi a malalu ka ze talu. 
Bana ba Merari ki Mahali ni Mushi. Ao, ki ona masika a Livi ni baikulu ba bona.
Amirami a nyala Jokebedi, ndat'ahe wa musali, ya n'a pepile Aruni ni Mushe. Amirami a pila lilimo ze mwanda ni mashumi a malalu ka ze supile. 
Bana ba Izihari ki Kora, Nefegi ni Zikiri. 
Bana ba Uziele ki Mishaele, Elizafani ni Sitiri.
Aruni a nyala Elisheba mwan'a Aminadabi, kaizel'a Nashoni. Yena a mu pepela Nadabi, Abihu, Eliazare ni Itamare. 
Bana ba Kora ki Asiri, Elikana ni Abiasafi. Ao ki ona masika a bana ba Kora. 
Eliazare, mwan'a Aruni, a nyala yo muñwi wa bana ba Putiele, mi a mu pepela Finehasi. Ze ki zona litoho za masika a Livi ka ku ya ka limba za bona.
Bao, ki bona bo Aruni ni Mushe, b'a n'a ize ku bona Muñ'a Bupilo, “Mu y'o zwisa Maisilaele mwa naha ya Egepita, sitopa ka sitopa.” 
Ki bona ba ba bulelezi Faro, mulena wa Egepita, ku lukulula Maisilaele. Ki bona bo Mushe ni Aruni bao ba ba ezize cwalo.
Muñ'a Bupilo a bulela ni Mushe mwa naha ya Egepita. 
A li, “Ki na Muñ'a Bupilo. U y'o bulelela Faro, mulena wa Egepita, ze ni ku bulelela kamukana.”
Kono Mushe a li ku Muñ'a Bupilo, “Wa ziba kuli, na, ha ni sikwala kwa ku bulela. Cwale Faro u ka ni utwa cwañi?”
Muñ'a Bupilo a li ku Mushe, “Bona, ni ta ku fa maata mi Faro u ta ku talima inge mulimu. Muhulwan'a hao Aruni u ta bulela ni yena inge mupolofita wa hao. 
U ta taluseza Aruni ze ni ku laela kamukana, mi yena u ta bulelela Faro kuli a lumelele Maisilaele ku zwa mwa naha ya hae. 
 Kono ni ta mu eza mahañi. Ni ka eza limakazo ze ñata ze komokisa mwa Egepita. 
Nihakulicwalo, Faro h'a na ku mi utwa. Cwale ni ta nata naha, ni utwise Maegepita butuku, ni etelele limpi za ka, ili sicaba sa ka sa Isilaele, ku si zwisa mwa Egepita. 
Maegepita kihona ba ta ziba kuli ki na Muñ'a Bupilo, ha ni ka ba nanulela lizoho, ni ku zwisa Maisilaele mwa naha ya bona.” 
Mushe ni Aruni ba eza mw'a n'a ba laelezi Muñ'a Bupilo. 
Mushe n'a na lilimo ze mashumi a supile ka li li liñwi, mi Aruni n'a na ni ze mashumi a supile ka li li liñwi ka ze talu ha ba y'o bulela ni Faro.
Muñ'a Bupilo a li ku Mushe ni Aruni, 
“Haiba Faro a ka li ku mina, ‘Mu lu bonise niti ka ku eza makazo,’ u bulelele Aruni, u li, ‘Latela mulamu wa hao fafasi, fa pil'a Faro, u fetuhe noha.’ ” 
Mushe ni Aruni ba ya ku Faro, mi ba y'o eza mw'a n'a ba laelezi Muñ'a Bupilo. Aruni a latela mulamu wa hae fapil'a Faro ni manduna ba hae, mi wa fetuha noha. 
Cwale Faro a biza batu ba hae ba ba butali ni ba mabibo, mi ka mabibo a bona ba eza cwalo ni bona. 
Ba latela milamu ya bona fafasi, mi ni yona ya fetuha linoha. Kono mulamu wa Aruni wa miza ya bona. 
Faro a itatafaza pilu, mi a hana ku lumela, sina mw'a n'a bulelezi Muñ'a Bupilo.
  Muñ'a Bupilo kih'a bulelela Mushe, a li, “Faro u na ni mahañi hahulu. U hana ku lukulula sicaba. 
Zamaya, u y'o bonana ni yena kakusasana, h'a ya kwa Nuka ya Nile. U y'o mu litela fa munanga wa nuka. U lwale ni ona mulamu o n'o fetuhile noha. 
Mi u y'o li ku Faro, ‘Mulena, Mulimu wa Maheberu, u ni lumile ku t'o ku bulelela cwana, u li, Tuhela sicaba sa ka, si zamaye, si y'o ni lapela mwa lihalaupa. Kono ni ka nako ye ha u si ka lumela. 
 Cwale s'a bulela Muñ'a Bupilo ki se. U ta ziba kuli luli ki na Muñ'a Bupilo ka se ni ka eza. Bona, ni ka nata mezi a mwa Nile ka ona mulamu wo, mi a ta fetuha mali. 
Litapi li ta shwa, mi Nile i ta nunka maswe hahulu kuli mane Maegepita ba palelwe ku nwa mwateñi.’ ”
Muñ'a Bupilo a li ku Mushe, “Bulelela Aruni, u li, ‘Nanulela mulamu wa hao fahalimw'a mezi kaufela a mwa Egepita, ili linuka, maabwa, ni masanyana. Mezi a ta fetuha mali, mi naha kamukana i ta ba mali feela, mane ni mwa litubana ni mwa linkwana za batu.’ ”
Mushe ni Aruni ba eza mw'a n'a ba laelezi Muñ'a Bupilo. Mwa meeto a Faro ni manduna ba hae, Aruni a nanula mulamu wa hae, a nata fa Nile, mi mezi a yona kamukana a fetuha mali. 
Litapi za shwa mwa Nile mi mezi a nunka maswe mane Maegepita ba palelwa ku a nwa. Kwa ba ni mali kai ni kai mwa Egepita. 
Ba mabibo ba mwa Egepita ba eza cwalo ni bona ka mabibo a bona, mi Faro a itatafaza pilu ku fita pili. H'a si ka teeleza bo Mushe ni Aruni, sina mw'a n'a bulelezi Muñ'a Bupilo. 
Faro a kutela mwa Kwandu a sa li zoteli ni hanyinyani. 
Maegepita kaufela ba yepa liliba fa munanga wa Nile kuli ba fumane mezi a ku nwa, kakuli ne ba sa koni ku nwa mezi a mwa nuka.
Kwa fela mazazi a supile Muñ'a Bupilo ha s'a natile Nile.
Cwale Muñ'a Bupilo a li ku Mushe, “Zamaya ku Faro, u y'o li, ‘S'a bulela Muñ'a Bupilo ki se, u li, Tuhela sicaba sa ka si zamaye, si y'o ni lapela. 
Utwa, haiba u si hanisa ku ya, ni ta bakisa naha ya hao kamukana ka limbotwe. 
Nile i ka tala ya zona. Li ta omboka mwateñi, li kene mwa ndu ya hao, kwa musiyo, mane li fite ni fa mumbeta wa hao. Li ta kena cwalo ni mwa mandu a manduna ni a batu ba hao, mwa maiso a mina ni mwa lipiza cwalo. 
Mane li ta ku pahama, wena, batu ni manduna ba hao kamukana.’ ”
Muñ'a Bupilo a li ku Mushe, “Bulelela Aruni kuli a nanulele mulamu wa hae fahalimw'a linuka, maabwa ni masa, mi a eze kuli limbotwe li tahe mwa naha ya Egepita.” 
Aruni a otolola lizoho la hae fa mezi, mi limbotwe za zwa, za tala naha kamukana. 
Kono ni bona ba mabibo ba zwisa limbotwe ka mabibo a bona mi za taha mwa naha.
Faro kih'a biza Mushe ni Aruni, a li, “Mu lapele ku Muñ'a Bupilo kuli a zwise limbotwe ze ku na, ni kwa batu ba ka, mi ni ta lumelela sicaba sa mina kuli si ye, si y'o ezeza Muñ'a Bupilo litabelo.”
Mushe a li ku Faro, “Ni tuse ka ku ni bulelela nako fo lu ta ku lapelela wena, manduna ni batu ba hao kaufela, kuli limbotwe li zwe ku mina, ni mwa mandu a mina, mi li siyale feela mwa Nile.”
Faro a alaba, a li, “Kamuso.”
Limbotwe li ta zwa ku wena, ni mwa mandu a hao. Li ta zwa kwa manduna ni kwa batu ba hao, mi se li ta fumaneha mwa Nile feela.” 
Mushe ni Aruni ba zwa ku Faro, mi Mushe a lapela Muñ'a Bupilo ka ku tiiseza kabakala limbotwe z'a n'a tisize ku Faro. 
Muñ'a Bupilo a eza mw'a n'a kupezi Mushe, mi limbotwe ze mwa mandu, mwa malapa ni mwa masimu, za shwa. 
Maegepita ba li kubukanya ka mabunda a matuna, mi naha kamukana ya nunka zona feela. 
Kono Faro h'a bona kuli se ku bata ku luka, a itatafaza pilu hape, mi h'a si ka isa pilu kwa kupo ya Mushe ni Aruni, sina mw'a n'a bulelezi Muñ'a Bupilo.
Muñ'a Bupilo a li ku Mushe, “Bulelela Aruni kuli a nate fafasi ka mulamu wa hae, mi liluli li ta fetuha tumbulu-mbulu mwa naha ya Egepita kamukana.” 
Aruni a nanula mulamu, mi a nata fafasi. Liluli la fetuha tumbulu-mbulu, mi twa t'o kataza batu ni lifolofolo. Mwa Egepita kaufela liluli la fetuha tumbulu-mbulu. 
Kamukwaoswana ba mabibo ni bona ba lika ku tisa tumbulu-mbulu ka mabibo a bona, kono ba palelwa. Batu ba katazwa ki tumbulu-mbulu hamohocwalo ni lifolofolo. 
 Ba mabibo ba li ku Faro, “Ye ki kezo ya Mulimu.” Kono Faro a itatafaza pilu, mi a hana ku mamela ze ne bulelwa ki Mushe ni Aruni, sina mw'a n'a bulelezi Muñ'a Bupilo.
Muñ'a Bupilo a li ku Mushe, “Kamuso i sa li kakusasa, u y'o katanyeza Faro h'a ya kwa nuka, mi u li ku yena, ‘S'a bulela Muñ'a Bupilo ki se, u li, Lukulula sicaba sa ka, si y'o ni lapela. 
Haiba u si hanisa ku zamaya, ni ku lemusa kuli ni ta lumelela linzi ku wena, kwa manduna, kwa batu ba hao ni mwa mandu a hao. Mwa mandu a Maegepita, mane ni fafasi fo ba ta yema, ku ka tala linzi feela. 
Ka lizazi leo, ni ta babalela sibaka sa Gosheni mo ba pila batu ba ka. Kwateñi ku si ke kwa ba ni linzi, ili kuli mu zibe kuli na, Muñ'a Bupilo, na sebeza mwa naha mo. 
Ni ta beya fapahano mwahal'a sicaba sa ka ni sicaba sa hao. Makazo yeo i ta ezehala kamuso.’ ” 
Muñ'a Bupilo a eza cwalo, mi linzi ze ñata-ñata za kena mwa ndu ya Faro, mwa mandu a manduna ba hae ni mwa naha kaufela ya Egepita. Naha ya sinyiwa ki linzi.
Cwale Faro a biza Mushe ni Aruni, a li, “Mu zamaye, mu y'o ezeza Mulimu wa mina litabelo hona mwa naha mo.”
Mushe a alaba, a li, “Ha ku swaneli ku ezwa cwalo, kakuli lifolofolo ze lu tabelanga Muñ'a Bupilo, Mulimu wa luna, Maegepita ba li ki mulatu o mutuna ku li bulaya. Haiba lu eza fapil'a Maegepita litabelo ze ba li ha li lukeli, ba ta lu pobaula ka macwe ba lu bulaye. 
Lu swanezi ku nga musipili wa mazazi a malalu mwa naheñi ku y'o ezeza Muñ'a Bupilo wa luna sitabelo sina mw'a lu laelezi.”
Faro a li, “Ni ta mi lumelela ku y'o ezeza Muñ'a Bupilo wa mina litabelo mwa naheñi, haiba mu sa yi kwahule. Mu ni lapelele ni na.”
Mushe a alaba, a li, “Ni sa ya feela, ni ta lapela ku Muñ'a Bupilo kuli kamuso linzi li ku siye, wena, manduna ni batu ba hao. Kono u si ke wa lu puma hape, mi wa hanisa batu ku y'o ezeza Muñ'a Bupilo litabelo.”
Mushe a zwa ku Faro, a y'o lapela Muñ'a Bupilo. 
Mi Muñ'a Bupilo a eza ka mw'a n'a kupela Mushe. Linzi za fela ku Faro, kwa manduna ni kwa batu ba hae. Za fela ku tokwa nihaiba i liñwi. 
Kono ni ka yona nako yeo, Faro a tatafala, mi h'a si ka lumelela sicaba ku ya.
Muñ'a Bupilo a li ku Mushe, “U ye ku Faro, mi u y'o li ku yena, ‘S'a bulela Muñ'a Bupilo, Mulimu wa Maheberu, ki se, u li, Lukulula sicaba sa ka, si y'o ni lapela. 
Mwendi u ka si hanisa hape ku zamaya, ni ku si tibela. 
Ha mu ta eza cwalo, ni ta ku utwisa butuku ka ku kulisa lifolofolo za hao, ili lipizi, limbongolo, likamele, likomu, lingu ni lipuli. 
Ni ta kauhanya mwahal'a lifolofolo za Maisilaele ni za Maegepita, mi ha ku na simunanu sa Maisilaele se si ta shwa. 
Muñ'a Bupilo u tomile nako. U ize, u ka eza cwalo kamuso.’ ”
Habuso Muñ'a Bupilo a eza mw'a n'a bulelezi, mi limunanu za Maegepita kamukana za shwa, kono ne ku si na nihaili i liñwi feela ye ne shwile ku za Maisilaele. 
Faro a buza se si ezahalile, mi a utwa kuli kwa limunanu za Maisilaele ha ku si ka shwa nihaiba i liñwi feela. Kono Faro a itatafaza pilu, mi a hana ku lukulula sicaba.
Muñ'a Bupilo a li ku Mushe ni Aruni, “Mu ñwate mulola fa liyonga ka mazoho, mi Mushe a y'o u nepela mwahalimu fapil'a Faro. 
U ta hasana sina lilulinyana feela mwa naha kamukana ya Egepita, mi u ka tahisa litombo ze ta ba mambongola kai ni kai, kwa batu ni kwa lifolofolo.” 
 Cwale ba nga mulola fa liyonga, mi ba y'o yema fapil'a Faro. Mushe a u nepela mwahalimu, mi wa tisa litombo kwa batu ni kwa lifolofolo. 
Ba mabibo ba palelwa ku taha fapil'a Mushe kakuli ne ba tezi litombo sina Maegepita ba bañwi kaufela. 
Kono Muñ'a Bupilo a tatafaza pilu ya Faro, mi yena a hana ku ba lukulula, sina yena Muñ'a Bupilo mw'a n'a bulelezi Mushe.
Muñ'a Bupilo a li ku Mushe, “Kamuso i sa li kakusasa, u pakelele ku Faro, mi u y'o li ku yena, ‘S'a bulela Muñ'a Bupilo, Mulimu wa Maheberu, ki se, u li, Lukulula sicaba sa ka, si zamaye, si y'o ni lapela. 
Hakusicwalo, butata kaufela ni ta bu libisa ku wena kasibili, kwa manduna ni batu ba hao, ili kuli mu zibe kuli ha ku na ya swana ni na mwa lifasi kamukana. 
Kambe ne ni nanuzi lizoho la ka ku ku nata ka butuku, wena ni batu ba hao, kambe mu felile mbuu kaufel'a mina. 
 Kono ni sa mi pilisize kuli mu bone maata a ka, mi butumo bwa ka bu hasane mwa lifasi kamukana. 
Kono nihakulicwalo, u sa ikuhumusa ka sicaba sa ka, mi u hana ku si lukulula. 
Utwahe, kamuso ka yona nako ye, ni ta nelisa simbwewewe, se si si ka bonwa kale mwa Egepita haisali naha i tomwa. 
Cwale u fe taelo ya kuli limunanu, ni ze mu na ni zona fande li beiwe mwa mukunda. Simbwewewe si ta wela batu ni lifolofolo kaufela ze si ka silelezwa, mi li ta shwa kamukana.’ ” 
Manduna ba bañwi ba Faro ba saba kabakala s'a n'a bulezi Muñ'a Bupilo, mi ba kenya batanga ba bona ni limunanu za bona mwa mandu. 
Nihakulicwalo, ba bañwi ha ba si ka isa pilu ku ze ne bulezwi ki Muñ'a Bupilo, mi ba tuhela batanga ba bona ni limunanu fande.
Muñ'a Bupilo kih'a li ku Mushe, “Nanulela lizoho la hao kwahalimu, mi simbwewewe si ta wela mwa naha kamukana ya Egepita, fa batu, lifolofolo ni fa licalo kaufela ze mwa masimu.” 
Cwale Mushe a nanulela mulamu wa hae mwahalimu, mi Muñ'a Bupilo a lumela mishika ni simbwewewe, mi lumonyi lwa pula lwa t'o fita fafasi. Muñ'a Bupilo a nelisa simbwewewe mwa Egepita. 
 Kwa ba ni liñungwa le lituna ni simbwewewe, mi mamonyi a benya kafa ni kafa. Ya ba liñungwa le li maswe le li si ka bonwa kale mwa Egepita haisali i ba sicaba. 
Simbwewewe sa bulaya lika kamukana ze ne li li fande mwa Egepita kaufela, i ka ba batu kamba lifolofolo. Sa wisa licalo kamukana mwa masimu, mi sa yendula likota kaufela. 
Mwa sibaka sa Gosheni, mo ne ba pila Maisilaele, ki mona feela mo ne ku si na simbwewewe.
Faro a biza Mushe ni Aruni, mi a li, “Nako ye ni ikutwa kuli ni fosize. Muñ'a Bupilo u lukisize. Haili na, ni batu ba ka, lu fosize. 
Mu lapele ku Muñ'a Bupilo! Ku likani, lu se lu katezi ka mishika ye ni simbwewewe. Ni sepisa ku mi lukulula. Mu zamaye. Mu si ke mwa sinya nako.”
Mushe a li ku yena, “Ni sa zwa feela mwa hae, ni ta nanulela mazoho a ka ku Muñ'a Bupilo. Mishika i ta kuza, mi ha ku sa na ku ba ni simbwewewe. Kihona u ta ziba kuli lifasi ki la Muñ'a Bupilo. 
Kono ni ziba kuli wena, ni manduna ba hao, ha mu si ka saba kale Mulimu Muñ'a Bupilo.”
Makuku ni lico ze buzwa kapili za sinyeha, kakuli lico zeo ne li se li buzwize, mi makuku n'a s'a tubuzi. 
Kono buloto ni mabele zona, ha li si ka sinyeha, kakuli ne li si ka buzwa kale.
Mushe a siya Faro, mi a zwela kwa mandamino. Ka tapelo a nanulela mazoho a hae kwahalimu ku Muñ'a Bupilo, mi mishika ni simbwewewe za fela, mane ni yona pula ya sa. 
Faro h'a bona kuli pula, simbwewewe ni mishika li felile, a fosa hape, mi a ina cwalo ni manduna ba hae. 
Ka mahañi a hae, h'a si ka lumelela Maisilaele ku ya, sina mw'a n'a bulelezi Muñ'a Bupilo ka Mushe.
Muñ'a Bupilo a li ku Mushe, “U ye ku Faro. Ni tatafalize pilu ya hae ni lipilu za manduna ba hae ka bomu, kuli ni eze limakazo za ka ku bona. 
Hape ni ezize cwalo kuli u kone ku taluseza bana ba hao ni baikulyowe ka mo ni ezelize Maegepita bukuba ha ne ni eza limakazo mwahal'a bona. Kaufel'a mina mu ta ziba kuli ki na Muñ'a Bupilo.”
Mushe ni Aruni ba ya ku Faro, mi ba li ku yena, “S'a bulela Muñ'a Bupilo, Mulimu wa Maheberu, ki se, u li, ‘U ta ina nako ye kuma kai u nz'o hana ku ipeya kwatas'a ka? Lukulula sicaba sa ka, si zamaye, si y'o ni lapela. 
Haiba u tundamena ku si hanisa ku ya, kamuso luli ni ka tisa nzie mwa naha ya hao. 
I ta kwahela mubu kaufela, mane u si ke wa bonwa. I ta ca ze si ka sinyiwa ki simbwewewe kamukana, ni ku ca likota za hao kaufela. 
I ka tala mwa ndu ya hao ni mwa mandu a manduna ni a batu ba hao kamukana. I ta ba nto ye maswe hahulu ku fita ze bonwi ki bo ndat'aho kamba bo kukw'a hao, fo ba sa li ba fitela mwa naha mo.’ ” Cwale a zwa ku Faro, mi a kuta.
Manduna ba Faro ba li ku yena, “Mutu yo u ka lu kataza nako ye kuma kai? Tuhela batu bao ba zamaye, ba y'o lapela Mulena, Mulimu wa bona. Kikuli ha u boni kuli Egepita i se i sinyehile, nji?”
Cwale Mushe ni Aruni ba kutiswa ku Faro, mi yena a li ku bona, “Mu ka na mwa ya ku y'o lapela Mulena Mulimu wa mina. Kono ya ka ya, ki mañi?”
Mushe a alaba, a li, “Lu ta ya kaufel'a luna hamohocwalo ni banana ni macembele. Lu ta ya ni bana ba luna ba bashimani ni ba basizana, lingu za luna ni lipuli, ni likomu za luna, kakuli lu ta y'o ezeza Muñ'a Bupilo mukiti wa silumeli.”
Faro a li ku bona, “Muñ'a Bupilo a be ni mina haiba ni ka mi lukulula ni mabasi a mina! Ha mu boni kuli mu na ni muhupulo o maswe, nji? Mu shamezwi ki manyando. 
Hakulicwalo ku ta ya mina banna feela ku y'o lapela Muñ'a Bupilo, haiba ki sona se mu bata.” Kiha ba se ba lelekwa fapil'a Faro.
Muñ'a Bupilo a li ku Mushe, “Nanulela lizoho la hao fahalimw'a naha ya Egepita, u tise nzie. I ta t'o ca ze mela kamukana ze siilwe ki simbwewewe.” 
Mushe kih'a nanula mulamu wa hae, mi Muñ'a Bupilo a fukisa moya wa kwa upa mwa naha lizazi kaufela, musihali ni busihu. Kakusasa, wa tisa nzie. 
 Ya tala mwa naha kamukana mi ya ina mwateñi, ili nzie ye ñata hahulu, ye si ka ba ya bonwa, mi ye si ke ya bonwa hape. 
Ya kwahela lifasi kaufela, mane naha ya unsufazwa ki yona. Ya ca ze mela fafasi, ni miselo ya kwa likota ye siilwe ki simbwewewe. Ne ku si na butala bo bu ne bu siyezi kwa kota kapa kwa simela mwa naha ya Egepita kamukana.
Faro kih'a biza kapili Mushe ni Aruni, mi a li, “Ni foselize Muñ'a Bupilo, Mulimu wa mina, ni mina cwalo. 
Cwalehe, u ni swalele mulatu wa ka yona nako ye feela, mi mu lapele ku Muñ'a Bupilo, Mulimu wa mina, kuli a zwise butata bo, bo bu zieza, ku na.” 
Mushe a siya Faro, mi a y'o lapela ku Muñ'a Bupilo. 
Yena Muñ'a Bupilo a fetula moya, wa zwa mwa wiko ka maata, mi wa t'o fefulela nzie mwa Liwate le Lifubelu mi ha ku siyala nihaiba nzie i liñwi. 
Kono Muñ'a Bupilo a tatafaza pilu ya Faro, mi a hanisa Maisilaele ku zamaya.
  Muñ'a Bupilo a li ku Mushe, “Nanulela lizoho la hao kwahalimu, kuli ku tahe lififi le lituna mwa naha ya Egepita.” 
 Mushe a nanulela lizoho la hae kwahalimu, mi kwa taha lififi le lituna mazazi a malalu mwa naha ya Egepita. 
Maegepita ne ba pupuleza mwa lififi ba sa bonani, mi ha ku na ya n'a zwile mwa ndu ya hae mwa mazazi ao a malalu. Haili Maisilaele, kamukan'a bona, ne ba inzi mwa liseli ko ne ba pila.
Faro a biza Mushe, mi a li, “Mu ka na mwa ya ku y'o lapela Muñ'a Bupilo, mane basali ni bana ba mina ba ta ya ni mina. Konji lingu, lipuli ni likomu za mina, ki zona ze ka siyala kwanu.”
Mushe a alaba, a li, “Kana u ta lu fa limunanu ze lu ta y'o cisa ku ezeza Muñ'a Bupilo, Mulimu wa luna, litabelo nji? 
Lu swanezi ku ya ni limunanu za luna ku si na ni ye ka siyala. Lu swanezi ku y'o keta lifolofolo ze lu ka lapela Muñ'a Bupilo, Mulimu wa luna, ka zona. Konji ha lu se lu li koo, kihona lu ka ziba ze lu ka sebelisa ha lu lapela Muñ'a Bupilo.”
Ni teñi Muñ'a Bupilo a tatafaza pilu ya Faro, mi a ba hanisa ku ya. 
A li ku Mushe, “Zwa fapil'a ka! U tokomele kuli u si ke wa taha ku na hape, kakuli zazi l'o ka eza cwalo, u ta bulaiwa.”
Mushe a alaba, a li, “Sina m'o bulelela, ha ni sa tola ni ku bona hape.”
Muñ'a Bupilo a li ku Mushe, “Ni sa utwisa Faro ni Maegepita butuku ka koto i liñwi feela. Kihona a ka mi lumelela ku zamaya, mi u ta mi leleka mo kaufel'a mina. 
Cwale bulelela batu kamukana, munna ni musali, ba kupe ku ba ba yahelani ni bona lika ze ezizwe ka silivela ni gauda.” 
Muñ'a Bupilo a eza Maegepita kuli ba kuteke Maisilaele. Mi kaniti manduna ni sicaba ba lemuha kuli Mushe n'a li mutu yo mutuna hahulu.
Mushe a li ku Faro, “S'a bulela Muñ'a Bupilo ki se, u li, ‘Malungasiku ni ta zamaya mwahal'a Maegepita. 
Mwana wa mweli kaufela mwa Egepita u ta shwa, ku kalela ku mwan'a Faro wa mweli, yena ya ka mu yola, ku y'o feleleza ka mwan'a mutanga wa mweli, ili ya sita lico. Ni likomu kamukana za maizibulo li ta shwa ni zona. 
Ku ta ba ni sililo se situna mwa Egepita kaufela. Sililo se si cwalo ha si si ka utwahala kale, mi ha si sa na ku ba teñi ni kwapili. 
Kono mwahal'a Maisilaele, ha ku na ku ba ni nja ye ka huhula batu kamba lifolofolo, kuli mu zibe kuli Muñ'a Bupilo u bonisa fapahano mwahal'a Maegepita ni Maisilaele.’ 
Manduna ba hao kamukana ba ka taha ku na ku t'o ni kandelela, ba nze ba li, ‘Zamaya, wena ni sicaba sa hao kaufela!’ Mwamulaho a zeo, ni ta funduka.” Cwale Mushe a zwa ku Faro a nz'a nyemile luli.
Muñ'a Bupilo n'a ize ku Mushe, “Faro h'a na ku ku teeleza, ili kuli ni kone ku eza limakazo ze ñwi ze ñata mwa naha ya Egepita.” 
Mushe ni Aruni ba eza limakazo zeo kaufela fapil'a Faro, kono Muñ'a Bupilo a tatafaza pilu ya hae, mi h'a si ka lumelela Maisilaele ku zwa mwa naha ya hae.
  Muñ'a Bupilo a bulelela Mushe ni Aruni mwa naha ya Egepita, a li, 
“Kweli ye ki yona kweli ye ka ba ya pili ya silimo ku mina. 
Mu zibise sicaba kaufela sa Isilaele, mu li, ‘Yona kweli ye ha i ka eza mazazi a lishumi, mutu ni mutu a ketele lubasi lwa hae ngunyana kamba pulinyana. Ku ketwe i liñwi mwa ndu ni ndu. 
Haiba lubasi ki lo lunyinyani, mi ha lu koni ku celela folofolo yeo, batu ba kona ku ikopanela ni ba ba bapani ni bona. Mu swanezi ku lela ka palo ya batu ba ba ka ca folofolo yeo ka mw'a konela mutu ku ca. 
I swanezi ku ba folofolo ye sa cuñuti, kamba ye si ka holofala. Hape, i be ye tunanyana ya silimo si li siñwi. Mu ka na mwa keta ngu kamba puli. 
Mu i beye kwatuko cwalo ku fitela kweli ha i eza mazazi a lishumi ka a mane, sicaba sa Maisilaele kamukana ha si ta bulaya lifolofolo manzibwana ka swalala. 
Kiha ba ta nga mali a mañwi, ba a toze fa likota ze kwa munyako ni fahalimw'a ona munyako wa mandu mo li ka celwa lifolofolo zeo. 
Bona busihu bo, nama i ta beswa fa mulilo, mi i shomekiswe ka linkwa ze si ka beiwa mumela, ni miloho ye baba. 
Mu si ke mwa i ca butala kamba ku i apeha, kono i beswe kaufel'a yona ni toho, mahutu ni za mwa mba cwalo. 
Mu si ke mwa buluka nama ye ñwi ku fitela kakusasa, mi haiba i palile kaufela, i swanezi ku ciswa ka mulilo. 
Mu ka i ca ka mukwa wo. Mu ka tama liapalo za mina mwa teka, ni makatulo kwa mahutu, mu nze mu sweli milamu mwa mazoho, mi mu i ce ka ku akufa. Ki Mukiti wa Paseka ya Muñ'a Bupilo.
“‘Ka bona busihu bo, ni ta zamaya mwa naha ya Egepita, ni bulaye baeli ba batu ni maizibulo a lifolofolo mwa naha kaufela. Ni ta utwisa milimu ya Egepita kamukana butuku. Ki na Muñ'a Bupilo. 
Mali a ta ba poniso fa mandu mo mu pila. Ha ni ta bona mali, ni ta mi fitelela, mi sinyehelo ha i na ku t'o fita ku mina ha ni nata Egepita. 
 Le, i ta ba lizazi la kupuzo ku mina. Mu swanezi ku ezeza Muñ'a Bupilo mukiti ka lona. I be mukiti o ta eziwa ki masika a mina kuya kuile.’
“Mu si ke mwa ca lico ze umezwi mwa mazazi a supile. Ka lizazi la pili, mu zwise mumela kaufela mwa mandu a mina, kakuli haiba yo muñwi wa mina a ca lico ze umezwi, ku kala ka lizazi la pili mane ku y'o fita ku la busupa, u ta kauhanywa kwa Maisilaele. 
Ka lizazi la pili, mi hape ka la busupa, mu kopanele ku sebeleza Muñ'a Bupilo. Mu si ke mwa sebeza ku ona mazazi ao, konji feela ku lukiseza yo muñwi ni yo muñwi lico. 
Mu buluke mukiti wo wa lico ze si na mumela, kakuli ki ka lona lizazi leo, le ni zwisize limpi za mina mwa naha ya Egepita. Masika a mina kamukana a buluke lizazi leo la mukiti kuya kuile. 
Mu swanezi ku ca lico ze si ka umelwa ku kala manzibwana kweli ha i eza mazazi a lishumi ka a mane, mane ku y'o fita manzibwana kweli ha i eza mazazi a mashumi a mabeli ka li li liñwi. 
Ku si ke kwa fumaneha mumela mwa mandu a mina ku ona mazazi ao a supile, kakuli yo muñwi wa mina h'a ka ca lico ze umezwi u ta kauhanywa kwa sicaba sa Maisilaele, niha i ka ba muzwahule kamba wahabo mina. 
Mu si ke mwa ca lico ze na ni mumela. Mu ce feela lico ze si ka umelwa mwa mandu a mina kamukana.
Mushe a biza bahulu ba Isilaele kaufela, mi a li ku bona, “Mu y'o ketela mabasi a mina ngunyana kamba pulinyana, mi mu i bulaele Paseka. 
Mu nge katainyana ka sicacani sa hisopa, mu ka cupwe mwa mali a mwa mukeke, mi mu sase likota ze kwa muyako ni fa libala le li fahalimw'a sikwalo. Ku si ke kwa ba ni ya ka zwela kwande busihu, konji kakusasa. 
 Muñ'a Bupilo h'a ka zamaya mwa naha ku bulaya Maegepita, u ta bona mali a fa libala la sikwalo ni a fa likota za kwa munyako, mi h'a na ku tuhela mubulai a kena mwa mandu a mina ku t'o mi bulaya. 
Mu buluke milao yeo. Ki taelo ku mina ni kwa bana ba mina kuya kuile. 
Mi ha mu ta y'o fita mwa naha y'a ka mi fa Muñ'a Bupilo, sina mw'a sepiselize, mu buluke sebelezo yeo. 
Bana ba mina ha ba ka mi buza, ba li, ‘Kanti sebelezo ye i talusañi?’ 
Mu ba alabe, mu li, “Ki sitabelo sa Paseka se si ezezwa Muñ'a Bupilo, kakuli u fitelezi mandu a Maisilaele, ba ba ne ba li mwa Egepita, h'a bulaya Maegepita kono a siya mandu a luna.”
Maisilaele ba ya, mi ba eza sina mo ne be laelezwi bo Mushe ni Aruni ki Muñ'a Bupilo.
  Malungasiku, Muñ'a Bupilo a bulaya baeli ba bashimani kaufela mwa Egepita, ku kala ka mweli wa Faro, yena ya n'a ta ba shwana, ku y'o fita ku mweli wa mupantiti ya mwa tolongo. Ni lifolofolo za maizibulo kaufela za bulaiwa. 
Faro, manduna ba hae kaufela, ni Maegepita kamukana ba zuha bona busihu bo, mi kwa ba ni sililo se situna mwa Egepita, kakuli ne ku si na ndu mo ne ku si ka shwa mwana. 
I sa li ka bona busihu bo, Faro a biza Mushe ni Aruni, a li, “Mina ni Maisilaele, mu eze kapili, mu zwe, mu siye batu ba ka. Mu zamaye mi mu y'o lapela Muñ'a Bupilo sina mo mu kupezi. 
Mu nge lingu, lipuli ni likomu za mina, sina mo mu kupezi, mu funduke. Mu y'o ni kupela limbuyoti ni na cwalo.”
Maegepita ba hapeleza batu ku akufa ni ku zwa mwa naha, ba li, “Lu ta shwelela kamukan'a luna haiba mu sa funduki kapili.” 
Cwale batu ba nga sitipwi-tipwi sa bona se si butala, se si si ka ya mumela, ba si lwala fa maheta a bona, si beilwe mwa mikeke ye tamezwi mwa masila. 
 Maisilaele ba eza mw'a n'a ba bulelezi Mushe, mi ba kupa lika za silivela, gauda ni liapalo kwa Maegepita. 
Muñ'a Bupilo n'a ezize cwalo kuli Maegepita ba kuteke Maisilaele, mi ba ba fa ze ne ba kupa kaufela. Batu bao ba putelela cwalo Maegepita bufumu.
Maisilaele ba zwa mwa Ramisese ku ya kwa Sukoti. Banna ba ba ne ba zamaya ka mahutu ne ba eza likiti ze mianda ye silezi ku sa balwi basali ni banana. 
Batu ba bañwi ba bañata, hamoho ni lingu ze ñata, lipuli ni likomu, ba zamaya ni bona. 
Ba besa mañende a si na mumela a sitipwi-tipwi sa lico ze ne ba lwezi ha ba zwa mwa Egepita. Ne li si ka umelwa, kakuli ne ba lelekilwe ka sipundumukela mwa Egepita. Ne ba si ka fumana nako ya ku itukiseza mifaho.
  Maisilaele ba pilile mwa Egepita lilimo ze mianda ye mine ka mashumi a malalu. 
Ka lona lizazi le li feleleza silimo sa mianda ye mine ka mashumi a malalu, sicaba kaufela sa Muñ'a Bupilo sa zwa mwa Egepita. 
Busihu bo, bu swanezi ku bulukelwa Muñ'a Bupilo kakuli u zwisize sicaba sa hae mwa naha ya Egepita. Ki busihu bo bu swanezi ku bulukelwa Muñ'a Bupilo ki masika kaufela a Isilaele kuya kuile!
Muñ'a Bupilo a li ku Mushe ni Aruni, “Ki ye milao ya Paseka. Ha i na ku ciwa ki bazwahule. 
Kono mutanga kaufela ya lekilwe a ka na a i ca, ha mu se mu mu isize kwa mupato. 
Mutu ya til'o ina nakonyana ni mina, kamba ya tezi feela peleko a si ke a i ca. 
 I swanezi ku celwa mwa ndu i liñwi. Mu si ke mwa zwiseza nama kwande, mi mu si ke mwa lobaka ni masapo a folofolo. 
Sicaba kamukana sa Isilaele si swanezi ku ezanga mukiti wo. 
Haiba mu inzi ni muzwahule, mi u bata ku ezeza Muñ'a Bupilo mukiti, pili mu swanezi ku isa batu ba hae ba bashimani kwa mupato, mi fohe u ta kopana ni mina mwa mukiti. A ngiwe inge mutu ya pepezwi mwa Isilaele. Kono munna kaufela ya si ka ya kwa mupato a si ke a eza mukiti. 
Ona mulao wo, u sebeza ni kwa batu ba ba pepezwi mwa Isilaele ni bazwahule ba ba til'o yaha ni mina.” 
Maisilaele kamukana ba utwa, mi ba eza ka mw'a n'a laelezi Muñ'a Bupilo ka Mushe ni Aruni. 
Ka lona lizazi leo Muñ'a Bupilo a zwisa sicaba sa Isilaele kaufela mwa Egepita ka makolo a sona.
Muñ'a Bupilo a li ku Mushe, 
 “U ni ketele baeli ni maizibulo kaufela. Mweli ufi ni ufi wa Maisilaele wa mushimani ki wa ka. I ka ba mutu kamba folofolo ki ya ka.”
Mushe a li kwa batu, “Mu hupule lizazi le mu zwile ka lona mwa naha ya Egepita, mwa ndu ya butanga, kakuli Muñ'a Bupilo u mi zwisize mwateñi ka maata a matuna. Ku si ke kwa ciwa lico ze umezwi. 
Kacenu le, ili ka kweli ya Abibi, mwa zwa mwa Egepita. 
Muñ'a Bupilo u sepisize bo kukw'a mina, ka ku itama, kuli u ta mi fa naha ya Makanana, Mahiti, Maamori, Mahivi ni Majebusi. Ki naha ye nde ye nunile. H'a ta mi fitisa mwa naha yeo, mu swanezi ku eza sebelezo ya kupuzo yeo ka yona kweli ye. 
Mu swanezi ku ca lico ze si ka umelwa ka mazazi a supile, mi ka la busupa mu ezeze Muñ'a Bupilo mukiti. 
Lico ze si ka umelwa li ta ciwa ka mazazi a supile. Ku si ke kwa ba ni lico ze na ni mumela, kamba ona mumela kasibili, mwa naha ya mina kaufela. 
Ka lona lizazi leo, wena Muisilaele u taluseze mwan'a hao, u li, ‘Zeo kamukana li ezahala kabakala z'a ni ezelize Muñ'a Bupilo ha ni zwa mwa Egepita.’ 
Sebelezo ye, i ta ba sina poniso fa lizoho la hao, kamba liswayo fa pata ya hao, ku ku hupulisa kuli u zwelepili ku bulela ka za Mulao wa Muñ'a Bupilo, kakuli yena u ku zwisize mwa Egepita ka maata a matuna. 
U ezange sebelezo yeo ka nako ye tomilwe ka silimo ni silimo.”
Muñ'a Bupilo u ta ku tisa mwa naha ya Makanana, y'a n'a sepisize bo kukw'a hao. U ta ku fa yona. 
 Mwateñi u swanezi ku itumela ku Muñ'a Bupilo ka mwana wa pili wa mushimani ni ka folofolo ya hao ya maizibulo, ili ye tunanyana. Ni yona i ta ba ya Muñ'a Bupilo. 
Kono haiba ki mbongolo, u ka i cinca ka ngunyana. Ha u sa lati ku i cinca, u i lobe mulala. U swanezi ku liulula mwan'a hao wa mushimani wa mweli. 
Haiba mwan'a hao a ka ku buza ka nako ye taha, a li, “Se kanti si talusañi?” u mu alabe, u li, ‘Muñ'a Bupilo u lu zwisize mwa Egepita, mwa ndu ya butanga, ka maata a matuna. 
Faro ha n'a itatafalize pilu, mi a lu hanisa ku zamaya, Muñ'a Bupilo a bulaya baeli ni maizibulo kamukana mwa Egepita, ili ba batu ni limunanu cwalo. Ki lona libaka ha ni fitisa mwana wa mweli wa mushimani ku Muñ'a Bupilo, kono na mu liulula.’ 
Sebelezo ye i ta ba kupuzo ye swana sina poniso ye fa lizoho la hao kamba liswayo fa pata ya hao, kakuli Muñ'a Bupilo u lu zwisize mwa Egepita ka maata a matuna.”
Faro ha s'a lukuluzi batu, Mulimu h'a si ka ba isa ka nzila ye ya kwa Mafilisita, nihaike ne i puma hahulu. Mulimu a hupula, a li, “Ha ni lati kuli batu ba cince mihupulo ya bona, mi ba kutele kwa Egepita ha ba ta bona ndwa ye ba ka y'o lwana.” 
Kono a ba zamaisa ka nzila ye potoloha mwa lihalaupa, ku y'o fita kwa Liwate le Lifubelu. Maisilaele ne ba lwezi lilwaniso.
  Mushe a lwala masapo a Josefa, sina Josefa ha n'a kupile Maisilaele ku sepisa kuli ba ta eza cwalo. Josefa n'a ize, “Kaniti Mulimu u ta mi tusa. Cwalehe ha mu zwa mo, mu lwale ni masapo a ka.”
Ba zwa mwa Sukoti, mi ba y'o tibelela mwa Etami, ili kwa makalelo a lihalaupa. 
Musihali, Muñ'a Bupilo n'a ba etelela, a li mwa lilu, ku ba bonisa nzila. Mi busihu n'a ba etelela, a li mwa malimi a mulilo ku ba monyehela, kuli ba kone ku zamaya busihu ni musihali. 
 Kamita lilu le li yemi nonga ne li li fapil'a sicaba musihali, mi mulilo o yemi nonga n'o ba etelela busihu.
Muñ'a Bupilo a li ku Mushe, 
“Bulelela Maisilaele kuli ba kutele kwamulaho, ba y'o tibelela fapil'a Pihahiroti, mwahal'a Migidoli ni liwate fapil'a Baale-Zefoni. Mu tibelele fapil'a munzi wo kwatuko a liwate. 
Faro u ka nahana kuli, ‘Maisilaele ba potoloha-potoloha mwa naha, ba kwalezwi ki lihalaupa.’ 
Ni ka tatafaza pilu ya Faro. U ta ba latelela, mi ni ta lumbwa ka ku tula Faro ni mpi ya hae kaufela. Maegepita ba ta ziba kuli ki na Muñ'a Bupilo.” Maisilaele kiha ba eza ka mo ne ba bulelezwi.
Faro, mulena wa Egepita, h'a t'o bulelewa kuli sicaba si tobile, yena ni manduna ba hae ba cinca mihupulo ya bona, ba li, “Kanti lu ezizeñi? Lu tuhelezi batu ba Isilaele ba tobela butanga bwa bona.” 
Faro a lukisa koloi ya hae ya ndwa, mi a longana ni batu ba hae. 
Kih'a nga likoloi ze nde ze mianda ye silezi ni ze ñwi cwalo, za ya, li longile balwani kaufel'a zona. 
Muñ'a Bupilo a tatafaza pilu ya Faro, mi a lelekisa Maisilaele ba ba ne ba inzi mwa pabalelo ya Muñ'a Bupilo. 
Maegepita ni lipizi za bona kamukana, likoloi za Faro, bazamaisi ba zona, ni mpi ya hae, ba ba matela mane ba y'o ba swala fo ne ba tibelezi, ili kwatuko a liwate, fakaufi ni Pihahiroti fapil'a Baale-Zefoni.
Faro a sutelela. Maisilaele ha ba y'o kumbuluka, ba bona Maegepita ba taha ku bona ba nze ba caula. Ba saba hahulu, mi ba huwa ku kupa tuso ku Muñ'a Bupilo. 
Ba li ku Mushe, “Kana ki kabakala ku tokwa mabita mwa Egepita ha u lu tisize mwa lihalaupa mo, kuli lu t'o shwela mwateñi, nji? Bona s'o ezize ka ku lu zwisa mwa Egepita! 
Kana ne lu si ka ku bulelela, pili lu si ka funduka, kuli ku ta ba cwalo? Lu ize, ‘U lu tuhele, lu be batanga ba Maegepita.’ Ku ne ku lukile ku ba batanga, ku fita ku t'o shwela mwa naheñi mo.”
Mushe a alaba sicaba, a li, “Mu si ke mwa saba! Mu tiye lipilu, mi mu talimele mw'a ka mi piliseza kacenu Muñ'a Bupilo. Ha mu sa tola mu bona hape Maegepita bao be mu bona kacenu. 
Muñ'a Bupilo u ta mi lwanela. Mina mu itulele feela.”
Muñ'a Bupilo a li ku Mushe, “Kiñi ha mu huweleza ku na cwalo? Bulelela Maisilaele kuli ba zamaye. 
Nanula mulamu wa hao, mi u otololele lizoho la hao fahalimw'a liwate kuli li kauhane, mi Maisilaele ba kone ku zamaya mwahal'a lona fa mubu o omile. 
Maegepita ni ta ba eza mahañi kuli ba ba latelele, mi ni ta lumbwa ka ku tula Faro, mpi ya hae kamukana, likoloi za hae, ni bazamaisi ba zona. 
Ha ni ka ba tula, kihona Maegepita ba ta ziba kuli ki na Muñ'a Bupilo.”
Lingeloi la Mulimu, le ne li zamaya sicaba sa Isilaele fapili, la kutela kwamulaho a bona. Lilu le ne li ba etelela la tutela kwamulahw'a bona. 
La taha mwahal'a mpi ya Maegepita ni ya Maisilaele. Lilu la ba mwahali, mi la tisa lififi le lituna, mane limpi ze peli zeo za palelwa ku sutelelana busihu kaufela, mane kwa ba kwa sa.
Mushe a otololela lizoho la hae fahalimw'a liwate, mi Muñ'a Bupilo a kauhanya liwate ka moya o mutuna wa kwa upa, o' fukile busihu kaufela, mi liwate la ba la fetuha mwa lundandala. Mezi n'a kauhanyizwe. 
 Maisilaele ba zamaya mwa lundandala, mwahal'a mamota a mezi kafa ni kafa. 
Maegepita ba ba lelekisa, mi ni bona ba kena mwa liwate ni lipizi za Faro kamukana, likoloi ni bazamaisi ba zona. 
Ku si ka patalala kale, Muñ'a Bupilo a talima mpi ya Maegepita a nz'a li mwa mulilo ni mwa lilu, mi a ba lyanganisa. 
A shokola mahutu a likoloi za bona, kuli li zamaye ka tata, mi Maegepita ba li, “A lu sabeñi Maisilaele, kakuli ba lwanelwa ki Muñ'a Bupilo ya lu hasanya.”
Muñ'a Bupilo a li ku Mushe, “Otololela lizoho la hao fahalimw'a liwate, mi mezi a ta kwahela Maegepita, likoloi za bona, ni bazamaisi cwalo.” 
Mushe kih'a otololela lizoho la hae fahalimw'a liwate, mi lizazi ha li pazula mezi a kutela mw'a n'a inezi. Maegepita, ha ba li ba like ku saba mezi, kihona ba matela mwateñi, mi Muñ'a Bupilo a ba kasheza mwa liwate. 
Mezi a kuta, a kwahela likoloi, bazamaisi ba zona, ni mpi ya Faro kaufela ye ne ba latelezi mwa liwate, mane ku tokwisa ni wa lubandangoti. 
Maisilaele bona ba zamaya fa mubu o omile, mwahal'a mamota a mezi kafa ni kafa.
Ka lona lizazi leo Muñ'a Bupilo a pilisa Maisilaele kwa Maegepita, mi Maisilaele ba ba bona ba nze ba tunumani fa munanga wa liwate, ba shwile. 
Ba bona ni maata a Muñ'a Bupilo mw'a ezelize kwa Maegepita, mi ba saba Muñ'a Bupilo. Ba ba ni sepo ku yena ni ku mutang'a hae Mushe.
  Mushe ni Maisilaele kiha ba opelela Muñ'a Bupilo pina ye, ba li,
  Muñ'a Bupilo wa ni tiisa
Muñ'a Bupilo ki mutabani.
“U nepezi likoloi ni mpi ya Faro
Ba apesizwe ki liwate le li tungile.
“Maata a lizoho la hao la silyo,
Ka butuna bwa maata a hao u fenyize
U futile, mi moya wa hao
Sila sa li,
U futile hape, mi ba kwahezwi
“Muñ'a Bupilo, ki mañi mwahal'a
U nanuzi lizoho la hao la silyo,
U etelezi ka lilato sicaba
Macaba a utwile, mi a njanjiswa
Cwale manduna ba Edomo
Sabo ni luwewe li ba wezi halimu.
U ta ba kenya ni ku t'o ba toma
Muñ'a Bupilo u ta busa kuya kuile!”
Lipizi za Faro, likoloi za hae ni bazamaisi ba zona, ba keni mwa liwate, mi Muñ'a Bupilo a kutisa mezi, mi a ba kwahela. Haili Maisilaele, bona, ba sila liwate ba izamaela mwa mungulundu.
Mupolofita wa musali, ya n'a bizwa Miriame, kaizel'a Aruni, a nga kalupa, mi basali kaufela ba t'o mu yema kwamulaho ba nze ba liza tulupa ni ku bina. 
Miriame a ba opelela, a li,
Mushe a fundula sicaba sa Isilaele ku zwa kwa Liwate le Lifubelu mi ba liba kwa Lihalaupa la Shuri. Ba zamaya mwa naheñi mazazi a malalu, ba sa fumani mezi. 
Cwale kiha ba t'o fita fa mawelu-welu a mezi a baba, kono ba palelwa ku a nwa kabakala ku baba kwa ona. Kikabakaleo ha n'a beilwe libizo la Mara. 
Batu ba bilaela ku Mushe, ba buza, ba li, “Cwale lu ta nwañi?” 
 Mushe a lapela ku Muñ'a Bupilo, mi yena a mu bonisa kakota. A ka nepela mwa mezi, mi mezi s'a fela ku baba.
A li, “Haiba mu ka ni utwa hande, na, Muñ'a Bupilo Mulimu wa mina, mi mu eza se ni bona kuli si lukile, mu mamela litaelo za ka ni ku buluka milao ya ka kamukana, ha ni na ku mi tiseza liziezi ze ne ni tiselize Maegepita, kakuli ki na Muñ'a Bupilo ya mi folisa.”
Habusa ba t'o fita fa Elimi, fo ne ku na ni mawelu-welu a lishumi ka a mabeli ni linzalu ze mashumi a supile. Ba tibelela honafo, kwatuko a mezi.
Sicaba kamukana sa Maisilaele sa funduka mwa Elimi, mi kweli ya bubeli ha i eza mazazi a lishumi ka a ketalizoho, ha ba se ba zwile mwa Egepita, ba t'o fita mwa naha ye omile ya Sini, ye li mwahal'a Elimi ni Lilundu la Sinai. 
Mwa naheñi mo, ba bilaela ku Mushe ni Aruni. 
Ba li ku bona, “Kiñi Muñ'a Bupilo h'a si ka lu bulaela mwa Egepita. Koo, ne lu itulezi kwatuko a lipiza ze tezi nama, mi ne lu ca lico mo ne lu latela. Kono mu lu tisize mwa naheñi mo, ku t'o lu bulaiseza mwateñi tala kaufel'a luna.”
  Muñ'a Bupilo a li ku Mushe, “Cwale ni ta mi neliseza kaufel'a mina buhobe bo bu zwa kwa lihalimu. Batu ba swanezi ku zwelanga kwande ku y'o itopelanga bo bu likani ka zazi ni zazi. Ka mukwa wo, ni ta lika ku bona kamba ba ta latelela likelezo za ka. 
Ka lizazi la busilela, ba ta nopa buhobe bo bu likana mazazi a mabeli, ba bu lukise.”
Cwale Mushe ni Aruni ba bulelela Maisilaele kamukana, ba li, “Kacenu le, manzibwana, mu ta ziba kuli i n'e li Muñ'a Bupilo ya n'a mi zwisize mwa naha ya Egepita. 
Kakusasa mu ta bona maata a Muñ'a Bupilo. U utwile lipilaelo za mina, mo mu mu tongokela. Mina ha mu tongokeli luna. Luna lu bo mañi ha mu ka t'o bilaela ku luna?” 
Mushe kiha s'a li, “Muñ'a Bupilo ki yena ya ka mi fa nama ye mu ka ca manzibwana, mi kakusasa mu ta ca buhobe mo mu konela kaufela, kakuli u utwile mo mu bilaelezi ku yena. Luna lu bo mañi? Lipilaelo za mina ha li si ka liba ku luna, kono li libile ku Muñ'a Bupilo.”
Mushe a li ku Aruni, “U bulelele sicaba kaufela, u li, ‘Mu tahe, mu t'o yema fapil'a Muñ'a Bupilo, kakuli u utwile lipilaelo za mina.’ ” 
Aruni h'a nz'a bulela kwa sicaba kaufela, ba fetuha, ba talima mwa naheñi, mi kapili-pili kanya ya Muñ'a Bupilo ya bonahala mwa lilu. 
Muñ'a Bupilo a li ku Mushe, 
“Ni utwile lipilaelo za Maisilaele. U ba bulelele cwana, u li, ‘Ka swalala mu ta fumana nama, mi kakusasa mu ta fumana buhobe bo mu bata kamukana. Cwale mu ta ziba kuli na, Muñ'a Bupilo, ni Mulimu wa mina.’ ”
Ka swalala makwali a t'o tala mwa mafulo kamukana, mi kakusasa kwa ba ni puka ye potolohile mafulo kaufela. 
Puka ha i se i fufile, fafasi kwa ba ni nto ye swana ni mase a masisani inge silami ha si andile. 
 Maisilaele ha ba a bona, ne ba sa zibi kuli ki nto mañi, mane ne ba nze ba buzana, ba li, “Se kiñi?”
Muñ'a Bupilo u laezi cwana, u ize, ‘Yo muñwi ni yo muñwi u ta nga ka palo ya batu ba ba mwa tende ya hae kaufela.’ ”
Maisilaele ba eza cwalo, ba bañwi ba ñwata lico ze ñata, ba bañwi ze nyinyani. 
 Ha ba se ba y'o likanya, ba ba ne ba ñwatile ze ñata, ne ba si ka fiteleza tikanyo hahulu, mi ni ba ba ne ba ñwatile ze nyinyani ne ba si ka taelelwa hahulu. Yo muñwi ni yo muñwi n'a ñwatile z'a n'a tokwa. 
Mushe a li ku bona, “Ku si ke kwa ba ni mutu ya ka ipulukela za kamuso.” 
Kono ba bañwi ha ba si ka eza s'a n'a laezi Mushe, mi ba ipulukela mikushuko ya kamuso. Ha bu y'o sa, lico ne li se li sinyehile, mane li tezi mabuku. Mushe a ba nyemela. 
Ne ba ñwatanga cwalo ka zazi ni zazi kakusasa, mutu ni mutu mw'a n'a tokwela. Mi ha ne ku se ku cisa, ne li shengunukanga.
Ka lizazi la busilela ba ñwata lico za mazazi a mabeli, ili likomoki ze ne ku mutu ni mutu. Bahulu ba sicaba kamukana kih'a ba t'o biha litaba ku Mushe. 
 Mi yena a li ku bona, “S'a laezi Muñ'a Bupilo ki se, ‘Kamuso ki lizazi la ku pumula, lizazi le li kenile la pumulo le li ketezwi Muñ'a Bupilo. Mu bese ze mu bata ku besa, mi mu apehe ze mu bata ku apeha. Se si ta siyala kamukana mu si bulukele la kamuso.’ ” 
Ba bulukela la kamuso ze siyezi kaufela sina mw'a n'a bulelezi Mushe. Ha li si ka sinyeha, mane ne ku si na mabuku ku zona. 
Mushe a li, “Mu ce ze kacenu, kakuli kacenu ki lizazi la pumulo le li ketezwi Muñ'a Bupilo, mi ha mu na ku fumana lico mwa naheñi. 
Mu swanezi ku li ñwatanga ka mazazi a silezi, kono ka la busupa, ili lizazi la pumulo, ha li na ku fumaneha.”
Ka lizazi la busupa ba bañwi ba ya ku y'o ñwata lico, kono ha ku na se ba fumani. 
Muñ'a Bupilo kih'a li ku Mushe, “Ku ta mi nga nako ye kuma kai, mina batu-tunyi, mu nze mu hana litaelo ni milao ya ka? 
Mu hupule kuli na, Muñ'a Bupilo, ki na ya mi file lizazi la Pumulo. Kabakaleo ka lizazi la busilela ni mi fa lico ze likana mazazi a mabeli. Mutu ni mutu a ine mwa sibaka sa hae ka lizazi la busupa. Ku si ke kwa ba ni ya ka ya ku sili.” 
Kabakaleo sicaba sa pumula ka lizazi la busupa.
  Batu ba Isilaele ba biza lico zeo manna. Ne i swana ni mase a masisani. N'e li ye sweu, mi ne i swana sina mañende a lubilwe ka linosi. 
Mushe a li, “Taelo ya Muñ'a Bupilo ki ye, u li, ‘Mu i taze mwa sibulukelo, mi mu i bulukele baikulyenu, ba bone lico ze ne ni mi file, ili ze ne mu canga mwa lihalaupa ha ni mi zwisa mwa Egepita.’ ” 
 Mushe a li ku Aruni, “U nge piza, u beye mwateñi likomoki ze peli za manna, mi u t'o i beya fapil'a Muñ'a Bupilo kuli i bulukelwe baikulu ba luna.” 
Aruni kih'a i beya fapil'a Likwati la Bulikani, kuli i bulukwe cwalo sina Muñ'a Bupilo mw'a n'a lalezi Mushe. 
 Maisilaele ba pila manna lilimo ze mashumi a mane, ku fitela ba fita mwa naha mo ne ku pila batu. Ba ca manna cwalo mane ba y'o fita kwa museto wa naha ya Kanana. 
Likomoki ze peli li likana ni tikanyo ya bulishumi ya sikala sa ze omile.
  Sicaba sa Maisilaele kamukana sa zwa mwa naha ye omile ya Sini, ba zamaya ba nze ba yaha mafulo ka mo ne ba laelelwa ki Muñ'a Bupilo. Ba y'o tibelela mwa Refidimi, kono moo, batu ne ba si na mezi a ku nwa. 
Ba omana ni Mushe, ba li, “U lu fe mezi a ku nwa.”
Kono batu ne ba nyolilwe hahulu, mi ba bilaela ku Mushe. Ba li, “U lu zwiselizeñi mwa Egepita? Kanti i n'e li ku t'o lu bulaya ni bana ba luna, ni limunanu za luna ka linyolwa, nji?”
Mushe a lapela ku Muñ'a Bupilo, a li, “Ni ka eza cwañi ka batu ba? Ba se ba itukiselize ku ni pobaula ka macwe.”
Muñ'a Bupilo a li ku Mushe, “U nge bahulu ba bañwi ba Isilaele, mi u etelele sicaba. U nge ni mulamu wa hao o n'o natile ka ona fa nuka, mi u zamaye. 
Ni ta yema fapil'a hao kwale, kwa licwe lani le li kwa Horebe. U nate licwe, mi li ta zwiseza batu mezi a ku nwa.” Mushe a eza cwalo mwa meeto a ba bahulu ba Isilaele.
Sibaka seo sa bizwa Masa ni Meriba, kakuli Maisilaele ba omana ni ku lika Muñ'a Bupilo ha ba buza, ba li, “Kana Muñ'a Bupilo u sa inzi ni luna, kamba cwañi?”
Ba Amaleke ba taha ku t'o lwanisa Maisilaele kwa Refidimi. 
Mushe a li ku Joshua, “U lu ketele banna, kuli kamuso lu y'o lwana ni ba Amaleke. Na, ni ta yema fahalimw'a lilundu ni nze ni swalelezi mulamu o ni filwe ki Mulimu.” 
Joshua a eza ka mw'a n'a mu laelezi Mushe, mi a y'o lwana ni ba Amaleke, kanti haili Mushe, Aruni ni Huri bona ba kambamela fahalimw'a lilundu. 
Mushe h'a nanulela mazoho a hae mwahalimu, Maisilaele ba kona, kono a sa wisa feela mazoho a hae, ba Amaleke ba kala ku ba koma. 
Mazoho a Mushe ha s'a katala, Aruni ni Huri ba nga licwe, ba t'o li beya kwatas'a hae, mi a ina ku lona, bona ba nze ba mu beile mwahali ba swalelezi mazoho a hae. Ba a swalelela cwalo mane la ba la likela. 
Mi Joshua a fenyeleza Amaleke ni sicaba sa hae.
  Muñ'a Bupilo kih'a li ku Mushe, “Ñola taba ye mwa buka, kuli i hupulwe. Hape, u bulelele Joshua kuli ni ta feleleza ba Amaleke mi ha ba sa na ku hupulwa hape.” 
Mushe a yaha katala, a ka biza Muñ'a Bupilo ki ndembela ya ka. 
Mi a li, “Muñ'a Bupilo u ta zwelapili a nz'a lwanisa ba Amaleke kuya kuile.”
Jetero muprisita wa Midiani, ya n'a li mukwenyan'a Mushe, a utwa seo Mulimu n'a si ezelize Mushe ni sicaba sa hae sa Isilaele, ni mw'a n'a ba zwiselize Muñ'a Bupilo mwa Egepita. 
 Cwale a tisa musal'a Mushe, yena Zipora, ya n'a kutiselizwe kwa hae. 
 Jetero a tisa cwalo ni bana ba hae ba babeli, bo Gerishomi ni Eliezere. Mushe n'a ize, “Ni kile na ba muzwahule mwa naha i sili.” Kih'a beya mwan'a hae yo muñwi libizo la Gerishomi. 
Mi hape n'a ize, “Mulimu wa bo ndate u kile a ba mutusi wa ka, mi a ni pilisa kwa sabule ya Faro.” Kih'a beya yo muñwi libizo la Eliezere. 
Jetero a taha ni musali ni bana ba Mushe mwa naheñi, mw'a n'a tibelezi Mushe, kwa Lilundu la Mulimu. 
N'a s'a zibisize Mushe, a li, “Na, Jetero, mukwenyan'a hao, na taha ni musal'a hao ni bana ba hae ba babeli.” 
Mushe a y'o mu katanyeza, a inama fapil'a hae, mi a mu tubeta. Ba buzana ka mw'a zuhela yo muñwi ni yo muñwi, kiha ba kena mwa tende. 
Mushe a mu taluseza lika kaufela z'a n'a ezize Muñ'a Bupilo ku Faro ni kwa Maegepita ku tusa Maisilaele. A mu bulelela ka butata bo ne ba fumani mwa nzila, ni mw'a n'a ba piliselize Muñ'a Bupilo. 
Jetero n'a tabile hahulu kabakala bunde bw'a n'a ezize Muñ'a Bupilo ka ku ba pilisa kwa Maegepita. 
A li, “Ku lumbwe Muñ'a Bupilo, ya mi pilisize kwa Maegepita ni ku Faro. Ku lumbwe Muñ'a Bupilo ya pilisize sicaba sa hae kwa butanga bwa Maegepita. 
Cwale na ziba hande kuli Muñ'a Bupilo ki yo mutuna kwa milimu kaufela, kakuli u ezize cwalo kanti Maegepita bona ne ba nyandisa Maisilaele ka sitoyo feela.” 
Jetero kih'a tiseza Mulimu limpo ni sitabelo sa ku cisa. Aruni ni bahulu ba Isilaele kamukana ba taha ni mukwenyan'a Mushe ku t'o cela lico fapil'a Mulimu.
Habusa, Mushe a inela ku atula batu, mi fapil'a hae kwa ba ni batu ku zwa kakusasa mane ku y'o fita busihu. 
Jetero, mukwenyan'a Mushe, ha s'a boni ze ne swanezi ku eziwa ki Mushe kaufela, a buza, a li, “Zeo kaufela z'o ezeza batu ki lika mañi? Kiñi s'o inezi u nosi fa, u nz'o yemelezwi ki batu kamukana ku zwa kakusasa mane li y'o likela?”
Mushe a alaba, a li, “Ni swanezi ku eza cwalo kakuli batu ba nze ba taha ku t'o ni buza ze batiwa ki Mulimu. 
Batu ba babeli ha ba kananisana, ba taha ku na, ni batisisa ya foselizwe, mi ni ba bulelela litaelo ni milao ya Mulimu.”
Jetero kih'a mu bulelela, a li, “Ha u ezi hande. 
U ta ikatalisa wena ni b'o inzi ni bona. U ikimelisa musebezi. Ha u koni ku u eza u li nosi. 
Cwale, u ni teeleze, ni ku fe kelezo ye nde, mi Mulimu u ka ku tusa. I ne ka ba hande ha u ka yemela batu ku Mulimu, ni ku fitisa lipilaelo za bona ku yena. 
Wena u swanezi ku ba luta litaelo ni milao, ni ku ba taluseza mo ba swanela ku pilela ni ze ba lukela ku eza. 
Kono u kete batu ba ba butali, mi u ba eze bahulu ba sicaba, ili bazamaisi ba batu ba likiti, ba mianda, ba mashumi a ketalizoho ni ba lishumi cwalo. Ba swanezi ku ba batu ba ba saba Mulimu, ba ba sepahala, ba ba si na ketululo ni ba ba sa lekiwi. 
Ba be baatuli ba batu nako kaufela. Ba tisanga feela litaba ze tata ku wena, kono haili bona, ba ta fezanga litaba ze nyinyani. Ku ta ku nolofalela, ha ba ka ikabela mulwalo ni wena. 
Haiba u ka eza cwalo, ka mw'a laelela Mulimu, ha u na ku imelwa hahulu, mi batu ba, ba ka kona ku kutela kwa mandu a bona, litaba za bona ha li se li felile.”
Mushe a utwa kelezo ya Jetero, mi a eza mw'a n'a mu bulelezi. 
Kiha s'a keta batu ba ba butali mwahal'a Maisilaele, mi a ba eza bahulu ba sicaba, bahulu ba likiti, mianda, mashumi a ketalizoho ni mashumi a batu. 
Ba ba baatuli ba batu nako kaufela. Ba tisa feela litaba ze tata ku Mushe, bona ba nze ba felelezanga ze bunolo, ze nyinyani.
Mushe a laezana ni yena, mi Jetero a kutela kwa naha ya habo.
Ka lizazi la pili la kweli ya bulalu, Maisilaele ha ne ba se ba zwile mwa Egepita, ba t'o fita mwa Lihalaupa la Sinai. 
Ba zwa mwa Refidimi, mi ba t'o fita mwa Lihalaupa la Sinai, mo ba til'o tibelela fakaufi ni lilundu. 
Mushe a kambamela fa lilundu ku y'o kopana ni Mulimu.
‘Mu boni se ni ezize kwa Maegepita, ni mo ni mi lwalezi sina mbande ha i lwezi bana fa mafufa a yona, ni ku mi tisa ku na. 
  Cwale haiba mu ka ni utwa ni ku buluka bulikani bwa ka, mu ta ba sicaba sa ka luli. Lifasi kaufela ki la ka, kono mina mu ta ba sicaba sa ka se si ketilwe. 
 Mu ta ba sicaba sa batu ba ba ka ni sebeleza ka ku ba baprisita, batu ba ba ineezi na feela ni li nosi.’ Ki sona s'o swanezi ku si bulelela Maisilaele seo.” 
Cwale Mushe a y'o biza bahulu ba sicaba, mi a ba bulelela lika kamukana z'a n'a laezwi ki Muñ'a Bupilo. 
Batu kiha ba alaba hamoho, ba li, “Lu ta eza lika kaufela z'a bulezi Muñ'a Bupilo.” Mushe kih'a bihela Muñ'a Bupilo mo ne ba alabezi batu.
Muñ'a Bupilo a li ku Mushe, “Ni ka taha ku wena mwa lilu le lituna, kuli sicaba si ni utwe ha ni bulela ni wena, mi si ku kolwe kamita.”
Muñ'a Bupilo a li ku Mushe, “Zamaya, u y'o bulelela batu kuli ba itukiseze ku lapela kacenu ni kamuso. Ba swanezi ku tapisa liapalo za bona. 
Ba itukiseze la kamusomuñwi. Ka lona lizazi leo, na, Muñ'a Bupilo, ni ka taha fa Lilundu la Sinai, ko ba ta ni bona batu kamukana. 
 U beele batu milulwani ku potoloha lilundu, mi u ba bulelele, u li, ‘Mu tokomele kuli mu si ke mwa kambama fa lilundu kamba ku swala fo li kalela. Haiba mutu a ka swala fateñi, u ta bulaiwa. 
U swanezi ku pobaulwa ka macwe kamba ku kunupiwa ka masho, ku si na ya ka mu swala. Fo, i ka ba mutu kamba folofolo, li swanezi ku bulaiwa.’ Kono ha ku ta lizwa tolombita, batu ba ta kambama fa lilundu.”
Mushe a zwa fa lilundu ku taha kwa batu, mi a ba taluseza kuli ba itukiseze ku y'o lapela. Ba tapisa liapalo za bona. 
Mushe a li ku bona, “Kamusomuñwi mu itukise. Basali ni banna ba si ke ba y'o kopanela likubo.”
   Ka la bulalu kakusasa kwa ba ni mishika ni mamonyi fa lilundu, lilu le lituna ni mulumo wa tolombita. Batu kamukana mwa mafulo ba njanjiswa ki sabo. 
Mushe a etelela batu ku ba zwisa mwa mafulo ku y'o katanyeza Mulimu, mi ba t'o yema kwatas'a lilundu. 
Lilundu la Sinai kaufela ne li tezi musi, kakuli Muñ'a Bupilo n'a shetumukezi ku lona mwa mulilo. Musi wa tunya inge musi o zwa mwa liyonga, mi batu kamukana ba ngangama hahulu. 
Mulumo wa tolombita wa utwahala ku hula. Mushe a bulela, mi Mulimu a mu alaba ka mushika. 
Muñ'a Bupilo a shetumukela fahalimw'a Lilundu la Sinai. A bizeza Mushe fahalimw'a lilundu, mi Mushe a kambama. 
Muñ'a Bupilo a li ku Mushe, “Zamaya, u y'o kalimela batu. Ba si ke ba tula milulwani ku t'o ni bona, hakusicwalo ku ta shwa ba bañata ku bona. 
Nihaili baprisita ba ba ka sutelela ku na, ba swanezi ku ikenisa pili, hakusicwalo ni ta ba utwisa butuku.”
Mushe a li ku Muñ'a Bupilo, “Batu ha ba na ku kambamela kwanu, kakuli u lu kalimezi, u ize, ‘Beya milulwani kwa lilundu, mi li be le li kenile.’ ”
Muñ'a Bupilo a li ku yena, “Sheumuka, mi u y'o nga Aruni, a tahe ni wena. Kono baprisita ni sicaba ba si ke ba tula milulwani ku kambamela ku na, ni ka swana na ba utwisa butuku.” 
Mushe a shetumukela kwa sicaba, mi a y'o si bulelela litaba zeo.
Mulimu a bulela manzwi a kaufela, a li, 
“Ki na Muñ'a Bupilo, Mulimu wa hao, ya ku zwisize mwa naha ya Egepita, mwa ndu ya butanga.
“U si ke wa ba ni milimu i sili. U sebeleze na feela.
  “U si ke wa ikezeza siswaniso se si betilwe kamba siswaniso sifi ni sifi sa libupiwa ze kwahalimu, kamba ze fafasi, kamba ze mwa mezi kwatas'a lifasi. 
 U si ke wa kubamela siswaniso sifi ni sifi kamba ku si lapela, kakuli na, Muñ'a Bupilo, ni Mulimu wa hao, mi ni Mulimu ya na ni lifufa. Ba ba ni toya, ni nata bana ba bona mane ku y'o fita kwa lusika lwa bulalu kamba lwa bune. 
Kono ba ba ni lata, mi ba buluka milao ya ka, ni ba bonisa lilato la ka ka nako ni nako, mane ku be ku y'o fita kwa masika a eza likiti.
  “U si ke wa sebelisa libizo la Muñ'a Bupilo Mulimu wa hao ka mafosisa, kakuli ni ta fa mulatu mañi ni mañi ya bapalisa libizo la ka.
  “U hupule Lizazi la Pumulo, mi u li bulukele Muñ'a Bupilo. 
 U ta eza misebezi ya hao kamukana mwa mazazi a silezi. 
Kono lizazi la busupa ki lizazi la pumulo, le li bulukezwi Muñ'a Bupilo, Mulimu wa hao. U si ke wa sebeza ka lona lizazi leo, i ka ba wena, kamba bana ba hao, kamba batanga ba hao kamba limunanu za hao, nihaili muzwahule ya yahile ni wena. 
 Muñ'a Bupilo u ezize lihalimu, lifasi, mawate ni ze ku zona kamukana mwa mazazi a silezi, kono ka la busupa a pumula. Ki lona libaka Muñ'a Bupilo h'a fuyauzi Lizazi la Pumulo, mi a li eza la hae.
  “Kuteka ndat'aho mi m'aho, kuli u pile nako ye telele mwa naha y'a ku file Muñ'a Bupilo, Mulimu wa hao.
  “U si ke wa bulaya mutu.
  “U si ke wa buka.
  “U si ke wa uzwa.
  “U si ke wa tameleza mutu za buhata.
  “U si ke wa lakaza ndu ya yo muñwi. U si ke wa lakaza musal'a hae, kamba batanga ba hae, kamba pulu ya hae, kamba mbongolo ya hae, kamba sifi ni sifi s'a na ni sona.”
  Batu ha ba utwa mushika ni mulumo wa tolombita, mi ba bona lumonyi ni musi fa lilundu, ba njanjiswa ki sabo, mi ba y'o yema kwahule. 
Ba li ku Mushe, “Wena u bulele ni luna, mi lu ta utwa. Kono haiba Mulimu a bulela ni luna, lu ta shwa.”
Mushe a li kwa sicaba, “Mu si ke mwa saba. Mulimu u til'o mi lika feela, kuli mu mu sabange, mi mu si ke mwa fosa.” 
Kono batu ba zwelapili ku yemela kwahule. Mushe, ki yena feela ya n'a tile fakaufi ni lilu le linsu mw'a n'a inzi Mulimu.
Muñ'a Bupilo a li ku Mushe, “S'o swanezi ku bulelela Maisilaele ki se, u li, ‘Mu se mu boni ha ni bulela ni mina ni li kwa lihalimu! 
Mu si ke mwa ikezeza milimu ya silivela kamba ya gauda ni ku i lapela sina mo mu ni lapelela. 
U ka ni ezeza katala ka mubu, mi u ta ezezanga ku kona litabelo za hao za ku cisa ni za buitumelo, ili lingu za hao ni likomu cwalo. Mwa libaka kamukana mo ni ta ku bulelela kuli u ni lapele, ni ka taha ni t'o ku fuyaula. 
 Haiba u ni yahela katala ka macwe u si ke wa ka yaha ka macwe a betilwe, kakuli ha u sebelisa sipumiso sa sipi ku kona ha ka sa na tuso ku na. 
U si ke wa yaha katala ka ka na ni lipahamelo, kuli mapunu a hao a si ke a bonahala fateñi.’
“Milao y'o ka fa Maisilaele ki ye. 
 Ha u leka mutanga wa Muheberu, u ta sebeza lilimo ze silezi. Ka silimo sa busupa u ta lukululwa a sa lifi se siñwi. 
Haiba u tile a li likwasha, a kute a li likwasha cwalo. Kono haiba u tile a nyezi, u ta zamaya ni musal'a hae. 
Haiba muñ'a hae u mu file musali, mi a pepa ni yena bashimani kamba basizana, musali yo ni bana ba hae ki ba muñ'a hae. Ku ta lukuluha munna feela. 
Kono mutanga a ka swana a alaba, a li, ‘Ni lata muñ'a ka, musal'a ka ni bana ba ka. Ha ni lati ku lukuluha.’ 
Fohe, muñ'a hae u ta mu tisa ku Mulimu, a mu tise kwa munyako kamba kwa mitiyo ya kwa munyako, mi a mu punye lisuba kwa zebe ka limao. Cwale i ta ba mutang'a hae ku isa lifu.
“Mutu h'a ka lekisa mwan'a hae wa musizana ku y'o ba mutanga, h'a na ku lukuluha, sina batanga ba banna. 
Haiba a sa tabisi muñ'a hae, ya n'a hupula ku mu eza yo muñwi wa basali ba hae, a ka na a lumela kuli bahabo ba mu lukulule ka tifo. H'a na ku ba ni tukelo ya ku mu lekisa kwa bazwahule kakuli fo i ta ba ku mu foseza. 
Haiba a lela ku mu fa mwan'a hae wa mushimani, u lukela ku mu eza sina mwan'a hae wa musizana. 
Haiba a nyala musali yo muñwi hape, u swanezi ku zwelapili mwa ku fa musali wa pili lico ni liapalo ze likani, hamohocwalo ni litukelo za musali yo muhulu. 
H'a sa mu fi litukelo za hae zeo, u lukela ku mu lukulula, kono ku si na mali a' ka amuhela.
  “Mutu kaufela ya ka nata yo muñwi mi a mu bulaya, ni yena u ta bulaiwa. 
 Kono haiba pulao i tahile ka kozi, mutu a sa leli ku bulaya, yo a ka na a sabela mwa sibaka se ni ta mi lukiseza. 
Kono haiba mutu a nyema, mi a lela ni ku bulaya yo muñwi ka mabomu, niha mu ka mu zwisa kwa katala ka ka kuli a y'o bulaiwa, ku lukile.
“Mutu kaufela ya nata ndat'ahe kamba m'ahe u ta bulaiwa.
  “Ya ka eza ka tata ku uzwa mutu yo muñwi, i ka ba ka muhupulo wa ku mu lekisa kamba ku mu luwa feela, u ta bulaiwa.
  “Ya tapaula ndat'ahe kamba m'ahe u ta bulaiwa.
“Mwendi batu ba ka lwana, mi yo muñwi a nata yo muñwi ka licwe kamba ka ñondo, kono a sa mu bulayi. H'a na ku fiwa mulatu, haiba ya natilwe a y'o kula feela, 
mi mwamulaho a kona ku zuha ni ku zamaya-zamaya fande, nihaikaba ka ku sebelisa lutaa. Ya mu natile u ta mu lifela bakeñisa ku mu sinyeza nako, mi u ta mu babalela ku fitela a fola.
“Mutu h'a ka nata mutang'a hae, wa munna kamba wa musali, ka mulamu, mi mutanga yo a shwa hona fo, u ta fiwa mulatu. 
Kono haiba mutanga a ka pila lizazi mutumbi kamba mazazi a mabeli, muñ'a hae h'a na ku fiwa mulatu. Mutanga ki liluwo la hae.
“Banna ha ba lwana, mi ba holofaza musali ya itwezi kuli mane a sinyehelwe ki mulwalo wa hae, nih'a ka pila yena mutu yo ya mu holofalize u ta lifiswa ka mw'a ta batela kaufela muñ'a musali, mi u ta lifa ka mo ba ta lelela baatuli. 
Kono h'a ka shwa, fohe u ta lifiswa bupilo ka bupilo, 
 mi ni liito ka liito, liino ka liino, lizoho ka lizoho, lihutu ka lihutu, 
sitombo sa mulilo ka sitombo sa mulilo, liñiba ka liñiba, muupa ka muupa.
“Mutu h'a ka nata mutang'a hae wa munna kamba wa musali fa liito, mi a li punya, u ta lukulula mutanga yo, i be tifo ya liito la hae. 
Haiba a mu loba liino, ni teñi u ta mu lukulula, i be tifo ya liino la hae.
“Komu ha i ka bulaya munna kamba musali ka ku mu taba ka manaka, i ta pobaulwa ka macwe, mi nama ya yona ha i na ku ciwa. Kono muñ'a yona h'a na ku beiwa mulatu. 
Kono haiba komu ne i se i na ni mukwa wa ku pumba, mi muñ'a yona n'a s'a zibisizwe, kono a i tuhela i sa kwalelwi mwa mulaka, ha i ka bulaya munna kamba musali, i ta pobaulwa ka macwe, mi ni yena muñ'a yona u ta bulaiwa. 
Nihakulicwalo, haiba ku ka tomwa tifo ya ku mu pilisa, u ta lifelela tifo ye tomilwe kuli a ipilise. 
Haiba komu i bulaya mushimani kamba musizana, ku sa itusiswa ona mulao wo. 
Haiba komu i bulaya mutanga wa munna kamba wa musali, muñ'a komu u swanezi ku lifela muñ'a mutanga muwaya-waya wa mali a silivela a eza mashumi a malalu. Haili komu yona i pobaulwe ka macwe.
“Mwendi mutu a ka siya musima u nz'o atami, kamba h'a sin'o yepa, a u tuhela a sa u seleli, mi kwa t'o wela mwateñi komu kamba mbongolo. 
U swanezi ku lifa simunanu seo, mi mali ao u ta a fa muñ'a yona. Haili folofolo ye shwile, yona, i ta ba ya hae. 
Komu ya mutu ha i ka bulaya komu ya yo muñwi, batu ba babeli bao ba ta lekisa komu ye pila, mi ba ta ikabela mali. Ba ikabele cwalo ni nama ya ye shwile. 
Kono haiba ne ku zibahala kuli komu ne i pumba, mi muñ'a yona h'a si ka i kwalela mwa mulaka, u swanezi ku lifa. A life komu ye pila bakeñisa ye shwile, mi ye shwile yeo i be ya hae.
“Haiba mutu a uzwa komu kamba ngu, mi a i bulaya kamba ku i lekisa, u swanezi ku lifiswa likomu li ketalizoho fa komu i liñwi, ni lingu ze ne fa ngu i liñwi. 
U swanezi ku i lifa. H'a si na se siñwi, u ta lekiswa ku lifa s'a uzwize. 
Haiba folofolo y'a uzwize, i ka ba komu, mbongolo, kamba ngu, i fumaneha ku yena i sa pila, u ta lifiswa habeli.
“Haiba lisholi a swalwa a nz'a kena mwa ndu busihu mi a bulaiwa, ya mu bulaile h'a na mulatu wa bubulai. Kono zeo ha li ka ezahala lizazi ha li se li pazuzi, u ta ba ni mulatu wa bubulai.
“Haiba mutu a tuhela limunanu za hae li fula mwa simu kamba mwa simu ya veine, mi za punya lukwakwa ku y'o cela mutu, u swanezi ku mu lifa ka lico ze nde z'a hupuzi ku kutula ni miselo ye minde ya mwa simu ya hae ya veine.
“Haiba mulilo u ca, wa yanduka, mane wa swala kwa bucwañi mi wa cisa lico ze kubukanyizwe, ze sa yemi kamba ze cezwi, yena ya cisize mulilo u swanezi ku lifa lisinyehelo.
“Haiba mutu a ka bulukisa mali kamba lika ze ñwi za butokwa ku yo muñwi, mi za uzwiwa mwa ndu ya hae, lisholi u ta kutisa habeli teko ya lika z'a uzwize haiba wa fumanwa. 
Haiba lisholi h'a si ka funaneha, muñ'a ndu u ka itatula fapil'a Mulimu ku bonisa kuli h'a si ka nga liluwo la mutu.
“Mwa muzeko ufi ni ufi bakeñisa liluwo, i ka ba komu, mbongolo, ngu, liapalo, kamba sika sifi ni sifi se si latehile, mi yo muñwi u li ki sa hae, batu bao ba ba zeka mwa bubeli bwa bona ba swanezi ku tiswa fapil'a Mulimu. Ya ka atulwa ki Mulimu kuli u mulatu, u ta lifela yo muñwi habeli.
“Mutu wa kona ku isa mbongolo, kamba komu, kamba ngu, kamba simunanu sifi ni sifi mafisa ku mutu yo muñwi ku y'o mu liseza, mi sa shwa, kamba ku holofala, kamba ku ngiwa ki mutu ku si na paki. 
Ya n'a tiselizwe simunanu u swanezi ku konka ka libizo la Muñ'a Bupilo kuli h'a na mulatu ka siluwo sa yo muñwi. Haiba ne ku si na busholi, muñ'a sika u lukela ku utwisisa ka za sinyehelo yeo, mi h'a na ku lifiwa se siñwi. 
Kono haiba simunanu seo ne si uzwizwe, muñ'a sona u ta lifelwa ki muñ'a mulaka. 
Haiba ne si bulailwe ki sibatana, u lukela ku tisa silama se si siyezi kuli i be bupaki. H'a na ku lifa se si bulailwe ki sibatana.
“Haiba mutu a kalima simunanu ku yo muñwi, mi sa holofala kamba ku shwa, muñ'a sona a siyo, ya kalimile u swanezi ku lifa. 
Kono haiba muñi u teñi, mukalimi foo h'a lifi. Haiba ki simunanu se si lifiwa, sinyehelo i lifilwe ki yona tuelo yeo.
  “Haiba mutu a ka shemba mwalyanjo ya si ka beelezwa, mane a ba a kopana ni yena, u lukela ku lifiswa lionda, mi a mu nyalelele. 
Kono haiba ndat'ahe musizana a hana kuli a mu nyale, u swanezi ku lifiswa mali a likana ni lionda za mwalyanjo.
  “U si ke wa lumelela musali wa muloi kuli a pile.
  “Mutu kaufela ya ka lobala ni folofolo u swanezi ku bulaiwa.
  “Mutu ya ka ezeza mulimu ufi kamba ufi litabelo, kwand'a Muñ'a Bupilo feela a nosi, u ta atulelwa lifu.
  “U si ke wa nyandisa kamba ku hatelela muzwahule, kakuli ne mu li bazwahule ni mina mwa naha ya Egepita. 
Mu si ke mwa nyandisa mbelwa kamba ndiala. 
Haiba mu ba nyandisa, ni ta ba alaba ha ba ka ni kupa tuso. 
Ni ta mi nyemela hahulu, ni mi bulaye mwa ndwa. Basali ba mina ba ta ba limbelwa, mi bana ba mina ba be lindiala.
  “Haiba u kalima yo muñwi wa batu ba ka mali, kamba mutu ufi ni ufi ya li mubotana mwahal'a mina, u si ke wa eza inge mukolotisi wa mali ya bata fateñi ñambeko. 
 Haiba u ka nga kubo ya yo muñwi kuli i be swalelele, u mu kutiseze yona lizazi li si ka likela kale. 
Ki yona feela kubo y'a na ni yona, cwale u ta apala sika mañi? Ya cwalo h'a ka ni kupa tuso, ni ta mu alaba, kakuli na, ni na ni makeke.
  “U si ke wa bulela se si maswe ka Mulimu, mi u si ke wa kuta mueteleli wa sicaba sa henu.
“U si ke wa hana ku ni fa limpo kwa lico za hao, ili mabele, waine ni oli ya hao cwalo.
Mi u ta ni fa cwalo ni maizibulo a likomu ni lingu za hao. A ta ina ni bo m'a ona mazazi a supile, mi ka la busupa ni li li liñwi u ta ni fa ona.
  “Mu ta ba batu ba ba ipeile ku na. Ha mu na ku ca nama ya folofolo ye bulaezwi ki libatana mwa naheñi. Mu ta i fa linja.
  “U si ke wa fitisa piho ya buhata. U si ke wa tusa mutu ya fosize ka ku fa bupaki bwa buhata. 
U si ke wa lumelelana ni ba bañata ku eza ze maswe, mi mwa mizeko u si ke wa fa bupaki bo bu ta hanisa katulo ye lukile, ili ku tabisa feela ba bañata. 
 U si ke wa bonisa sobozi ha ku zekiswa mubotana.
  “Haiba u ka bona komu kamba mbongolo ya sila sa hao i mata-mata i nze i latehile, u i kutiseze ku yena. 
Haiba mbongolo ya hae i limbilwe ki mulwalo wa yona, u si ke wa mu fitelela feela cwalo. U mu tuse ku i limbutula ona.
  “Ha ku zekiswa mubotana wa ku mina, u mu atule ka swanelo. 
U si ke wa tameleza mutu za buhata. Ya si na mulatu u si ke wa mu atulela lifu, kakuli mutu ya eza kezo ya maswe cwalo ni ta mu fa mulatu. 
U si ke wa lumela ku pumiwa ka mali, kakuli ku lekiwa ku eza mutu sibofu ku ze lukile, mi ku sinya mabaka a ba ba si na mulatu.
  “U si ke wa nyandisa muzwahule. Wa ziba mw'a ikutwela muzwahule mwa pilu, kakuli ni wena n'o li muzwahule mwa Egepita.
  “U ka na u cala masimu a hao ka lilimo ze silezi ni ku kutula ze cezwi. 
Kono ka silimo sa busupa u ta a tuhela a lobale, mi ha u na ku kutula sifi ni sifi se si ka mela ku ona. Babotana ba ba mwahal'a mina ba ka na ba ca se si ka mela mwateñi, ni zona lifolofolo li ka ca se si siyezi. Mi hape, u ta eza cwalo ni ka simu ya hao ya likota za veine ni za olive.
  “U ta sebeza mazazi a silezi, kono ka la busupa ha u na ku sebeza, kuli likomu ni limbongolo za hao li pumule, mi batanga ba hao ni bazwahule ba ikatuluse.
Mu utwe ze ni mi bulelezi kaufela. Mu si ke mwa lapela milimu i sili. Nihaili mabizo a yona mu si ke mw'a bulela.
“U ka ni ezezanga mukiti halalu ka silimo. 
 U ta ni ezeza Mukiti wa Lico ze si ka Umelwa. Ka mo ni ku laelezi, u ta ca lico ze si ka umelwa mazazi a supile, ka nako ye tomilwe mwa kweli ya Abibi, kakuli ki yona kweli ye ne mu zwile ka yona mwa Egepita. Ha ku na ya ka taha fapil'a ka a si na mpo.
  U ta eza Mukiti wa Kutulo, ha u ta kala ku kutula ze cezwi mwa masimu a hao.
Banna ba hao kaufela ba ta bonahala fapil'a ka halalu ka silimo, na, Mulena Muñ'a Bupilo.
“U si ke wa sebelisa lico ze umezwi ha u ni fa folofolo ya sitabelo. Lisuzo la folofolo le li ka sebeliswa mwa mukiti wa ka li si ke la lobala mane bu se.
  “U ta tisa kwa ndu ya Muñ'a Bupilo, Mulimu wa hao, kutulo ye nde ya pili ya masimu a hao.
“Ni ta tangeta lingeloi fapil'a hao ku ku babalela mwa nzila, mane li y'o ku fitisa mwa sibaka se ni lukisize. 
U li teeleze, mi u eze ze li bulela. U si ke wa li fetuhela, kakuli li sebeza ka libizo la ka, mi milatu ye cwalo ha li i swaleli. 
Kono, ha u ka li utwa, ni ku eza ze ni ta ku bulelela kaufela, fohe ni ta ba sila sa lila za hao, mi ni ta lwanisa ba ba ku lwanisa. 
Lingeloi la ka li ta ku zamaya kwapili, mane li y'o ku fitisa mwa naha ya Maamori, ya Mahiti, ya Maperizi, ya Makanana, ya Mahivi ni ya Majebusi, mi ni ta ba yundiseleza. 
U si ke wa kubamela milimu ya bona ku i lapela. U si ke wa eza ze ba eza bona. U ta feleleza milimu ya bona ni ku pyataka maswaniso a bona. 
U ta sebeleza feela Muñ'a Bupilo, Mulimu wa hao, mi ni ta ku tohonolofaza ka ku ku fa lico ni mezi. Ni ka ku folisa mwa matuku a hao kamukana. 
Mwa naha ya hao, ha ku na musali ya ka sinyehelwa ki mba, mi ha ku na ya si ke a ba ni bana. Ni ta ku pilisa nako ye telele.
“Ni ta sabisa batu ba ba ku hanyeza. Ni ta filikanya ba ba ku lwanisa. Ni ta eza lila za hao kaufela kuli li ku fulalele, li ku sabe. 
Ni ta luma makanganjamba a sabisa, a ku zamaye kwapili, mi a ta lelekisa Mahivi, Makanana ni Mahiti fapil'a hao. 
Ha ni na ku ba lundula kamukan'a bona mwa silimo si li siñwi, ili kuli naha i si ke ya ba litota, mi u atelwe ki libatana. 
Ni ta na ni ba zwisa hanyinyani-hanyinyani, ku fitela u ba ni bana ba bañata, mi u kona ku ikungela naha kaufela. 
Ni ta pazula mieto ya naha ya hao ku kalela kwa Liwate le Lifubelu mane ku y'o fita kwa Liwate la Mediteranea, ni ku zwa kwa lihalaupa mane ku y'o fita kwa Nuka ya Yuferati. Ni ta ku fa maata fahalimw'a ba ba yahile mwa naha yeo mi u ta ba leleka. 
U si ke wa eza litumelelano ni bona kamba ni milimu ya bona. 
Ba si ke ba pila mwa naha ya hao, kuli ba si ke ba ku isa mwa bumaswe, mi wa ni foseza. Haiba u lapela milimu ya bona, luli ki yona ye ta ku zieza.”
Cwale Muñ'a Bupilo a li ku Mushe, “Kambama fa lilundu, u tahe ku na hamoho ni Aruni, Nadabi, Abihu ni bahulu ba Isilaele ba mashumi a supile. Mu t'o kubama kwahulenyana, mu lapele. 
Ki Mushe feela ya ka sutelela ku na. Ba bañwi ba si ke ba sutelela fakaufi, hape ni sona sicaba si si ke sa taha ni yena.”
Mushe a y'o bulelela sicaba litaelo za Muñ'a Bupilo kamukana, ni milao ya hae kaufela. Batu ba alaba hamoho, ba li, “Lu ta eza lika kaufela z'a bulezi Muñ'a Bupilo.” 
Mushe a ñola litaelo za Muñ'a Bupilo kamukana. Habusa, i sa li kakusasa, a yaha katala kwatas'a lilundu, mi a toma macwe a kupuzo a lishumi ka a mabeli, ka masika a lishumi ka a mabeli a ba Isilaele. 
Cwale a luma micaha ya Maisilaele ku y'o eza litabelo za ku cisa, mi a bulaya lipoho ku ezeza Muñ'a Bupilo sitabelo sa buitumelo. 
Mushe a nga kalulo ye ñwi ya mali, mi a' beya mwa mikeke. Haili a siyezi, a' hasa fa katala. 
Kiha s'a nga Buka ya Bulikani, a i balela sicaba ka ku tiisa, mi batu ba li, “Lu ta eza lika kaufela z'a laezi Muñ'a Bupilo. Lu ta mu utwa.”
  Cwale Mushe a nga mali a mwa mikeke, mi a' hasa batu a nz'a li, “A, ki mali a tiisa bulikani bw'a isweli Muñ'a Bupilo ni mina, ka ku mi fa litaelo zeo kamukana.”
Mushe, Aruni, Nadabi, Abihu ni bahulu ba mashumi a supile ba kambama fa lilundu. 
Ba bona Mulimu wa Isilaele. Kwatas'a mahutu a hae ne ku na ni se ne si bonahala inge bulilo bwa macwe a butokwa a safiro, bo bu ne bu benya sina lihalimu. 
H'a si ka utwisa bazamaisi bao ba Isilaele butuku. Ba sin'o bona Mulimu, kihona ba ca, ba nwa.
Muñ'a Bupilo a li ku Mushe, “Kambamela ku na fa lilundu, u t'o ina kwanu. Ni ta ku fa matapa a macwe, a na ni milao ni litaelo ze ni ñozi kuli u lute sicaba.” 
Mushe a itukisa ni mutang'a hae Joshua, mi ba kambama fa Lilundu la Mulimu. 
Mushe a li kwa bahulu, “Mu lu litele fa, ku fitela lu kuta. Bo Aruni ni Huri ki ba, ba inzi ni mina. Ya na ni pilaelo kaufela a ye ku bona, ba y'o i talima.”
Mushe a kambamela fa lilundu, mi la kwahelwa ki lilu. 
Kanya ni maata a Muñ'a Bupilo a taha fa Lilundu la Sinai, mi la kwahelwa ki lilu mazazi a silezi. Ka lizazi la busupa, Muñ'a Bupilo a nz'a li mwahal'a lilu, a biza Mushe. 
Kwa Maisilaele, kanya ya Muñ'a Bupilo n'e bonahala inge mulilo o n'o ca fahalimw'a lilundu. 
 Mushe a kena mwa lilu, mi a kambama fa lilundu. A y'o ina kwateñi mazazi a mashumi a mane ni masihu a teñi.
Muñ'a Bupilo a li ku Mushe, 
“U bulelele Maisilaele kuli ba ni fe limpo. Wena u ta ni amuhelela zona ku mutu ufi ni ufi y'a ta lata ku ni fa. 
Limpo z'o ka amuhela ki gauda, silivela, kopa, 
lisila la boya bwa ngu le li basizwe butala, bupuzwa ni bufubelu cwalo, lisila le linde la line ni masila a ezizwe ka boya bwa puli, 
litalo la poho ya ngu le li basizwe bufubelu, ni matalo a mande ni likota za akeshya, 
mafula a mwa lilampi, lukumba lwa ku nunkisa mafula a ku toza ni miinko ye minde cwalo, 
macwe a butokwa a onikisi ni likabisa ze nde za butokwa za ku beya fa liapalo za muprisita yo muhulu. 
Ba ta ni ezeza Tabelenakele, ili sibaka se si kenile, kuli ni kone ku pila mwahal'a bona. 
Mu ta eza Tabelenakele ni za mwateñi kaufela ka ku latelela mihupulo ye ni ta mi zibisa.
“Hape, ba ta eza likwati ka likota za akeshya. Mwa butelele i be lipeka ni licika, mwa bupala i be ku fitelela hanyinyani licika la lipeka, mi i be tikanyo ye swana ni ku ya mwahalimu. 
Kwande ni mwahali u i apese ka gauda ye nde. U i potolose ka likabisa za gauda ze bupilwe hande. 
U i beye miswalelo ye mine ya gauda kwa malulu, ili ya ku i nanulisa, ye mibeli kafa ni ye mibeli kafa. 
U ta eza likota za akeshya, mi ni zona li kwahelwe ka gauda. 
Likota zeo li comekwe mwa miswalelo ye kwa matuko a likwati, kuli li nanulwe. 
Likota li siyale cwalo mwa miswalelo, li si ke za comolwa mwateñi. 
U ta beya mwa likwati matapa a mabeli a kupuzo a ni ta ku fa.
  “U ta eza sikwahelo sa gauda ye nde. Mwa butelele si be lipeka ni licika ni mwa bupala si fitelele hanyinyani licika la lipeka. 
Mwa maneku a mabeli a sikwahelo u eze likerubimi ze peli za gauda ye tulilwe. 
U eze se siñwi kafa ni se siñwi kafa. U li eze kuli li be nto i liñwi ni sikwahelo. 
Likerubimi li pakulele mafufa a zona fahalimw'a zona, kuli a sileleze sikwahelo. Li swanezi ku talimana, ye ñwi ni ye ñwi i nze i lubukezi fa sikwahelo. 
U ta beya sikwahelo fa likwati, mi mwa likwati u ta beya matapa a mabeli a kupuzo a ni ta ku fa. 
Ni ta kopananga ni wena hona mo. Fahalimw'a sikwahelo ni mwahal'a likerubimi ze fahalimw'a likwati, ni ta ku fa milao ya ka kamukana bakeñisa sicaba sa Isilaele.
“U ka eza tafule ka kota ya akeshya. Mwa butelele i be lipeka, mwa bupala licika la lipeka, ni ku ya mwahalimu i be ku fitelela hanyinyani licika la lipeka. 
U i kwahele ka gauda ye nde, mi u i potolose ka likabisa za gauda ze bupilwe hande. 
U i potolose ka kabala ka ka likana ni singandi, mi ni kona kabala u ka potolose ka mufunga wa gauda. 
U i ezeze miswalelo ye mine ya gauda ya ku i lwalisa, mi u i beele kwa malulu ko ku na ni mahutu a yona. 
Miswalelo mo ku comekwa mitiyo ya ku lwalisa tafule i beelwe fakaufi ni libala. 
U eze mitiyo ya akeshya, mi u i kwahele ka gauda. 
U eze mikeke, likomoki, lijaki ni mikeke ya kwiti ye ka sebeliswa ha ku fiwa limpo ze nwiwa. Mi zeo kamukana li eziwe ka gauda ye nde. 
 Fa tafule ye fapil'a ka, mu swanezi ku ni beelanga kamita linkwa ze mu ni fa.”
“U eze sipahekelo sa lilampi ka gauda ye nde. U eze lilaho la sona ni musumo ka gauda ye tulilwe. Lipalisa ze si kabisa, hamoho ni makoto ni tukomoki, i be nto i liñwi ni ona musumo. 
Ku be ni mitai ye silezi ye ka banguka kwa musumo, ye milalu kafa ni kafa. 
O muñwi ni o muñwi wa mitai ye silezi yeo u ta ba ni lipalisa ze talu za bukabali ze bupehile sina lipalisa za alumondi ze na ni makoto ni tukomoki cwalo. 
Musumo wa sipahekelo u be ni lipalisa ze ne ze u kabisa, ze bupehile sina lipalisa za alumondi ze na ni makoto ni tukomoki cwalo. 
Ku be ni kakoto mwatas'a mutai o muñwi ni o muñwi ku ye milalu ye kafa ni kafa. 
Makoto a mitai i be nto i liñwi ni sipahekelo sa lilampi. I be nto i liñwi ya gauda ye nde ye tulilwe. 
U eze lilampi ze supile z'o ka paheka fa sipahekelo, mi li talime kwahalimu kuli li monyehe fapil'a zona. 
U eze mamangato ni tukeke twa mulola wa fa liiso ka gauda ye nde. 
U sebelise gauda ye eza bukiti bo bu likana ni likilo ze mashumi a mane ni ze ketalizoho ku panga sipahekelo sa lilampi ni ze ku sona kamukana. 
 U tokomele, mi u li eze ka ku latelela mutala o' bonisizwe fa lilundu.
“U ta eza Tabelenakele, mw'a ta ina Mulimu, ka masila a litende a line ye nde, ye otilwe, ni ka bwanda bwa boya bwa ngu bo butala, bo bupuzwa ni bo bufubelu. Fa masila ao, u luke ka bukwala maswaniso a likerubimi. 
Lisila le liñwi ni le liñwi li swanezi ku ba mapeka a lishumi ka a mane mwa butelele ni mapeka a mabeli mwa bupala, a likanelele kaufel'a ona. 
Ku ngunganyiwange a ketalizoho ka a ketalizoho. 
Ku eziwe lipiki fande, ka lisila le litala, kwa mafelelezo a masila a ngungahanyizwe kamukana. 
U eze lipiki ze mashumi a ketalizoho kwa lisila la pili, ni lipiki ze mashumi a ketalizoho kwa mungundo wa lisila le li tatama. Li talimane ni lipiki ze ku le liñwi. 
U eze liñomeliso za gauda ze mashumi a ketalizoho, ze kopami sina tushuto, ze ta kopanya masila ao, kuli Tabelenakele i be nto i liñwi cwalo.
“U ta eza masila a lishumi ka li li liñwi ka boya bwa lipuli, ku eza tende ye ka kwahela Tabelenakele. 
Le liñwi ni le liñwi li be la mapeka a lishumi ka a ketalizoho mwa butelele ni a mabeli mwa bupala, a likanelele kaufel'a ona. 
U ta ngunganya a ketalizoho ku a eza li li liñwi, mi a silezi a siyezi a kopanyiwe ni ona ku eza le liñwi. U ta puta la busilela, li tatahanele fahalimw'a munyako wa Tabelenakele. 
U beye lipiki ze mashumi a ketalizoho kwa mafelelezo a lisila le liñwi ni le liñwi l'a ngungekilwe. 
U eze liñomeliso za kopa ze mashumi a ketalizoho, ze kopami sina tushuto, mi u li kenye mwa lipiki mo, ku kopanya masila a mabeli ao ku eza tende i liñwi. 
Kalulo ye ñwi ya lisila le li lepelela kwa tende li ta lepelela kwamulaho a Tabelenakele. 
Mi kalulo ya lipeka ye siyezi kafa ni kafa mwa butelele kwa tende i ta lepelela cwalo mwa matuko ku kwahela Tabelenakele.
“U ta kwahela tende pili ka matalo a lipoho za lingu a' pendilwe bufubelu, kihona u ta apesa ao ka matalo a mande fahalimu.
“U ta eza mabala a Tabelenakele ka likota za akeshya. 
Butelele bwa mabala ao i be bwa mapeka a ketalizoho, ni bupala bo bu fitelela licika la lipeka. 
Ku eziwe mishengela ye mibeli ye ta ngunganya mabala hamoho. U ta eza mabala kaufela a Tabelenakele cwalo. 
Ha u lukisa mabala, u beye a mashumi a mabeli kwa neku la mboela. 
U eze matomelo a mashumi a mane a silivela a ka swala mishengela ye mibeli ya libala le liñwi ni le liñwi. 
Ni kwa mutulo wa Tabelenakele, u eze mabala a mashumi a mabeli. 
U eze ni matomelo a mashumi a mane a silivela, a mabeli kwa libala li li liñwi. 
Kwa mulaho a Tabelenakele, kwa wiko, u eze mabala a silezi. 
U eze ni mabala a mabeli a mwa malulu a mabeli a kwamulaho. 
Mabala a mwa malulu a ta kopanyiwa kwatasi, mane a swalane cwalo ku y'o fita kwahalimu, ka liseka la pili. Mabala a mabeli a eza malulu a mabeli a ta eziwa ka mukwa wo. 
Cwale ku ta ba ni mabala a supile ka li li liñwi a na ni matomelo a lishumi ka a silezi a silivela, a mabeli kwatas'a libala le liñwi ni le liñwi.
“U eze mabalelo a ketalizoho a kota ya akeshya, a ku beya kwa mabala a neku le liñwi ni le liñwi la Tabelenakele. 
Mi hape u eze a ketalizoho a ku beya fa mabala a kwa wiko, kwamulaho. 
Lubalelo lwa fahali, lu ta fitelela ku zwa kwa makalelo ku y'o fita kwa mafelelezo. 
Mabala a kwahelwe ka gauda, mi a beiwe lioka za gauda ze ka swala mabalelo. Hape, ni ona mabalelo a apeswe ka gauda. 
Cwale u ta yaha Tabelenakele ka ona mukwa o n'o bonisizwe fa lilundu.
“U ta eza lisila la ku sileleza ka bwanda bwa boya bwa ngu, bo butala, bo bupuzwa ni bo bufubelu ni ka line ye nde ye otilwe. Fa lisila leo u luke ka bukwala maswaniso a likerubimi. 
U li paheke fa mitiyo ye mine ya kota ya akeshya ye kwahezwi ka gauda, ye beilwe liñomeliso za gauda, mi ye tomile fa matomelo a mane a silivela. 
 U paheke lisila kwa liñomeliso, mi u beye likwati le li na ni matapa a kupuzo kwabuse bwa lisila. Lisila li ta kauhanya Sibaka se si Kenile ni Sibaka se si Kenile Hahulu. 
U beye sikwahelo fa likwati mwa Sibaka se si Kenile Hahulu. 
Tafule yona u i beye kwand'a lisila. U beye sipahekelo sa lilampi kwa mboela wa Tabelenakele, i talimane ni tafule ye kwa mutulo.
“Kwa munyako wa tende u beye lisila le li kabisizwe, l'o ta eza ka bwanda bwa boya bwa ngu bo butala, bo bupuzwa ni bo bufubelu ni ka line ye nde ye otilwe. 
U ezeze lisila leo mitiyo ye ketalizoho ya likota za akeshya, ye kabisizwe ka gauda, mi ye beilwe liñomeliso za gauda. Misumo yeo u i ezeze matomelo a kopa.
“U ta eza katala ka kota ya akeshya. Ka swanezi ku likana mwa butelele ni mwa bupala. I be mapeka a mabeli mwa butelele ni mwa bupala. Ku ya mwahalimu i be lipeka ni licika. 
U eze mishengela mwa malulu a kona a mane. I be nto i liñwi ni katala. Kaufel'a kona ka apeswe ka kopa. 
U eze ni mikeke ya ku olelisa mulola, ni mafocolo, ni lipiza, ni lipahekiso ni mañetana a mulilo. Lisebeliso kaufela za katala li eziwe ka kopa. 
U ezeze katala lukwakwa ka mawaile a indilwe a kopa. Mwa maneku a mane a lona u beye miswalelo ya kopa ya ku lu lwalisa. 
U lu beye fakaufi ni katala, kuli lu cikimane katala. 
U ezeze katala mitiyo ya likota za akeshya, ya ku ka lwalisa, ye apesizwe ka kopa. 
I ta comekiwa mwa miswalelo yeo ye kwa matuko a katala, ha ka lwaliwa. 
Katala kao ka be ni sikisi mwahali, ili se si ezizwe ka mabala. U ka eze ka mukwa o n'o bonisizwe fa lilundu.
“U ezeze Tabelenakele lapa. Kwa neku la mboela, u eze masila a line ye otilwe, ili masila a eza mapeka a mashumi a ketalizoho neku li li liñwi. 
A swelwi ki mitiyo ye mashumi a mabeli ya kopa, ili mitiyo ye ka tomwa mwa matomelo a mashumi a mabeli a ezizwe ka kopa, ni liñomeliso kwa mitiyo ni litupa za yona za silivela. 
Kamukwaoswana, kwa mutulo, ku be ni masila a eza mapeka a mashumi a ketalizoho mwa butelele, a swelwi ki mitiyo ye mashumi a mabeli ya kopa ye tomilwe mwa matomelo a mashumi a mabeli a kopa, ni liñomeliso kwa mitiyo ni litupa za yona za silivela. 
Kwa neku la wiko, ku be ni masila a eza mapeka a mashumi a mabeli ni a ketalizoho mwa butelele, a swelwi ki mitiyo ye lishumi ye tomilwe mwa matomelo a lishumi. 
Kwa neku la upa, ko ku na ni munyako, lapa li be la mapeka a mashumi a mabeli ni a ketalizoho hape. 
Neku le liñwi la munyako ku be ni lisila le li eza mapeka a supile ni licika le li swelwi ki mitiyo ye milalu ye tomilwe mwa matomelo a malalu. 
Kwa neku le liñwi ni kona ku be ni lisila la mapeka a supile ni licika ni mitiyo ye milalu ni matomelo a malalu. 
Haili fa munyako kasibili, ku be ni lisila la mapeka a lishumi, le li ezizwe ka bwanda bwa boya bwa ngu bo butala, bo bupuzwa ni bo bufubelu ni ka line ye nde ye otilwe. Hape i be lisila le li kabisizwe ka bukwala. Lona li swaliswe ka mitiyo ye mine ye tomilwe mwa matomelo a mane hape. 
Misumo kaufela ye potolohile lapa, i ta ngunganyiwa ka litupa za silivela. Liñomeliso za mitiyo li ta ba za silivela, ni matomelo a yona a kopa. 
Butelele bwa lapa i ta ba bwa mapeka a mashumi a ketalizoho ni bupala bwa mapeka a mashumi a mabeli ni a ketalizoho. Butelele bwa ku ya mwahalimu bona bu be bwa mapeka a mabeli ni licika. Masila a teñi a ezwe ka line ye nde, ye otilwe. Matomelo, ona, i be a kopa. 
Lisebeliso kamukana ze ka sebeliswa mwa Tabelenakele, ni mwahal'a lisebelezo, ni limapo za Tabelenakele kaufela ni za lapa li eziwe ka kopa.
“U bulelele batu ba Isilaele kamukana ba ku tiseze mafula a olive a mande a kenile a ku tumbulisa lampi, kuli i ne i nze i tuka. 
Aruni ni bana ba hae ki bona ba ba ka beya lampi ye mwa tende, mw'a ta kopanelanga Mulimu ni batu ba hae, kwand'a lisila, fapil'a matapa. Honafo, fapil'a Mulimu, i ta tuka ku zwa manzibwana ku fitela kakusasa. Taelo ye i swanezi ku bulukiwa ki Maisilaele ni lusika lwa bona kuya kuile.”
“Mwa sicaba sa Isilaele ku ketwe muhulwan'a hao Aruni ni bana ba hae, ili bo Nadabi, Abihu, Eliazare ni Itamare. Ba tiswe ku wena ku t'o ba baprisita ba ka. 
U ezeze Aruni, muhulwan'a hao, liapalo ze kenile, kuli a kutekehe, mi a swanelwe. 
U laele likwala kaufela be ni file butali, kuli ba ezeze Aruni liapalo ze ta mu kenisa h'a ni ezeza musebezi wa baprisita. 
Liapalo ze ba ta eza ki ze, ili siapalo sa fa sifuba, efoda, siapalo se sitelele, hembe ye kabisizwe ka bukwala, tukwe ni lukanda. Ba ezeze muhulwan'a hao Aruni, ni bana ba hae cwalo, liapalo ze kenile, kuli ba ni sebeleze ba li baprisita. 
Likwala ba sebelise gauda, ni lisila le li ezizwe ka bwanda bwa boya bwa ngu bo butala, bo bupuzwa ni bo bufubelu, mi ba sebelise ni lisila la line ye nde.
“Ba eze efoda ya gauda ni ya lisila le li ezizwe ka boya bwa ngu bo butala, bo bupuzwa ni bo bufubelu ni ka lisila la line ye nde, ili lisila le li kabisizwe ka bukwala. 
Efoda yeo i be ni tusila to tubeli fa maheta, kafa ni kafa, fo i ta kopanyezwa. 
Ni lukanda lo lunde lo lu lukilwe lu kopanywe ku yona ku eza nto i liñwi, i be mulukelo o swana, o ezizwe ka gauda ni lisila la boya bwa ngu la mibala ye mitala, ye mipuzwa ni ye mifubelu ni lisila la bwanda bo bu otilwe bwa line ye nde. 
U nge macwe a mabeli a butokwa mi u cakule fateñi mabizo a bana ba Isilaele. 
U cakule mabizo a silezi fa licwe le liñwi, ni a silezi a siyezi ku la bubeli, ka mo ba tatamanela. 
Ka bukwala bwa mubeti wa macwe, ni bwa mucakuli wa maswayo, u cakule fa macwe a mabeli ao mabizo a bana ba Isilaele, mi u beye macwe ao mwa tukwati twa gauda. 
U tu beye fa tusila to tu fa maheta a efoda, i be kupuzo ya bana ba Isilaele. Kamukwaocwalo, Aruni u ta lwala mabizo a bona fa maheta a hae, kuli Muñ'a Bupilo a ba hupule. 
U ta eza hape tukwati to tubeli twa gauda. 
U ta eza ni mawenge a gauda a mabeli a bondilwe sina muhala, o' ta nguneka kwa tukwati to.
“U ta eza fa sifuba Poniso ya Katulo. I ta kabiswa hande, sina musebezi wa fa efoda. I eziwa ka gauda ni lisila la boya bwa ngu le li tala, le li puzwa ni le lifubelu, ni ka lisila la bwanda bwa line ye nde ye otilwe. 
I likanelele mwa butelele ni mwa bukuswani, mi i tatahanyiwe habeli ku eza butelele bwa singandi kafa ni kafa. 
U beye fateñi macwe ka mibamba ye mine. Mwa mubamba wa pili, u beye licwe la rubi, la topazo ni la kalabunkele. 
Mwa mubamba wa bubeli, i be licwe la emeralda, la safiro ni la daimani. 
Mwa mubamba wa bulalu, i be la yasinto, la agata ni la ametisto. 
Mwa mubamba wa bune, i be la berilo, la onikisi ni la jaspe. Ao a kweswe fahalimw'a tukwati twa gauda. 
Ku be ni macwe a lishumi ka a mabeli fo ku ta cakulwa mabizo a bana ba Isilaele. A ta cakulwa inge maswayo, le liñwi ni le liñwi li be ni libizo la lo luñwi lwa masika a lishumi ka a mabeli. 
U eze liñetwani za gauda luli, ze bondilwe sina mihala, za ku beya fa Poniso ya Katulo. 
Hape u beye maseka a mabeli a gauda, mi u a tame kwahalimu a lisila la fa sifuba kafa ni kafa. 
U tame liñetwani za gauda ze peli kwa maseka ao. 
U tamelele mafelelezo a liñetwani zeo kwa tukwati, mi ka mukwa wo, u a kopanyeze fapil'a tusila twa fa maheta a efoda. 
Cwale u eze hape maseka a mabeli a gauda, mi u a tame kwatas'a lisila la fa sifuba, kafa ni kafa mwahali, kwatuko a efoda. 
U eze hape maseka a mabeli a gauda, mi u a tame fapili, kwatas'a tusila twa fa maheta a efoda, fakaufi ni muluko, ili fahalimw'a lukanda lo lu lukilwe ka bukwala. 
Maseka a fa lisila la fa sifuba a ka tamiwa kwa maseka a efoda ka muhala o mutala, kuli lisila la fa sifuba li fite fahalimw'a lukanda li si ke la comoha.
“Cwalo, Aruni h'a ta kena mwa Sibaka se si Kenile, u ka lwala mabizo a bana ba Isilaele fa lisila la Poniso ya Katulo, fa sifuba sa hae, kuli ka nako kaufela Muñ'a Bupilo a ba hupule. 
 Mwa Poniso ya Katulo ya fa sifuba u beye Urimi ni Tumimi kuli li be fa sifuba sa Aruni h'a ya fapil'a Muñ'a Bupilo. H'a li fapil'a Muñ'a Bupilo, kamita u ta na lwala cwalo fa sifuba sa hae ze ka tusa ku bonisa sicaba sa Isilaele tato ya Muñ'a Bupilo.
“U ta eza siapalo se sitelele sa kwatas'a efoda ka lisila le litala la boya bwa ngu. 
Fahal'a sona, si be ni mulala mo ku zwela toho. Mulala wo u ta beiwa lisila le li lukilwe, le li u potoloha, sina wa siapalo sa litalo, kuli si si ke sa pazuha. 
 Kwa mungundo wa sona u ta si potolosa ka manjobo a swana sina likobe, ili a matala, a mapuzwa ni a mafubelu a ezizwe ka boya bwa ngu, mi hape u ta beya tulangu twa gauda mwahal'a ona. 
Kamukwaocwalo, ku ta ba ni mubamba wa tulangu twa gauda ni manjobo o' si potolohile kwatas'a mungundo. 
Aruni u ta si apala h'a eza musebezi wa hae wa buprisita. H'a ka ya mwa Sibaka se si Kenile, fapil'a Muñ'a Bupilo, kamba h'a ka zwa ku sona, tulangu tu ta utwahala ha tu lila, mi cwalo h'a na ku bulaiwa.
“U ta eza kabiso ya gauda ye nde mi u ta falaula fateñi manzwi a li, ‘Ku sumekezwi Muñ'a Bupilo’. 
U i tamelele fapil'a tukwe ka muhala o mutala. 
Aruni u ka i apalanga fa pata ya hae, mi ka mukwa wo u ka lwala bumaswe kamukana bo bu ka be bu ezizwe ki sicaba sa Isilaele ha si fa Muñ'a Bupilo limpo za sona. Aruni u ka na a i apalanga fa pata ya hae kamita, kuli Muñ'a Bupilo a te a tabele limpo.
“U ta luka hembe fa lisila le linde la line, mi u ta eza tukwe ni lukanda fa lisila le li swana le li kabisizwe ka bukwala.
“Haili bana ba Aruni u ba ezeze lihembe, makanda, ni likepesi kuli ba kutekehe, ba be ba bande. 
U ta apesa muhulwan'a hao Aruni ni bana ba hae liapalo zeo. Kiha u ta ba toza mafula, mi u ta ba beya mazoho, ba ni sebeleze kuli ba be baprisita. 
U ba ezeze tuputula, to tu zwa mwa teka ku t'o yema mwa lilupi, kuli ba si ke ba ba njenje. 
Aruni ni bana ba hae ba ka na ba li apala nako kaufela ha ba kena mwa Tende ya Kopano, kamba ha ba sutelela kwa katala ku t'o eza musebezi wa buprisita mwa Sibaka se si Kenile, kuli ba si ke ba ba mapunu, mi ba bulaiwe. Wo ki mulao wa kuya kuile ku Aruni ni bana ba baikulu ba hae.
“S'o ka eza ku kenisa Aruni ni bana ba hae kuli ba ni sebeleze mwa sebelezo ya buprisita ki se. U nge nkomwana ya poho ni lipoho za lingu ze peli, ze si ka holofala. 
U nge ni lico ze si ka umelwa, linkwa ze lubilwe ka oli ze si ka umelwa, ni linkwa za sipapati ze si ka umelwa ze selilwe mafula. Linkwa zeo, li eziwe ka bupi bo bu nekile bwa buloto. 
U li beye mwa sizuma, mi u t'o ni fela zona mwa sizuma ha u tisa pohwana ni lipoho za lingu ze peli.
“Kiha u ta tahisa Aruni ni bana ba hae kwa munyako wa Tende ya Kopano, ba tape. 
Cwale u nge liapalo, u apese Aruni hembe, ni siapalo se sitelele se si ya kwatas'a efoda, ni efoda ni lisila la fa sifuba, mi u mu tame lukanda. 
U mu apese tukwe kwa toho, mi fa tukwe u tame poniso ya ku itahisa ka ku kena. 
Cwale u nge mafula a ku mu tozisa, mi u mu toze ona kwa toho.
“U tahise ni bana ba hae, mi u ba apese lihembe. 
U ba tame makanda mwa liteka, ni likepesi kwa litoho za bona. Ba ta ba baprisita ka taelo ya ka ya kamita. Ki ona mukwa o' ta beya Aruni ni bana ba hae fa musebezi wa buprisita.
“U tise nkomwana ya poho fapil'a Tende ya Kopano. Aruni ni bana ba hae ba beye mazoho a bona fa toho ya yona. 
U bulaele poho hona fo fapil'a Muñ'a Bupilo, kwa munyako wa Tende ya Kopano. 
Cwale u nge mali a poho, mi u a sase ka munwana wa hao fa manaka a katala. Kihona u ta sulelela mali kamukana kwatas'a katala. 
Ku zwa fo, u nge muteto, sikoto sa lisuzo la kwa sibiti ni lipio ze peli ni lisuzo la zona. Zeo u li ciseze fa katala ka limpo. 
Kono u cise nama ya yona, litalo la yona ni za mwa mba kwand'a mafulo. Se, ki sona sitabelo se si zwisa sibi.
“U nge ye ñwi ya lipoho za lingu, mi Aruni ni bana ba hae ba ta beya mazoho a bona fa toho ya yona. 
U i bulaye, u nge mali a yona, mi u a hase mwa maneku kaufela a katala. 
U pumake poho yeo lisuma-suma. U tapise mala ni mahutu a yona, mi u li beye fahalimw'a litunula ze ñwi ni toho ya yona. 
 Kihona u ta cisa ngu yeo kamukana fa katala. Se, ki sona sitabelo se si cisezwa Muñ'a Bupilo. Ki mpo ye eziwa ka mulilo, ya muunko o tabisa Muñ'a Bupilo.
“Hape u nge poho ya ngu ye siyezi. Ku yona Aruni ni bana ba hae ba ta beya mazoho a bona fa toho ya yona. 
U i bulaye, mi u nge mali a yona a mañwi. U a toze kwa ngo ya zebe ya Aruni ni bana ba hae kwa bulyo, ni fa minwana ye mituna ya kwa bulyo, ni fa minwana ye mituna ya kwa mahutu, ili kwa liutu la silyo. Ki hona u ta hasa mali mwa maneku kaufela a katala. 
U nge mali a mañwi a fa katala ni mafula a ku tozisa, mi u hase Aruni ni liapalo za hae, hamohocwalo ni bana ba hae ni liapalo za bona. Kamukwaocwalo, yena ni bana ba hae ni liapalo za bona ba ta sumekelwa sebelezo ya ka.
“U nge lisuzo la poho ya ngu, lisuzo la kwa muhata, muteto, lisuzo la kwa sibiti, lipiyo ze peli ni lisuzo la zona, ni silupi sa bulyo, kakuli ye ki poho ye itusiswa kwa ku tahisa baprisita. 
Kwa linkwa ze si ka umelwa, mwa sizuma fapil'a Muñ'a Bupilo, u nge sinkwa si li siñwi ili se si lubilwe ka mafula, ni sinkwa si li siñwi sa sipapati. 
U beye lico zeo kamukana mwa mazoho a Aruni ni a bana ba hae, mi li tahiswe sina limpo ka ku nanulelwa Muñ'a Bupilo. 
Cwale u nge lico zeo, u li ciseze fa katala fahalimw'a limpo ze cisizwe, ku tahiseza Muñ'a Bupilo muunko o tabisa. Ki mpo ye ezezwa Muñ'a Bupilo ka mulilo.
“U nge sifuba sa poho ya ngu ye itusisizwe kwa ku beya Aruni mwa musebezi wa buprisita, mi u si tahise ka ku si nanulela mwahalimu sina sitabelo ku Muñ'a Bupilo. Ye ki yona kabelo ya hao ku yona folofolo yeo.
“Kwa poho yeo ye itusisizwe kwa ku beya Aruni ni bana ba hae mwa musebezi wa buprisita, u tahise sifuba ka ku si nanulela mwahalimu sina sitabelo hamohocwalo ni silupi se si beezwi baprisita. 
Ka taelo ya ka ye si na ku fela, lilama zeo li ta ba za Aruni ni bana ba hae, ili mpo ye zwa kwa sicaba sa Isilaele. Ki silama se si ketezwi baprisita seo ba sicaba sa Isilaele ba si fananga kwa limpo za bona za buitumelo. Ki mpo ya bona ku Muñ'a Bupilo.
“Liapalo ze kenile za Aruni li ta fiwa bana ba hae ha s'a shwile, kuli ba toziwe ni ku tiiswa ba nze ba li apezi. 
Mwan'a Aruni ya ka mu yola ku ba muprisita, u ta li apala mazazi a supile h'a ka ya mwa Tende ya Kopano ku y'o sebeza mwa Sibaka se si Kenile.
“Hape u ta nga poho ya ngu ye itusiswa ha ku tiiswa baprisita, mi u ta i apehela mwa sibaka se si kutekeha. 
Aruni ni bana ba hae ba ka cela nama yeo ni linkwa ze mwa sizuma kwa munyako wa Tende ya Kopano. 
Ba ta ca ze sebelisizwe ku ba tiseza swalelo ha ne ba tiiswa ni ku keniswa. Ki baprisita feela ba ba lukela ku ca lico zeo, kakuli li kenile. 
Haiba nama ye ñwi, kamba linkwa li si ka ciwa i sa li kakusasa, li swanezi ku ciswa. Ha li sa na ku ciwa, kakuli li kenile.
“U eze Aruni ni bana ba hae ka mo ni ku laelezi. Mukiti wa ku ba beya mwa musebezi wa buprisita u ta nga mazazi a supile. 
Ka zazi ni zazi u tise poho kuli i be sitabelo sa libi, sa swalelo ya libi. Ha u eza sitabelo sa swalelo, u zwisa sibi fa katala. Cwale u toze katala ka oli, mi u ka sumekele Muñ'a Bupilo. 
U ka ezeza katala litabelo za swalelo ka mazazi a supile, mi u ka sumekele Muñ'a Bupilo. Mi cwale katala ka ta be ka kenile ka ku fitisisa, mi se si ta ka ngunyuta kaufela si ta kena.
“Ao, ki ona litabelo ze u ta ni ezeza fa katala. Ka zazi ni zazi, kuya kuile, u swanezi ku taba lingunyana ze peli za silimo si li siñwi. 
U swanezi ku taba ngu ye ñwi kakusasa ni ye ñwi ka swalala. 
Hamoho ni ngu ya pili, u swanezi ku tisa likomoki ze ne za bupi bo bu nekile bwa buloto bo bu lubilwe ka mafula a mande a likana likomoki ze talu ze nyinyani. Hape, u swanezi ku sela likomoki ze talu ze nyinyani za waine, ili mpo ya ze nwiwa. 
U lukela ku taba ngu ya bubeli ka swalala ni ku i tahisa ka mukwa o swana ni wa kakusasa, hamoho ni mpo ya lico ni ya ze nwiwa, ku eza muunko o tabisa, ili mpo ye ezezwa Muñ'a Bupilo ka mulilo. 
Mpo ye, ye ciswa, i swanezi ku eziwa ki masika kamukana kwa munyako wa Tende ya Kopano fapil'a ka, na, Muñ'a Bupilo, kuya kuile. Ki fona fo ni ta kopanelanga ni batu ba ka ni ku bulela ni wena. 
Ni ta kopana ni sicaba sa Isilaele hona moo, mi sibaka seo si ta eziwa se si kenile ka maata ni butuna bwa ka. 
Ni ta kenisa Tende ya Kopano, hamoho ni katala cwalo, mi ni ta tahisa Aruni ni bana ba hae ku ba baprisita ba ka. 
Ni ta pila mwahal'a sicaba sa Isilaele, mi ni ta ba Mulimu wa sona. 
Ba ta ziba kuli ki na Muñ'a Bupilo, Mulimu wa bona, ya ba zwisize mwa Egepita ku t'o pila mwahal'a bona. Ki na Muñ'a Bupilo, Mulimu wa bona.
“U ta eza katala fo ku ta cisezwa insense. U ka eze ka likota za akeshya. 
Ka likane mwa butelele ni mwa bukuswani, ili licika la lipeka kafa ni kafa, mi ku ya mwahalimu ka likane ni lipeka li li liñwi. Manaka a kona a be nto i liñwi ni kona. 
U ka kwahele fahalimu mwa maneku a kona a mane kaufela ni manaka a kona cwalo ka gauda ye nde, mi u ka potolose ka lutingo lwa gauda. 
U ka ezeze miswalelo ye mibeli ya gauda ya ku ka lwalisa, mi u i beye kwatas'a lutingo, mwa maneku a mibeli. Ki yona ye ka swala mitiyo ya ku ka lwalisa. 
U eze mitiyo yeo fa kota ya akeshya, mi u i apese ka gauda. 
Katala kao u ka beye fapil'a lisila le li lepelela fapil'a likwati le li na ni matapa a kupuzo, le li kwahezwi ka sikwahelo sa lona. Se ki sona sibaka ko ni ta kopanelanga ni wena. 
Aruni u ka na cisezanga fateñi insense ye na ni muunko o munde, ka zazi ni zazi kakusasa, h'a t'o lukisa lilampi. 
U swanezi ku i cisa hape h'a t'o tumbula lilampi ka swalala. Mpo ye ya insense i swanezi ku zwelapili cwalo mwa masika kaufela ku si na se si ka i cinca. 
U si ke wa ciseza fateñi insense ye hanisizwe, kamba sitabelo sa folofolo ye ka ciswa, kamba mpo ya lico, mi u si ke wa sululela ku yona mpo ya ze nwiwa. 
Aruni u ka ezezanga sebelezo ya tifo ni swalelo ya libi fa manaka a kona hañwi ka silimo ni silimo. Hañwi ka silimo, ka mali a folofolo ye tabiwa bakeñisa sibi ni swalelo, u ta peta kutisano ya sicaba ni Mulimu wa sona. Ku eziwange cwalo ni mwa masika a taha. I ta ba katala ka ka kenile ka ku fitisisa ka ka sumekezwi Muñ'a Bupulo.”
Muñ'a Bupilo a li ku Mushe, 
“Ha u ta bala batu ba sicaba sa Isilaele, mutu ni mutu u ta lifela Muñ'a Bupilo tifo ya bupilo bwa hae, kuli ba si ke ba tahelwa ki kozi ha ku nze ku sa baliwa batu. 
 Mutu ni mutu ya baliwa u swanezi ku lifa tifo ye batahala, ye likanyizwe ka tikanyo ya sikala sa Tempele. Mutu ni mutu u swanezi ku zwiseza Muñ'a Bupilo mpo yeo. 
Mutu ni mutu ya ta balwa mwa sipalo seo, i be munna ya na ni lilimo ze mashumi a mabeli kapa ku fita, u ta lifela Muñ'a Bupilo mali ao. 
Mufumi h'a na ku lifa mali a mañata kamba mubotana ku lifa a manyinyani ku fita se si tomilwe, ha mu t'o lifela Muñ'a Bupilo tifo ya bupilo bwa mina. 
U ta amuhela mali ao kwa sicaba sa Isilaele, mi u ta a sebelisa kwa lisebelezo za mwa Tende ya Kopano. Ku ta hupulisa Muñ'a Bupilo sicaba sa Isilaele, mi i ta ba tifo ya bupilo bwa mina.”
Muñ'a Bupilo a li ku Mushe, 
 “U ta eza mukeke wa kopa wa ku tapela, ni lilaho la teñi li be la kopa. U u beye mwahal'a Tende ya Kopano ni katala mi u sele mezi mwateñi. 
Mezi ao a ta sebeliswa ki Aruni ni bana ba hae ku tapa kwa mazoho ni kwa mahutu. 
Ha ba ya mwa Tende ya Kopano, kamba ku sutelela kwa katala, ku t'o eza musebezi wa bona wa buprisita, ili ku t'o fa Muñ'a Bupilo mpo ye ciswa ka mulilo, ha ba na ku bulaiwa haiba ba tapile ka mezi ao. 
Ba swanezi ku tapa kwa mazoho ni mahutu, kuli ba si ke ba shwa. Wo ki mulao o ba swanezi ku tokomela, bona ni bana ba bana ba bona kuya kuile.”
  Muñ'a Bupilo a li ku Mushe, 
“U nge miinko ye nunka hande hahulu, ya bukiti bwa likilo ze lishumi za mira ya mezi, ze ketalizoho za sinamone ye nunka hande, ze ketalizoho za likota ze nunka hande. 
U nge hape likilo ze lishumi za kasiya. Kamukana zona li likanyizwe ka tikanyo ya sikala sa Tempele. U nga ni likomoki ze tuna ze ketalizoho za mafula a olive. 
Ka zona ze, u eze mafula a kenile a ku toza, sina mafula a ezwa ki mutu wa sikwala. I be mafula a kenisizwe. 
Ka ona, u toze Tende ya Kopano, ni likwati la matapa a kupuzo. 
U toze tafule ni ze ku yona kamukana, sipahekelo sa lilampi ni ze ku sona kaufela, ni katala fo ku cisezwa insense. 
U toze ni katala fo ku cisezwa litabelo ni lisebeliso za kona kamukana, mukeke wa ku tapela ni lilaho la ona cwalo. 
Ka mukwaocwalo u ta be u kenisize lika ze, mi li ta ba ze kenile ka ku fitisisa. Se si ta li ngunyuta kaufela si ta ba se si kenile. 
Ki hona u ta toza Aruni ni bana ba hae, mi u ta ba sumekela sebelezo ya ka ya buprisita. 
U ta bulelela sicaba sa Isilaele, u li, ‘Mafula ao a kenile, a ku toza, i ta ba a kenile cwalo, kuya kuile, ku mina ni kwa masika a mina kamukana. 
A si ke a toziwa mutu feela, mi mu si ke mwa zwaka ka mukwa o swana ku eza mafula a bata ku swana ni ona. A kenile, mi mu swanezi ku a nga kuli a kenile. 
Mutu ufi ni ufi ya ka eza mafula a swana ni ona, kamba ku a sebelisa ku mutu ya si muprisita, u ta kauhanywa kwa banabahabo.’ ”
Muñ'a Bupilo a li ku Mushe, “U nge tikanyo ye swana kwa miinko ye minde ye, ili sitakati, liketa ze nunka hande, galabano, miinko ye miñwi ye minde, ni libano le linde. 
Ka zona, u eze insense ye swana ni y'a ka eza mutu wa sikwala. I lungiwe ka lizwai, mi i be nto ye nde, ye kenile. 
U sile kalulo ye ñwi ya yona ku eza bupi bo bu nekile hande, mi u i sebelise fapil'a likwati le li na ni matapa a kupuzo, mwa Tende ya Kopano, mwa sibaka mo ni ta kopanelanga ni wena. Insense yeo, mu i nge ku ba ye kenile ka fu fitisisa. 
Mu si ke mwa zwaka ka mukwa o swana ku ikezeza insense ya mina. Mu i nge kuli i kenile ku Mulena. 
Haiba mutu a ka ikezeza insense ye swana ni yona, mi a i sebelisa sina sende, u ta kauhanyiwa kwa banabahabo.”
Muñ'a Bupilo a li ku Mushe, 
“Ni ketile Bezaleele, mwan'a Uri, mwan'a Huri, wa lusika lwa Juda. 
Ni mu talize moya wa Mulimu, ili kuli a be sikwala, a be ni zibo ni kutwisiso mwa misebezi kamukana. 
A zibe ku swanisa ni ku eza za bukwala ka gauda, silivela ni kopa. 
A zibe ku beta macwe a butokwa ni ku a kwesa, ku beta likota, ni ku eza misebezi ye miñwi kamukana ya bukwala. 
Hape, ni ketile Oholiabi, mwan'a Akisamaki wa lusika lwa Dani, kuli a sebelisane ni yena. Kwa likwala ze ñwi kaufela za misebezi ya mazoho ni ba file zibo ye tuna, kuli ba kone ku eza ze ni ku laezi kamukana, 
ili Tende ya Kopano, likwati le li na ni matapa a kupuzo ni sikwahelo fahalimw'a lona, ni libyana ze mwa tende kamukana, 
tafule ni lika ze fateñi kaufela, sipahekelo sa lilampi ili sa gauda ye nde ni lika za sona kamukana, katala fo ku cisezwa insense, 
katala fo ku cisezwa litabelo ni lika za yona kaufela, mukeke wa ku tapela ni lilaho la ona, 
liapalo za bukabali ze kenile za muprisita Aruni ni bana ba hae, ili ze ba ka sebelisa mwa musebezi wa bona wa buprisita, 
mafula a ku toza, ni insense ya muunko o munde ya mwa Sibaka se si Kenile. Ha ku eziwa lika ze kaufela, ba ta eza hande ka mo ni ku laelezi.”
Muñ'a Bupilo a li ku Mushe, 
“U bulelele sicaba sa Isilaele, u li, ‘Mu swanezi ku buluka Lizazi la ka la Pumulo, kakuli ki sisupo mwahal'a mina ni na, ni masika a mina kamukana, ku bonisa kuli na, Muñ'a Bupilo, ni mi ezize batu ba ka luli. 
Kabakaleo, mu swanezi ku buluka Lizazi la Pumulo, kakuli ni li ezize le li kenile kabakala mina. Mutu ufi ni ufi ya si ke a li buluka li li le li kenile, u ta bulaiwa. Ufi ni ufi ya ka eza musebezi ka Lizazi la Pumulo u ta kauhanywa ni banabahabo. 
 Mu ta eza misebezi ya mina mwa mazazi a silezi, kono la busupa, ki lizazi le li kenile le li swanezi ku bulukelwa Muñ'a Bupilo. Mutu kaufela ya ka sebeza ka lona lizazi leo u ta bulaiwa. 
Sicaba sa Isilaele si buluke Lizazi la Pumulo. Ni masika a sa taha kamukana a li buluke. I be bulikani bo bu sa feli. 
 Ki sisupo sa kamita mwahal'a sicaba sa Isilaele ni na, kakuli na, Muñ'a Bupilo, ni ezize lihalimu ni lifasi mwa mazazi a silezi, mi ka la busupa na tuhela musebezi, na pumula.’ ”
Muñ'a Bupilo ha s'a felize ku bulela ni Mushe fa Lilundu la Sinai, a mu fa matapa a mabeli a kupuzo, ili matapa a macwe fo ne ku ñozwi ka munwana wa Mulimu.
  Batu ha ba bona kuli Mushe n'a inzi nako ye telele fa lilundu a sa kuti, ba t'o kubukana ku Aruni, mi ba li ku yena, “Taha, u lu ezeze mulimu ya ka lu etelela, kakuli ha lu zibi se si tahezi Mushe, mutu yo ya lu zwisize mwa Egepita.”
Aruni a li ku bona, “Mu zwise maseka a gauda a kwa lizebe za basali ba mina ni bana ba mina ba bashimani ni ba basizana, mu ni tiseze ona.” 
Cwale batu kaufela ba zwisa maseka a bona a gauda kwa lizebe, mi ba a tisa ku Aruni. 
 Kih'a nga maseka ao, a' shengunukisa mi a sululela gauda mwa sibupelo, a eza namani.
Aruni h'a bona cwalo, a yaha katala fapil'a namani ya gauda. Kihona a zibisa batu, a li, “Kamuso ku ta ba ni mukiti wa ku hupula Muñ'a Bupilo.” 
 Habusa kakusasa, ba eza litabelo za ku cisa, mi ba tisa limunanu za mpo ya buitumelo. Batu ba ina fafasi, ba ca, ba nwa, mi cwale ba yema ba bina.
Muñ'a Bupilo a li ku Mushe, “Akufa, u shetumuke kapili, kakuli batu ba hao, b'o etelezi ku ba zwisa mwa Egepita, ba itompolozi. 
Ki kale ba zwa mwa nzila ye ni ba laezi kuli ba zamaye ka yona. Ba se ba ikezelize namani ye shengunukisizwe, ya gauda, mane se ba i lapela ni ku i ezeza litabelo. Ba ize, ‘Maisilaele, mulimu wa mina ki yo, ya mi zwisize mwa Egepita.’ ” 
Muñ'a Bupilo a li ku Mushe, “Ni ziba batu ba. Ba na ni mahañi. 
Mu ni siye! Ni ta ba bulaya ka buhali bo bu cisa sina mulilo. Ku zwa fo, ni ta ku eza sicaba se situna, wena ni lusika lwa hao.”
  Kono Mushe a lapela hahulu Muñ'a Bupilo, Mulimu wa hae, a li, “Muñ'a Bupilo, kikabakalañi ha u ka nyemela cwalo batu ba hao, b'o zwisize mwa Egepita ka maata a matuna-tuna? 
Ku ka ba cwañi Maegepita ha ba ka itumba, ba li, ‘U ba zwisize mwa Egepita ka mulelo o maswe wa ku y'o ba bulaela mwa malundu, ku y'o ba yundiseleza.’ Itetulule mwa bunyemi bwa hao, u kutise pilu ya hao, mi u si ke wa sinya sicaba sa hao. 
 U hupule batanga ba hao Abrahama, Isaka ni Isilaele, ni m'o n'o ba sepiselize, mane wa ba wa ikonka ka libizo la hao, wa li ku bona, ‘Ni ta mi fa masika a mañata. Baikulu ba mina ba ta swana sina linaleli za kwahalimu. Naha ye kaufela, ye ni mi sepisize, ni ta i fa bana ba bana ba mina. I ta ba ya bona kuya kuile.’ ” 
Kamukwaocwalo Muñ'a Bupilo a kutisa pilu ya hae, mi h'a si ka eza ka mw'a n'a hupulezi pili.
Mushe kih'a nanuha, mi a shetumuka fa lilundu, a nz'a lwezi matapa a mabeli a kupuzo, a n'a ñozi kafa ni kafa. 
I n'e li musebezi wa Mulimu, ni muñolo o n'o ñozwi fateñi n'e li muñolo wa Mulimu, o n'o cakuzwi fa matapa fo.
Joshua a utwa batu ha ba nze ba huwa. Kiha s'a li ku Mushe, “Ni utwa lilata la ndwa mwa mafulo.”
Mushe a li, “Wo ha si mulumo wa pina ya ku tula, kamba mulumo wa sililo sa ku tulwa. Ki mulumo wa lipina za ku bina o ni utwa.”
Mushe ha s'a sutelezi kwa mafulo kuli mane a bone namani ni batu ba ba bina, a nyema hahulu. A latela fafasi matapa a n'a lwezi, mi a' tubehela kwa njetumuko ya lilundu. 
A nga namani ye ne ba ezize, a i cisa, a i sila-sila, mane ya ba bupi bo bu nekile. Kiha s'a hasa bupi bo mwa mezi, mi a nwisa sicaba sa Isilaele mezi ao. 
A li ku Aruni, “Batu ba, ba ku ezize cwañi kuli u ba kenye mwa sibi se si maswe cwana?”
Aruni a alaba, a li, “U si ke wa ni nyemela, muñ'a ka. Wa ziba toho-tata ya batu ba ha ba kena mwa bumaswe. 
Ba ize ku na, ‘U lu ezeze mulimu o ka lu etelela, kakuli ha lu zibi se si tahezi Mushe, mutu yo ya lu zwisize mwa Egepita.’ 
Ni ba buzize, na li, ‘Ya na ni gauda ki mañi?’ Ba ba ne ba na ni mikabo ya gauda ba i zwisa, mi ba ni fa yona. Kiha ni i nepela mwa mulilo, mi kwa zwa namani ye.”
Mushe a bona kuli sicaba ne si se si eza mufili-fili, kakuli Aruni n'a s'a si lukululezi ku kena mwa bulapeli bwa sihedeni, niha ne ba li mwa kozi ya ku potolohiwa ki lila za bona. 
Cwale Mushe a t'o yema kwa munyako wa mafulo, mi a huweleza, a li, “Ya li wa Mulena ki mañi? A tahe ku na!” Malivi kamukana ba t'o kubukana ku yena. 
Mushe a li ku bona, “S'a bulela Muñ'a Bupilo Mulimu wa Isilaele ki se, u li, ‘Yo muñwi ni yo muñwi wa mina a nge sabule ya hae. Mu kene mwa mafulo ku kalela hona fa munyako wo, mane ku y'o fita ku wa mwabuse bwa mafulo. Mu bulaye banabahabo mina, balikani ba mina, ni be mu bapani ni bona.’ ” 
Malivi ba eza ka mw'a n'a laelezi Mushe, mi ka lona lizazi leo kwa bulaiwa batu ba ba ne ba bata ku eza likiti ze talu. 
Mushe a li kwa Malivi, “Kacenu mu ipeile mwa ku sebeleza Muñ'a Bupilo mu li baprisita ka ku bulaya bana ba mina ni bahulwani ba mina. Kacenu, Muñ'a Bupilo u mi file limbuyoti za hae.”
Habusa Mushe a li kwa sicaba, “Mu ezize sibi se si maswe. Kono cwale, ni ta kambama fa lilundu, ni ye ku Muñ'a Bupilo. Mwendi ni ka mi fumanela swalelo ya sibi sa mina.” 
Mushe a kutela ku Muñ'a Bupilo, mi a li, “Oho! Sicaba se, si ezize sibi se situna cwañi! Ba ikezelize mulimu wa gauda. 
 Nihakulicwalo, na ku lapela, Muñ'a ka, u ba swalele sibi sa bona. Ha ku sa konahali, u takule libizo la ka mwa buka y'o s'o ñozi.”
Muñ'a Bupilo a li ku Mushe, “Ki feela libizo la ya ni foselize le ni ta zwisa mwa buka ya ka. 
Cwalehe zamaya, u y'o isa sicaba kwa sibaka se ni ku bulelezi. U hupule kuli lingeloi la ka li ta ku etelela, kono lizazi li ta ba teñi, leo ni ta ba fa mulatu ka sibi sa bona.”
Muñ'a Bupilo a kenyeza batu butuku, kakuli ne ba hapelelize Aruni ku eza namani.
  Muñ'a Bupilo a li ku Mushe, “U funduke mwa sibaka mo, ni batu b'o zwisize mwa Egepita, mu ye mwa naha ye ni sepisize ku i fa Abrahama, Isaka ni Jakobo, ha ni ize ku bona, ‘Ni ta fa naha ye kwa baikulu ba mina.’ 
Ni ta tangeta lingeloi. Ni ta leleka Makanana, Maamori, Mahiti, Maperizi, Mahivi ni Majebusi. 
Mu ya mwa naha ye nde ye nunile. Kono na, ha ni na ku ya ni mina, kakuli mu sicaba se si omelezi litoho, mi ni ka swana na mi bulaela mwa nzila.”
Batu ha ba utwa litaba ze maswe zeo, ba kala ku lila, mi ha ku na ni yo mukana ku bona ya n'a apezi za mikabo hape. 
Muñ'a Bupilo a kile a bulela ku Mushe, a li, “U bulelele sicaba sa Isilaele, u li, ‘Mu sicaba se si toho-tata. Ha ne ni ka ya ni mina, nihaili nakonyana feela, ne ni ka mi feza kaufel'a mina. Cwale, a mu tubule mikabo ya mina, mi ni ta ziba se ni ka eza ku mina.’ ” 
Cwalehe, ku zwa fa Lilundu la Horebe, sicaba sa Isilaele ha si si ka apala mikabo hape.
Mushe n'a twaezi ku bapulelanga tende kwand'a mafulo, ili kwahulenyana. Kih'a i biza Tende ya Kopano. Mutu ufi ni ufi ya n'a lakaza ku buza Muñ'a Bupilo n'a zwelanga kwande ku ya kwa Tende ya Kopano. 
Mw'a n'a yelanga Mushe kaufela kwa tende, batu kamukana ne ba yema, yo muñwi ni yo muñwi mwa munyako wa tende ya hae ku talimela Mushe mane a be a y'o kena mwa tende. 
Mushe ha n'a s'a keni mwahali, ne ku tahanga lilu le ne li t'o yema kwa munyako wa tende, mi Muñ'a Bupilo n'a bulelanga ni Mushe a li mwa lilu mo. 
Mi batu kamukana ha ne ba bona lilu kwa munyako wa tende, ne ba yemanga, mi yo muñwi ni yo muñwi n'a inamanga ku kandelela ka likute a li fa munyako wa tende ya hae. 
Muñ'a Bupilo n'a nz'a bulelanga ni Mushe ba nze ba talimani, sina mutu ni mulikan'a hae. I be Mushe n'a kutela kwa mafulo. Kono mutangana ya n'a li mutusi wa hae, ili Joshua mwan'a Nuni, yena, n'a sa zwangi mwa tende.
Mushe a li ku Muñ'a Bupilo, “Ki niti kuli u ni bulelezi kuli ni etelele sicaba se, kono ha u si ka ni bulelela y'o ni ta zamaya ni yena. Nihakulicwalo u ize, ‘Ni ku ziba hande hahulu, mi wa ni tabisa.’ 
Cwalehe, haiba na ku tabisa, ni kupa kuli u ni bulelele milelo ya hao kuli ni ku zibe, mi ni zwelepili ni nze ni ku tabisa. Hape, u hupule kuli sicaba se ki sicaba sa hao.”
Muñ'a Bupilo a li, “Ni ta ya ni mina, mi mu ta ba ni buiketo.”
Mushe a li ku yena, “Haiba u sa yi ni luna, u si ke wa lu siisa sibaka se. 
Hakulicwalo, mutu a ka ziba cwañi kuli u lata sicaba sa hao, ni na cwalo, haiba u sa yi ni luna? Ha u ka ya ni luna, batu ba hao hamoho ni na cwalo, lu ta ikutwa lu shemubilwe mwahal'a mishobo ye mwa lifasi kamukana.”
Muñ'a Bupilo a li ku Mushe, “Ni ta eza hona m'o bulelezi, kakuli ni ku ziba hande hahulu, mi wa ni tabisa.”
Mushe a buza, a li, “Na lapela, Muñ'a ka, a ku ni bonise kanya ya hao.”
  Muñ'a Bupilo a alaba, a li, “Ni ta fitisa bunde bwa ka kaufela fapil'a hao, mi ni ta bulela libizo la ka fapil'a hao, ili Muñ'a Bupilo. Ni ta bonisa makeke ni sishemo ku ye ni lata.” 
Muñ'a Bupilo a zwelapili, a li, “Ha u na ku bona pata ya ka, kakuli ha ku na mutu ya ka bona pata ya ka, mi hape a pila.” 
A zwelapili, a li, “Bona, sibaka ki se, kwatuko a ka, f'o ka yema fa licwe. 
Kanya ya ka ha i fita, ni ta ku beya mwa lwandala lwa licwe, mi ni ta ku kwahela ka lizoho la ka, mane ni be ni ku fitelele. 
Kiha ni ta zwisa lizoho la ka, mi u ta ni bona kwamulaho, isiñi kwa pata ya ka.”
Muñ'a Bupilo a li ku Mushe, “U bete matapa a mabeli a macwe a swana ni a pili, mi ni ta ñola fateñi ze ne ni ñozi fa matapa a pili a n'o tubile. 
U itukise kamuso kakusasa, mi u kambame fa Lilundu la Sinai, u t'o kopana ni na fa ngo ya lona. 
U si ke wa taha ni mutu. Ku si ke kwa bonahala mutu mwa maneku a lilundu kamukana. Ku si ke kwa ba ni komu kamba ngu ye ta fulela fakaufi ni lilundu.” 
Cwale Mushe a beta matapa a mabeli a macwe a swana ni a pili, mi habusa kakusasa a kambama fa Lilundu la Sinai, a nz'a lwezi matapa ao a mabeli sina mw'a n'a mu laelezi Muñ'a Bupilo.
Muñ'a Bupilo a shetumuka ka lilu, a t'o yema ni yena hona fo, mi a bulela libizo la hae, la Muñ'a Bupilo. 
 Muñ'a Bupilo a fita fapil'a hae, mi a bulela libizo la hae, a li, “Muñ'a Bupilo, Muñ'a Bupilo ki Mulimu ya tezi sishemo ni makeke, ya liyeha ku halifa, mi ya bonisa lilato le li sa fetuhi ni busepahali. 
U bulukela batu ba likiti lisepiso za hae, mi u swalela bumaswe, ku sa luka, ni sibi. Kono h'a na ku libala kapa ku palelwa ku fa mulatu kwa bana ni baikulu ku isa kwa lusika lwa bulalu ni lwa bune kabakala libi za bashemi ba bona.”
Mushe kapili a inamela fafasi, a kandelela mi a lapela. 
A li, “Haiba wa ni tabela luli, na ku kupa kuli u ye ni luna, Muñ'a Bupilo. Batu ba, ba na ni litoho-tata, kono u lu swalele bumaswe bwa luna ni sibi sa luna, mi u lu amuhele lu be liluwo la hao.”
Muñ'a Bupilo a li, “Ni tuha ni iswala bulikani ni mina. Ni ta eza likezo ze tuna fapil'a batu ba hao kaufela, ili likezo ze si ka eziwa kale mwa lifasi kamukana, ni mwahal'a mishobo ifi kamba ifi. Batu kaufela ba ba inzi ni wena ba ta bona s'a ta eza Muñ'a Bupilo, kakuli ni tuha ni mi ezeza kezo ye komokisa. 
U utwe milao ye ni ta ku fa yona kacenu. Pili u si ka fita, ni ta leleka Maamori, Makanana, Mahiti, Maperizi, Mahivi ni Majebusi. 
U tokomele kuli u si ke wa eza litumelelano ni batu ba naha ye u kena ku yona, kakuli ka ku eza cwalo u ka ipizeza bumai. 
 Kono se mu swanezi ku eza, ki ku tataula tutala twa bona, ku tubaka macwe a bona a kenile ni ku lemaka likota za bona ze kenile.
“U si ke wa lapela mulimu u sili, kakuli libizo la Muñ'a Bupilo ki Lifufa. Ni Mulimu ya na ni lifufa. 
U si ke wa eza tumelelano ifi kamba ifi ni batu ba mwa naha mo, kakuli ha ba eza sina mahule mwa ku lapela milimu ya bona ni ku i ezeza litabelo, ba ka ku mema, mi u ka swana u ca kwa lico ze ba tabezi milimu ya bona. 
U ka swana wa nga bana ba bona kuli ba nyalwe ki bana ba hao ba bashimani, mi basali ba bazwahule bao ba ka eza likezo za buhule mwa ku sebeleza milimu ya bona. Ba ta kelusa bana ba hao kuli ba si ke ba sepahala ku na, mi ba sebeleze milimu ya habo basali ba bona.
  “U si ke wa ikezeza milimu ya ku sulula fa sipi ye shengunukisizwe.
  “U buluke Mukiti wa Linkwa ze si ka Umelwa. Sina ha ni ku laezi, u ka ca lico ze si ka umelwa ka mazazi a supile mwa kweli ya Abibi, kakuli u zwile ka yona kweli yeo mwa Egepita.
  “Mweli wa mushimani kaufela kamba mwan'a folofolo wa maizibulo ki wa ka. Mweli wa mushimani kaufela, ni namani ya siina ya maizibulo kwa likomu kamba lingu za mutapi wa hao kamukana ki za ka. 
 Kono wa kona ku cinca mbongolo ya hao ya maizibulo ka ngu. Haiba u sa i lekululi, u i lobe mulala. U ta lekulula cwalo ni mweli wa hao wa mushimani.
  “U ta sebeza mazazi a silezi, kono u si ke wa sebeza ka lizazi la busupa, nihaikaba ka nako ya ku lima kamba ya kutulo.
  “U ta buluka Mukiti wa Kutulo ha u nze u ca lico za pili za kutulo ya buloto. Mi u ta buluka ni Mukiti wa Minganda wa kutulo ya miselo kwa mafelelezo a silimo.
“Batu ba mina ba banna kamukana ba ka tahanga halalu ka silimo fapil'a ka, na, Mulimu wa Isilaele. 
Ha ni se ni lelekisize macaba, wena u si ka fita kale, ni ku ekeza kwa naha ya hao, ha ku na ya ka lika ku tula naha ya hao haiba ka zona linako ze talu zeo za silimo u t'o iponahaza fapil'a ka, na, Muñ'a Bupilo, Mulimu wa hao.
  “U si ke wa sebelisa lico ze umezwi ha u ni tiseza mpo ya folofolo y'o t'o ni tabela. Hape, u si ke wa lobaza folofolo ifi kamba ifi ye tabezwi Mukiti wa Paseka.
  “U ka tisa mwa ndu ya Muñ'a Bupilo mutamu o munde ka ku fitisisa wa mwa masimu a hao.
Muñ'a Bupilo a li ku Mushe, “U ñole manzwi a, kakuli ka ona manzwi a ni eza bulikani ni wena hamoho ni Isilaele.” 
Mushe a ina foo ni Muñ'a Bupilo mazazi ni masihu a mashumi a mane, a si na sa ku ca kamba ku nwa. A ñola fa matapa manzwi a bulikani ili milao ye lishumi.
  Mushe h'a shetumuka fa Lilundu la Sinai, a lwezi matapa a mabeli a kupuzo, n'a sa zibi kuli pata ya hae ne i benya kakuli n'a bulezi ni Muñ'a Bupilo. 
Aruni ni batu kamukana ba talima Mushe, mi ba bona kuli pata ya hae ne i benya, mi ne ba saba ku mu sutelela. 
Kono Mushe a ba biza, mi Aruni ni bahulu ba sicaba ba kutela ku yena. Mushe kih'a bulela ni bona. 
Mwamulaho a fo, batu kamukana ba Isilaele ba sutelela, mi Mushe a ba fa litaelo kaufela z'a n'a mu bulelezi Muñ'a Bupilo fa Lilundu la Sinai. 
Mushe ha s'a felize ku bulela ni bona, a kwahela pata ya hae ka kasila. 
Nako kaufela Mushe ha n'a ya mwa tende fapil'a Muñ'a Bupilo ku y'o bulela ni yena, n'a zwisanga kasila ka ka kwahezi pata ya hae ku fitela a zwa mwateñi. Ha n'a zwa, n'a bulelela sicaba sa Isilaele z'a n'a laezwi ku li bulela kamukana. 
Mi ne ba bona kuli pata ya hae n'e benya. Cwale n'a kwahela hape pata ya hae ku fitela nako ye ñwi h'a ka ya ku y'o bulela ni Muñ'a Bupilo.
Mushe a biza batu kamukana ba sicaba sa Isilaele, mi a li ku bona, “S'a ni laezi Muñ'a Bupilo kuli mu si eze ki se. 
 Mu ta eza misebezi ya mina mwa mazazi a silezi, kono la busupa mu ta li eza le li kenile, lizazi la pumulo le li ketezwi Mulimu. Ufi ni ufi ya ka sebeza ka lona lizazi leo u ta bulaiwa. 
Mu si ke mwa tumbula nihaili mulilo mwa mandu a mina ka lona lizazi leo la pumulo.”
Mushe a li kwa batu kamukana ba sicaba sa Isilaele, “S'a laezi Muñ'a Bupilo ki se. 
Mu fe Muñ'a Bupilo mpo. Mutu kaufela ya tabela ku eza cwalo a tise limpo za gauda, silivela ni kopa, 
lisila la boya bwa ngu le litala, le lipuzwa ni le lifubelu, lisila le linde la line, lisila la boya bwa puli, 
litalo la poho ya ngu le li basizwe bufubelu, matalo a mande, likota za akeshya, 
mafula a mwa lampi, miinko ya mafula a ku toza ni a ku eza insense ye nunka hande, 
macwe a onikisi, ni macwe a butokwa a ta beiwa mwa efoda ni fa lisila la fa sifuba sa muprisita yo muhulu.”
“Banna ba likwala kamukana mwahal'a mina ba tahe, ba t'o eza lika kaufela z'a laezi Muñ'a Bupilo, ili 
tabelenakele, tende ya teñi ni lisila la fahalimu, liñomeliso za yona, mabala, mabalelo, mitiyo ni matomelo a yona, 
likwati ni mitiyo ya lona, ni sikwahelo sa fa likwati, ni lisila le li li sileleza, 
tafule ni mitiyo ya yona ni lisebeliso za teñi kamukana, ni linkwa ze filwe Mulimu, 
sipahekelo sa lilampi hamoho ni za teñi ili lilampi ni mafula a zona, 
katala fo ku cisezwa insense ni mitiyo ya kona, mafula a ku toza, insense ya muunko o munde, ni lisila la fa munyako wa tabelenakele, 
katala ka limpo ze ciswa, ni lukwakwa lwa lisipi za kopa ze indilwe, mitiyo ya ku ka lwalela hamoho ni ze belekiswa ku kona kamukana, mukeke wa ku tapela ni lilaho la ona, 
masila a lapa, mitiyo ni matomelo a yona ni lisila le li kwala kwa munyako wa lapa, 
likonkwani za tende ni mihala ya tende ni ya lapa cwalo, 
liapalo za mikabo za baprisita, ze ba sebelisa mwa Sibaka se si Kenile, ni liapalo ze kenile za muprisita Aruni ni za bana ba hae ze ba sebelisa mwa musebezi wa bona wa buprisita.”
Batu ba sicaba sa Isilaele kamukana ba siya Mushe. 
Mutu kaufela ya n'a lata ku eza cwalo a tisa ku Muñ'a Bupilo mpo ya ku t'o yahisa Tabelenakele, ili lika kamukana ze ne tokwahala mwa lisebelezo za yona, ni za ku ezisa liapalo ze kenile. 
Banna ni basali ba taha. Mañi ni mañi ya n'a lata cwalo a tisa lipini ze kabisizwe, masale a kwa lizebe ni a kwa minwana, lifaha ni lika za mifuta-futa ze ezizwe ka gauda. Mutu ni mutu a tisa za butokwa za gauda z'a n'a hupuzi ku fa Muñ'a Bupilo. 
Mutu kaufela ya n'a na ni lisila la boya bwa ngu le li basizwe butala, bupuzwa kamba bufubelu, ni lisila feela le linde, lisila le li ezizwe ka boya bwa puli, litalo la poho ya ngu le li basizwe bufubelu, kamba litalo feela le linde, a tisa z'a n'a na ni zona kaufela. 
Batu kamukana ba ba ne ba kona ku koleka silivela, kamba kopa, ba tisa limpo za bona ku Muñ'a Bupilo, ni ba ba ne ba na ni likota za akeshya ze ne ka sebeliswa mwa muyaho, ba li tisa. 
Basali kaufela ba likwala ba ota bwanda ka boya bwa ngu, ili bo butala, bo bupuzwa, ni bo bufubelu. Ba eza ni masila a mande, mi ba a tisa. 
Basali ba likwala kamukana ba ota bwanda ka boya bwa lipuli. 
Bahulu bona ba tisa macwe a onikisi, macwe a butokwa a ku beya fa efoda ni fa lisila la fa sifuba. 
Bahulu ba tisa ni miinko ni mafula a mwa lilampi, ni mafula a ku toza ni miinko ye minde ya insense. 
Banna ni basali kamukana ba sicaba sa Isilaele ba ba ne ba lata ku zwisa se siñwi kwa musebezi wo, o n'o laezwi ki Muñ'a Bupilo ka Mushe, ba tisa limpo za bona ku Muñ'a Bupilo.
“Bezaleele, Oholiabi, ni babeti kamukana ba ba filwe ki Muñ'a Bupilo butali ni bukwala, ni ba ba ziba ku eza sifi ni sifi se si batahala ku yaha Tabelenakele, ba ta eza lika kamukana ka mw'a laelezi Muñ'a Bupilo.”
Mushe a biza Bezaleele, Oholiabi ni likwala kamukana ba ba ne ba filwe butali ki Muñ'a Bupilo, ba ba ne ba itukiselize ku tusa kaufela, mi a ba bulelela kuli ba kalise musebezi. 
Mushe a ba fa limpo kamukana ze n'e tisizwe ki Maisilaele ku t'o yahisa Tabelenakele. Sicaba sa Isilaele sa zwelapili ku tisa limpo za sona ku Mushe ka zazi ni zazi kakusasa. 
Cwale banna ba likwala ba ba ne ba eza musebezi kaufela wa Tabelenakele ba tuhela misebezi ya bona ye fapahani-fapahani, ba taha. 
Ba li ku Mushe, “Sicaba si se si tisa ze ñata hahulu ku fita ze batahala mwa musebezi w'a laezi Muñ'a Bupilo kuli u eziwe.”
Cwale Mushe a hasanya taelo ye mwa mafulo kamukana, a li, “Ku si ke kwa ba ni mutu, munna kamba musali, ya ka tisa mpo ya kwa muyaho hape.” Kiha batu ba tuhela ku tisa lika. 
Ze ne tisizwe i n'e li ze ñata hahulu ku fita ze ne tokwahala ku feleleza musebezi kaufela.
Batu kamukana ba likwala, mwahal'a ba ba ne ba eza musebezi, ba eza Tabelenakele. Ya ezwa ka masila a lishumi a ezizwe ka bwanda bwa line bo bu otilwe hande ni ka bwanda bwa boya bwa ngu bo bu basizwe butala, bupuzwa ni bufubelu cwalo, ili masila a kabisizwe ka bukwala ka maswaniso a likerubimi. 
Lisila ni lisila ne li eza mapeka a lishumi ka a mane mwa butelele ni mapeka a mabeli mwa bukuswani, ili a tikanyo i li ñwi feela. 
Kwa ngunganyiwa a ketalizoho, ku eza li li liñwi, ni a ketalizoho ku eza le liñwi hape. 
Kwa ezwa lipiki ka lisila le litala kwa mafelelezo, fande a le liñwi ni le liñwi. 
Kwa beiwa lipiki ze mashumi a ketalizoho fa lisila la pili ku a kopanyizwe pili ni lipiki ze mashumi a ketalizoho ku libahana ni la bubeli le li kopanyizwe. 
Kwa ezwa liñomeliso za gauda ze mashumi a ketalizoho, mi ka zona kwa kopanyiwa masila ao a mabeli. Kamukwaocwalo, Tabelenakele ya ba nto i liñwi.
Cwale kwa eziwa masila a lishumi ka li li liñwi a boya bwa lipuli ku eza tende ye kwahela Tabelenakele. 
Lisila le liñwi ni le liñwi ne li eza mapeka a lishumi ka a ketalizoho mwa butelele ni a mabeli mwa bukuswani, mi n'a likanelela kaufel'a ona. 
Kwa ngungekwa a ketalizoho ku eza le liñwi, ni a silezi ku eza la bubeli. 
Kwa beiwa lipiki ze mashumi a ketalizoho kwa mafelelezo a lisila la mwa kalulo ya pili, ni ze mashumi a ketalizoho hape kwa mafelelezo a la kalulo ya bubeli. 
Kwa ezwa liñomeliso za kopa ku kopanyisa likalulo ze peli zeo hamoho, ku eza tende i liñwi. 
Kwa ezwa sikwaheliso sa fa tende ka matalo a lipoho za lingu a basizwe bufubelu, ni litalo le linde la ku apesa fateñi.
Kwa betelwa Tabelenakele mabala a kota ya akeshya. 
Libala ni libala la ba la mapeka a ketalizoho mwa butelele, mi bupala bwa ba bo bu fitelela hanyinyani licika la lipeka. 
Libala ni libala ne li na ni mishengela ye mibeli ye bapani ya ku li kopanya hamoho. Mabala kaufela a Tabelenakele a ezwa cwalo hamoho ni matomelo a ona. 
Kwa ezwa mabala a mashumi a mabeli ku a beya kwa neku la mboela. 
Mi kwa beiwa matomelo a mashumi a mane a silivela kwatas'a ona, matomelo a mabeli kwa libala li li liñwi ku swala mishengela ya ona ye mibeli. 
Kwa ezwa hape mabala a mashumi a mabeli kwa neku la mutulo wa Tabelenakele. 
Mi kwa ezwa matomelo a silivela a mashumi a mane kwatas'a mabala. 
Ka mulaho wa Tabelenakele, kwa wiko, kwa beiwa mabala a silezi. 
Mi kwa ezwa mabala a mabeli a mwa malulu kwamulaho a Tabelenakele. 
Mabala mwa malulu n'a kopani kwatasi, mi a ngunganyiwa cwalo, mane ku y'o fita kwahalimu, ka liseka la pili. Mabala a mabeli a na eza malulu a mabeli n'a ezizwe ka ona mukwa wo. 
Cwalo, kwa ba ni mabala a supile ni li li liñwi ni matomelo a lishumi ka a silezi, a mabeli kwatas'a libala li li liñwi.
Bezaleele a eza Likwati la Bulikani ka kota ya akeshya, ya ba lipeka li li liñwi ni licika mwa butelele. Bupala bwa ba bo bu fitelela hanyinyani licika la lipeka hamoho ni butungi cwalo. 
A li kwahela ka gauda ye nde mwahali ni fande, mi a li potolosa ka mufunga wa gauda. 
A li ezeza miswalelo ye mine ya gauda, ya ku li lwalela, mi a i beya kwa mahutu a lona. Mwa maneku a mabeli a beya miswalelo ye mibeli kafa ni kafa. 
A eza mitiyo ka kota ya akeshya, mi a i kwahela ka gauda. 
A i comeka mwa miswalelo mo kwa maneku a mabeli a Likwati la Bulikani, ili ya ku li lwalisa. 
A eza sikwahelo ka gauda ye nde. Mwa butelele sa ba sa lipeka ni licika, mi sa fitelela hanyinyani licika la lipeka mwa bupala. 
Kwa maneku a mabeli a sikwahelo a eza likerubimi ze peli ka gauda ye tulilwe. 
A beya ye ñwi kwa makalelo ni ye ñwi kwa mafelelezo. A li kopanyeleza ni sikwahelo kuli li be nto i liñwi. 
Likerubimi ne li pakuzi mafufa a zona fahalimu, ku sileleza sikwahelo. Ne li talimani kono ye ñwi ni ye ñwi i talimezi fa sikwahelo.
A eza ni tafule ka kota ya akeshya. Mwa butelele ne li peka i liñwi, mi mwa bupala licika la lipeka. Kwa ku ya mwahalimu ne ku fitelela hanyinyani licika la lipeka. 
A i kwahela ka gauda luli mi a i potolosa ka mufunga wa gauda. 
A i potolosa hape ka kabala ka ka likana ni singandi, mi a i potolosa ka mufunga wa gauda. 
A eza miswalelo ye mine ya ku i nanulisa, mi a i beya mwa malulu a mane a tafule kwa mahutu a yona. 
Miswalelo ye swala mitiyo ya ku lwalisa tafule i beiwa kwatas'a kabala. 
A eza mitiyo ya kota ya akeshya, mi a i kwahela ka gauda. 
A eza ni mikeke ya gauda ye nde ya ku beya fa tafule, ili lipulaiti, likomoki, lindondo ni mikeke ya kwiti ye itusiswa kwa limpo ze nwiwa.
A eza Sipahekelo sa Lilampi ka gauda ye nde. A eza lilaho ni musumo wa sona ka gauda ye tulilwe. Lipalisa za ku si kabisa, hamoho ni tukoto ni tupizanyana twa kopanelela ni sona. 
Kwa zwa mitai ye silezi kwa matuko a sona, ye milalu kafa ni kafa. 
Mutai o muñwi ni o muñwi wa yona n'o na ni lipalisa za likabisa ze talu, ili za sibupeho sa palisa ya alumondi, ni tukoto ni tupizanyana cwalo. 
Musumo wa Sipahekelo sa Lilampi n'o na ni likabisa za lipalisa ze ne ze bupehile sina palisa ya alumondi ni tukoto ni tupizanyana. 
Kwatas'a mutai o muñwi ni o muñwi, wa ye milalu ya kafa ni kafa, ne ku na ni sikoto si li siñwi. 
Makoto ni mitai ne li li nto i liñwi ni Sipahekelo sa Lilampi. Ne li ezizwe ka gauda ye tulilwe. 
A ezeza sipahekelo seo lilampi ze supile, mi a eza ni mamangato ni mikeke ya mulola ka gauda ye nde. 
A eza Sipahekelo sa Lilampi ni lika za sona kamukana ka gauda ye eza bukiti bo bu likana ni likilo ze mashumi a mane ka ze ketalizoho.
A eza katala fo ku cisezwa insense ka kota ya akeshya. Ne ka likana mwa butelele ni mwa bupala, ili licika la lipeka mo ni mo. Ku ya mwahalimu i n'e li lipeka li li liñwi. Manaka a teñi n'a eza nto i liñwi ni kona. 
A ka kwahela fahalimu ni mwa maneku a mane a kona, hamoho ni manaka kaufela ka gauda luli, mi a ka potolosa ka mufunga wa gauda. 
A ka ezeza miswalelo ye mine ya gauda ya ku ka lwalisa, mi a i beya kwatas'a mufunga kwa maneku a mabeli, ili ku swala mitiyo ya ku ka lwalisa. 
A eza katala fo ku cisezwa limpo ka kota ya akeshya, ka ne ka likanelela mwa butelele ni mwa bupala, ili mapeka a mabeli ni licika mo ni mo. Kwa ku ya mwahalimu n'e li lipeka li li liñwi ni licika. 
A eza lingo ze subeketile mwa malulu a mane a kona, mi ili nto i liñwi ni katala. A ka kwahela kaufela ka kopa. 
A eza lisebeliso kamukana za fa katala, ili mañetana a mulola, lifocolo, mikeke ya kwiti, liñomeliso ni mañetana a mulilo cwalo. Lisebeliso zeo kamukana a li eza ka kopa. 
A ezeza katala lukwakwa ka lisipi za kopa ze indilwe, mi a lu beya kwatas'a libala kuli lu cikimane katala. 
A eza miswalelo ye mine ya ku ka lwalisa, mi a i beya kwa malulu a mane a lukwakwa lwa kopa. 
A eza mabala ka kota ya akeshya, mi a' kwahela ka kopa. 
A comeka mwa miswalelo mwa matuko a katala, ili ya ku ka lwalisa. A eza sikisi mwa katala ka mapulanga.
  A eza mukeke wa ku tapela ka kopa, hamoho ni lilaho la ona. Mukeke wo, wa eziwa ka liiponi za basali ba ba ne ba sebeza kwa munyako wa Tabelenakele.
A eza lapa. Masila a lona a kwa neku la mboela n'e li masila a bwanda bo bu indilwe bwa line ye nde, ili mapeka a mashumi a ketalizoho mwa butelele. 
Misumo ye mashumi a mabeli ni matomelo a teñi a mashumi a mabeli ne li za kopa. Liñomeliso kwa mitiyo ni litupa i ne li za silivela zona. 
Kwa neku la mutulo, ne ku na ni masila a eza mapeka a mashumi a ketalizoho kwa butelele, a swelwi ki mitiyo ye mashumi a mabeli ye ne yemi mwa matomelo a teñi a mashumi a mabeli a kopa. Liñomeliso kwa mitiyo ni litupa i n'e li za silivela. 
Kwa neku la wiko masila n'a eza mapeka a mashumi a mabeli ka a ketalizoho mwa butelele, a swelwi ki mitiyo ye yemi mwa matomelo a yona ye lishumi, ku beya liñomeliso za mitiyo ni litupa za silivela. 
Kwa neku la upa masila n'a eza mapeka a mashumi a mabeli ka a ketalizoho. 
Kwa neku le liñwi la munyako ne ku na ni masila a n'a eza mapeka a supile ni licika mwa bupala, a n'a swelwi ki mitiyo ye milalu ye ne yemi mwa matomelo a yona a malalu. 
Kwa ba cwalo ni kwa neku le liñwi hape, mi kwa maneku a mabeli a kwa munyako wa lapa ne ku na ni masila a eza mapeka a supile ni licika mwa bupala, a swelwi ki mitiyo ye milalu ye n'e yemi mwa matomelo a malalu a yona. 
Masila kamukana a potolohile lapa n'a ezizwe ka bwanda bo bu indilwe bwa line ye nde. 
Matomelo a mitiyo n'a ezizwe ka kopa, mi liñomeliso za kwa mitiyo, ni litupa za yona hamoho ni lingo za mitiyo ne li kwahezwi ka silivela. Misumo ya kwa lapa kaufela ne i kopanyizwe ka litupa za silivela. 
Lisila la kwa munyako wa lapa, le ne li kabisizwe ka bukwala, ne li ezizwe ka boya bwa ngu bo bu basizwe butala, bupuzwa ni bufubelu, ni ka bwanda bo bu indilwe bwa line ye nde. Mwa butelele n'e li mapeka a lishumi, mi ku ya mwahalimu n'e li mapeka a mabeli ni licika, kamukwaoswana ni masila a kwa lapa. 
Ne li swelwi ki mitiyo ye mine ye ne yemi mwa matomelo a yona a mane a kopa. Liñomeliso, lingo ni litupa za yona ne li li za silivela. 
Likonkwani kamukana za Tabelenakele ni za lapa ne li ezizwe ka kopa.
Ze, ki zona lisinyehelo za lisipi ze sebelisizwe kwa ku yaha Tabelenakele, mo ne ku bulukilwe matapa a kupuzo. Mukoloko wa lika ze ne sebelisizwe kaufela n'o laezwi ki Mushe, mi n'o ezizwe ki Malivi ba ba ne ba li mwatas'a Itamare, mwan'a muprisita Aruni.
Ba ezeza baprisita liapalo ze nde za boya bwa ngu bo bu basizwe butala, bupuzwa ni bufubelu, ili ze apalwa ha ku sebezwa mwa Sibaka se si Kenile. Ba ezeza Aruni liapalo ze kenile, ka mo Mushe n'a laelezwi ki Muñ'a Bupilo.
Efoda ya ezwa ka bwanda bwa gauda, ka lisila la boya bwa ngu le li basizwe butala, bupuzwa ni bufubelu, ni ka lisila la bwanda bo bu indilwe bwa line ye nde. 
Ba tula gauda ku i eza mashiti a masisani, mi ba a pumaka tuemba to tusisani ku tu lukelela fa lisila la boya bwa ngu bo bu basizwe butala, bupuzwa ni bufubelu, ni fa lisila la line ye nde le li kabisizwe ka bukwala. 
Ba eza tusila twa fa maheta a efoda, to tu ne tu kopanyizwe kafa ni kafa kuli tu kone ku ñomelwa. 
Lukanda lo lu indilwe ka bukwala lwa eza nto i liñwi ni yona efoda, mi lwa ezwa ka ku swana ni yona, ili ka gauda, ni ka lisila la boya bwa ngu le litala, le lipuzwa ni le lifubelu, ni ka lisila la bwanda bo bu indilwe bwa line ye nde, sina mw'a n'a laelezwi Mushe ki Muñ'a Bupilo. 
Ba eza macwe a onikisi, mi a kweswa mwa tukwati twa gauda, mi sina siswayiso sa ku kantisa mañolo, a falaulwa mabizo a bana ba Isilaele. 
A beiwa fa tusila twa fa maheta a efoda, kuli a be macwe a hupulisa Muñ'a Bupilo bana ba Isilaele, sina Muñ'a Bupilo mw'a n'a laelezi Mushe.
Kwa ezwa lisila la fa sifuba, mi la kabiswa ka bukwala sina efoda. La ezwa ka gauda, ka lisila la boya bwa ngu le litala, le lipuzwa ni le lifubelu ni ka lisila la bwanda bo bu indilwe bwa line ye nde. 
Ba li eza ka ku likanelela mo ni mo, mi ba li tatahanya habeli ku eza butelele bwa singandi mwa bupala ni mwa butelele. 
Kwa beiwa mibamba ye mine ya macwe a butokwa ku lona. Mwa mubamba wa pili kwa beiwa licwe la rubi, la topazo, ni la karabunkele. 
Mwa mubamba wa bubeli kwa beiwa la emeralda, la safiro, ni la daimani. 
Mwa mubamba wa bulalu kwa beiwa la yasinto, la agata, ni la ametisto. 
Mwa mubamba wa bune kwa beiwa la berilo, la onikisi ni la jaspe. A kweswa mwa tukwati twa gauda. 
Ne ku na ni macwe a lishumi ni a mabeli, a n'a ni mabizo a bana ba Isilaele. A n'a falauzwi sina likantiso, le liñwi ni le liñwi ni libizo la lo luñwi lwa masika a lishumi ni a mabeli. 
Kwa ezwa liñetwani za gauda luli ze bondilwe sina mihala za ku beya fa lisila la fa sifuba. 
Kwa ezwa tukwati to tubeli ni masale a mabeli a gauda, mi masale ao a mabeli a tamelelwa mwa malulu a kwahalimw'a lisila la fa sifuba. 
Ka masale ao, kwa tamelelwa mihala ye mibeli ya gauda. 
Kwa tamelelwa hape mafelelezo a mihala ye mibeli kwa tukwati to tubeli, mi kamukwaocwalo, mihala ya kopanyezwa fapil'a masila a fa maheta a efoda. 
Kwa ezwa masale a mabeli a gauda, mi a beiwa mwa malulu a kwatasi a lisila la fa sifuba, mwahali fakaufi ni efoda. 
Kwa ezwa hape masale a mabeli a gauda, mi a beiwa kwatasi, fapil'a masila a fa maheta a efoda, kwatuko a mungundo, fahalimw'a lukanda lo lunde lo lu indilwe lwa efoda. 
Masale a lisila la fa sifuba a tamwa kwa masale a efoda, ka muhala o mutala kuli lisila la fa sifuba li t'o yema fahalimw'a lukanda li sa shenyi, sina mw'a n'a laelezwi Mushe ki Muñ'a Bupilo.
Kwa ezwa siapalo se sitelele sa kwatas'a efoda se si ezizwe feela ka bwanda bwa boya bwa ngu bo butala. 
Mulala mo ku zwela toho n'o swana ni mulala wa siapalo sa litalo. Kwa mafelelezo a mulala ne ku beilwe lisila le li lukilwe ka bukwala le li u potoloha, kuli u si ke wa pazuha. 
Mungundo o kwatasi wa potoloswa ka manjobo a swana sina likobe, ili a matala, a mapuzwa ni a mafubelu a ezizwe ka boya bwa ngu ni bwanda bo bu indilwe bwa line ye nde. 
Kwa ezwa tulangu twa gauda, mi twa beiwa mwahal'a manjobo ku potolosa mungundo wa kwatasi. 
Ka mukwaocwalo, ne ku na ni mubamba wa tulangu ni manjobo ku potoloha mungundo wa kwatasi a siapalo s'a n'a sebelisa muprisita, sina mw'a n'a laelezwi Mushe ki Muñ'a Bupilo.
Kwa ezezwa Aruni ni bana ba hae lihembe ka bwanda bo bu indilwe bwa line ye nde. 
Kwa eziwa tukwe ya buprisita ni likepesi ka lisila la line ye nde, ni tuputula twa lisila la bwanda bo bu indilwe bwa line ye nde. 
Kwa eziwa ni lukanda lo lu ezizwe ka lisila la bwanda bo bu indilwe bwa line ye nde ni ka lisila la boya bwa ngu le li basizwe butala, bupuzwa ni bufubelu, le li kabisizwe ka bukwala sina mw'a n'a laelezwi Mushe ki Muñ'a Bupilo. 
Kwa ezwa kabiso ya bulena ka gauda ye nde, mi kwa falaulwa fateñi, sina mo ku falaulelwa sikantiso sa mañolo, manzwi a, “Ku sumekezwi Muñ'a Bupilo.” 
Kabiso ka tamelelwa fahalimw'a tukwe ya buprisita ka muhala o mutala, sina mw'a n'a laelezwi Mushe ki Muñ'a Bupilo.
Musebezi kaufela wa Tabelenakele, yona Tende ya Kopano, ya fela cwalo. Maisilaele ba eza lika kamukana mw'a n'a laelezwi Mushe ki Muñ'a Bupilo. 
Ba tiseza Mushe Tabelenakele, tende ya fahalimu, ni lika za mwateñi kaufela. Ba mu tiseza liñomeliso, mabala, mabalelo, mitiyo ni matomelo a yona, 
litalo la poho ya ngu le li basizwe bufubelu fahalimu, ni litalo le liñwi le linde la kwatasi, hamohocwalo ni lisila la ku i sileleza, 
likwati le li na ni matapa a kupuzo, mitiyo ni sikwahelo sa lona, 
tafule ni lisebeliso za yona kaufela, linkwa ze filwe Mulimu, 
Muñ'a Bupilo a li ku Mushe, 
“Ka lizazi la pili la kweli ya pili u tome Tabelenakele ili Tende ya Kopano. 
U beye likwati le li na ni matapa a kupuzo mwateñi, mi u kwahele likwati ka lisila. 
Kihona u ka tisa tafule, mi u ta beya lisebeliso za teñi fahalimw'a yona. U kenye hape ni sipahekelo sa lilampi mi u beye lilampi fateñi. 
Hape u beye katala ka gauda, fo ku cisezwa insense, fapil'a likwati le li na ni matapa a kupuzo, mi u paheke lisila kwa munyako wa Tabelenakele. 
U beye katala, fo ku cisezwa litabelo, fapil'a Tende ya Kopano. 
U beye mukeke wa ku tapela mwahal'a Tende ya Kopano ni katala, mi u sele mezi mwateñi. 
U yemise lapa, mi u paheke lisila kwa munyako wa lapa.
“Cwale u nge mafula a ku toza, mi u toze Tabelenakele ni ze mwateñi kamukana. U i kakule hamoho ni ze mwateñi kaufela ka ona mukwa wo, mi i ta ba ye kenile. 
U toze hape ni katala fo ku cisezwa litabelo ni za teñi kamukana. U i kenise ka mukwa ona wo, mi i ta kena hahulu luli. 
U toze ni mukeke wa ku tapela ni lilaho la ona, mi u' kenise cwalo ni ona.
“U suteleze Aruni ni bana ba hae kwa munyako wa Tende ya Kopano, mi ba tape ka mezi. 
U apese Aruni liapalo ze kenile, u mu toze, mi ka mukwa o cwalo u mu kenise, kuli a kone ku ni sebeleza a li muprisita. 
U suteleze ni bana ba hae fakaufi, mi u ba apese lihembe. 
Cwalehe, u ba toze, sina m'o tozelize ndat'a bona, kuli ba ni sebeleze ba li baprisita. Ku toziwa kwa bona ku ta ba eza baprisita kuya kuile.”
Mushe a eza lika kamukana sina mw'a n'a laelezwi ki Muñ'a Bupilo. 
