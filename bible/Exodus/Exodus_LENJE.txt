Meena a bana bakwe Jakobo basankwa alimwi abamumaandaabo abo mbwaakayaabo mucishi ca Ijipiti ngaaya. 
Lubeni, Simyoni, Lefi, Juda, 
Isaka, Sebuluni, Benjameni, 
Dani, Nafutali, Gadi alimwi aAsha. 
Baana bamulunyungu lwakwe Jakobo boonse pantu pomwi bakalinga makumi osanwe aobilo, sombi Josefu mwanaakwe wakalinga kale mucishi ca Ijipiti. 
Muya nshiku, Josefu alimwi abamakwabo boonse, kubikaawo abamulishalane lyabo boonse bakamana kufwa. 
Sombi bamulunyungu lwabo abo beetwa ayi bene Isilaeli bakashala baana baanji. Mpeeke bakafula abuumbi alimwi akuba ankusu, lyalo bakakumanabo cishi coonse.
Kuswawaawo mwaami uyo watakalinga kwishi nabi comwi pali Josefu, wakatalika kulela mucishi ca Ijipiti. 
Wakaambila bantu ba mucishi cakwe ayi, “Bene Isilaeli aba mbaanji abuumbi alimwi mbayumu kwiinda ndiswe. 
Paceebo ceeci tulyeelete kubacenjelela ceebo inga baakwiindaawo kufula. Ono na kwabuka nkondo, inga baakucafwa balwani besu akulwana aswebo, lyalo bakaloboke amucishi cesu.” 
Aboobo bene Ijipiti bakasala beshikubasebensesha kwaamba ayi babapeenshe kwiinda mukusebensa ncito shiyumu. Bene Isilaeli bakayaka mandabala anene obilo aPitomu alimwi aLamesesi kwaamba ayi munoolaminwa shakulya sha mwaami Falawo. 
Ono nabi bene Ijipiti bakalinga kubapensha abuumbi, bene Isilaeli bakalinga kuya cifulilakobo akumwaikabo mucishi coonse. Aboobo bene Ijipiti bakatalika kuloonda bene Isilaeli. 
Paceebo ceeci bakatalika kubasebensesha calunkutwe. 
Bakayumya ceendo ca buumi bwabo kwiinda mukubasebensesha ncito iyumu abuumbi ya buyaki, alimwi aya mumyuunda yabo, cakutabanyumfwilawo nkumbu.
Lyalo mwaami wa mucishi ca Ijipiti wakaambila Shifula alimwi aPuwa, banakashi bobilo abo bakalinga kutumbusha bene Ebulu ayi, 
“Pakunootumbusha banakashi bene Ebulu, na kwashalwa mwaana musankwa mulyeelete kumucaya, sombi na ngumwanakashi, nkumulekabo ayi akule.” 
Sombi beshikutumbusha abo bakalinga kuloonda Lesa. Aboobo tabakwe kukonkela maswi akaamba mwaami wa Ijipiti, sombi bakalinga kuleka baana basankwa ayi bakule. 
Paceebo ceeci mwaami Falawo wakeeta beshikutumbusha akubeepusha ayi, “Ino mutoocitilanshi bobulya? Mutoolekelanshi baana basankwa ayi bakule?” 
Balo bakakumbula ayi, “Bene Ebulu banakashi tabakoshenye abanakashi bene Ijipiti. Balo balafwambaana kutumbuka womwi pali ndiswe kaatana kushika.”
Mpeeke Lesa wakanyumfwila nkumbu beshikutumbusha aba. Lyalo bene Isilaeli bakafulilaako akuba ankusu shiinji. 
Ono mukwiinga banakashi abo bakalinga kuloonda Lesa, wakabapa baana baanji.
Kuswawaawo mwaami Falawo wakapa bantu ba mucishi cakwe boonse mulawo wakwaamba ayi, “Mwaana musankwa washalwa woonse wa bene Ebulu mulyeelete kuya mukumuwaala muMulonga wa Nailo. Sombi baana banakashi nkubalekabo ayi bakule.”
Ono umwi musankwa mwine Lefi wakeeba mwanakashi wa mumushobo wakwe 
uyo wakamushalila mwaana musankwa. Ono mwanakashi uyo ndyaakabona ayi mwaana ngumubotu abuumbi, wakamushisa kwamyeenshi yotatwe. 
Sombi ndyaakabona ayi inga taatoleleli kumushisa, wakabwesa mutaanga wa matete akunanikamo manenekela kwaamba ayi maanshi atanoonjila. Lyalo wakabikamo mwaana akumushisa mumatete muloombe lwa mulonga. 
Nankashi wa mwaana uyo wakeemikana kulaale ayi abone ceshi cicitike kuli nguwe.
Mpeeke mwanakashi mwanaakwe Falawo wakaya kumulonga mukusamba. Abalo balandakashi bakwe bakalinga kweendeenda muloombe. Lyalo wakabona mutaanga mumatete akutuma mulandakashi wakwe ayi aubweese. 
Mwanaakwe Falawo ndyaakafwekula mutaanga, wakabona mwaana musankwa kaalila. Wakamunyumfwila nkumbu akwaamba ayi, “Uyu ngomwi wa baana ba bene Ebulu.”
Mpomunyaawo nankashi wa mwaana uyo wakeepusha mwanaakwe Falawo ayi, “Sa nje nkamuletele mwanakashi umwi mwine Ebulu ayi ese anoomulelelako mwaana uyu?” 
Lyalo alakwe wakakumbula ayi, “Ee, Koya.” Mpomunyaawo nankashi wa mwaana uyo wakaya mukuleta banyina mwaana. 
Mpeeke mwanaakwe Falawo uyo wakaambila mwanakashi uyo ayi, “Tola mwaana uyu unoondelelaako, ndaakukulipila.” Aboobo banyina mwaana bakamutola akumulela. 
Ono mwaana ndyaakakula banyina abo bakamutola kumwanaakwe Falawo ulya, lyalo wakaba mwanaakwe. Wakalyaamboosha ayi, “Ceebo ndakamusubula mumaanshi, ntoomutumba ayi Mose.”
Ono Mose ndyaakakula, wakaya mukufwakashisha bene Ebulunyina, akubona mbuli mbobakalinga kukakatishikwa kusebensa ncito iyumu. Wakabona amwine Ijipiti umwi kaauma mwine Ebulu womwi pakati ka bene mishaabo. 
Mose ndyaakacebooka akubona ayi tepakalinga umwi muntu utobonaako, wakacaya mwine Ijipiti uyo akumufukila mumuseese. 
Bushiku bwakaboolaawo, wakaboolaako akucana basankwa bene Ebulu bobilo kabalwana. Mpeeke wakeepusha wooyo wakalinga kulubite ayi, “Utokuuminanshi mwine Ebulunyoko?” 
Musankwa uyo wakakumbula ayi, “Ngani wakakusala ayi ube mweendeleshi alimwi amoomboloshi wesu? Sa ulisuni kuncaya anebo bweenka mbowakacaya mwine Ijipiti?” Lyalo Mose wakaloonda akulyaamboosha ayi, “Nkokwaamba ayi bantu bakeshiba ncendakacita.”
Ono mwaami Falawo ndyaakanyumfwa cikani ici, wakalinga kusuni ayi acaye Mose, sombi Mose wakalobokela kucishi ca Midyani, uko nkwaakaya mukwikala pafwaafwi amukalo.
Lyalo banakashi bosanwe abobilo bana bakwe Jetulo mupailishi wa kuMidyani, bakaya kumukalo uyo mukuteka maanshi ayi besushe mankubala kwaamba ayi mbelele alimwi ampongo sha baishiwabo shinwe. 
Ono kwakesa beembeshi bamwi akutandako banakashi abo. Lakwe Mose wakanyamuka, wabafunaako akupa maanshi mbelele ampongo shabo shoonse. 
Ndibakaboola kuli ishiwabo, wakabeepusha ayi, “Ino mwafwambaana buyani kuboola sunu?” 
Balo bakakumbula ayi “Mwine Ijipiti watufunaako mumaansa a beembeshi, alimwi ngowatutekelaako amaanshi akupa shifubwa shesu ayi shinwe.” 
Ishiwabo wakeepusha bana bakwe banakashi ayi, “Ino musankwa uyo uli kuli? Ino mwamushiilanshi? Kamuya mukamwiite, ese tulyaakwe.”
Mpeeke Mose wakasumina kwikalaabo. Lyalo Jetulo wakamupa Sipola mwanaakwe ayi eebe. 
Wakamushalila mwaana musankwa. Mpomunyaawo Mose wakayeeya mwiine ayi, “Nebo ndi muswamashi mucishi cino, aboobo mwanaangu uyu ntoomutumba ayi Geshomu.”
Ndipakeenda myaaka, mwaami wa mucishi ca Ijipiti wakafwa, sombi bene Isilaeli bakalinga kucipengabo ceebo ca busha akunoolilila shikubafunaako. Kulila kwabo kwakashika kuli Lesa, 
alakwe wakabanyumfwa akwiibaluka cipangano cakwe kuli Abulaamu, Isaki alimwi aJakobo. 
Lyalo Lesa wakabona mbuli mbobakalinga kufubitwe bene Isilaeli, mpeeke wakabanyumfwila nkumbu.
Bumwi bushiku, Mose wakalinga kweembela mbelele ampongo sha mupongoshi wakwe musankwa wiitwa ayi Jetulo, uyo wakalinga mupailishi wa kuMidyani. Mpeeke wakalansha litanga lya mbelele alimwi ampongo muluyanga tibili washika kuKalundu kasalalite kakwe Lesa ka Olebu. 
Nkomunya uko, munjelo wa Mwaami Lesa wakaboneka kuli nguwe anga ngumulilo mucikupu. Mose wakacibona kacinyaka, sombi tecakalinga kupya. 
Mose wakayeeya ayi, “Ici tacina kubonekaawo! Ino cikupu tacitoopitanshi? Ntoosena pafwaafwi mboneshe.”
Ono Mwaami Lesa ndyaakabona ayi Mose utoosa cisena, wakamwiita pakati ka cikupu akwaamba ayi, “Mose! Mose!” Alakwe Mose wakakumbula ayi, “Nkambo.”
Lesa wakamwaambila ayi, “Imikana peenkaapo. Fuula nkwabilo shako mukwiinga pamusena apo mpooimfwi palisalalite. 
Nebo ndime Lesa wa bamashali bako bakulukulu. Ndime Lesa wakwe Abulaamu, Isaki alimwi aJakobo.” Mpeeke Mose wakalifweka pameenso ceebo wakaloonda kulangilisha Lesa.
Lyalo Mwaami Lesa wakaamba ayi, “Ncakwiila ndaboona mbuli bantu bangu mbobatoopenshekwa mucishi ca Ijipiti. Ndanyuumfwa kulila kwabo ceebo ca beshikubasebensesha. Kupenshekwa kwabo koonse ndikubwene. 
Aboobo ndesa mukubafuna mumaansa a bene Ijipiti akubakusha mucishi ca Ijipiti, kubatola mucishi cibotu cinene. Mucishi ico muli bubile abulongo bubotu, umo mwikala bene Kenani, bene Iti, bene Amoli, bene Pelisi alimwi abene Jebusi. 
Ncakwiila kulila kwa bantu bangu ndakunyumfwa, alimwi ndaboona abene Ijipiti mbobatoobapensha. 
Ono ntookutuma kumwaami Falawo wa kuIjipiti kwaamba ayi ukatanjilile bantu bangu kuswa mucishi cakwe.”
Sombi Mose wakaambila Lesa ayi, “Nebo taaku mboombete. Ino inga ndaya buyani kumwaami alimwi akukusha bene Isilaeli mucishi cakwe ca Ijipiti?” 
Mpeeke Lesa wakamukumbula ayi, “Nebo ndaakunooli awebo, alimwi andyeshi ukanoobakusha mucishi ca Ijipiti, mulaakunambilila pakalundu aka. Ici cilaakuba cishibilo cakwaamba ayi ndime ndakutuma.”
Sombi Mose wakaambila Lesa ayi, “Ono na nkaye kubene Isilaeli akubaambila ayi, ‘Lesa wa bamashali banu bakulukulu wantuma kuli ndimwe,’ balo balaakunjipusha ayi, ‘Ino liina lyakwe ngani?’ Ono ndaakubalwiita ayinshi?” 
Mpomunyaawo Lesa wakaamba ayi, “NDIME WOOYO NGOOMBETE. Anu ulyeelete kubalwiita ayi, ‘Uyo wiitwa ayi NDIME wantuma kuli ndimwe.’ 
Ubalwiite bene Isilaeli ayi nebo neMwaami Lesa, neLesa wa bamashali babo bakulukulu, neLesa wakwe Abulaamu, Isaki, alimwi aJakobo, ndakutuma kuli mbabo. Ili ndyeliina lyangu lyoonsebo. Mashalane oonse akunembo mbweshi akanoonjita ubo. 
Koya ubunganye bamatanjilili ba bene Isilaeli boonse akubalwiita ayi nebo neMwaami Lesa, Lesa wa bamashali banu bakulukulu, neLesa wakwe Abulaamu, Isaki alimwi aJakobo ndakaboneka kuli ndiwe. Ubalwiite alimwi ayi ndesa akubona bene Ijipiti ncebatoocita kuli mbabo. 
Ndayeeya kwaamba ayi nkabakushe muIjipiti, umo mobatoopenshekwa abuumbi, alimwi akubatola kucishi kuli bubile abulongo bubotu. Mucishi umo momuli bene Kenani, bene Iti, bene Amoli, bene Pelisi, bene Ifi alimwi abene Jebusi.
“Ono balaakukunyumfwila. Kuswawaawo ulyeelete kuya abamatanjilili ba bene Isilaeli kumwaami wa mucishi ca Ijipiti akumwaambila ayi, ‘Mwaami Lesa, Lesa wa bene Ebulu waliyubulula kuli ndiswe. Ono bulya tutoomusenga ayi mutusuminishe kweenda nshiku shotatwe muluyanga kwaamba ayi tukabenge kuMwaami Lesa, Lesa wesu milambu.’ 
Ndishi kwaamba ayi mwaami wa mucishi ca Ijipiti teshi akamusuminisheewo na nkabule kumukakatisha. 
Sombi ndaakusebensesha nkusu shangu, alimwi ndaakupa mulandu bene Ijipiti kwiinda mukucita shintu shiloondesha mucishi cabo. Kuswawaawo mwaami ulaakumusuminisha ayi muye.
“Ndaakulengesha ayi bene Ijipiti bakalemeke bantu bangu kwaamba ayi baakulonga, batakaswimo maansabo. 
Woonse mwanakashi mwine Isilaeli ulaakuya kumwanakashi shikamukobonyina mwine Ijipiti alimwi kumwanakashi mwine Ijipiti ukala muŋanda yakwe, akusenga shintu sha silifa asha golodi, alimwi ashakufwala. Mpeeke bene Isilaeli balaakufwalika bana babo basankwa alimwi abanakashi. Aboobo balaakutola bubile bwa bene Ijipiti.”
Lyalo Mose wakakumbula Mwaami Lesa ayi, “Ndaakucita buyani na bene Isilaeli bakabule kunshoma akunyumfwila, alimwi na bakaambe ayi tamukwe kuboneka kuli ndime?” 
Lakwe Mwaami Lesa wakamwiipusha ayi, “Nciinshi ico ncoocite mulyaansa?” Mose wakakumbula ayi, “Ninkoli.” 
Mwaami Lesa wakaamba ayi, “Iwaale panshi.” Ono Mose ndyaakeewaala panshi, yakaaluka nsoka. Mpeeke wakaloonda akucicako lubilo. 
Mpomunyaawo Mwaami Lesa wakaambila Mose ayi, “Kotama wiibwesele kuluminso.” Alakwe Mose wakakotama akwiicata, lyalo mulyaansa lyakwe yakaaluka nkoli alimwi. 
Mwaami Lesa wakaamba ayi, “Anu ukacite bobulya kubene Isilaeli kwaamba ayi bakashome ayi Mwaami Lesa, Lesa wa bamashali babo bakulukulu, Lesa wakwe Abulaamu, Isaki alimwi aJakobo, wakaboneka kuli ndiwe.”
Mwaami Lesa wakaambila Mose alimwi ayi, “Bika lyaansa lyako mucakufwala.” Mose wakacita kweelana ambwaakaambilwa. Ono ndyaakalikushaamo, kucana lyaansa lyaboolabo tuu, kushiloonda shamanata. 
Lyalo Mwaami Lesa wakaamba ayi, “Boosha lyaansa mucakufwala alimwi.” Alakwe wakacita bweenkoobo, pakulikushaamo lyakababo kabotu bweenka mbuli mubili wakwe woonse. 
Mpeeke mwaami Lesa wakaamba ayi, “Na bakabule kukushoma nabi kusumina kwiinda mucaankamiko cakutaanguna, nkokwaamba ayi balaakusumina kwiinda muli ceeci cabili. 
Ono na bakabule kukushoma waakumana kucita shaankamiko shobilo ishi, akukaka kukunyumfwila, ukatekule maanshi muMulonga wa Nailo akwaatila panshi. Maanshi ayo, alaakwaaluka bulowa.”
Sombi Mose wakaamba ayi, “NoBaami baLesa nebo kuswabo kalekale nshaambiwo kabotu, alimwi ampomwatalikila kwaamba anebo, poonse nshintokwaambawo kabotu. Ndacelwa kuposha shikani alimwi ndicite kamaama.” 
Lyalo Mwaami Lesa wakamwaambila ayi, “Ino ngani upa muntu mulomo? Ngani ulengesha ayi ashinke matwi nabi kuba cibuulu? Alimwi ngani ulengesha ayi anoobona nabi ayi abe moofu? Sa teshi ndime neMwaami Lesa? 
Anu webo, koya bulya bweenka! Ndaakukucafwaako kwaamba alimwi ndaakukulwiita ashakwaamba.” 
Sombi lakwe Mose wakakumbula ayi, “Sobwe noBaami baLesa, ndakombelela amutume umwi.”
Lyalo Mwaami Lesa wakakalalila Mose, akumwaambila ayi, “Ino mbuyani mukwanu Aloni mwine Lefi? Ndishi kwaamba ayi lakwe inga waamba kabotu. Cino ciindi uli munshila ayi ese abonane awebo alimwi utoosangalala abuumbi pakukubona. 
Inga wabandikaakwe akumulwiita shakwaamba. Noonse nobilo ndaakumucafwaako kwaamba alimwi ndaakumulwiita shakucita. 
Lakwe ngweshi ukanokwaambilaako kubantu. Ono webo ulaakuba anga nguLesa ceebo ulaakunoomulwiita shakwaamba. 
Nyamuna nkoli iyi uyaayo mukwiinga njeshi ukanoocitishako shaankamiko.”
Kuswawaawo Mose wakaboola kuli Jetulo mupongoshi wakwe musankwa, akumwaambila ayi, “Ndamukombelela ayi munsuminishe kuboolela kucishi ca Ijipiti mukubona bamakwesu na bacili boomi.” Jetulo wakasumina, akumulasha ayi eendebo kabotu. 
Mose ndyaakalinga kucili mucishi ca Midyani, Mwaami Lesa wakamwaambila ayi, “Boolela kucishi ca Ijipiti mukwiinga boonse abo bakalinga kusuni kukucaya bakamana kufwa.” 
Mpeeke Mose wakanyamuna bakaakwe alimwi abana bakwe basankwa akubatantika pambongolo. Mpeeke wakanyamuka akuboolela kuIjipiti. Wakanyamuna ankooli iyo Lesa njaakamwaambila ayi atolelele.
Mwaami Lesa wakaambila Mose alimwi ayi, “Ono bulya mbootoboolela kuIjipiti, ulyeelete kucita pameenso a mwaami Falawo shaankamiko shoonse nshendakakubonesha. Sombi ndaakulengesha mwaami kuba shicimpamya akukaka kusuminisha bantu ayi baye. 
Anu webo ulyeelete kumulwiita ayi nebo neMwaami Lesa ndaamba ayi, ‘Isilaeli ngomwanaangu musankwa wakwiiya. 
Ndakakulwiita ayi uleke mwanaangu musankwa aye kwaamba ayi akanambile, sombi webo wakakaka. Ono bulya ntoocaya mwanaako musankwa wakwiiya.’ ”
Ndibakalinga kookesha pamusena umwi pakunooya kuIjipiti, Mwaami Lesa wakakumana aMose akuyanda kumucaya. 
Sombi Sipola mukaakwe, wakabwesa libwe likolete akupalula mwanaakwe, alimwi akucatisha Mose kumyeendo acikanda ico akwaamba ayi, “Uli ibaangu ceebo ca bulowa.” 
Wakaamba boobo ceebo cakupalulwa, mpeeke alakwe Mwaami Lesa wakapulusha Mose.
Paciindi ici, Mwaami Lesa wakalinga waambila Aloni ayi, “Koya muluyanga ucinshe Mose.” Mpeeke wakaya mukumukumanishisha pakalundu kasalalite. Ndyaakamukumanya, wakamufyonta mukumwaansha. 
Lyalo Mose wakalwiita Aloni shoonse Mwaami Lesa nshaakamutuma ayi aambe alimwi ashaankamiko shoonse nshaakamulasha ayi akacite. 
Lyalo Mose aAloni bakaya kuIjipiti akubunganya bamatanjilili boonse ba bene Isilaeli. 
Aloni wakabalwiita shoonse Mwaami Lesa nshaakaambila Mose, alakwe Mose wakacita shaankamiko shoonse pameenso a bantu boonse. 
Mpomunyaawo bakashoma. Ono ndibakanyumfwa ayi Mwaami Lesa wakesa akubona mbuli mbobakalinga kupenshekwa bunene, bakafukama akumulambila.
Kuswawaawo Mose aAloni bakaya kuli Falawo mwaami wa kuIjipiti akumulwiita ayi, “Mwaami Lesa, Lesa wa bene Isilaeli waamba ayi, ‘Amubaleeke bantu bangu baye kwaamba ayi bakansekelele akundemeka muluyanga.’ ”
Lyalo Falawo wakabeepusha ayi, “Ino Mwaami Lesa uyo ngweshi nyumfwile akuleka bene Isilaeli ayi banooya ngani? Mwaami Lesa uyo nshimwishiiwo, alimwi bene Isilaeli teshi mbalekeewo.” 
Mpeeke Mose aAloni bakakumbula ayi, “Lesa wa bene Ebulu waliyubulula kuli ndiswe. Anu amutusuminishe ayi tweende nshiku shotatwe muluyanga ayi tukabenge milambu kuMwaami Lesa, Lesa wesu uyo. Na tubule kucita boobo, utootucaya kumalwashi nabi munkondo.” 
Sombi mwaami wakaambila Mose aAloni ayi, “Nciinshi ncemutooyeeya pakulengesha bantu ayi bacileeke ncito njebatoocita? Amuboole muye musebense! 
Alimwi mwebo nobene Isilaeli mwafula abuumbi kwiinda bene Ijipiti. Ono mutooyanda kucileka akusebensa!”
Pabushiku mbomunya ubo, mwaami uyo wakaambila bene Ijipiti abo beshikusebensesha basha alimwi abene Isilaeli beshikubona basebenshinyinaabo ayi, 
“Mucileeke kupa bantu bwiisu bwakuumisha ncelwa ayi shiyume. Mubaleeke ayi banoolilangweeta beene. 
Sombi mulyeelete kubona kwaamba ayi batokuuma mweelo wa ncelwa weenka wa lyoonse, tabeelete kuceeshaako. Aba bantu mbatolo, nceceeco ncebatoonsengela lyoonse ayi mbaleeke baye bakabenge milambu kuli Lesa wabo! 
Mwiindilishewo kusebensesha basankwa aba kwaamba ayi babule ciindi cakunookutika makani abubeshi.”
Mpomunyaawo bene Ijipiti beshikusebensesha basha alimwi abene Isilaeli beshikubona bashanyinaabo bakaya mukubalwiita ayi, “Mwaami Falawo waamba ayi teshi anoomupawo bwiisu. 
Waamba ayi mulyeelete kulilangweeta nobeene kuli koonse nkweenga mwabucana, sombi mulyeelete kuuma mweelo wa ncelwa weenka wa lyoonse.” 
Aboobo bantu bakapalanganinamobo muIjipiti kuya ciyandoola bwiisu. 
Lyalo bene Ijipiti beshikubasebensesha bakalinga kucitekobo kubakakatisha kuuma mweelo wa ncelwa weenka wa lyoonse ndibakalinga kupekwa bwiisu. 
Bene Ijipiti beshikusebensesha basha bakalinga kuuma bene Isilaeli mbobakasala beene ayi banoobona bashanyinaabo mbobatoosebensa. Bakalinga kubeepusha ayi, “Ceebonshi tamutokuuma mweelo wa ncelwa weenka wa lyoonse, ciilo nabi sunu?”
Mpomunyaawo bene Isilaeli beshikubona bashanyinaabo bakaya kumwaami mukutongooka. Bakaamba ayi, “Nkambo, nciinshi ncemwatucitila bobulya sobasebenshi banu? 
Tamutootupa bwiisu, sombi mucitulwiita ayi, ‘Muume ncelwa!’ Ono bulya swebo tutokuumwa, sombi mbantu banu batoolubya.” 
Mwaami Falawo wakabakumbula ayi, “Tamusunibo kusebensa, muli batolo! Nceceeco ncemutoonsengela abwaca ayi muleeke muye mukubenga milambu kuMwaami Lesa. 
Ono amuboolele mukusebensa! Teshi mukapekwewo bwiisu, sombi mulyeelete kunokuuma mweelo wa ncelwa weenka wa lyoonse.” 
Bene Isilaeli beshikubona bashanyinaabo ndibakalwiitwa ayi balyeelete kunokuuma mweelo wa ncelwa weenka wa lyoonse, bakeshiba ayi bali mumapensho.
Ndibakaswa kuli Falawo, bakacana Mose aAloni kababalindila. 
Lyalo bantu aba bakaambila Mose aAloni ayi, “Mwaami Lesa wabona shoonse nshemwacita. Aboobo utoomupa mulandu ceebo mwalengesha ayi mwaami Falawo alimwi abacinenenene bakwe batupaate. Mwalengesha ayi bacane nshila yakutucailaawo.”
Lyalo Mose wakapilukila kuli Lesa akwaamba ayi, “Nkambo, ino mutoopensheshanshi bantu banu? Mwakantuminanshi kokuno? 
Kuswabo ndindakaya kumwaami Falawo mukwaamba makani anu, utoobapensha abuumbi. Sombi mwebo tamukwe kubacafwaawo napaceyi!”
Mpomunyaawo Mwaami Lesa wakaambila Mose ayi, “Ono utoobona nceshi ncite kumwaami Falawo. Ntoomukakatisha ayi aleke bantu bangu banooya. Ntoomukakatisha ayi abatande mucishi cakwe.”
Lesa wakaambila Mose alimwi ayi, “Nebo ndime Mwaami Lesa. 
Ndakaboneka kuli Abulaamu, Isaki alimwi aJakobo ayi ndime Lesa Shinkusu shoonse. Sombi nshikwe kuliyubulula kuli mbabo ayi banshiibe liina lyakwaamba ayi Mwaami Lesa. 
Alimwi ndakapanganaabo ayi ndaakubapa cishi ca Kenani, umo mobakalinga kwikala anga mbaswamashi. 
Ono matongooshi a bene Isilaeli abo bali mubusha kubene Ijipiti ndaanyumfwa. Aboobo ntooyanda kucita kweelana acipangano cangu. 
Paceebo ceeci lwiita bene Isilaeli ayi, ‘Nebo ndime Mwaami Lesa, alimwi ndaakumufuna akumwaangulula mubusha mbomubeteemo kubene Ijipiti. Ndaakutambika lyaansa lyangu lya nkusu pali mbabo mukubapa mulandu unene abuumbi. Mwebo ndaakumupulusha. 
Mpeeke mulaakuba bantu bangu, anebo ndaakuba Lesa wanu. Lyalo mulaakwishiba ayi ndime Mwaami Lesa, Lesa wanu na nkamwaangulule mubusha ubo mbomubeteemo mucishi ca Ijipiti. 
Ndaakumutola kucishi ico ncendakashomesha cakulumbila kupa Abulaamu, Isaki alimwi aJakobo. Ono ndaakupa ndimwe kwaamba ayi cikabe cinenu cancinencine. Nebo ndime Mwaami Lesa.’ ” 
Mose wakalwiita bene Isilaeli makani aya, sombi tabakwe kumunyumfwila, ceebo bakalinga kuungumene mumyoyo mukwiinga wa milimo iyumu ya busha njebakalinga kusebensa.
Lyalo Mwaami Lesa wakaambila Mose ayi, 
“Koya ukalwiite Falawo mwaami wa kuIjipiti ayi aleke bene Isilaeli basweemo mucishi cakwe.” 
Sombi Mose wakakumbula ayi, “Ono na bene Isilaeli tabakwe kunyumfwila, ino lakwe mwaami Falawo inga wanyumfwila buyani? Nebo ndi muntu utaambi kabotu.”
Lyalo Mwaami Lesa wakaambila Mose aAloni ayi, “Kamuya mukalwiite bene Isilaeli alimwi amwaami Falawo ayi nebo ndamulwiita ayi mukakushe bene Isilaeli mucishi ca Ijipiti.”
Lubeni mwanaakwe Jakobo wakwiiya wakalinga kucite baana basankwa bone. Meenaabo ngaaya. Anoki, Palu, Esiloni alimwi aKami. Aba mbobakalinga bamashali bakulukulu ba mikowa yoonse iitwa meenaabo. 
Simyoni wakalinga kucite baana bosanwe awomwi. Meenaabo ngaaya. Jemuwelo, Jamini, Oadi, Jakini, Sowa alimwi aShaulo mwaana musankwa wa mwanakashi mwine Kenani. Aba mbobakalinga bamashali bakulukulu ba mikowa yoonse iitwa meenaabo. 
Alakwe Lefi wakalinga kucite baana basankwa botatwe. Meenaabo ngaaya. Geshoni, Koati alimwi aMelali. Aba mbobakalinga bamashali bakulukulu ba mikowa iitwa meenaabo. Lefi wakafwa kaacite myaaka ili 137. 
Geshoni wakalinga kucite baana basankwa bobilo, abo bakalinga kwiitwa ayi Libini alimwi aShimeyi. Abalo aba bakaba abamulunyungu babo baanji. 
Koati wakalinga kucite baana basankwa bone abo bakalinga kwiitwa ayi Amulamu, Isa, Ebuloni alimwi a Usiyelo. Koati wakafwa kaacita myaaka ili 133. 
Melali alakwe wakalinga kucite baana basankwa bobilo. Meenaabo ngaaya. Maali alimwi aMushi. Aba mbobamushipani shakwe Lefi alimwi abamulunyungu babo.
Ono Amulamu wakeeba Jokebedi ishinkashi, umo mwaakashalila Aloni alimwi aMose. Amulamu wakafwa kaacite myaaka ili 137. 
Isa wakalinga kucite baana basankwa botatwe, abo bakalinga kwiitwa ayi Kola, Nefegi alimwi aSikili. 
Alakwe Usiyelo wakalinga Kucite baana basankwa botatwe. Meenaabo ngaaya. Mishaelo, Elisafani alimwi aSitili.
Aloni wakeeba mwanaakwe Aminadabu, Elisheba uyo wakalinga nankashi yakwe Naashoni. Wakashalilamo Nadabu, Abiyu, Eliyasa alimwi aItama. 
Kola lakwe wakalinga kucite baana basankwa botatwe abo bakalinga kwiitwa ayi Ase, Elikana alimwi aAbiyasafu. Aba bakalinga bamashali bakulukulu ba shipani shakwe Kola. 
Eliyasa mwanaakwe Aloni, womwi wa bana bakwe Putiyelo banakashi, uyo ngwaakashalilaamo Fineyasi. Aba mbobakalinga bamanene ba bamumaanda a bene Lefi kweelana ashipani shabo.
Aloni alimwi aMose mbobaabo Mwaami Lesa mbwaakaambila ayi, “Amutanjilile mikowa ya bene Isilaeli kuswa muIjipiti.” 
Basankwa abo mbobakaambila Falawo mwaami wa mucishi ca Ijipiti ayi asuminishe bene Isilaeli kuswa mucishi cakwe.
Mwaami Lesa ndyaakalinga kwaamba aMose mucishi ca Ijipiti, 
wakaamba ayi, “Nebo ndime Mwaami Lesa. Ulwiite mwaami wa bene Ijipiti shoonse nsheshi nkulwiite.” 
Sombi Mose wakakumbula ayi, “Mulishi kwaamba ayi nebo nshaambi kabotu, ino mwaami inga wanyumfwila buyani?”
Mpomunyaawo Mwaami Lesa wakaamba ayi, “Ntoolengesha ayi ube anga nguLesa kumwaami Falawo, alakwe Aloni mukwanu ananokwaamba kuli nguwe anga ngumulaluki wako. 
Ulyeelete kulwiita Aloni mukwanu shoonse nsheshi nookulwiita, alakwe akalwiite mwaami ayi aleke bene Isilaeli basweemo mucishi cakwe. 
Sombi ndaakulengesha mwaami kuba shicimpamya, alimwi nabi nkacite shaankamiko ashitondesho sha nkusu shiinji buyani mucishi ca Ijipiti, 
teshi akamunyumfwileewo. Lyalo ndaakuleta mapensho anene abuumbi mucishi ca Ijipiti, akutanjilila shipani sha mikowa ya bantu bangu kuswa mucishi ico. 
Lyalo bene Ijipiti balaakwishiba ayi nebo ndime Mwaami Lesa, ndaakutandabika lyaansa lyangu lyankusu pali mbabo alimwi akukusha bene Isilaeli mucishi cabo.” 
Mpeeke Mose aAloni bakacita kweelana aMwaami Lesa bwakabalasha 
Paciindi ico ndibakaamba amwaami Falawo, Mose wakalinga kucite myaaka ili 80 lakwe Aloni wakalinga kucite myaaka ili 83.
Kuswawaawo Mwaami Lesa wakaambila Mose aAloni ayi, 
“Na mwaami amwaambile ayi muliyubulule kwiinda mukucita caankamiko, ulwiite Aloni ayi anyamune nkoli yakwe akwiiwaala panshi kunembo lya mwaami, lyalo itokwaaluka nsoka.” 
Mpomunyaawo Mose aAloni bakaya kumwaami Falawo akucita kweelana aMwaami Lesa mbwaakabaambila. Aloni wakawaala nkoli yakwe panshi kunembo lya mwaami abacinenenene bakwe. Mpeeke yakaaluka nsoka. 
Lyalo mwaami alakwe wakeeta basankwa basongo alimwi abeshimampelampela. Abalo kwiinda munkusu shabo bakacita bweenka ubo. 
Bakawaala nkoli shabo panshi, inkoli isho shakaaluka nsoka. Sombi nkoli yakwe Aloni yakamina nkoli shabo. 
Nacibi boobo mwaami Falawo wakatolelela kuba shicimpamya, alimwi kweelana abwakaamba Mwaami Lesa, wakakaka kunyumfwila Mose aAloni.
Kuswawaawo Mwaami Lesa wakaambila Mose ayi, “Mwaami uyu ngushicimpamya alimwi utookasha bantu ayi baye. 
Ono ukaye ukakumanaakwe macuunsa ciindi ncaaitamo kuMulonga wa Nailo. Unyamune ankooli iyo yakalinga yaaluka nsoka, umulindilile muloombe lwa mulonga. 
Ukamwaambile ayi, ‘Mwaami Lesa, Lesa wa bene Ebulu, wakantuma kwisa mukukulwiita ayi uleke bantu bakwe banooya kwaamba ayi bakamulambile muluyanga. Sombi abobulya webo toona kunyumfwa. 
Ono bulya Mwaami Lesa waamba ayi mutooshiba mbwaabete kwiinda musheesho nsheshi acite. Amubone ono ntokuuma nkoli iyi pamaanshi a mumulonga, lyalo maanshi aya atokwaaluka bulowa. 
Inswi shoonse shitoofwa alimwi mumulonga munanoonunka cakwaamba ayi bene Ijipiti teshi banonwamo maanshi.’ ”
Mpomunyaawo Mwaami Lesa wakaambila Mose ayi, “Ambila Aloni anyamune nkoli yakwe akwiitandabika pamilonga yoonse, tulonga twakupanga alimwi amyaala yoonse muIjipiti. Maanshi oonse atokwaaluka bulowa, alimwi mucishi coonse mutooba bulowa, amumankubala alimwi amunongo sha mabwe shoonse.”
Mpeeke Mose aAloni bakacita kweelana abwakabaambila Mwaami Lesa. Pameenso a mwaami Falawo alimwi abacinenenene bakwe, Aloni wakatandabika nkoli yakwe akuyuuma pamaanshi muMulonga wa Nailo. Lyalo maanshi oonse mumulonga akaaluka bulowa. 
Inswi shoonse mumulonga shakafwa, alimwi shakalinga kununka cibiibi cakwaamba ayi bene Ijipiti bakaalilwa kunwaamo. Mucishi coonse ca Ijipiti mwakababo bulowa. 
Lyalo beshimampelampela ba mwaami Falawo abalo bakacita mbomunya ubo kwiinda munkusu shabo. Mpeeke mwaami taakwe kucilekaawo cimpamya cakwe. Kweelana abwakaamba Mwaami Lesa, mwaami Falawo wakakaka kunyumfwila Mose aAloni. 
Sombi ncaakacita, nkupilulukabo akuboolela kuŋanda yakwe cakutayeeyaawo aceeco cakacitika. 
Kuswawaawo bene Ijipiti boonse bakatalika kukaba muloombe lwa mulonga, kunoyandoola maanshi akunwa, ceebo tebakalinga kukonsha kunwa maanshi a mumulonga umo.
Lyalo pakeenda nshiku shosanwe alimwi ashobilo kuswa pabushiku Mwaami Lesa ndyaakaleta mwaalu uyo mumulonga. 
Mpomunyaawo Mwaami Lesa wakaambila Mose ayi, “Koya kumwaami Falawo ukamulwiite ayi Mwaami Lesa waamba ayi, ‘Leka bantu bangu baye kwaamba ayi bakanambile. 
Na ukake, ntoopensha cishi cako coonse kwaamba ayi musule babombwe. 
Mulonga wa Nailo utoosula abuumbi babombwe cakwaamba ayi batooswaamo akuya mukwinjila muŋanda yako ya bwaami, mucipinda ncewoonaamo, pabulo bwako, mumaanda a bacinenenene bako alimwi abantu bali mucishi cako. Balaakwinjila amoomo momupangila shinkwa alimwi amumbale shakupangilaamo shinkwa. 
Babombwe balaakunoosotookabo pamubili wako, mibili ya bantu ba mucishi cako alimwi aya bacinenenene bako.’ ”
Mwaami Lesa wakaambila Mose alimwi ayi, “Lwiita Aloni ayi atandabike nkoli yakwe pamilonga yoonse, tulonga twakupanga alimwi amyaala yoonse, akulengesha ayi cishi coonse ca Ijipiti cisule babombwe.” 
Aboobo Aloni wakeetandabika pamaanshi oonse. Mpeeke mwakaswa babombwe akukumanabo cishi coonse ca Ijipiti. 
Sombi abalo beshimampelampela bakasebensesha nkusu shabo akukusha babombwe mumaanshi akwisa kwitala mucishi ca Ijipiti.
Mpeeke mwaami Falawo wakeeta Mose aAloni akubaambila ayi, “Amupaile kuMwaami Lesa kwaamba ayi akushe babombwe aba, anebo ndyeshi nsuminishe bantu banu ayi baye bakabenge milambu kuMwaami Lesa.” 
Mose wakakumbula mwaami Falawo ayi, “Inga ndakondwa abuumbi kumupailila, ono mulyeelete kusala ciindi ndyeshi mpailile ndimwe, bacinenenene banu alimwi abantu ba mucishi canu. Lyalo babombwe boonse balaakukushikwaawo pali ndimwe, sombibo muMulonga wa Nailo.”
Mwaami wakakumbula ayi, “Ukampailile ciilo.” Mose alakwe wakakumbula ayi, “Ndaakucita kweelana ambomwasenga, alimwi mulaakwishiba ayi taaku aumwi uli anga nguMwaami Lesa, Lesa wesu. 
Anu babombwe balaakukushikwaawo pali ndimwe, bacinenenene banu, alimwi abantu ba mucishi canu. Balaakucaalabo muMulonga wa Nailo.” 
Kuswawaawo Mose aAloni bakaswaako kumwaami Falawo. Mpeeke Mose wakapaila kuMwaami Lesa ayi akushe babombwe aba mbwaakaleta kuli Falawo. 
Mwaami Lesa wakacita kweelana abwakasenga Mose. Lyalo babombwe boonse bakalinga mumaanda, mumansa alimwi amumyuunda bakamana kufwa. 
Bene Ijipiti bakabunjika babombwe abo bakafwa mumilwimilwi. Mpeeke cishi coonse cakanunkabo nununu kubabombwe. 
Ono mwaami Falawo ndyaakabona ayi babombwe bafwa, wakaba shicimpamya alimwi. Kweelana abwakaamba Mwaami Lesa, mwaami Falawo wakakaka kunyumfwila Mose aAloni.
Mpomunyaawo Mwaami Lesa wakaambila Mose ayi, “Lwiita Aloni ayi oome nkoli yakwe panshi. Mpeeke lusuko luli mucishi ca Ijipiti coonse lutokwaaluka mpobe.” 
Alakwe Aloni wakooma nkoli yakwe panshi. Lyalo lusuko loonse lwa mucishi ca Ijipiti coonse lwakaaluka mpobe isho shakakumanabo bantu alimwi abanyama. 
Beshimampelampela bakeelesha kusebensesha nkusu shabo kwaamba ayi balete mpobe, sombi bakaalilwa. Nakubi boobo mpobe shakakumanabo poonse poonse. 
Pesule beshimampelampela bakaambila mwaami Falawo ayi, “NguLesa wacita sheeshi!” Sombi mwaami Falawo wakacita cimpamya akukaka kunyumfwila Mose aAloni kweelana abwakaamba Mwaami Lesa.
Lyalo Mwaami Lesa wakaambila Mose ayi, “Ciilo macuunsacuunsa, ukaye mukukumana amwaami paciindi ncaaitamo kumulonga akumulwiita ayi Mwaami Lesa waamba ayi, ‘Leka bantu bangu baye, kwaamba ayi bakanambile. 
Sombi na ukake, ntookulwiitilabo limwi ayi ndaakukupensha kwiinda mukutuma baloonshi pali ndiwe, bacinenenene bako, bantu ba mucishi cako amumaandaanu. Ncakwiila maandaanu oonse nobene Ijipiti alaakwisulabo baloonshi alimwi apanshi poonse. 
Sombi kumusena wa Gosheni, uko kwikala bantu bangu kwalo ndaakulekakobo, teshi kukabewo baloonshi. Ndaakucita boobo kwaamba ayi mukeshibe ayi nebo neMwaami Lesa ntoosebensa mucishi ici. 
Ndaakupansaanya pakati ka bantu bangu alimwi abantu ba mucishi cako. Caankamiko ici cilaakucitika ciilo.’ ” 
Mpeeke Mwaami Lesa wakatuma baloonshi baanji abuumbi muŋanda ya mwaami alimwi amumaanda a bacinenenene bakwe. Cishi ca Ijipiti coonse cakanyonyooka kubaloonshi.
Lyalo mwaami Falawo wakeeta Mose aAloni akubaambila ayi, “Kamuya mukabenge milambu kuli Lesa wanu mucishi ceenka cino.” 
Mose wakakumbula ayi, “Inga tacibotiiwo kucita boobo mukwiinga inga bene Ijipiti twabakalasha kwiinda mumilambu ya banyama njetubenga kuMwaami Lesa, Lesa wesu. Ono na tukalashe bene Ijipiti kwiinda mukubenga milambu ya banyama abo kabatubwene, batootuuma mabwe kushikila tufwe. 
Swebo tulyeelete kweenda nshiku shotatwe muluyanga kwaamba ayi tukabenge milambu kuMwaami Lesa, Lesa wesu, kweelana ambuli mbwaakatulwiita.”
Mwaami Falawo wakaamba ayi, “Ntoomusuminisha kuya mukubenga milambu kuMwaami Lesa, Lesa wanu muluyanga na mubule kuya kulaale. Ono kamumpaililaako.” 
Mpeeke Mose wakakumbula ayi, “Kulilabo na nswe waano, ntoopaila kuMwaami Lesa ayi ciilo baloonshi boonse bakasweewo pali ndimwe, bacinenenene banu alimwi abantu ba mucishi canu. Sombi tamweelete kutubeca alimwi, akukasha bantu kuya mukubenga milambu kuMwaami Lesa.”
Kuswawaawo Mose wakaswaako kumwaami Falawo akupaila kuMwaami Lesa. 
Alakwe Mwaami Lesa wakacita kweelana abwakasenga Mose. Aboobo baloonshi bakaswaawo pamwaami, bacinenenene bakwe alimwi abantu ba mucishi cakwe. Taaku loonshi nabi womwi wakacaala. 
Nacibi boobo mwaami wakacita cimpamya akubooshaawo kukasha bantu kuya.
Mwaami Lesa wakaambila Mose ayi, “Koya kumwaami Falawo ukamulwiite ayi Mwaami Lesa, Lesa wa bene Ebulu waamba ayi, ‘Leka bantu bangu baye kwaamba ayi bakanambile. 
Na ukake kubaleka alimwi ayi baye, 
ndaakukupa mulandu kwiinda mukuleta bulwashi bubiibi pashifubwa shako shoonse, nkokwaamba ayi maaki ako, mbongolo, ngamela, ŋombe, mbelele alimwi ampongo. 
Sombi ndaakupansaanya pakati ka shifubwa sha bene Isilaeli alimwi asha bene Ijipiti. Aboobo taaku cifubwa nabi comwi ca bene Isilaeli ceshi cikafwe. 
Nebo neMwaami Lesa ndabamba bushiku bwa ciilo kwaamba ayi ndyeshi nkacite ceeci.’ ”
Ingayi bushiku bwakaboolaawo, Mwaami Lesa wakacita kweelana ambwaakaamba. Mpeeke shifubwa shoonse sha bene Ijipiti shakamana kufwa, sombi taaku cifubwa nabi comwi ca bene Isilaeli cakafwa. 
Kuswawaawo mwaami Falawo wakeepusha cakacitika, abalo bantu bakamulwiita ayi taaku cifubwa nabi comwi ca bene Isilaeli cafwa. Sombi mwaami Falawo wakacita cimpamya akukasha bene Isilaeli kuya.
Mpomunyaawo Mwaami Lesa wakaambila Mose aAloni ayi, “Mumunyumbi amutapulemo milota iyo Mose njeshi akawaale mwiculu kunembo lya mwaami Falawo. 
Ilaakuululukila mucishi coonse ca Ijipiti anga ndusuko lupelekete. Mpeeke mucishi coonse bantu abanyama balaakuba ashuute isho shiba shipwaloonda.” 
Aboobo bakabwesa milota mumunyumbi akwiimikana kunembo lya mwaami Falawo. Kuswawaawo Mose wakeewaala mwiculu, lyalo yakaaluka shuute isho shakaba shipwaloonda pabantu alimwi abanyama. 
Beshimampelampela boonse cakaala kuya kuli Mose ceebo bakalinga kuswitebo shuute pamibili bweenka mbuli bene Ijipiti bamwi boonse. 
Sombi Mwaami Lesa wakalengesha ayi mwaami Falawo abe shicimpamya, alimwi kweelana abwakaamba Mwaami Lesa, Falawo wakakaka kunyumfwila Mose aAloni.
Kuswawaawo Mwaami Lesa wakaambila Mose ayi, “Ciilo macuunsacuunsa, ukaye ukakumane aMwaami Falawo akumwaambila ayi Mwaami Lesa, Lesa wa bene Ebulu waamba ayi, ‘Leka bantu bangu baye kwaamba ayi bakanambile. 
Ono na ukake, ntootuma myaalu yangu yoonse iindaawo pali ndiwe, bacinenenene bako alimwi abantu bamucishi cako. Ntoocita boobo kwaamba ayi wishibe ayi taaku aumwi uli mbuli ndime mucishi ca panshi coonse. 
Nindakamupa mulandu kwiinda mukuleta mwaalu wa bulwashi pali ndiwe alimwi abantu bako bamucishi, naakwiinga noonse mwakanyonyoolwabo kalekale. 
Sombi kwaamba ayi muboneshe nkusu shangu alimwi ayi liina lyangu linyumfwike mucishi coonse ca panshi, ndamuleka ayi munoocili boomi. 
Nacibi boobo webo ucicitebo cimpamya alimwi ucikaka kuleka bantu bangu ayi baye. 
Aboobo paciindi ceenka cino ciilo, ndaakuleta mfula ya mabwe inene abuumbi, iyo itana kulokaawo mucishi ca Ijipiti. 
Ono ambila bantu ayi shifubwa ashintu shimwi shoonse shilibo pansengwe bashibike mumaanda. Balyeelete kucita boobo ceebo mfula ya mabwe iyo ilaakulokela bantu alimwi ashifubwa shilibo pansengwe. Lyalo bantu abo balaakufwa pantu pomwi ashifubwa isho shoonse.’ ” 
Mpeeke bacinenenene bamwi ba mwaami Falawo bakaloonda ceebo ca maswi ayo akaamba Mwaami Lesa. Aboobo bakaleta akwinjisha basha babo alimwi ashifubwa shabo mumaanda. 
Nacibi boobo bamwi tabakwe kubikako maano kumaswi akabacenjesha Mwaami Lesa. Balo bakashiya basha alimwi ashifubwa shabo pansengwe.
Mpomunyaawo Mwaami Lesa wakaambila Mose ayi, “Tambika lyaansa lyako kwiculu, lyalo mfula ya mabwe itooloka mucishi coonse ca Ijipiti. Itoolokela bantu, shifubwa alimwi ashishango shoonse shili mumyuunda.” 
Aboobo Mose wakatambika nkooli yakwe kwiculu, mpeeke Mwaami Lesa wakalengesha ayi imfula italike kukalooka alimwi akubeka mucishi. Lyalo Mwaami Lesa wakatuma 
mfula ya mabwe inene abuumbi alimwi akubeka kwakakumanabo cishi coonse. Imfula iyo yakakomena abuumbi kwiinda mfula shoonse shakalinga kuloka mucishi ca Ijipiti. 
Mucishi coonse ca Ijipiti, imfula ya mabwe iyi yakanyonyoola shintu shoonse shakalinga pansengwe, kubikaawo abantu boonse alimwi ashifubwa. Yakanyonyoola shishango shoonse shakalinga mumyuunda alimwi akuponsoola shisamu shoonse. 
Sombi musena wa Gosheni, umo mwakalinga kwikala bene Isilaeli, ngomusena weenkabo mutakwe kuloka mfula ya mabwe.
Mpomunyaawo mwaami Falawo wakeeta Mose aAloni akubaambila ayi, “Paciindi cino, ndabiisha. Mwaami Lesa uliluleme, sombi nebo abantu ba mucishi cangu tulilubite. 
Amupaile kuMwaami Lesa! Twapeenga abuumbi kukukalooka kwa mfuula ya mabwe iyi. Ntoomulwitilisha ayi ntoomuleka munooya, tamweelete kunoocishiite.”
Alakwe Mose wakamwaambila ayi, “Paciindi ceenka ico nceshi nswe mundabala inene ino, ntootambika maansaangu akupaila kuMwaami Lesa. Lyalo kukalooka kutoomana alimwi teshi kubewo mfula ya mabwe kwaamba ayi mwishibe ayi cishi ca panshi nca Mwaami Lesa. 
Sombi ndishi kwaamba ayi mwebo abacinenenene banu abobulya tamuna kutalika kuloonda Mwaami Lesa.”
Butonje alimwi abale shoonse shakanyonyooka, ceebo bale wakalinga kupite abwalo butonje bwakalinga kucite buluba. 
Sombi taaku witi wakanyonyooka ceebo ulaceelwa kupya. 
Kuswawaawo Mose wakaswaako kumwaami Falawo, alimwi akuswa mundabala inene umo. Lyalo wakatambika maansaakwe akupaila kuMwaami Lesa. Mpeeke kukalooka, mabwe alimwi amfuula shoonse shakamana. 
Ono mwaami Falawo ndyaakabona kukalooka, mabwe alimwi amfuula shamana, wakabisha alimwi. Lakwe alimwi abacinenenene bakwe bakatolelela cimpamya. 
Aboobo kweelana aMwaami Lesa mbwaakaamba kwiinda muli Mose, Falawo wakakaka kuleka bene Isilaeli ayi baye.
Lyalo Mwaami Lesa wakaambila Mose ayi, “Koya kumwaami Falawo. Ndalengesha lakwe alimwi abacinenenene bakwe kuba beshicimpamya ayi ncite shaankamiko pakati kabo. 
Alimwi ndalengesha kuba beshicimpamya kwaamba ayi mukalwiite kabotu bana banu alimwi abamashikulu banu mbuli bene Ijipiti mbobakaboneka buluya kwiinda mushaankamiko shendakacita. Mpeeke mwebo noonse mulaakwishiba ayi ndime Mwaami Lesa.”
Aboobo Mose aAloni bakaya kumwaami Falawo mukumulwiita ayi, “Mwaami Lesa, Lesa wa bene Ebulu waamba ayi, ‘Nciindi cilaamfu buyani nceshi ukake kunyumfwila ndime? Leka bantu bangu baye bakanambile. 
Na utolelele kukaka, ndaakuleta nsoshi mucishi cako ciilo. 
Kulaakuba shiinji abuumbi cakwaamba ayi shilaakukumana panshi poonse. Shilaakulya shoonse isho shitakwe kunyonyoolwa kumfula ya mabwe, kubikaawo ashisamu shoonse shakacaala. 
Nsoshi isho shilaakukumanabo maandaako a bwaami oonse, maanda a bacinenenene bako boonse alimwi amaanda a bantu boonse bamucishi cako. Shilaakukankamika citana kubonaawo abamashali banu bakulukulu.’ ” Kuswawaawo Mose aAloni bakapiluluka akuswaako kuli Falawo.
Mpomunyaawo bacinenenene bakwe Falawo bakamwaambila ayi, “Nciindi cilaamfu buyani muntu uyu nceshi atole kaatuletela mapensho? Amubaleeke bene Isilaeli baye, kwaamba ayi bakalambile Mwaami Lesa, Lesa wabo. Sa abobulya tamutoobona ayi cishi ca Ijipiti canyonyooka?”
Paceebo ceeci Mose aAloni bakabooshekwa kuli Falawo. Lyalo wakabaambila ayi, “Anu inga mwaya mwalambila Mwaami Lesa, Lesa wanu. Sombi mbaani mbweshi bakaye?” 
Mose wakamukumbula ayi, “Soonsebo tulaakuya, pantu pomwi abanike alimwi abamacembele. Tulaakutola abana besu basankwa abanakashi, mbelele, mpongo alimwi aŋombe shesu shoonse mukwiinga tulaakuya mukusekelela ayi tulemeke Mwaami Lesa, Lesa wesu.” 
Mpeeke mwaami Falawo wakaamba ayi, “Na nkamuleeke ayi mutole banakashi alimwi abana banu, ingayi Mwaami Lesa wamupa coolwe cikankamika! Sombi nshikoonshi, mukwiinga caboneka patuba ayi mutooyanda kutwaalukila. 
Ndakaasha! Na mboboobo, kutooyabo basankwa bamanene mukulambila Mwaami Lesa.” Kuswawaawo Mose aAloni bakakushikwa kumwaami Falawo.
Mpomunyaawo Mwaami Lesa wakaambila Mose ayi, “Tandabika lyaansa lyako pacishi ca Ijipiti kwaamba ayi nsoshi shise. Shitoosa mukulya shishango shoonse mumyuunda, shoonse isho shitakwe kunyonyooka kumfula ya mabwe.” 
Aboobo Mose wakatandabika nkoli yakwe pacishi ca Ijipiti. Mpeeke Mwaami Lesa wakalengesha kwaamba ayi muuwo wakwicwe utalike kupuupila cishi ico malumwi alimwi amashiku oonse. Ndibwakaca, muuwo uyo wakaleta nsoshi. 
Nsoshi isho shakesa mushipanshapansha, akwikala pacishi coonse. Shakalinga nsoshi shiinji abuumbi isho shitana kubonekawo kale, alimwi sheshi shikabule kubonekaawo. 
Lyalo shakakumanabo panshi poonse, mpeeke panshi pakaboolabo mbi. Shakalya ashishango shoonse shakapuluka kumfula ya mabwe, kulita kumwi ashisepo shakalinga kushisamu. Taaku matewu akacaala kushisamu ashishango mucishi coonse ca Ijipiti.
Lyalo mwaami Falawo wakeetila Mose aAloni mulubilo akwaamba ayi, “Ndabiisha kuMwaami Lesa, Lesa wanu alimwi akuli ndimwe. 
Ono amundekelele alimwi cibiibi cangu, alimwi mumpailileeko kuMwaami Lesa, Lesa wanu kwaamba ayi akushe mwaalu uleta lufu uyu wancitikila.” 
Mpomunyaawo Mose wakashiya mwaami Falawo, akuya mukupaila kuMwaami Lesa. 
Alakwe Lesa wakaalula muuwo wakwicwe kuba muuwo wakumbo uyo wakapupa cankusu akutola nsoshi shoonse muLweenge Lusalala. Anu taaku nsoshi nabi yomwi yakacaala mucishi ca Ijipiti. 
Sombi Mwaami Lesa wakalengesha ayi mwaami Falawo abe shicimpamya, aboobo wakakasha kwaamba ayi bene Isilaeli baye.
Mpeeke Mwaami Lesa wakaambila Mose ayi, “Tandabika lyaansa lyako mwiculu, kwaamba ayi mucishi coonse ca Ijipiti mube munshinshe ulemu.” 
Aboobo Mose wakatandabika lyaansa lyakwe mwiculu, lyalo mucishi coonse ca Ijipiti mwakaba munshinshe ulemu abuumbi kwanshiku shotatwe. 
Bene Ijipiti tebakalinga kubonana nabi kuswa mumaanda kwanshiku shotatwe isho. Sombi balo bene Isilaeli bakalingabo mumumuni mumisena umo mobakalinga kwikala.
Mpomunyaawo mwaami Falawo wakeeta Mose akumwaambila ayi, “Ono kamuya mukalambile Mwaami Lesa, muye abanakashi alimwi abana banu. Sombi mbelele, mpongo, alimwi aŋombe shanu shilyeelete kucaala.” 
Sombi Mose wakakumbula ayi, “Nkokwaamba ayi mulyeelete kutupa banyama bakuya mukubenga milambu amilambu yakutenta kuMwaami Lesa, Lesa wesu. 
Sobwe, swebo tulaakutola abanyama mbotufubite boonse, taaku mbweshi tukashiyeewo. Mukwiinga ndiswe sobeene sotweelete kusala banyama beelete kupa Mwaami Lesa, Lesa wesu mukumulambila. Ncakwiila, katutana kushika kooko, inga tatwishibi banyama bayandika kubenga milambu kuli nguwe.”
Sombi Mwaami Lesa wakalengesha ayi Falawo abe shicimpamya. Aboobo wakakasha bene Isilaeli kuya. 
Kuswawaawo mwaami Falawo wakaambila Mose ayi, “Swa waawa! Nshisuni kukubona lyobilo! Bushiku bwakukubona, bulaakuba ndolufu lwako!” 
Alakwe Mose wakakumbula ayi, “Mwaamba kabotu, teshi mukambonewo lyobilo.”
Mpomunyaawo Mwaami Lesa wakaambila Mose ayi, “Ono ndaakutumabo mwaalu aumwi womwi kumwaami Falawo alimwi abene Ijipiti. Kuswawaawo Falawo ulaakumuleka ayi muye. Ncakwiila pakucita boobo, ulaakumutandaanyaamo noonse mucishi cino. 
Lwiita bene Isilaeli boonse ayi basenge shintu sha silifa alimwi agolodi kubaabo beshikamukobonyinaabo.” 
Lesa wakalengesha ayi bene Ijipiti balemeke bene Isilaeli. Ncakwiila bacinenenene ba mwaami Falawo alimwi abantubo bamwi boonse bakabona ayi Mose ngumuntu munene ulemekwa.
Mpeeke Mose wakaambila mwaami Falawo ayi, “Mwaami Lesa waamba ayi, ‘Pakati ka mashiku, ntokweendaana mucishi ca Ijipiti. 
Baana boonse basankwa bakwiiya ba mucishi ca Ijipiti batoofwa, kutalikila kumwanaamwaami Falawo, uyo weshi akapyane cuuna ca bwaami, kushikila akumwaana mwanakashi musha uyo upela maila. Aboombe boonse bakwiiya batoofwa. 
Mucishi ca Ijipiti coonse mulaakuba kulila kunene abuumbi, uko kutana kubonekaawo kuswabo kalekale, alimwi teshi kukabonekeewo. 
Sombi balo bene Isilaeli alimwi ashifubwa shabo teshi shikakuwikweewo kabwa nabi womwi. Lyalo mulaakwishiba ayi nebo neMwaami Lesa ndakabika bupusano pakati ka bene Ijipiti alimwi abene Isilaeli.’ ” 
Mose wakalwiita mwaami Falawo maswi akweelaako ayi, “Bacinenenene bako boonse balaakwisa kuli ndime akumfukamina alimwi akunkombelela ayi nkushe bantu bangu mucishi ca Ijipiti. Kuswawaawo anebo ndaakuya.” Ndyaakamana kwaamba boobo Mose wakaswa kumwaami Falawo kaashimbite kubukali.
Mwaami Lesa wakalinga waambila Mose kataanshi ayi, “Mwaami Falawo ulaakutolelela kutakunyumfwila, kwaamba ayi nkacite ashimwi shaankamiko muIjipiti.” 
Mose aAloni bakacita shaankamiko shoonse ishi pameenso a mwaami Falawo, sombi Mwaami Lesa wakalengesha ayi abe shicimpamya akukasha bene Isilaeli kuswa mucishi cakwe.
Mwaami Lesa wakaambila Mose aAloni mucishi ca Ijipiti ayi, 
“Uno mweenshi ulyeelete kuba ngomweenshi wakutaanguna mumwaaka kuli ndimwe. 
Bene Isilaeli boonse mulyeelete kubalwiita ayi pabushiku bwalikumi mumweenshi uno, musankwa woonse paŋanda yakwe ulyeelete kusala mwanaambelele wakulya abamuŋanda yakwe. 
Na paŋanda yakwe mbaniini cakwaamba ayi inga baalilwa kulya mwanaambelele woonse wakabumbulu, bamuŋanda yakwe alimwi abamuŋanda ya shikamukobonyina balyeelete kwabaana mwanaambelele womwi. Sombi balyeelete kubona kufula kwa bantu alimwi anyama njeenga muntu womwi walya. 
Mulakonsha kusala mwanaambelele nabi mwanaampongo, sombi ulyeelete kuba mucende wa mwaaka womwi alimwi utacite kampenda. 
Ono pabushiku bwalikumi ashone mumweenshi ngomunya uno macolesha, bene Isilaeli boonse balyeelete kucaya banyama abo. 
Balyeelete kubwesa bulowa bumwi akunanika kushisamu shobilo sha kumilyango alimwi apeculu lya milyango ya mumaanda umo mweshi bakanoolita nyama. 
Mashiku pabushiku mbomunya ubo, nyama ilyeelete kuyokwa, akwiilya pantu pomwi abucisa bulula alimwi acimaande. 
Kuteelesha kulya nyama ibishi nabi yakuteleka, sombi yoonse mulyeelete kwiilya yakutenta, pantu pomwi amutwi, myeendo alimwi ashamukati shoonse. 
Tamweelete kushiyaako nakaceyi. Ono na kushika macuunsa imwi yacaalaawo, ilyeelete kutentwa. 
Ono mbulya mbomweelete kwiilya. Mulyeelete kufwalila limwi mbuli shilweendo, nkwabilo kumyeendo alimwi ankooli mumaansaanu. Amukeelye mulubilo, mukwiinga nkusekelela kwa Pasika kwakwiibaluka kusotokela mukulemeka ndime neMwaami Lesa.
“Pabushiku ubo mbomunya mashiku, ndaakwiinda mucishi coonse ca Ijipiti kuya cicaya baana basankwa boonse bakwiiya ba bantu alimwi aba shifubwa. Ndaakupa mulandu balesa boonse ba bene Ijipiti. Nebo ndime Mwaami Lesa. 
Bulowa ubo mbweshi bukananikwe kushisamu sha kumilyango ya maandaanu, bulaakuba ncecitondesho ayi ngamaandaanu. Na ndaboona bulowa ubo, ndaakumusotokela, nkokwaamba ayi mwebo teshi nkamuletelewo mwaalu unyonyoola pakunoopa mulandu bene Ijipiti. 
Mulyeelete kunoosekelela bushiku ubu kwaamba ayi mwiibaluke ncendacita nebo neMwaami Lesa. Mukanoosekelela amyaaka yoonse ili kunembo.”
Mwaami Lesa wakaamba ayi, “Munshiku shili shosanwe ashobilo, tamweelete kulya shinkwa, sombibo cimaande. Pabushiku butaanshi munshiku ishi, mulyeelete kukusha cimena coonse mumaandaanu mukwiinga uyo woonse weshi akalye shinkwa munshiku shosanwe ashobilo ishi, ulaakukushikwa mubantu bangu bene Isilaeli. 
Pabushiku butaanshi alimwi apabushiku bwasanu ashobilo, mulyeelete kubungana ayi munambile. Taaku weelete kusebensa panshiku ishi, sombi calo cakulya inga mwabamba. 
Mulyeelete kusekelela pabushiku ubu mukwiinga mbobushiku ndindakakusha mikowa yanu mucishi ca Ijipiti. Paceebo ceeci mulyeelete kunoosekelela pabushiku ubu myaaka yoonse ili kunembo. 
Kuswa pabushiku bwalikumi ashone macolesha mumweenshi wakutaanguna kushikila apabushiku bwamakumi obilo alimwi abomwi macolesha, tamweelete kulya shinkwa. 
Panshiku shili shosanwe ashobilo, tamweelete kucanika cimena mumaandaanu. Uyo woonse weenga walya cicite cimena, nkokwaamba ayi ulaakukushikwa mubantu bangu bene Isilaeli, muswamashi nabi mwine Isilaeli. 
Tamweelete kulya shinkwa. Kuli koonse nkweenga mwekala, mulyeelete kulyabo cimaande.”
Mpomunyaawo Mose wakeeta bamatanjilili boonse bene Isilaeli akubaambila ayi, “Noonse womwi awomwi mulyeelete kusala mwanaambelele akumucaya, kwaamba ayi bamumaandaanu basekelele bushiku bwa Pasika bwa kwiibaluka kusotokela. 
Mukabwese fuute akusumpa mumbale ifongomene mweshi mukanooli bulowa bwa mwanaambelele, mukananike pashisamu sha kumilyango alimwi asha peculu lya milyango ya maandaanu. Taaku muntu nabi womwi pakati kanu weelete kuswa muŋanda kushikila macuunsa. 
Ono Mwaami Lesa pakuya cicaya bene Ijipiti mucishi cabo, ulaakubona bulowa ubo peculu lya milyango alimwi apashisamu sha kumilyango. Mpeeke ulaakukasha shikunyonyoola kwinjila mumaandaanu ayi amucaaye. 
Mwebo abamulunyungu lwanu mulyeelete kukonkela milawo iyi lyoonsebo. 
Na mukashike mucishi ico Mwaami Lesa ncaakamushomesha kumupa, mulyeelete kunoosekelela kweelana ambondamulwiita. 
Ono na bana banu bamwiipusha ayi, ‘Ino kusekelela uku nkwanshi?’ 
Mwebo mukabakumbule ayi, ‘Njimilambu ya pabushiku bwa Pasika bwakwiibaluka kusotokela mukulemeka Mwaami Lesa, ceebo mbobushiku mbwaakasotokela maandeesu mucishi ca Ijipiti. Wakacaya bene Ijipiti, sombi swebo sobwe.’ ”
Kuswawaawo bakaya bacita kweelana aMwaami Lesa mbwaakaambila Mose aAloni.
Ono pakati kamashiku, Mwaami Lesa wakacaya baana basankwa bakwiiya boonse mucishi ca Ijipiti, kutalikila kumwanaamwaami musankwa, wakalinga njempyani ya bwaami kushikila akumwanaakaili musankwa wakalinga muntolongo. Wakacaya abaana basankwa bakwiiya ba banyama boonse. 
Pabushiku ubo mbomunya mashiku mwaami Falawo, bacinenenene bakwe alimwi abene Ijipiti boonse bakabushikwa. Mwakalinga kulila kunene abuumbi mucishi coonse ca Ijipiti mukwiinga tekwakalinga ŋanda nabi yomwi umo mwatakalinga mwaana musankwa ufwite. 
Alimwi pabushiku mbomunya ubo mashiku, mwaami Falawo wakeeta Mose aAloni akubaambila ayi, “Amuswe mucishi cangu. Mwebo alimwi abene Isilaeli boonse! Kamuya mukalambile Mwaami Lesa kweelana ambomwakasenga. 
Mubwese ambelele, mpongo alimwi aŋombe shanu shoonse munooya. Alimwi kamumpaililaako kwaamba ayi mbe acoolwe.”
Mpomunyaawo bene Ijipiti bakasengesha bene Isilaeli ayi baswe mucishi cabo, kabaamba ayi, “Soonse tutoomana kufwa na mubule kuya.” 
Mpeeke bantu bakesusha fulaulo utacite cimena mwakupangila, akuwaanga mushakufwala akubika pashifushi banyamuna. 
Bene Isilaeli bakasenga bene Ijipiti shintu sha silifa, golodi alimwi ashakufwala kweelana aMose mbwaakabalwiita. 
Mwaami Lesa wakalengesha ayi bene Ijipiti balemeke bene Isilaeli alimwi akubapa nshebakasenga. Munshila yeeyi, bene Isilaeli bakatola bubile bwa bene Ijipiti.
Kuswawaawo bene Isilaeli bakanyamuka akutalika lweendo lwabo panshi, kuswa ku Lamesesi kuya kuSakoti. Bene Isilaeli basankwa bakalinga mpashi shuulu shili myaanda yosanwe alimwi awomwi, kutabelengelaako banakashi abanike. 
Bantu bamwi baanji bateshi bene Isilaeli bakayaabo, pantu pomwi ambelele, mpongo alimwi aŋombe shiinji. 
Lyalo bakapanga cimaande ca fulaulo ngobakakusha muIjipiti. Bakatandwaamo calubilo muIjipiti, aboobo bakabula ciindi cakubamba cakulya nabi kukanda fulaulo ucite cimena.
Bene Isilaeli bakekala myaaka ili myaanda yone alimwi amakumi otatwe mucishi ca Ijipiti. 
Pabushiku myaaka iyo ili myaanda yone amakumi otatwe ndiyakamana, mikowa ya bantu ba Mwaami Lesa yoonse yakaswaamo mucishi ca Ijipiti. 
Lyakalinga ndimashiku apo Mwaami Lesa ndyaakabalama akubakusha muIjipiti. Lyoonse pabushiku mbomunya ubu mashiku, bene Isilaeli boonse balyeelete kububenga kuMwaami Lesa kwaamba ayi mbushiku bwakulangila.
Mpomunyaawo Mwaami Lesa wakaambila Mose aAloni ayi, “Milawo ya pabushiku bwa Pasika bwakwiibaluka kusotokela njeeyi, Taaku muswamashi weelete kulya cakulya ca bushiku bwa Pasika. 
Sombi musha uli woonse uyo ngomwakoola inga walya na mwamupalula. 
Taaku muntu mweensu nabi musebenshi ulipilwa weelete kulyaako. 
Cakulya coonse cilyeelete kulitwa muŋanda momunya mocakabambilwa, taceelete kutolwa pansengwe. Alimwi tamweelete kupwaya cifuwa nabi comwi. 
Bene Isilaeli boonsebo balyeelete kusekelela pa bushiku ubo. 
Sombi taaku musankwa utana kupalulwa ngweenga walyaako. Na muswamashi ngomwikalaakwe utooyanda kulya cakulya ca bushiku bwa Pasika bwakwiibaluka kusotokela ayi alemeke Mwaami Lesa, mulyeelete kutaanguna kupalula basankwa boonse muŋanda yakwe. Kuswawaawo inga waba anga ngumwine Isilaeli, lyalo inga wasekelelaako. 
Milawo njemunya iyi njeyeelete kukonkelwa kumwine Isilaeli alimwi amuswamashi woonse ukala pakati kanu.” 
Bene Isilaeli boonse bakacita kweelana aMwaami Lesa mbwaakaambila Mose aAloni. 
Pabushiku bweenkoobo, Mwaami Lesa wakakusha mikowa ya bene Isilaeli mucishi ca Ijipiti.
Kuswawaawo Mwaami Lesa wakaambila Mose ayi, 
“Amubenge baana basankwa bakwiiya boonse kuli ndime, mukwiinga mwaana musankwa wakwiiya woonse mwine Isilaeli alimwi amwaana musankwa woonse wakwiiya wa shifubwa, boonse mbaangu.”
Mpomunyaawo Mose wakaambila bantu ayi, “Amwiibaluke bushiku ubu, ubo mbomwakaswa mucishi ca Ijipiti umo momwakalinga basha. Ubu mbobushiku Mwaami Lesa mbwaakamukusha kwiinda munkusu shakwe shiteelekwa acimwi cintu. Pabushiku ubo tamweelete kulya shinkwa. 
Mwebo mwakaswa muIjipiti pabushiku ubu mumweenshi wa kutaanguna wa Abibu. 
Mwaami Lesa wakashomesha bamashali banu bakulukulu cakulumbila kumupa cishi ca bene Kenani, bene Iti, bene Amoli, bene Ifi alimwi aca bene Jebusi. Pakumushisha mucishi ico muli bubile abulongo bubotu, mulyeelete kusekelela lyoonse mumweenshi wakutaanguna mumyaaka yoonse. 
Panshiku shili shosanwe ashobilo, mulyeelete kulyabo cimaande, ono pabushiku bwasanu ashobilo, mulyeelete kusekelela kwaamba ayi mulemeke Mwaami Lesa. 
Kwanshiku shili shosanwe ashobilo, tamweelete kulya shinkwa. Alimwi taaku peelete kucanika cimena nabi shinkwa mucishi canu. 
Ono na kusekelela uku kwatalika, amusansulwite bana banu basankwa ayi mulasekelela ceebo ca sheesho Mwaami Lesa nshaakamucitila ndimwakaswa muIjipiti. 
Kusekelela uku kulaakuba ciibalusho, bweenka mbuli cimwi cintu caangitwe kulyaansa nabi pankumo. Kulaakumwiibalusha kutolelela kwiinduluka alimwi akwiiya Milawo ya Mwaami Lesa ceebo nguMwaami Lesa wakamukusha mucishi ca Ijipiti kwiinda munkusu shakwe shiteelekwa. 
Kamusekelela lyoonse paciindi ncemwalwiitwa mumwaaka.
“Mwaami Lesa ulaakumutola mucishi ca bene Kenani, ico ncaakashomesha ndimwe alimwi abamashali banu bakulukulu cakulumbila ayi ndaakumupa, 
anu mulyeelete kubenga mwaana musankwa woonse wakwiiya kuMwaami Lesa. Alimwi mwanaacifubwa canu coonse musankwa wakwiiya ngwa Mwaami Lesa. 
Sombi mulyeelete kulubula mbongolo isankwa kwiinda mukubenga mulambu wa mwanaambelele mumusena wa njiyo. Ono na tamusuni kulubula mbongolo iyo mulyeelete kwiityola nshingo. Alimwi mulyeelete kulubula bana banu basankwa boonse bakwiiya. 
Munshiku shitoosa na mwanaanu musankwa wamwiipusha ayi, ‘Ino ici cilaambanshi?’ Mukamukumbule ayi, ‘Kwiinda munkusu shakwe shiteelekwa, Mwaami Lesa wakatukusha mucishi ca Ijipiti umo motwakalinga basha. 
Mwaami Falawo wa muIjipiti ndyaakaba shicimpamya akutukasha kuswaamo, Mwaami Lesa wakacaya baana basankwa bakwiiya boonse mucishi ca Ijipiti, ba bantu alimwi aba shifubwa shoonse. Anu nceceeco ncetupeta mulambu wa shifubwa shisankwa shakwiiya kuMwaami Lesa akulubula bana besu basankwa bakwiiya. 
Ici cilaakuba ciibalusho, bweenka mbuli cimwi cintu caangitwe kumaansa esu alimwi apankumo. Cinanootwiibalusha ayi Mwaami Lesa wakatukusha muIjipiti kwiinda munkusu shakwe shiteelekwa.’ ”
Ono mwaami Falawo ndyaakasuminisha ayi bene Isilaeli banooya, Lesa taakwe kubeensha nshila iinda mucishi ca bene Filisiti, nabi yakalinga ifwaafwi abuumbi panshila shoonse. Lesa wakayeeya ayi, “Nshisuni kwaamba ayi bantu bakatyongole pakubona ayi balyeelete kulwa, akuboolela mucishi ca Ijipiti.” 
Lyalo wakabatanjilila akubeensha nshila ipopoloka ya kwiinda muluyanga kuya kuLweenge Lusalala. Bene Isilaeli bakalinga kucite shoonse shakulwanisha ndibakaswa mucishi ca Ijipiti.
Mpeeke Mose wakabwesa mafuwa akwe Josefu, kweelana aJosefu mbwaakalengesha bene Isilaeli kushomesha cakulumbila ayi balaakucita. Josefu wakaamba ayi, “Na Lesa akamupulushe, mulyeelete kunyamuna mafuwa angu kukusha kokuno.”
Mpomunyaawo bene Isilaeli bakaswa kuSakoti akuya kuEtamu uko nkobakekala akookesha mweela luyanga. 
Ciindi ca malumwi, Mwaami Lesa wakalinga kubatanjilila kwiinda mulicincilo lya likumbi ayi babone kabotu nshila, ingayi ciindi ca mashiku wakalinga kubatanjilila kwiinda mulicincilo lya mulilo kwaamba ayi ubamunikile, ayi banokweenda malumwi alimwi amashiku. 
Licincilo lya likumbi lyakalingabo kunembo lya bantu lyoonse ciindi ca malumwi, alyalo licincilo lya mulilo lyakalinga kunembo ciindi ca mashiku.
Lyalo Mwaami Lesa wakaambila Mose ayi, 
“Lwiita bene Isilaeli ayi baboole kwisule akuyaka misumba pafwaafwi andabala ya Pi Ailoti, pakati lya ndabala ya Migidolu alimwi aLweenge Lusalala, pafwaafwi aBaali Sefoni. 
Mwaami Falawo lakwe utooyeeya ayi bene Isilaeli batooshingulukabo muluundu, ceebo babula kwakuya mukwiinga wa luyanga. 
Ntoolengesha ayi mwaami Falawo abe shicimpamya, aboobo utoomukonkela. Ono kukoma kwangu pamwaami uyo alimwi abashilumamba bakwe kutoondetela bulemu. Lyalo bene Ijipiti balaakwishiba ayi nebo ndime Mwaami Lesa.” Bene Isilaeli bakacita kweelana ambobakalwiitwa.
Mwaami Falawo wa mucishi ca Ijipiti ndyaakanyumfwa ayi bene Isilaeli baloboka, lakwe alimwi abacinenenene bakwe bakayeeya miyeeyo imwi akwaamba ayi, “Ino twacitilanshi bobulya? Twaleka bene Isilaeli ayi baye, mbulya ono twabuula basha!” 
Mpomunyaawo cikoci ca mwaami cankondo cakabambwa. Mpeeke wakanyamuka abashilumamba bakwe. 
Lyalo wakanyamuka ashikoci shakwe shoonse shankondo, kubikaawo ashimwi shiindaawo kubota shili myaanda yosanwe awomwi isho shakalinga kutanjililwa abamatanjilili ba nshisho. 
Mwaami Lesa wakalengesha ayi mwaami Falawo abe shicimpamya akukonkela bene Isilaeli abo bakalinga kuswa mucishi ca Ijipiti cakutaloonda. 
Likoto lya bashilumamba lya bene Ijipiti boonse, maaki oonse, shikoci shankondo alimwi abeshikweensha bakakonkela bene Isilaeli. Bakabacana mpobakayaka misumba muloombe lwa Lweenge Lusalala, pafwaafwi aPi Ailoti alimwi aBaali Sefoni.
Ono bene Isilaeli ndibakabona mwaami Falawo alimwi abashilumamba bakwe kabaya kuli mbabo, bakaloonda abuumbi akulilila Mwaami Lesa ayi abacaafwe. 
Bakaambila Mose ayi, “Sa mucishi ca Ijipiti temwakalinga shuumbwe? Sa wakatuletela kufwita momuno muluyanga? Bona ono nshewacita ceebo cakutukusha mucishi ca Ijipiti! 
Sa tatukwe kukulwiita katucili mucishi ca Ijipiti ayi ishi shilaakucitika? Twakakulwiita ayi utuleekebo sobeene tutolelele abusha bwesu kubene Ijipiti. Naakwiinga ncibotu kunooli basha mucishi cilya kwiinda kufwita muluyanga muno.”
Mose wakabakumbula ayi, “Mutaloondi! Amuyumebo, mubone Mwaami Lesa nceshi acite sunu kwaamba ayi amupulushe. Aba bene Ijipiti teshi mukababoneewo alimwi. 
Mwaami Lesa utoomulwaninaako, aboobo tamweelete kwaamba ayi mucite cintu nabi comwi.”
Mpomunyaawo Mwaami Lesa wakaambila Mose ayi, “Ceebonshi mutoolilila ndime? Balwiite bene Isilaeli banooyabo kunembo. 
Tandabika nkoli yako palweenge. Maanshi atoopansaana, mpeeke bene Isilaeli batookonsha kweenda mulweenge mutaamu maanshi, muyumu nta. 
Ntoolengesha ayi bene Ijipiti babe beshicimpamya cakwaamba ayi batoobanjilila mulweenge. Lyalo anebo ntooba abulemu kwiinda mukukoma mwaami wabo, bashilumamba bakwe, shikoci shankondo alimwi abeshikweensha. 
Na mbakoome, bene Ijipiti ndyeshi beshibe ayi ndime mwaami Lesa.”
Mpeeke munjelo wakwe Lesa uyo wakalinga kunembo lya bashilumamba bene Isilaeli wakaboola kwisule lyabo. Alyalo licincilo lya likumbi lyakasena kushikila lyaba 
pakati ka bene Ijipiti alimwi abene Isilaeli. Lyalo likumbi lyakalengesha munshinshe kubene Ijipiti, sombi lyakapa mumuni kubene Isilaeli. Aboobo bashilumamba ba makoto obilo ayo bakaalilwa kukumana mashiku oonse.
Mpeeke Mose wakatandabika lyaansa lyakwe palweenge, alakwe Mwaami Lesa wakapansaanya maanshi kwiinda mumuuwo wakapupa kuswa kwicwe. Muuwo uyo wakapupa mashiku oonse, lyalo palweenge pakaboolabo nta. Maanshi akapansaana. 
Aboobo bene Isilaeli bakasubukabo payumu, maanshi akalinga kwiimfwibo kumbasu shoonse shobilo anga ndubumbu lwa ŋanda. 
Bene Ijipiti bakabakonkela amaaki abo oonse, shikoci shankondo alimwi abeshikweensha kushikila amulweenge. 
Ingayi macuunsacuunsa, Mwaami Lesa wakalanga pabashilumamba bene Ijipiti kuswa mulicincilo lya mulilo alikumbi, abafulunganya. 
Wakalengesha kwaamba ayi mawilo a shikoci shabo shankondo kucatwa cakwaamba ayi cakalinga ciyumu kweenda. Ndibakabona bobulya bene Ijipiti bakaamba ayi, “Mwaami Lesa utoolwaninako bene Isilaeli ayi tukomwe. Atusweemo muno!”
Mpomunyaawo Mwaami Lesa wakaambila Mose ayi, “Tandabika lyaansa lyako palweenge, maanshi atookumana alimwi akufwekelesha bene Ijipiti alimwi ashikoci shabo shankondo alimwi abeshikweensha.” 
Alakwe Mose wakatandabika lyaansa lyakwe palweenge, ono ndibwakaca, maanshi akakumana akuboola bweenka mbwaakalinga. Bene Ijipiti bakeelesha kusubuka mumaanshi, sombi Mwaami Lesa wakabapisha mumaanshi. 
Lyalo maanshi akakumanabo poonse poonse akufwekelesha shikoci shankondo, beshikweensha alimwi abashilumamba boonse bene Ijipiti abo bakalinga bakonkela bene Isilaeli mulweenge. Taaku muntu nabi womwi wakacalaawo. 
Sombi bene Isilaeli bakasubuka lweenge kabeenda payumubo nta, amaanshi kaaimikenebo mweela anga ndubumbu lwa ŋanda.
Anu pabushiku ubo, Mwaami Lesa wakapulusha bene Isilaeli mumaansa abene Ijipiti, alimwi bene Isilaeli bakabona bene Ijipiti bafwite kabaseela muloombe lwa lweenge. 
Ono bene Isilaeli ndibakabona nkusu sha Mwaami Lesa shiteelekwa isho nshaakakomeshako bene Ijipiti, bakalemeka Mwaami Lesa. Kuswawaawo bakashoma muMwaami Lesa alimwi aMose musebenshi wakwe.
Lyalo Mose alimwi abene Isilaeli boonse bakeembila Mwaami Lesa lwiimbo ulu,
Mwaami Lesa ngoompa nkusu alimwi ndamwiimbila,
Mwaami Lesa ngushilumamba.
“Wakawaala bashilumamba bene Ijipiti
Maanshi alaamfu akabafwekelesha.
“NoBaami baLesa, lyaansa lyanu lyalulyo lilicite nkusu shiloondesha.
Mubulemu bwa bwaami bwanu,
Mwakayoyela palweenge,
“Mpeeke mulwani wakaamba ayi,
Sombi ndimwakayoyabo linkanda lyomwi,
“NoBaami baLesa, ngani uli anga ndimwe pabalesa boonse?
Mwebo mwakatandabikabo lyaansa lyanu lyalulyo,
Nomushomeka pacipangano canu,
Mishobo yoonse yakanyumfwa nshemwakacita,
Bacinenenene ba bene Edomu baliloondete.
Boowa alimwi akulibilika shili pali mbabo.
Mulaakubaleta akubekalika pakalundu kanu,
Mwebo noBaami baLesa, mulaakunoolibo baami lyoonse alyoonse.”
Anu bene Isilaeli bakasubuka lweenge pabulongo buyumu nta. Sombi shikoci shankondo sha bene Ijipiti, maaki alimwi abeshikweensha babo ndibakashika mulweenge, Mwaami Lesa wakakumanya maanshi alimwi. Mpeeke akabafwekelesha.
Mpomunyaawo Milyamu mulaluki mwanakashi, nankashi yakwe Aloni wakabwesa musebe, mpeeke banakashi boonse bakatalika kulisha akushana. 
Milyamu wakatalika kubeembila ayi,
Kuswawaawo Mose wakatanjilila bene Isilaeli kuswa kuLweenge Lusalala kuya muluyanga lwiitwa ayi Sheli. Bakeenda nshiku shotatwe muluyanga, sombi tabakwe kucanawo maanshi. 
Lyalo bakashika pamusena wiitwa ayi Mala, sombi maanshi ngobakacana akalinga kulula cakwaamba ayi bakaalilwa kwaanwa. Nceceeco ncebakeetilaawo ayi Mala. 
Bantu bakatalika kutongooka kuli Mose akumwiipusha ayi, “Ino tutoonwanshi?” 
Lakwe Mose wakapaila abuumbi kuMwaami Lesa, mpeeke Mwaami Lesa wakamubonesha kasamu, lyalo Mose wakakawaala mumaanshi mpomunyaawo maanshi akaba kabotu.
Wakabaambila ayi, “Na munoonyumfwila amoyo woonse kwiinda mukucita nsheensuni alimwi akukonkela milawo amilasho yangu yoonse, teshi nkamuletelewo malwashi mbuli aayo ngondakaletela bene Ijipiti. Nebo ndime Mwaami Lesa uyo umushilika.” 
Kuswawaawo bakashika kuElimu, uko kwakalinga tuntupu tuli likumi atobilo alimwi atupukupuku tuli makumi osanwe alimwi aobilo. Mpeeke bakayaka misumba pafwaafwi amaanshi.
Mpomunyaawo boonse bene Isilaeli bakanyamuka kuswa kuElimu. Ono pabushiku bwalikumi ashosanwe, mumweenshi wabili kuswa pabushiku ubo ndibakaswa kuIjipiti bakashika muluyanga lwiitwa ayi Sini, luli pakati ka Elimu alimwi aSinayi. 
Muluyanga umo, boonse bakatalika kutongooka kuli Mose aAloni, 
kababaambila ayi, “Anu naakwiinga Mwaami Lesa wakatucailabo mucishi ca Ijipiti. Ceebo kwalo twakalinga kwikala akulya nyama alimwi ashakulya shimwi shoonse nshetwakalinga kusuni. Sombi mwebo mwatuleta momuno muluyanga ayi mutucaishe kunsala soonse.”
Mpeeke Mwaami Lesa wakaambila Mose ayi, “Ono ntoomuloshesha shakulya kuswa kwiculu ayi noonse mukwane. Bantu boonse balyeelete kuya mukubwesa shakulya lyoonse isho nsheenga bakumana pabushiku ubo. Munshila yeeyi, inga ndabeelesha akwishiba na inga bakonkela milasho yangu. 
Sombi pabushiku bwasanu abomwi, balyeelete kubwesa shakulya shanshiku shobilo akushitelekela limwi.”
Aboobo Mose aAloni bakaambila bene Isilaeli boonse ayi, “Sunu macolesha noonse mutooshiba ayi nguMwaami Lesa wakamukusha mucishi ca Ijipiti. 
Macuunsa mutoobona bulemu bwa Mwaami Lesa mukwiinga wanyumfwa matongooshi anu kuli nguwe. Ncakwiila ngomutootongookela ceebo swebo tutokonkelabo milasho yakwe.” 
Lyalo Mose wakabaambila ayi, “NguMwaami Lesa eshi amupe nyama ayi mulye macolesha alimwi ashinkwa woonse uyandika macuunsa, mukwiinga Mwaami Lesa wanyumfwa mbuli mbomwamutongookela. Na mwatongookela ndiswe, nkokwaamba ayi mutootongookela Mwaami Lesa.”
Mpeeke Mose wakaambila Aloni ayi, “Lwiita bene Isilaeli boonse ayi bese beemikane pameenso a Mwaami Lesa mukwiinga wanyumfwa matongooshi abo.” 
Ono Aloni ndyaakalinga kwaamba, bene Isilaeli boonse bakacebukila muluyanga. Paciindi ceenka ico, bakabona bulemu bwa mwaami Lesa mulikumbi. 
Mwaami Lesa wakaambila Mose ayi, 
“Matongooshi a bene Isilaeli ndaanyumfwa. Ubalwiite ayi macolesha batoolya nyama alimwi macuunsa balaakulya shinkwa kweelana ambobasuni. Lyalo ndyeshi bakeshibe ayi nebo neMwaami Lesa, ndime Lesa wabo.” 
Ingayi macolesha, bakancele baanji bakesa mukwikala poonse poonse pakati ka misumba. Ono macuunsa, kwakaba mume uunji abuumbi kushinguluka misumba yoonse. 
Ono mume ndiwakamana, muluyanga bakabona tuntu tuniininiini tupampamene panshi twakalinga kutubabo tuu. 
Bene Isilaeli ndibakatubona, tabakwe kutwishiba, aboobo bakatalika kwiipushanya ayi, “Anu utu ntuunshi?” Mose wakabalwiita ayi, “Uyu ngoshinkwa Mwaami Lesa ngwaamupa. 
Mwaami Lesa waamba ayi muntu womwi awomwi ulyeelete kubwesa shinkwa ngwaakonsha kulya, alimwi muntu womwi ulyeelete kubwesa malita obilo amuntu womwi awomwi kweelana abaabo mbwaabetaabo mumusumba wakwe.”
Bene Isilaeli bakacita mbomunya ubo, bamwi bakalinga kubwesa uunji, sombi bamwi uniini. 
Ono ndibakashipima, abo bakabwesa uunji, tabakwe kuba ausotoka. Abalo abo bakabwesa uniini tabakwe kubulila. Cakacanika ayi muntu woonse wakabwesa kweelana ambwaakalinga kweelete. 
Lyalo Mose wakabaambila ayi, “Taaku muntu nabi womwi weelete kushiyaawo ayi shikashikweeko aciilo.” 
Sombi bamwi tabakwe kunyumfwila Mose, aboobo bakashiyaawo. Ndibwakaca bakacana kamweendabo mapila alimwi akununka abuumbi. Mose bantu abo wakabakalalila. 
Macuunsa lyoonse, muntu womwi awomwi wakalinga kubwesa shinkwa ngwaakonsha kulya. Ono na lumwi lwabala bunene, shoonse shakalinga kucaala panshi shakalinga kusunguluka.
Pabushiku bwasanu abomwi, palo bakalinga kubwesa wanshiku shobilo, nkokwaamba ayi malita one pamuntu womwi. Bamatanjilili boonse ba bene Isilaeli bakesa kuli Mose mukumulwiita pacikani ici. 
Mose wakabalwiita ayi, “Mwaami Lesa wakaamba ayi ciilo mbushiku bwakwe busalalite bwakookesha bwa Cibelu. Paceebo ceeci mulyeelete kupanga sunu shakulya nshemusuni kupanga alimwi muteleke nshemusuni kuteleka. Shoonse nsheshi mushiyeeko, mushibike palubasu ayi mukalye ciilo.” 
Kweelana abwakabalwiita Mose, bakabika nshebakashiyaako ayi nshabushiku bwakaboolaawo, Mpeeke tashikwe kunyonyooka nabi kuba amapila. 
Mose wakaamba ayi, “Amulye shakulya ishi sunu ceebo sunu mbushiku bwakookesha bwa Cibelu bwa Mwaami Lesa alimwi teshi mucanewo shakulya pansengwe. 
Mulyeelete kunoobwesa shakulya munshiku shili shosanwe abomwi, sombi pabushiku bwasanu ashobilo, bushiku bwakookesha, teshi shikanoobaako.”
Nacibi boobo bantu bamwi bakalinga kuya ayi bakabwese shakulya pabushiku bwasanu ashobilo, sombi tebakalinga kushicanaawo. 
Lyalo Mwaami Lesa wakaambila Mose ayi, “Ino mwebo nobantu mutootola ciindi cilaamfu buyani kamukaka kukonkela milawo amilasho yangu? 
Mulyeelete kwiibaluka ayi nebo neMwaami Lesa ndakamupa bushiku bwakookesha bwa Cibelu, nceceeco nceshi noomupeta shakulya shikumana nshiku shobilo lyoonse pabushiku bwasanu abomwi. Muntu woonse ulyeelete kwikala kweenka nkwaabete pabushiku bwasanu ashobilo, alimwi teelete kushiya musumba wakwe.” 
Aboobo bantu tebakalinga kusebensa pabushiku bwasanu ashobilo.
Mpeeke bene Isilaeli bakalinga kwiita shakulya ishi ayi mana. Shakalinga kuboneka anga ninseke shiniini shituba. Ono pakulya shakalinga kunyumfwika anga ncimaande cakapangwa abuuci. 
Mose wakaamba ayi, “Mwaami Lesa watulwiita ayi tubike malita obilo a mana palubasu kwaamba ayi bamulunyungu lwesu bakabone cakulya ico ncaakatupa muluyanga ndyaakatukusha mucishi ca Ijipiti.” 
Mpomunyaawo Mose wakaambila Aloni ayi, “Bwesa kangomo, ubikemo mana akumana malita obilo akukabika pameenso a Mwaami Lesa kwaamba ayi tukaboneshe bamulunyungu lwesu.” 
Kweelana aMwaami Lesa mbwaakaambila Mose, Aloni wakabika kangomo ka mana ako kunembo lya Libokoshi lya Cipangano kwaamba ayi kalamwe. 
Bene Isilaeli bakalinga kulya mana kwamyaaka ili makumi one tibili ndibakashika mucishi mwakalinga kwikala bantu. Bakalinga kulya mana tibili ndibakashika kunyinsa ya cishi ca Kenani.
Ono cipimo ncebakalinga kusebensesha paciindi ico, cakalinga kukumana malita ali obilo.
Mpomunyaawo bene Isilaeli boonse bakaswa muluyanga lwiitwa ayi Sini, kabaya bweenda kuswa kumusena umwi akuya kumwi, kweelana ambwaakalinga kubalwiita Mwaami Lesa. Ndibakashika kuLefidimu, bakayaka misumba sombi tekwakalinga maanshi akunwa. 
Paceebo ceeci bene Isilaeli bakatongookela Mose akwaamba ayi, “Tupe maanshi akunwa.” Mose wakabakumbula ayi, “Ino mutootongookelanshi? Mutokweelesheshanshi Mwaami Lesa?”
Sombi bantu bakanyumfwa nyotwa abuumbi, akutolelela kutongookela Mose. Bakamwaambila ayi, “Sa wakatukusha mucishi ca Ijipiti, akutuleta kokuno ayi utucaaye, bana besu alimwi ashifubwa shesu kunyotwa?” 
Mpeeke Mose wakapaila cakulilila Mwaami Lesa ayi, “Ino bantu aba ntoobacita buyani, mukwiinga balilibambite kunguma mabwe?”
Mpomunyaawo Mwaami Lesa wakaambila Mose ayi, “Itawo bamatanjilili ba bene Isilaeli bamwi akutanjila kunembo lya bene Isilaeli boonse. Unyamune ankooli iyo njewakoomishako paMulonga wa Nailo, unooya. 
Nebo ntokwiimikana kunembo lyako kumwaandami wa kuKalundu ka Sinayi. Uume nkoli yako mumwaandami uyo, lyalo maanshi atooswa muli nguwo kwaamba ayi bantu banwe.” Aboobo Mose wakacita mbomunya ubo pameenso a bamatanjilili ba bene Isilaeli.
Mpeeke musena uyu bakootumba ayi Masa alimwi ayi Meliba, mukwiinga bene Isilaeli bakatongooka alimwi akweelesha Mwaami Lesa ndibakaamba ayi, “Sa Mwaami Lesa ncakwiila uli aswebo nabi tau?”
Kuswawaawo, bene Amaleki bakesa akutalika kulwana abene Isilaeli kuLefidimu. 
Lyalo Mose wakaambila Joshuwa ayi, “Sala basankwa bamwi kwaamba ayi bakaye mukulwana abene Amaleki ciilo. Nebo ndaakwiimikana peculu pakalundu, kaancite ankooli iyo Lesa njaakandwiita ayi nyamune.” 
Aboobo Joshuwa wakacita kweelana abwakamulwiita Mose, akuya mukulwana abene Amaleki. Sombi Mose, Aloni alimwi aElu bakatanta peculu pakalundu. 
Paciindi ico Mose ncaakalinga kutambikite maansa mwiculu, bene Isilaeli bakalinga kukoma. Sombi na waaloshesha panshi, bene Amaleki bakalinga kutalika kukoma. 
Ono maansaakwe Mose ndyaakacisa kutambika mwiculu, Aloni alimwi aElu bakamuletela libwe ayi akaleewo. Mpeeke balo bakeemikana umwi kululyo aumwi kucipiko, akucatilila maansaakwe kwaamba ayi anoolibo mwiculu kushikila kwipila kwa lisuba. 
Munshila iyo Joshuwa wakakoma bene Amaleki cakumaninina.
Lyalo Mwaami Lesa wakaambila Mose ayi, “Ulembe mbuli mbondakoma munkondo iyi kwaamba ayi bantu bakanokwiibalukilaako. Alimwi ulwiite Joshuwa ayi ntoolengesha bantu kubula kwiibalukawo tubili bene Amaleki.” 
Mpomunyaawo Mose wakayaka cipaililo akucitumba ayi, “Mwaami Lesa njembembela yangu yakukoma.” 
Alimwi wakaamba ayi, “Amunyamune mbembela ya Mwaami Lesa mwiculu! Mwaami Lesa ulaakutolelela kulwana abene Amaleki inshiku shoonse!”
Ono mupongoshi wakwe Mose musankwa wiitwa ayi Jetulo, mupailishi wa mucishi ca Midyani, wakanyumfwa shoonse Mwaami Lesa nshaakacitila Mose alimwi abene Isilaeli ndyaakabatanjilila kubakusha mucishi ca Ijipiti. 
Paceebo ceeci wakesa kuli Mose, kaali aSipola mukaakwe Mose uyo wakalinga wacaala kwisule, 
pantu pomwi aGeshomu alimwi aEliyasa, bana bakwe basankwa bobilo. Mose wakaambaawo kale ayi, “Ndaba muswamashi mucishi ceensu.” Aboobo wakatumba mwanaakwe musankwa umwi ayi Geshomu. 
Wakaambaawo kale alimwi ayi, “Lesa uyo wakalinga kulambila bata wakancafwa alimwi akumpulusha mumaansa amwaami wa mucishi ca Ijipiti uyo wakalinga kusuni kuncaya.” Aboobo wakatumba mwanaakwe musankwa umwi ayi Eliyasa. 
Anu Jetulo, pantu pomwi amukaakwe Mose alimwi abana bakwe basankwa bobilo, bakesa muluyanga, kukalundu kasalalite uko Mose nkwaakalinga wayaka misumba. 
Ceebo Jetulo wakalinga watuma kale maswi ayi, “Nebo nemupongoshi wako ndi munshila pantu pomwi amukaako alimwi abana bako.” 
Mose wakamucinsha. Ndibakakumana, Mose wakafukama akumufyonta. Kuswawaawo bakeepushanya mbuli mbobakalinga kubuka, akwinjila mumusumba wakwe Mose. 
Mpeeke Mose wakalwiita Jetulo shoonse Mwaami Lesa nshaakacitila mwaami Falawo alimwi abene Ijipiti, kwaamba ayi afune bene Isilaeli. Wakamulwiita amapensho oonse ngobakabaawo mulweendo alimwi ambuli Mwaami Lesa mbwaakabapulusha. 
Jetulo ndyaakanyumfwa makani oonse aya, wakasangalala 
akwaamba ayi, “Aalumbaishikwe Mwaami Lesa uyo wakamupulusha mumaansa a mwaami Falawo alimwi abene Ijipiti! Aalumbaishikwe Mwaami Lesa uyo wakapulusha bantu bakwe mubusha! 
Ono ndeshiiba ayi Mwaami Lesa ulicite nkusu kwiinda pabalesa boonse, mukwiinga wakacita boobo ciindi bene Ijipiti ndibakalinga kubona bene Isilaeli ayi taaku mbobabete.” 
Lyalo Jetulo wakaleta mulambu wakutenta amilambubo imwi akubenga kuli Lesa. Mpomunyaawo Aloni alimwi abamatanjilili boonse bene Isilaeli bakayaakwe mukulya nyama iyo yakapekwa kuli Lesa ayi bamulambile.
Pabushiku bwakaboolaawo, Mose wakalinga koombolosha bantu abo bakalinga kucite milandu. Aboobo wakasebensa kuswa macuunsa kushikila amacolesha. 
Ono Jetulo ndyaakabona milimo yoonse iyo yakalinga kucita Mose, wakamwiipusha ayi, “Ino nciinshi ici ncootoocitila bantu? Ceebonshi utoocita milimo iyi weenkabo abantu kabakushingulukite pano kuswa macuunsa kushikila amacolesha?” 
Mose wakamukumbula ayi, “Ndyeelete kucita bobulya mukwiinga bantu balesa kuli ndime ayi beshibe kuyanda kwakwe Lesa. 
Na bantu bobilo batoopikishanya, balesa kuli ndime. Mpeeke anebo ndyeembona ululeme awabisha. Kuswawaawo ndabalwiita milasho alimwi amilawo yakwe Lesa.”
Lyalo Jetulo wakaamba ayi, “Ici ncootoocita taciluleme, sobwe. 
Utoolilemyabo omwiine alimwi akulemyabo baabo bantu. Iyi ncito njinene abuumbi alimwi tooelete kwiisebensa weenka. 
Ono nyumfwa nkulwiiteko mboweelete kucita, kwaamba ayi Lesa akucafweeko. Ncibotu ayi webo ubebo shikwiimikaninako bantu kuli Lesa alimwi akuleta matongooshi abo kuli nguwe. 
Ulyeelete kubeeisha milasho amilawo yakwe Lesa akubasansulwita mbuli mbobeelete kwikala alimwi anshebeelete kucita. 
Sombi kwiilikaawo, ulyeelete kusala basankwa bamwi beenga basebensa mulimo wa butanjilili. Bamwi balyeelete kuba batanjilili ba bantu bali cuulu, bamwi mwaanda, bamwi makumi osanwe alimwi abamwi likumi. Bantu abo mbweshi ukasaale balyeelete kuba bantu balemeka Lesa, bashomeka alimwi batakoonshi kutambula mashinka kanwa. 
Alimwi balyeelete kuba boomboloshi ba bantu lyoonsebo. Lyalo inga kabaleta milandu iyumu kuli ndiwe, sombi balyeelete kunokoombolosha yeeyo yoonse iniini beene. Ici cilaakukuubilaako ceebo milimo njewalinga kucita weenka, balaakuyaabana. 
Na ukacite boobo kweelana abutokwaamba Mwaami Lesa, teshi ukalilemyeewo alimwi bantu boonse aba balaakunooya mumaandaabo, amilandu yabo keemanite.”
Mose wakanyumfwila maswi akamulwiita Jetulo. 
Wakasala basankwa beenga basebensa kuswa pabene Isilaeli boonse. Wakabasala ayi babe batanjilili ba bantu, bamwi ba bali cuulu, bamwi mwaanda, bamwi makumi osanwe alimwi abamwi ba bali likumi. 
Balo bakalingabo boomboloshi ba bantu lyoonse, kunootola milandu iyumu kuli Mose sombi kaboombolosha milandu iniini beene.
Mpeeke Mose wakalashanya aJetulo uyo wakaboola kumishaabo.
Pabushiku butaanshi mumweenshi watatu kuswa paciindi ico bene Isilaeli ndibakaswa mucishi ca Ijipiti, bakashika muluyanga lwa Sinayi. 
Ndibakaswa kuLefidimu, bene Isilaeli bakashika muluyanga lwa Sinayi umo mobakayaka misumba pafwaafwi aKalundu ka Sinayi.
Mpeeke Mose wakatanta pakalundu ayi akakumane aLesa. Pakalundu peenka apo Mwaami Lesa wakeeta Mose akumwaambila ayi akalwiite bene Isilaeli abo bamulunyungu lwakwe Jakobo ayi, 
“Mwakabona nshendakacita nebo neMwaami Lesa kubene Ijipiti, alimwi ambuli mbondakamunyamuna bweenka mbuli mumbankwashi mbwaanyamuna bana bakwe pamapapaminwa akwe akumuleta kokuno kuli ndime. 
Ono na munyumfwile akulama cipangano cangu, mulaakuba bantu bangu. Cishi ca panshi coonse ici ncaangu, sombi mwebo mulaakuba bantu bangu basalitwe. 
Mulaakuba bantu balibengetebo muli ndime neenka, alimwi mulaakusebenselabo ndime milimo ya bupailishi.”
Mpeeke Mose wakaseluka akwiita bamatanjilili ba bene Isilaeli alimwi akubalwiita makani oonse akaamba Mwaami Lesa. 
Mpomunyaawo bantu boonse bakakumbula pantu pomwi ayi, “Tulaakucita shoonse shaamba Mwaami Lesa.” Lyalo Mose wakaya walwiita Mwaami Lesa makani aya.
Mpeeke Mwaami Lesa wakaambila Mose alimwi ayi, “Ndaakwisa kuli ndiwe mulikumbi litikeme kwaamba ayi bantu bakanyumfwe ndyeshi nkanokwaamba awebo akulengesha ayi bantu bakatalike kukushoma kuswa apo peenka.”
alakwe Mwaami Lesa wakamwaambila ayi, “Koya ukalwiite bantu ayi kutalika sunu alimwi aciilo, balyeelete kulisalasha ayi balibambile kulambila Lesa. Balyeelete kucapa shakufwala shabo 
akulibambila isona. Ceebo ubo bushiku ndaakwisa pakalundu ka Sinayi kwaamba ayi bantu boonse bakamboone. 
Ukatale mweshi bakeele bantu, kushingulusha kalundu koonse ayi batakasotoki, akubalwiita ayi taaku weelete kutanta pakalundu nabi kusena pafwaafwi. Uyo woonse weshi akalyate kukalundu, ulyeelete kucaikwa. 
Muntu uyo ulyeelete kucaikwa kumabwe nabi kumuyasa mifwi, taaku nabi womwi weelete kumucata. Ici cilyeelete kubantu alimwi abanyama boonse, boonse balyeelete kucaikwa. Sombi na lupeenga lukaliile, bantu boonse bakatante pakalundu.”
Lyalo Mose wakaseluka pakalundu akulwiita bantu ayi balibambile kulambila Lesa. Paceebo ceeci bakacapa shakufwala shabo, 
alimwi Mose wakabaambila ayi, “Isona mukanoolibambite alimwi bulya paciindi ici tamweelete kukumana abamakaanu.”
Ingayi macuunsa pabushiku bwatatu, kwakaba cilulumo alimwi akubeka, Mpeeke pakalundu pakesa likumbi litikeme alimwi kwakanyumfwika alupeenga lwakalila cankusu. Boonse bantu mumisumba bakatutuma abuumbi. 
Mose wakatanjilila bantu kuswa mumisumba yabo ayi bakakumane aLesa, lyalo bakeemikana mweela kalundu. 
Kalundu ka Sinayi koonse kakalinga kuswitebo bwiishi mukwiinga Mwaami Lesa wakaselukila pali nkako mumulilo. Bwiishi bwakalinga kuya mwiculu anga mbwiishi bwa mumunyumbi alimwi kalundu koonse kakatenkaana abuumbi. 
Alwalo lupeenga lwakalinga kuya ciindaawo kulila. Kuswawaawo Mose wakaamba, alakwe Lesa wakamukumbula mucilulumo.
Mpomunyaawo Mwaami Lesa wakaselukila paKalundu ka Sinayi akwiita Mose ayi atante. Lyalo Mose wakatanta pakalundu. 
Pesule Mwaami Lesa wakamwaambila ayi, “Seluka ukacenjeshe bantu ayi batasotoki moomo mowakatala ayi bese mukumbona. Ceebo na bacite boobo, baanji batoomana kufwa. 
Nabi bapailishi boonse abo beenga basena pafwaafwi anebo balyeelete kulisalasha ceebo inga ndabapa mulandu.”
Mose wakaambila Mwaami Lesa ayi, “Bantu inga tabatanti waano mukwiinga mwakatulwiita ayi tulyeelete kubona kalundu aka ayi kalisalalite, alimwi akutala motweelete kweela, kushingulusha kalundu koonse.”
Mpeeke Mwaami Lesa wakakumbula ayi, “Seluka uye ukalete Aloni. Sombi bapailishi alimwi abantu bamwi boonse tabeelete kusotoka mwakweela kwaamba ayi bese mukumbona, mukwiinga inga ndabapa mulandu.” 
Lyalo Mose wakaseluka akulwiita bantu makani oonse akaamba Mwaami Lesa.
Lesa wakaambila Mose maswi aya akwaamba ayi, 
“Ndime Mwaami Lesa, Lesa wanu nendakamukusha mucishi ca Ijipiti umo momwakalinga basha.
“Utalambili Lesa aumwi, sombibo ndime.
“Utalipangili shibumbwabumbwa shikoshanya ashintu sha kwiculu, mucishi ca panshi, nabi shili mumaanshi panshi lya cishi. 
Utafukamini cibumbwabumbwa cili coonse nabi kucilambila, mukwiinga nebo neMwaami Lesa, Lesa wanu, ndi shibusuba. Ndapa mulandu bantu abo bampatite, alimwi akubamulunyungu lwabo kushikila akulishalane lyatatu alyane. 
Sombi ndabonesha lusuno lwangu kushuulu ashuulu sha baabo bansuni akukonkela milawo yangu.
“Utasebenseshi liina lyangu mushintu shitaluleme, mukwiinga nebo neMwaami Lesa, Lesa wanu ndaakupa mulandu muntu woonse weshi akabule kusebensesha kabotu liina lyangu.
“Ingashila bushiku bwakookesha bwa Cibelu alimwi akubusalasha. 
Ulicite nshiku shosanwe abomwi nsheweelete kusebensa milimo yako, 
sombi bushiku bwasanu ashobilo, mbushiku bwangu ubo mboweelete kookesha. Taaku muntu weelete kusebensa pabushiku ubo, nkokwaamba ayi webo, bana bako, basha bako, shifubwa shako nabi baswamashi bekala mucishi cako. 
Munshiku shosanwe abomwi, nebo neMwaami Lesa ndakalenga cishi ca panshi, liculu, lweenge alimwi ashintu shoonse shili muli nshisho. Sombi pabushiku bwasanu ashobilo ndakookesha. Nceceeco nebo neMwaami Lesa, ncendakapeta coolwe bushiku bwakookesha bwa Cibelu akubusalasha.
“Lemeka baiso abanyoko kwaamba ayi ukekale nshiku shiinji mucishi ico nebo neMwaami Lesa nceshi nkakupe.
“Utacaayi muntu, sobwe.
“Utaciti bulale.
“Uteepi.
“Utapi bukamboni bwakubeca pali shikamukobonyoko.
“Utakumbwi ŋanda ya shikamukobonyoko camunyono. Utakumbwi mukamwiine, musha wakwe musankwa nabi mwanakashi, ŋombe shakwe, mbongolo shakwe nabi shintu shakwe shimwi.”
Ono bantu ndibakanyumfwa cilulumo alimwi akulila kwa lupeenga, akubona kubeka kwa mfula alimwi abwiishi bwakalinga pakalundu, bakatutuma kuboowa. Mpeeke bakeemikanabo palaale. 
Lyalo bakaambila Mose ayi, “Twaambilebo webo weenka, tutoonyumfwa. Tutooloonda ayi na Lesa aambe aswebo, tutoofwa.” 
Mose wakabakumbula ayi, “Mutaloondi, mukwiinga Lesa wesabo mukumweelesha akulengesha ayi mutolelele kumunyumfwila kwaamba ayi mutakabishi.” 
Sombi bantu bakalingabo mpomunyaawo palaale, eenkabo Mose ngowakasena pafwaafwi alikumbi lishiya apo pakalinga Lesa.
Mpeeke Mwaami Lesa wakaambila Mose kulwiita bene Isilaeli ayi, “Mwaboona mbuli ndime neMwaami Lesa mbondaamba amwebo kuswa kwiculu. 
Tamweelete kulipangila balesa ba silifa nabi golodi twakunoolambila pantu pomwi anebo. 
Mumpangile cipaililo ca bulongo apo mpweshi mubengele milambu ya mbelele, mpongo alimwi aŋombe isho sheshi shitentwe shoonse, alimwi ayi shibe milambu ya bwanabwankashi. Pamusena woonse mpweenga ndasala ayi munoonambilila, ndaakwisa kuli ndimwe mukumupa coolwe. 
Na mukampangile cipaililo ca mabwe, mutakapangishi mabwe akubesa mukwiinga na mwasebensesha ceela cakubesesha mabwe, nkokwaamba ayi mwaamana ncito kuli ndime. 
Mutakampangili cipaililo cicite pakutantila. Na mukacite boobo, mulaakubonesha matakosha anu nobeene pakunooyacitanta pali ncico.”
“Ono njeeyi milawo njeweelete kupa bene Isilaeli. 
Na woola mwine Ebulu musha, ulyeelete kukusebensela myaaka yosanwe awomwi. Mumwaaka wasanu ayobilo, ulyeelete kwaangululwa mubusha cakutalipila nabi cintu comwi. 
Ono na taakalinga kweebete ndyaakaba musha wako, pakunooya teelete kutola mukaakwe. Sombi na wakesa kaaebete, pakunooya ulakonsha kutola amukaakwe. 
Ono na mwaami wakwe ngowakamupa mwanakashi wakweeba uyo ngwaakashalilamo baana basankwa abanakashi, mwanakashi uyo alimwi abana bakwe mba mwaami wakwe uyo. Nkokwaamba ayi musha uyo ulaakuyabo eenka. 
Sombi na musha uyo waamba mwiine ayi, ‘Nebo ndimusuni mwaami wangu, mukaangu, bana bangu alimwi nshisuni kwaangululwa.’ 
Lyalo mwaami wakwe uyo ulyeelete kumutola kumusena nkobanambilila neMwaami Lesa. Na bashika, ulyeelete kumwiimika kucisasa nabi kucisamu ca kumulyango akumutulula kutwi. Mpeeke ulaba musha wakwe wa nshiku shoonsebo.
“Ono na musankwa woolisha mwanaakwe mwanakashi busha, mwaana uyo teelete kwaangululwa kweelana abwaangululwa basha basankwa. 
Na woolishikwa kumuntu ucite muyeeyo wakumweeba, sombi wamukaka mukwiinga wabula kumukondelesha, musha mwanakashi uyo ulyeelete kuulishikwa kuli baishi alimwi. Mwaami wakwe inga tamuulishi kubaswamashi, mukwiinga lakwe mwiine taakwe kushomeka kumwanakashi uyo. 
Alimwi na musankwa woola mwanakashi musha kwaamba ayi abe mulokashi wakwe, ulyeelete kumulama anga ngumwanaakwe mwanakashi. 
Ono na musankwa weeba mwanakashi aumwi wabili, ulyeelete kutolelela kupa mukaakwe mutaanshi shakulya ashakufwala bweenka mbuli mbwaakalinga kumupa. Alimwi ulyeelete kupekwa shoonse sheelete mwanakashi wa muŋanda. 
Na waalilwa kupa shintu shotatwe ishi kumukaakwe mutaanshi uyo, ulyeelete kumuleka cakutatambulawo maali naaceyi.
“Uyo woonse weenga wooma muntu, ono pesule uyo woomwa wafwa, alakwe ulyeelete kucaikwa. 
Sombi na ngamapuso, kaatasuni kumucaya, inga walobokela kumusena uyo ngweshi nkamusalile ayi apuluke. 
Sombi na muntu wakalala akucaya mubye kashanga, alakwe ulyeelete kucaikwa nabi na wacicila kucipaililo cangu ayi akapulukileeko.
“Uyo woonse weenga wooma baishi nabi banyina, ulyeelete kucaikwa.
“Uyo woonse weenga wacata umwi akumuulisha nabi kucatwa kaacimucite, alakwe ulyeelete kucaikwa.
“Awooyo woonse weenga wanyansha baishi nabi banyina, ulyeelete kucaikwa.
“Na bantu bobilo balwana, ono umwi wooma mubye libwe nabi likoofi, sombi muntu uyo wabula kufwa, nakubi boobo waciswa cakunooletebo mubulo. 
Uyo wooma mubye teelete kupekwa mulandu na muya nshiku muntu uyo kaabuka akunokweendaako ankooli. Nakubi boobo uyo wakamuuma ulyeelete kulipila mubye ceebo cakumusowela ciindi, alimwi ulyeelete kumulama kushikila akanyumfwe kabotu.
“Na muntu wooma musha wakwe musankwa nabi mwanakashi musako, mpeeke musha uyo wafwa mpomunyaawo, muntu uyo ulyeelete kupekwa mulandu. 
Sombi na musha uyo weensha bushiku bomwi nabi shobilo kutafwa, mwaami wakwe teelete kupekwa mulandu, mukwiinga musha uyo mbubile bwakwe.
“Alimwi na bantu bamwi batoolwana, ono bacisa mwanakashi uli bubi akulengesha ayi atikaanye, sombi wabula kucisikwawo munshila imwi, uyo wamucisa ulyeelete kulipila maali ngeenga ibaye wapingula. Maali ayo alyeelete kusuminishikwa aboomboloshi. 
Sombi na mwanakashi uyo wacisikwa bunene, cilyeelete kuba buumi pabuumi, 
liinso paliinso, liino paliino, lyaansa palyaansa, ncimpanta pacimpanta. 
Cilonda ca mulilo pacilonda ca mulilo, cimenga pacimenga, kucisikwa pakucisikwa.
“Alimwi na umwi muntu wooma musha wakwe musankwa nabi mwanakashi paliinso, ono lyatuluka, ulyeelete kumwaangulula mubusha kwaamba ayi abe ngomalipilo a liinso lyakwe lyatuluka. 
Na wamusokola liino, ulyeelete kumwaangulula mubusha kwaamba ayi abe ngomalipilo a liino lyakwe lyasokolwa.
“Ono na mucende wayasoola muntu umwi akumucaya, mucende uyo ulyeelete kumucaya kumabwe, alimwi nyama iyo tayeelete kulikwa. Sombi mufubi wa mucende uyo teelete kupekwa mulandu. 
Sombi na mucende uyo lyoonse ulishibite kuyasa bantu alimwi mufubi wa mucende uyo wakalwiitwa, sombi taakwe kunoomucalila mucimpati, na wayasa muntu cakumucaya, ulyeelete kucaikwa kumabwe alimwi mufubi wakwe alakwe ulyeelete kucaikwa. 
Nacibi boobo na mufubi wasuminishikwa kulipila maali kwaamba ayi alubule buumi bwakwe, ulyeelete kulipila maali oonse asunikwi. 
Alimwi na mucende uyo wayasa mwanike musankwa nabi mwanakashi, nkukonkela mulawo ngomunya uyu. 
Na mucende uyo wayasa musha musankwa nabi mwanakashi, mufubi ulyeelete kulipila mwaami wa musha uyo maali a silifa ali makumi otatwe. Alakwe mucende ulyeelete kucaikwa kumabwe.
“Na muntu umwi wakusha cifwekesho pacilindi nabi wakaba cilindi cimwi, ono wabula kufwekaawo, mpeeke mucende nabi mbongolo yawitaamo, 
ulyeelete kulipila pacifubwa ico. Ulyeelete kulipila maali kumufubi akucaasha cifubwa ico cifwite. 
Alimwi na mucende wa muntu umwi wacaya mucende wa mubye, bantu bobilo abo balyeelete kuulisha wooyo muumi akwaabana maali. Alakwe mucende wafwa uyo, balyeelete kubaana nyama. 
Sombi na cilishibikitwe ayi mucende uyo ulishibite kuyasoola babye, ono mufubi wakwe taakalinga kumucalila mucimpati, ulyeelete kulipila mucende muumi kumubye, akucaasha mucende uyo wafwa.
“Ono na muntu umwi weepa musune nabi mbelele akucaya nabi kuulisha, ulyeelete kulipila basune bosanwe pamusune womwi, nabi mbelele shone pambelele yomwi. 
Empty verse
Empty verse
Empty verse
“Ono na muntu ulaleka shifubwa shakwe kulya mumuunda wakwe nabi mumuunda wakwe wa minyansa, sombi shamuloboka akuya mukulya mumuunda wa umwi, muntu uyo ulyeelete kulipila cibwenekete kuswa mumuunda wakwe wa shakulya nabi wa minyansa.
“Na muntu watenta mumuunda wakwe, ono mulilo wakomena ceebo ca myuumfwa ya mweela muunda, akuya mukutenta shakulya shili pacifufu nabi shakulya shitana kutebulwa nabi shintu shimwi shoonse mumuunda wa muntu umwi, uyo watenta ulyeelete kulipila pashakulya shanyonyooka.
“Alimwi na muntu wasumina kulama maali a muntu umwi, nabi shintu shimwi shamakwebo, ono sheepwa muŋanda ya wooyo utoolama, nkokwaamba ayi mwiipi uyo na wacatwa ulyeelete kwiilikaawo ashimwi shili mbuli sheesho nshaaipa. 
Sombi na mwiipi wabula kucanika, muntu uyo wakalinga kulama buboni ubo ulyeelete kuletwa kumusena wakunambililaako neMwaami Lesa. Nkomunya uko, ulyeelete kwaamba pameenso angu ayi teshi ngowabwesa buboni ubo.
“Ono pacikani cili coonse cakupikishanya pabuboni na ngamakani akumite kuŋombe, mbongolo, mbelele, shakufwala nabi cintu cili coonse cakalinga casoweka ico bamwi ncebatokwaamba ayi ncinebo, boonse balyeelete kutolwa kumusena wakunambililaako neMwaami Lesa. Uyo weenga wacanika pameenso akwe Lesa ayi utoobeca, ulyeelete kwiilikaawo ashimwi shili mbuli sheesho akupa mubye.
“Umwi muntu na wasumina kulaminako mubye mbongolo, ŋombe, mbelele nabi cifubwa cimwi cili coonse, ono cifubwa ico cafwa, cacisikwa nabi kutolwa kubalwani alimwi cacanika ayi taapu kamboni, 
uyo muntu walinga kulama ulyeelete kuya kumusena wakunambililaako neMwaami Lesa akwaamba pameenso angu ayi teshi ngowakeepa cifubwa ca mubye. Na cifubwa ico tacikwe kwiipwa, mwine cifubwa ulyeelete kusumina ayi cakasowekabo. Aboobo uyo wakalinga kumulaminaako teelete kulipila. 
Sombi na cifubwa cakeepwa, uyo wakalinga kucilama ulyeelete kulipila mwineco. 
Ono na mbanyama bamuluundu bakacaya cifubwa ico, uyo wakalinga kucilama ulyeelete kuleta sheesho shakacaalaako pakulikwa cifubwa kwaamba ayi shikabe bukamboni. Aboobo teelete kulipila paceeco cakacaikwa kubanyama bamuluundu.
“Na muntu wabweleka cifubwa ca mubye, ono cifubwa ico cacisikwa nabi kufwa mwiine kaatako, uyo wabweleka ulyeelete kulipila. 
Sombi na cacitika mwine cifubwa kaaliiwo, uyo wakabweleka teelete kulipila. Na cifubwa ico cakalipililwa pakubwelekwa, nkokwaamba ayi malipilo oonse alafwita musheesho shakalipilwa.
“Na musankwa wasuna mwanakashi utana kukumanaawo kale amusankwa akukumanaakwe, musankwa uyo ulyeelete kulipila shiyandika pakweeba alimwi akumweeba. 
Sombi na baishi mwanakashi bamukasha kweeba, ulyeelete kulipila baishi maali eelete pakweeba mwanakashi utana kukumanaawo kale amusankwa.
“Mwanakashi muloshi uli woonse ulyeelete kucaikwa.
“Musankwa uli woonse wakumana amunyama ulyeelete kucaikwa.
“Alakwe uyo woonse ubenga milambu kubalesa bamwi bali boonse, kukushako ndime neMwaami Lesa, ulyeelete kucaikwa.
“Mutabi alunkutwe nabi kupensha muswamashi, mukwiinga amwebo mwakalinga baswamashi mucishi ca Ijipiti. 
Mutabi alunkutwe kumukalubinje mwanakashi nabi mwanaanshiwa. 
Na mwacita boobo, nebo neMwaami Lesa ndaakubakumbula na bakandilile ayi mbacaafwe. 
Aboobo ndaakukalala akumucaya noonse munkondo. Bamakaanu balaakuba bamukalubinje, abalo bana banu balaakuba banabanshiwa.
“Na mwakongosha maali muntu wangu mukandu uli woonse, tamweelete kuba anga ngushikukongosha maali akusuna kwaamba ayi eelikeewo maali amwi. 
Na mwacatila muntu umwi cakufwala ca peculu ceebo ulicite nkongole kuli ndimwe, mulyeelete kuciboosha lisuba kalitana kwipila, 
mukwiinga ncecakufwala ca peculu ceenkabo ncaacite cakumufunako kumpewo. Ino inga walifwekanshi pakoona? Taaku. Ono na wandilila, ncakwiila ndaakumucafwa mukwiinga ndishinkumbu.
“Mutancoboli neLesa, nabi kushingana muleli wa bantu bene mishaanu.
“Mulyeelete kumpa shipo kuswa kushakulya shanu, waini wanu alimwi amafuta a olifi na ciindi cashikila.
Alimwi mulyeelete kumpa mwaana wakwiiya wa ŋombe alimwi awa mbelele. Amuleke mwaana musankwa wakwiiya wa shifubwa ekale amushashi kwanshiku shosanwe ashobilo, sombi pabushiku bwasanu ashotatwe mulyeelete kumubenga kuli ndime ayi ngumulambu.
“Mwebo muli bantu bangu, paceebo ceeci tamweelete kulya nyama ya cifubwa cili coonse cakacaikwa kubanyama bamuluundu. Sombi mulyeelete kwiipa bakabwa.
“Mutanooya caamba makani akubeca nabi kucafwa muntu ulubite kwiinda mukupa bukamboni bwakubeca. 
Mutanookonkela likoto lya bantu na batoobisha nabi na batoopa bukamboni bulengesha kusendeka koombolosha kululeme. 
Alimwi mutanoosalulula pakoombolosha muntu mukandu.
“Na waboona ŋombe nabi mbongolo ya mulwani wako yasoweka, ibooshe kuli nguwe. 
Alimwi na wacana mbongolo ya muntu ngoopatite yawa ceebo ca mukuli ngweeyumwite, mucafwe kwiibusha, kuteendililabo, sobwe.
“Mutanyengeleli mukandu pakumoombolosha munkuta. 
Mutabekeshi muntu shikani, nabi kupingula ayi muntu utacite mulandu acaikwe, mukwiinga ndaakupa mulandu muntu woonse ucita cibiibi ca mushobo wooyu. 
Mutatambuli mashinka kanwa, ceebo mashinka kanwa alalengesha ayi bantu abo bapofole akucileka kubona shiluleme, alimwi akunyonyoola maswi a bantu batacite mulandu.
“Mutabi alunkutwe kumuswamashi. Mwebo mulishi buswamashi mbobubete ceebo mwakalinga baswamashi mucishi ca Ijipiti.
“Kwamyaaka ili yosanwe awomwi, kamushanga mumyuunda yanu alimwi akutebula sheesho shiswaamo. 
Sombi mumwaaka wasanu ayobilo, tamweelete kulimaamo alimwi akutebula cintu nabi comwi ceshi cikamene mumo. Bakandu inga balya shili mumyuunda umo, abalo banyama bamuluundu inga balya nsheenga shacalaamo. Mulyeelete kucita mbomunya ubo mumyuunda yanu ya minyansa alimwi aya shisamu sha olifi.
“Musebense milimo yanu yoonse kwanshiku shosanwe abomwi munsondo, sombi pabushiku bwasanu ashobilo tamweelete kusebensa, kwaamba ayi basha banu alimwi abaswamashi bamusebensela bookeshe kubikaawo ashifubwa shanu shoonse.
“Kamukonkela shintu shoonse nebo neMwaami Lesa nshendamulwiita. Mutapaili balesa bamwi, tamweelete kubanda nabibo meena abo.
“Kamusekelela mankanda otatwe pamwaaka kwaamba ayi mulemeke ndime. 
Mumweenshi wa Abibu, uyo ngomwakaswitamo muIjipiti, mulyeelete kusekelela kulya Cimaande akucita kweelana ambondakamwaambila. Munshiku shili shosanwe ashobilo shakusekelela uku, tamweelete kulya shinkwa nabi kwisa mukunambila maansabo.
“Mulyeelete kusekelela Kutebula na ndyemwatalikabo kutebula shakulya shanu.
Myaaka yoonse, paciindi cakusekelela mankanda otatwe oonse, basankwa boonse balyeelete kwisa mukunambila neMwaami Lesa, Lesa wanu.
“Mutanoopa shinkwa pakupa mulambu wa munyama kuli ndime. Alimwi mafuta oonse a banyama ngoompekwa pakusekelela uku, teelete kucaalaako kushikila abushiku bukonkela.
“Lyoonse pamwaaka mulyeelete kuleta kuŋanda ya Mwaami Lesa, Lesa wanu shakulya shiinditeewo kupya kabotu nshemutaanguna kutebula.
“Amubone, ndaakutuma munjelo kunembo lyanu kwaamba ayi akamulaame mulweendo, alimwi akumushisha kumusena ngondakamubambila. 
Mukanoomunyumfwila alimwi akukonkela nsheshi akanoomulwiita. Mutakamwaalukili, ceebo ndime ndamutuma alimwi na mukamwaalukile, teshi akamulekeleleewo. 
Sombi na mukanoomunyumfwila akucita shoonse nsheshi nkanoomulwiita, nebo ndaakulwana abalwani banu boonse. 
Mpomunyaawo munjelo wangu ulaakutanjila kunembo lyanu akumushisha mucishi ca bene Amoli, bene Iti, bene Pelisi, bene Kenani, bene Ifi alimwi abene Jebusi. Boonse abo ndaakubanyonyoola. 
Mutakeeleshi kufukamina balesa babo nabi kubalambila, alimwi mutakakonkeli micito yakupaila kwabo. Sombi mukanyonyoole balesa babo alimwi akupwayoola mabwe ngobakeemika pamisena yakulambililaawo. 
Na munoonambila neMwaami Lesa, Lesa wanu, ndaakumupa coolwe ca shakulya aca maanshi alimwi ndaakukusha malwashi oonse pali ndimwe. 
Mucishi canu umo momutooya, teshi mukabe mwanakashi weshi akasoowe nabi kuba ŋumba. Mulaakunookala myaaka iinji.
“Ndaakulengesha bantu beshi bakamulwaane kunoonda. Ndaakuleta shimfulunganya pabantu mbweshi mukanoolwanaabo alimwi akulengesha ayi balwani banu boonse bakanoomuloonda akucica. 
Lyalo ndaakulengesha balwani banu kupilingana kuboowa. Ndaakutanda bene Ifi, bene Kenani alimwi abene Iti kunembo lyanu. 
Teshi nkabatande mumwaaka womwi mukwiinga na ndacita boobo, mucishi inga mwabula bantu baanji, aboobo banyama ba muluundu inga bamufulila. 
Sombi ndaakunobatanda paniini paniini kushikila mukabe baanji akukumana cishi coonse ico. 
Cishi canu cilaakutalikila kuLweenge Lusalala kushikila kuLweenge lwa Mediteleniyani, akuswa kuluyanga kushikila akuMulonga wa Yufuletisi. Ndaakumupa nkusu shakukoma beshi bakanooli mucishi ico, aboobo mulaakubatanda kunembo lyanu. 
Mutakapangi cipangano ambabo nabi abalesa babo. 
Alimwi mutakasuminishi bantu abo kwikala mucishi canu. Na mukabasuminishe, balaakulengesha ayi mukambishishe. Kulambila balesa babo, kulaakuba koose keshi kakamuletele lufu.”
Mpomunyaawo Mwaami Lesa wakaambila Mose ayi, “Mutante kuli ndime, webo, Aloni, Nadabu, Abiyu alimwi abamatanjilili ba bene Isilaeli bali makumi osanwe aobilo. Ono kamucili palaaleeko, mufukame akunambila. 
Bamwi mbooli abo tabeelete kushika pafwaafwi anebo, sombibo webo weenka. Bantubo tabeeleteewo akwisa pakalundu.”
Lyalo Mose wakaya mukulwiita bantu boonse milawo amilasho yoonse ya Mwaami Lesa. Bantu boonse bakakumbula pantu pomwi ayi, “Tulaakucita shoonse shaamba Mwaami Lesa.” 
Mpeeke Mose wakalemba milawo yoonse ya Mwaami Lesa. Ndibwakaca macuunsa, wakayaka cipaililo panshi lya kalundu akubikawo mabwe ali likumi aobilo ayo akalinga kwiimikanina mishobo ya bene Isilaeli ili makumi obilo ayobilo. 
Kuswawaawo Mose wakatuma basankwa bacikula bwangu ayi babengele Mwaami Lesa milambu yakutenta, alimwi akubenga bacende ayi babe milambu ya bwanabwankashi. 
Mose wakabwesa musa wa bulowa bwa bacende akububika mumbale shifongomene, bumwi bwakacaalaawo, wakabusanseela pacipaililo. 
Lyalo wakabwesa libuku lya cipangano umo mwakalinga kulembetwe milawo ya Mwaami Lesa, akwiibelengela bantu. Bantu bakaamba ayi, “Swebo tunanoonyumfwila Mwaami Lesa akucita shoonse nshaatulwiita.”
Lyalo Mose wakabwesa bulowa ubo bwakalinga mumbale shifongomene akubusanseela pabantu. Wakaamba ayi, “Ubu mbobulowa buyuminisha cipangano ico Mwaami Lesa ncaakapanga ndyaakamupa milawo iyi yoonse.”
Mpeeke Mose, Aloni, Nadabu, Abiyu alimwi abamatanjilili ba bene Isilaeli bali makumi osanwe aobilo bakatanta pakalundu, 
apo mpobakabona Lesa wa bene Isilaeli. Panshi lya myeendo yakwe, pakalinga cakalinga kuboneka anga ndubansa lwa konkeli ulo lwakalinga kuboneka anga ndiculu. 
Lesa taakwe kucisawo bamatanjilili ba bene Isilaeli abo. Lesa bakamubona, lyalo bamatanjilili abo bakalya akunwita pantu pomwi.
Mwaami Lesa wakaambila Mose ayi, “Kosa tanta pakalundu pano mpoombete. Ono koocili waano, ntookupa mabwe obilo apampamene, apo mpondakalemba milawo amilasho yoonse kwaamba ayi bantu bakeeye nshebeelete kucita.” 
Mpomunyaawo Mose alimwi aJoshuwa shikumucafwa, bakalibambila. Lyalo bakatalika kutanta kalundu kakwe Lesa. 
Mose wakaambila bamatanjilili abo ayi, “Kamushiite peenka pano munootulindila kushikila tukese. Aloni alimwi a Elu bacaala amwebo. Aboobo na kuli umwi ucite matongooshi inga waya kuli mbabo.”
Mose ndyaakatanta Kalundu ka Sinayi, kwakesa likumbi lyakafwekaawo pakalundu ako. 
Empty verse
Empty verse
Lyalo Mose wakaya peene peculu lya kalundu akwinjila mulikumbi. Pakalundu apo, wakeekalawo nshiku shili makumi one, malumwi amashiku.
Pesule Mwaami Lesa wakaambila Mose ayi, 
“Ambila bene Isilaeli boonse ayi balete shipo kuli ndime. Ulyeelete kutambula shipo shili shoonse muntu nsheenga waleta mukuyanda kwakwe. 
Shipo isho nshooelete kutambula shilyeelete kuba, golodi, silifa alimwi abulonse, 
busalu bwa booya bwa mbelele buboneka anga ndiculu, bufubelafubela alimwi abusalalabo pyu, shisani shibotu shiteshimite, booya bwa mpongo, 
shipaya sha mbelele shisankwa isho nshebakaalula mushobo usalala, shipaya shimwi shibotu abuumbi, ashisamu sha mulombe, 
mafuta a olifi a mumalampi, tununkila kabotu twa mumafuta akunanika bantu alimwi amutununkila kabotu pakutenta. 
Ulyeelete kutambula mabwe asalala amabwe amwi amakwebo a cakufwala ca mupailishi munene ciitwa ayi efodi alimwi acakufwala cakwe ca pacaamba. 
Bantu balyeelete kunjakila Tente isalalite kwaamba ayi nkekaale pakati lyabo. 
Mukeeyaake ashiyandika shoonse shamukati bweenka mbuli mbweshi nkakuboneshe.
“Bakapange libokoshi lya cisamu ca mulombe, lili masentimita ali 110 mubulaamfu, masentimita ali 66 mubufwaafwi alimwi amasentimita 66 kuya mwiculu. 
Mulyeelete kulibika golodi wiine wiine peculu alimwi amukati moonse, alimwi akulishingulusha amutika wa golodi mweela. 
Mukapangileeko nkobeko shone sha golodi akushicatisha kumyeendo ili yone. Nkokwaamba ayi kulubasu lomwi shobilo akumwi shobilo. 
Mpeeke mukapange shisamu sha mulombe shakunyamwisha mukashinanike golodi pansengwe 
akushinjisha mumalyango a nkobeko shili kumbasu isho shobilo sha libokoshi shakulitembeshaako. 
Shisamu shilyeelete kunoolibo munkobeko sha libokoshi, kutashikushaamo. 
Kuswawaawo mukabike mulibokoshi mabwe obilo apampamene ayo ngweshi nkamupe. Pamabwe obilo ayo, mpopalembetwe milawo.
“Ukapange cifwekesho ca nkumbu ca golodi wiine wiine cicite masentimita ali 110 mubulaamfu alimwi amasentimita ali 66 mubufwaafwi. 
Ukapange ashintu shobilo sha golodi wakufula shicite mapapaminwa shiitwa ayi bakelebu, 
akushibika comwi kweela cifwekesho acimwi kweela. Shintu shobilo isho shilyeelete kunoocatenebo acifwekesho. 
Shilyeelete kulangana pacifwekesho, cimwi kweela acimwi kweela, ono mapapaminwa a nshisho alyeelete kunoofungulukite peculu lya cifwekesho. 
Lyalo ukabikemo mabwe apampamene ayo obilo akufwekawo cifwekesho peculu. 
Ono nebo ndaakunookumana awebo peculu mpomunya apo, alimwi pakati ka shintu shobilo isho pacifwekesho, mpweshi nkakupete milawo yangu yoonse ayi ukalwiite bene Isilaeli.
“Ukapange tebulu ya cisamu ca mulombe yeelete kuba masentimita ali 88 mubulaamfu, masentimita ali 44 mubufwaafwi alimwi aali 66 kuya mwiculu. 
Ukabike golodi wiine wiine peculu alimwi amutika wa golodi mweela moonse. 
Alimwi ukapangileeko shamweela shili mamilimita 75, alimwi amutika wa golodi pasheesho shamweela. 
Ukapangileeko nkobeko shone sha golodi akushibika mumakonko a tebulu umo muli myeendo. 
Nkobeko isho mweshi mukabe shisamu sha kunyamwisha tebulu, shilyeelete kubeta pafwaafwi ashamweela. 
Ukapange shisamu sha mulombe akushinanika golodi. 
Kuswawaawo ukapange mbale, nkomeshi, nongo alimwi mbale shifongomene ayi shoonse shikanoosebenseshekwa pakupa shipo kuli Lesa. Shoonse ishi shilyeelete kuba sha golodi wiine wiine. 
Tebulu iyi ilyeelete kutulwa kunembo lya Libokoshi lya Cipangano. Apalo peculu patebulu, palyeelete kunoocanika cimaande cipekwa kuli ndime lyoonsebo.
“Lyalo ukapange cakubikawo malampi ca golodi wiine wiine. Capanshi alimwi amunkonti shilyeelete kuba sha golodi wakufula, maluba a kucibotesha, kubikaawo amifuko ya buluba alimwi amatewu amweela, shoonse shilyeelete kunoocatenebo acakubikawo malampi. 
Ono mumbasu sha cakubikawo malampi ici mukaswe misampi yosanwe awomwi, kulubasu lumwi kukaswe yotatwe, akwalo kumwi yotatwe. 
Musampi womwi awomwi wa misampi yosanwe awomwi iyo, ulyeelete kuba amaluba otatwe akuubotesha, ali anga ngamaluba a alumondi, kaacite amifuko ya buluba alimwi amatewu mweela. 
Kumunkonti wa cakubikawo malampi ukabikeeko maluba one akuubotesha, ali anga ngamaluba a alumondi, kaacite amifuko ya buluba alimwi amatewu mweela. 
Muunshi lya misampi yotatwe yoonse kulubasu lomwi lomwi ulyeelete kuba mufuko wa buluba womwi. 
Anu mifuko ya buluba iyi, misampi, alimwi acakubikawo malampi, shilyeelete kubabo cintu comwi ca golodi wiine wiine yakufula. 
Pacakubikawo malampi, ukapangilewo malampi osanwe aobilo akwaabika peculu cakwaamba ayi akanoomunikila kunembo. 
Ukapange amano alimwi ambale shiselebete sha ncico sha golodi wiine wiine. 
Pakupanga cakubikawo malampi alimwi ashintu shimwi shoonse sha kuli ncico, ukasebenseshe makilogilamu a golodi wiine wiine ali 35. 
Ukabikeko maano kwaamba ayi ukapange kweelana ambondakakubonesha pakalundu kano.
“Ono ukapange Tente ya Cipangano ashisani shibotu shiteshimite shili likumi, apo patungitwe booya bwa mbelele buboneka anga ndiculu, bufubelafubela alimwi abusalalabo pyu. Mukataleewo shintu shicite mapapaminwa shiitwa ayi bakelebu. 
Shisani ishi shilyeelete kunoolibo mushobo womwi mubulaamfu amubufwaafwi. Shilyeelete kuba mamita ali 12 mubulaamfu amamita ali 2 mubufwaafwi. 
Kuswawaawo ukanunganye shisani shili shosanwe kwaamba ayi cikabe cisani comwi, ashalo shimwi shili shosanwe ukashiciite mbomunya ubo. 
Kweela kwa lubasu lomwi lwa cisani cinene ukatungileko mwakukobeka acisani ca mushobo wa liculu. Ukacite bweenka ubo akucisani cinene cimwi. 
Mucisani cakutaanguna ico cakununga, ukatungileko mwakukobeka muli makumi osanwe, akwalo kucisani cakununga cabili, ukatungileko mwakukobeka muli makumi osanwe bweenka mbuli citaanshi. 
Alimwi ukapange shakukobekesha sha golodi shili makumi osanwe shakucatanishishako shisani shobilo ishi ayi cibe comwi.
“Lyalo ukapange acakufweka Tente ca shisani sha booya bwa mpongo shili likumi alimwi acomwi. 
Shoonse shilyeelete kunokweelenebo, mubulaamfu shilyeelete kuba mamita ali 13 alimwi mubufwaafwi shikabe mamita ali 2. 
Kuswawaawo ukatunge shisani shosanwe kwaamba ayi cibe comwi, ashalo shili shosanwe acomwi shikabe cisani comwi. Ono cisani casanu acomwi ukacipete mankanda obilo panembo lya Tente ya Cipangano. 
Ukabike mwakukobeka muli makumi osanwe kweela kwa cisani cakweelaako kuceeco citaanshi, alimwi amwakukobeka muli makumi osanwe kweela kwa cisani cakweelaako kuceeco cabili. 
Mpeeke ukapange shakukobekesha sha bulonse shili makumi osanwe akwinjisha sha mwakukobeka umo kwaamba ayi shisani shobilo isho shibe cakufweka paTente comwi. 
Ukaleleeshe musa wa cisani cakweelaako kwisule lya Tente ya Cipangano. 
Ono masentimita ali 50 eendilila kulaampa kucisani comwi acomwi, alyeelete kunooleleela mweela Tente kwaamba ayi anooifweka.
“Ono mukapange shakufweka paTente ya Cipangano ashimwi shobilo. Cimwi cikabe ca cipaya ca mbelele isankwa akucaalula kuba cisalala, acalo cimwi cikabe ca cipaya cibotu ayi cikabe cakufweka peculu.
“Kuswawaawo ukapange shintu shamakonko one sha cisamu ca mulombe ayi shikabe sha kuTente iyo. 
Shintu isho shoonse shilyeelete kuba mamita ali 4 mubulaamfu, alimwi amasentimita ali 66 mubufwaafwi, 
alimwi shilyeelete kunoocite shakwiimikaninaako shobilo. Shamakonko one shoonse isho shilyeelete kunoocite shakwiimikaninaako isho. 
Kulubasu lwa kumalenge, ukabikeko shamakonko one shili makumi obilo, 
alimwi ashapanshi sha nshisho sha silifa shili makumi one, nkokwaamba ayi pacamakonko one comwi palyeelete kuba shapanshi shobilo, comwi acomwi panshi lya cakwiimikaninaako comwi acomwi. 
Kulubasu lwa kumatwa lya Tente akwalo ukabikeko shamakonko shili makumi obilo, 
alimwi ashapanshi sha silifa shili makumi one, nkokwaamba ayi shapanshi shobilo pacamakonko comwi. 
Ono kwisule lya Tente ya Cipangano kulubasu lwa kumbo ukabikeeko shamakonko shosanwe acomwi, 
alimwi ashamakonko shobilo shamumakonko a Tente. 
Shintu shamakonko one shamumakonko a Tente isho, shilyeelete kunungilwa panshi akuya mukucatanishikwa apeculu. Shamakonko shobilo isho sheshi shikanoopanga makonko obilo a Tente shilyeelete kuba mbomunya ubo. 
Nkokwaamba ayi kulaakuba shamakonko one shili shosanwe ashotatwe alimwi ashapanshi sha nshisho sha silifa shili likumi ashosanwe acomwi isho sheshi shikabe shobilo pacamakonko comwi.
“Kuboolaawo ukapange mbalo shili likumi ashosanwe sha cisamu ca mulombe, mbaalo shosanwe shikabe kushamakonko sha kulubasu lomwi lwa Tente ya Cipangano, 
shimwi shosanwe shikabe sha kulubasu lumwi, ashalo shosanwe shimwi shikabe kushamakonko sha kulubasu lwa kumbo, nkokwaamba ayi kwisule lya Tente. 
Mbaalo ya pakati ka shamakonko yalo, ilyeelete kuswa kweela akweela lya Tente. 
Shamakonko isho ukashinanike golodi alimwi akupanga nkobeko sha golodi akushicatanisha ashamakonko one kwaamba ayi shicate mbalo, isho sheshi shikananikwe golodi ashalo. 
Tente iyi mukeeyaake kweelana ambondakakubonesha pakalundu.
“Ukatunge acisani cakushitilisha citeshimite cibotu, ukacituunge abooya bwa mbelele buboneka anga ndiculu, bufubelafubela alimwi abusalalabo pyu. Ukatungileewo shintu shicite mapapaminwa shiitwa ayi bakelebu. 
Mpeeke ukacikobeke kushisamu shone sha mulombe isho shinanikitwe golodi, shicite shakukobekesha alimwi shili musha panshi shone sha silifa. 
Cisani ici cakushitilisha ukacikobeke kumundando wa shakukobekesha muciluli ca Tente, ono kwisule lya cisani ici, ukabikeko Libokoshi lya Cipangano umo muli mabwe apampamene obilo. Cisani ici cilaakupansaanya Musena Usalalite alimwi aMusena Usalalite Wiindaawo. 
PaLibokoshi lya Cipangano, ukabikewo cifwekesho ico. 
Ono pansengwe lya Musena Usalalite Wiindaawo, ukabike tebulu kulubasu lwa kumatwa lya Tente, alimwi akubika cakubikawo malampi kulubasu lwa kumalenge.
“Apalo pamulyango wa Tente ukatungilewo cisani cakushitilisha ca nsalu iteshimite ibotu, itungitwe abooya bwa mbelele bwa mushobo wa liculu, bufubelafubela alimwi abusalalabo pyu, alimwi akutungilawo shimwi shakwiibotesha. 
Cisani cakushitilisha ici, ukacipangile shisamu shosanwe sha mulombe shinanikitwe golodi alimwi shicite ashakukobekesha sha golodi. Ukapange ashapanshi shosanwe sha bulonse sha shisamu ishi.
“Ukapange cipaililo ca cisamu ca mulombe, cilyeelete kuba ca makonko one alimwi mumbasu shoonse cilyeelete kuba masentimita 220 sombi kuya mwiculu amasentimita 130. 
Peculu lya makonko one oonse, ulyeelete kupangilamo shintu shili anga ngameeca. Shilyeelete kunoocatenebo acipaililo, alimwi coonsebo ukacinanike bulonse. 
Ukapange shikaye shakuyolelawo milota, mafosholo, mbale shifongomene, shakusubushako nyama alimwi ashikaye shakubikawo mulilo. Shoonse ishi shilyeelete kuba sha bulonse. 
Kuswawaawo ukapange cili anga nguseefwa ca bulonse, ukabikeemo ashakukobekesha sha bulonse mumakonko oonse a ncico. 
Cintu ico cili anga nguseefwa ukacibike panshi lya mukuti wa cipaililo kwaamba ayi cishike pakati lya cipaililo. 
Ukapange alimwi ashisamu shakunyamwishaako sha cisamu ca mulombe akushinanika bulonse. 
Kuswawaawo pakunyamuna, ukashinjishe mushakukobekesha shoonse shone ayi shikabe kumbasu shobilo sha cipaililo. 
Cipaililo ici cilyeelete kuba ca mapulanga, alimwi alupako mukati. Ukapange kweelana ambondakamubonesha pakalundu.
“Ono kuTente ya Cipangano, ukabikeko shisani shibotu shiteshimite kulushito. Kulubasu lwa kumalenge, shisani ishi shilyeelete kuba mamita ali 44 mubulaamfu. 
Shisani ishi shikacate kusheela sha bulonse shili makumi obilo. Sheela isho shilyeelete kunooli mushapanshi sha bulonse shili makumi obilo, alimwi ashakukobekesha atweela sheelete kupangwa kuswa kusilifa. 
Akwalo kulubasu lwa kumatwa kulyeelete kuba mamita ali 44 mubulaamfu, sheela sha bulonse shili makumi obilo, shapanshi sha bulonse shili makumi obilo, shakukobekesha alimwi atweela sheelete kupangwa kuswa kusilifa. 
Kulubasu lwa kumbo, kulyeelete kuba shisani mamita ali 22 mubulaamfu alimwi asheela shili likumi ashapanshi likumi. 
Ono kulubasu lwa kwicwe uko kuli mulyango, akwalo kulyeelete kuba mamita ali 22 mubufwaafwi. 
Empty verse
Empty verse
Ono pamulyango peene, palyeelete kuba cisani cakushitilisha ca nsalu iteshimite ibotu cili mamita ali 9 mubulaamfu apo patungitwe booya bwa mbelele buboneka anga ndiculu, bufubelafubela alimwi abusalalabo pyu, alimwi patungitwe ashimwi shintu shakubotesha. Shilyeelete kunoocatite kusheela shone shili mushapanshi shone. 
Shoonse sheela shishingulukite lubansa ulo shilyeelete kunoocatene atweela twa silifa, alimwi ashakukobekesha sha ntuto shilyeelete kuba sha silifa ashapanshi sha bulonse. 
Lubansa ulo lulyeelete kuba mamita ali 44 mubulaamfu, mamita ali 22 mubufwaafwi alimwi amasentimita ali 220 kuya mwiculu. Shisani shakushitilisha shilyeelete kutungwa kunsalu iteshimite ibotu ashapanshi sha bulonse. 
Shoonse shintu shisebensa muTente ya Cipangano alimwi ampoopo sha kulushito shilyeelete kuba sha bulonse.
“Ono ulwiite bene Isilaeli ayi bakakuletele mafuta a olifi ayo abotu abuumbi a mulilampi, kwaamba ayi likanoonyaka macolesha lyoonsebo. 
Aloni alimwi abana bakwe basankwa balyeelete kubika lilampi muTente ya Cipangano, pansengwe lwa cisani ico cili kunembo lya Libokoshi lya Cipangano. Nkokwaamba ayi lilampi ili lilyeelete kunyaka pameenso angu mpomunyaawo kuswa macolesha kushikila amacuunsa. Bene Isilaeli alimwi abamulunyungu lwabo balyeelete kunoolama mulawo uyu lyoonsebo.
“Ono ita Aloni mukwanu alimwi abana bakwe basankwa, Nadabu, Abiyu, Eliyasa alimwi aItama. Ubapatule kuswa mubene Isilaeli kwaamba ayi bakansebensele mulimo wa bupailishi. 
Mukwanu Aloni akatungilwe shakufwala sha bupailishi, isho sheenga shamuletela bulemu alimwi abubotu. 
Ono ukeete bacite buuya bwakutunga, boonse abo mbondakapa busongo, akubalwiita kutunga shakufwala shakwe Aloni kwaamba ayi mukamusalashe akanonsebensela mulimo wa bupailishi. 
Ukabalwiite ayi bakatunge cakufwala ca pacaamba, cakufwala ca bupailishi ciitwa ayi efodi, mungaanjo, amwinjila utungitwewo shintu shimwi shakubotesha, cakufwala ca kumutwi alimwi alaamba. Shakufwala ishi sha bupailishi balyeelete kutungila Aloni alimwi abana bakwe basankwa ayi bakansebensele mulimo wa bupailishi. 
Beshikutunga abo balyeelete kusebensesha booya bwa mbelele buboneka anga ndiculu, bufubelafubela alimwi abusalalabo pyu. Balyeelete kusebensesha busalu bwa golodi alimwi ansaalu shibotu shiteshimite.
“Alimwi bakatunge cakufwala ca bupailishi ciitwa ayi efodi ca booya bwa mbelele buboneka anga ndiculu, bufubelafubela, busalalabo pyu, busalu bwa golodi alimwi ansaalu ibotu iteshimite. Cakufwala ico coonse cilyeelete kutungwa ashimwi shintu shakubotesha. 
Cilyeelete kuba amwakupusha ntambo mobilo pashifushi mumbasu shoonse shobilo kwaamba ayi kacaangwa. 
Kucakufwala ico kukatungilwe alaamba utungitwe kabotu wa shisani nshemunya ishi kwaamba ayi cikanoonungenebo. 
Ukabwese mabwe obilo eetwa ayi onikisi akulembawo meena a bana bakwe Jakobo basankwa bali likumi abobilo. 
Kweelana bweenka mbobakashalwa. Nkokwaamba ayi palibwe lyomwi palyeelete kuba meena osanwe alyomwi, apalo pamwi osanwe alyomwi. 
Ukabone muntu ucishi kupanga sheela ayi akalembe meena a bana bakwe Jakobo basankwa pamabwe obilo aya, akwaananika golodi. 
Kuswawaawo ukaabike pashakupushamo ntambo paefodi kwaamba ayi akanokwiimikanina mikowa ili likumi ayobilo ya bene Isilaeli. Munshila iyo, Aloni ulaakunyamuna meenaabo pashifushi shakwe, ayi nebo neMwaami Lesa nkanoyeeyabo bantu bangu lyoonse. 
Ukapange shakukobekaamo sha golodi shobilo, 
alimwi ancetani shobilo sha golodi wiine wiine, shipyatitwe anga njimyaando, akukakobeka kusheesho shakukobekaamo.
“Ono kukatungwe acakufwala pacaamba ca mupailishi munene ayi anoocisebensesha mukwishiba kuyanda kwangu nebo neLesa. Acalo cilyeelete kutungwa kushintu sheenka shili mbuli sha efodi alimwi ashakubotesha shikoshenye. 
Cakufwala ici cilyeelete kunokweelenebo mumbasu shoonse alimwi cipetetwe lyobilo mumbasu shoonse cikabe masentimita ali 22. 
Pali ncico, ukabikewo mindando ya mabwe amakwebo yone. Mumundando wakutaanguna ukabikemo mabwe eetwa ayi lubi, topasi alimwi agaaneti. 
Mumundando wabili mukaye mabwe eetwa ayi emalodi, safaya alimwi dayimondi. 
Mumundando watatu ukabikemo mabwe eetwa ayi tekoisi, ageti alimwi aamefisiti 
Mumundando wane mukaye mabwe eetwa ayi belilu, kanelyani alimwi ajasipa. Mabwe amakwebo aya alyeelete kubikwa mushakubikaamo sha golodi. 
Palibwe lyomwi alyomwi lya mabwe ayo ali likumi aobilo, palyeelete kulembwa liina lyomwi lya mwanaakwe Jakobo musankwa, kwaamba ayi eemikanine mikowa ya bene Isilaeli. 
Ono pacakufwala pacaamba, ukapangilewo ncetani sha golodi wiine wiine shakupyata anga njimyaando. 
Ukapange shakukobekaamo sha golodi shobilo, akwaacatanya peculu lya makonko a cakufwala ca pacaamba, 
alimwi akwaanga ncetani shobilo isho mushakukobekaamo shobilo isho. 
Akwalo kweela ncetani shobilo shimwi isho, kukaangwe shakukobekaamo shobilo sha paefodi ayi ukeecatanye amwakupusha pashifushi kumeenso a efodi. 
Kuswawaawo ukapange shakukobekaamo sha golodi shobilo akushicatanya kumakonko a panshi lya cakufwala pacaamba, ono mukati ka mupeto pafwaafwi aefodi. 
Mpeeke ukapange shakukobekaamo ashimwi shobilo sha golodi akushicatanya panshi lya mwakupusha mobilo pashifushi kumeenso a efodi, pafwaafwi a mupeto alimwi peculu lya laamba utungitwe kabotu. 
Ono ndyeshi ukaange shakukobekaamo a cakufwala ca pacaamba kushakukobekaamo sha efodi akasani ka mushobo wa liculu, kwaamba ayi cakufwala ca pacaamba cikanookala peculu lya laamba, cakubula kusensuluka.
“Ono na Aloni weenjila muMusena Usalalite, ulaakunoofwala cakufwala ca pacaamba ico cilembetwewo meena a mikowa ya bene Isilaeli, ayi nebo neMwaami Lesa nkanokwiibaluka bantu bangu lyoonsebo. 
Mucakufwala ca pacaamba ico, ukabikeko Ulimu alimwi aTumimu, kwaamba ayi Aloni akanooshinyamuna pakwisa pameenso angu. Mushiindi sha mbuli sheeshi, lyoonse ulyeelete kufwala cakufwala ico, kwaamba ayi akanooshiba kuyanda kwangu pabene Isilaeli.
“Anu mungaanjo wakufwala mukati lya efodi ulyeeletebo kutungwa abooya bwa mbelele buboneka anga ndiculu. 
Ulyeelete kuba abulyango bwakwinjishamo mutwi, ubo bweelete kutungwa akamupeto kakukasha kukwaamuka. 
Alimwi ukatungileko shili anga nshisepo shiitwa ayi pomegilaneti a booya bwa mbelele buboneka anga ndiculu, bufubelafubela alimwi abusalalabo pyu kumupeto wa panshi wa mungaanjo. Pakati lya mapomegilaneti, ukabikewo tumilangu twa golodi. 
Tumilangu twa golodi uto alimwi apomegilaneti, shilyeelete kubambana, apa kamulangu panembo pomegilaneti, kushinguluka mupeto wa mungaanjo. 
Aloni ulyeelete kufwala mungaanjo uyu pakunoosebensa mulimo wabupailishi. Na wesa pameenso angu muMusena Usalalite nabi pakunooswa, tumilangu tulaakunoonyumfwika kulila. Aboobo teshi akacaikwe.
“Ukapange keela kapampamene ka golodi wiine wiine, akulembaawo ayi, ‘Wakabengwa kuMwaami Lesa.’ 
Keela ako kakaangwe kunembo lya cisani cakufwala kumutwi acisani ciboneka anga ndiculu. 
Aloni ulyeelete kunookafwala pankumo, kwaamba ayi nebo neMwaami Lesa nkanootambula shipo shoonse bene Isilaeli nsheenga babenga kuli ndime, nabi bantu babisha pakupa shipo isho.
“Ukatunge mwinjila wakwe Aloni kuswa kucisani cibotu citeshimite, cisani cibotu citeshimite ca kumutwi alimwi alaamba wakatungwaawo shakubotesha.
“Ukatunge aminjila, balaamba alimwi ashisani sha kumutwi sha bana bakwe Aloni basankwa, kwaamba ayi bakanooboneka cabulemu alimwi abubotu. 
Shakufwala ishi ukafwalike mukwanu Aloni alimwi abana bakwe basankwa. Kuswawaawo ukabananike mafuta a olifi, akubabenga kuli ndime ayi bakansebensele mulimo wa bupailishi. 
Ukabatungile atuputula twamukati twa cisani citeshimite, tuswa mubukome kweela mumabelo kuloondesha kuba matakosha. 
Anu Aloni alimwi abana bakwe basankwa balyeelete kunoofwala shakufwala ishi lyoonsebo na benjila muTente ya Cipangano, nabi kuya kucipaililo mukusebensa mulimo wa bupailishi muMusena Usalalite, kwaamba ayi bakabule kucaikwa ceebo cakuba mubilibo. Uyu ngumulawo weshi ukabule kumana kuli Aloni alimwi abamulunyungu lwakwe.
“Ono mbweshi ukacite kuli Aloni alimwi abana bakwe basankwa pakubabenga ayi bansebensele mulimo wa bupailishi mbulya. Ukabwese mucende mwaana alimwi ambelele shisankwa shobilo shitacite kampenda kali koonse. 
Ukasebenseshe fulaulo ubotu abuumbi wa witi, sombi utacite cimena, akupanga shimaande shimwi shakusenkanya amafuta a olifi, shimwi shitakabi amafuta, ashalo shimwi shipampamene shinanikitwe mafuta. 
Kuswawaawo ukashibike mumutaanga akushibenga kuli ndime pakunoobenga milambu ya mucende alimwi ambelele shisankwa shobilo.
“Mpeeke ukalete Aloni alimwi abana bakwe basankwa kumulyango wa Tente ya Cipangano akubalwiita ayi balisalashe amaanshi. 
Lyalo ukafwalike Aloni shakufwala sha bupailishi, nkokwaamba ayi mwinjila, mungaanjo wa mukati lya efodi, efodi, cakufwala ca pacaamba, alimwi alaamba. 
Ukamufwalike cisani ca kumutwi akwaangawo keshibilo kasalalite kakubengwa kalembetwe ayi ‘Wakabengwa kuMwaami Lesa.’ 
Ndyeshi ukabwese mafuta, ukamutilile pamutwi akumunanika.
“Alimwi ukalete bana bakwe basankwa akubafwalika minjila, 
balaamba mumakome alimwi ashisooti kumitwi. Ubo mboweelete kubenga Aloni alimwi abana bakwe basankwa. Balo, pantu pomwi abamulunyungu lwabo balyeelete kunsebensela mulimo wa bupailishi lyoonsebo.
“Lyalo ukalete mucende kunembo lya Tente ya Cipangano akulwiita Aloni alimwi abana bakwe basankwa ayi babike maansaabo pamutwi wa nguwo. 
Ukamucaile pameenso angu pamulyango wa Tente ya Cipangano. 
Alimwi ukabwese bulowa bumwi bwa mucende, ukasumpemo munwe akunanika shintu shili anga ngameeca sha kucipaililo. Lyalo bulowa boonse mbweshi bukacaaleewo ukabutile pacapanshi ca cipaililo. 
Kuswawaawo ukabwese mafuta oonse afweka shamukati, cipansha cibotu ca kulini, alimwi ansa shobilo amafuta a nshisho, akushitentela pacipaililo ayi ngumulambu kuli ndime. 
Sombi nyama, cipaya alimwi amala a mucende, mukashitentele pansengwe lya misumba. Uyu ngumulambu wakukusha shibiibi sha bapailishi.
“Mpeeke ukabwese mbelele yomwi isankwa, akulwiita aloni alimwi abana bakwe basankwa ayi babike maansaabo pamutwi wa njiyo. 
Ukeecaaye, akubwesa bulowa bwa njiyo alimwi akubusanseela mumbasu shoonse shone sha cipaililo. 
Ukatimboole mbelele isankwa iyo mushipansha shipansha. Ukasaanshe shamukati amyeendo ya njiyo ya kwisule, akushibika pamutwi alimwi ashipansha shimwi. 
Mpomunyaawo ukatente mbelele yoonse iyo pacipaililo ayi ngumulambu wakutenta. Bweema bwa mulambu uyo, bulansangalasha.
“Lyalo ukabwese mbelele imwi isankwa iyo isebenseshekwa pakubenga, akulwiita Aloni alimwi abana bakwe basankwa ayi babike maansaabo pamutwi wa njiyo. 
Ukeecaaye, akubwesa bulowa bwa njiyo bumwi akunanika Aloni alimwi abana bakwe basankwa kumatwi a kululyo, kuminwe inene ya kumaansa a kululyo alimwi akushikumo shinene sha kumyeendo ya kululyo. Bulowa boonse bweshi bukacaaleewo, ukabusanseele mumbasu shoonse shone sha cipaililo. 
Lyalo ukabwese bulowa bumwi buli pacipaililo amafuta a olifi amwi akusanseela pali Aloni ashakufwala shakwe, alimwi apabana bakwe basankwa ashakufwala shabo. Mpeeke Aloni, bana bakwe alimwi ashakufwala shabo, shilaakubengwa kuli ndime.
“Ukatimbuleko mafuta a mbelele isankwa iyo, mucila ucite mafuta uyo, mafuta afweka pashamukati, cipansha cibotu ca kulini, insa shoonse shobilo amafuta a nshisho alimwi alibelo lya kululyo. 
Ono mumutaanga wa shimaande uyo wakapekwa kuli ndime, ukushemo cimaande comwi comwi kumishobo yoonse. Nkokwaamba ayi, cimaande cisenkene amafuta a olifi, citacite mafuta alimwi acimwi cipampamene. 
Shakulya shoonse ishi ukape Aloni alimwi abana bakwe basankwa, alimwi akubalwiita ayi bakashibenge kuli ndime ayi ncipo ca cakutambeeka. 
Kuswawaawo ukabanyaaye akushitentela pacipaililo, peculu lya mulambu wakutenta. Bweema bwa mulambu uyo bulansangalasha.
“Lyalo ukabwese ntiti ya mbelele akwiibenga kuli ndime ayi ncipo cakutambeeka. Cipansha ici ca mbelele iyi cilaakunooli caako.
“Kuswawaawo na muntu wabikwa pabupailishi, ntiti iyo alimwi alibelo lya mbelele isho shitoosebenseshekwa pamulimo wakubikwa pabupailishi, shilyeelete kubengwa kuli ndime ayi ncipo cakutambeeka akubikwa palubasu ayi ncabapailishi. 
Uyu ulaakunooli mulawo wangu wa nshiku shoonse ayi na bantu bangu batoopa cipo ca bwanabwankashi, ntiti alimwi alibelo nsha bapailishi. Ico ncipo bantu nceshi bakanoopa ndime neMwaami Lesa.
“Mpomunyaawo shakufwala sha bupailishi shakwe Aloni shilaakupekwa kubamulunyungu lwakwe basankwa na akafwe, kwaamba ayi bakanoofwala pakubikwa pabupailishi. 
Ono mwaana musankwa uyo weshi akapyane Aloni baishi pabupailishi akwinjila muTente ya Cipangano kwaamba ayi asebensele muMusena Usalalite, ulyeelete kufwala shakufwala ishi sha bupailishi kwanshiku shosanwe ashobilo.
“Lyalo ukabwese nyama ya mbelele isankwa iyo isebenseshekwa pakubika Aloni alimwi abana bakwe basankwa pabupailishi, akwitelekela muMusena Usalalite. 
Pamulyango wa Tente ya Cipangano, Aloni alimwi abana bakwe basankwa balyeelete kulya nyama iyo, pantu pomwi ashimaande shakacaala mumutaanga. 
Balyeelete kulya sheesho shakasebenseshekwa pakulekelelwa shibiibi shabo ndibakabikwa pabupailishi. Bapailishi beenkabo mbobeelete kulya, ceebo cakulya ici cilisalalite. 
Na nyama imwi nabi cimaande cimwi shabula kulikwa kushikila akuciindi ca macuunsa, shilyeelete kutentwa. Tasheelete kulikwa ceebo shilisalalite.
“Ulyeelete kucita shoonse shiyandika pakubikwa Aloni alimwi abana bakwe basankwa pabupailishi. Ulyeelete kutola nshiku shosanwe ashobilo, akucita kweelana ambondakakwaambila. 
Pabushiku bomwi abomwi, ulyeelete kubenga mucende womwi ayi ngumulambu wakulekelela shibiibi. Mulambu uyo ulaakusalasha cipaililo. Pesule, ukacinanike mafuta a olifi ayi ucisalashe. 
Ukanoocita mbomunya ubo kwanshiku shosanwe ashobilo shoonse. Lyalo cipaililo cilaakunoosalalite abuumbi, alimwi cintu cili coonse ceenga cakumyaako cilaakucisikwa ceebo cipaililo cilisalalite.
“Anu lyoonsebo pabushiku, ukanoobenga mulambu pacipaililo wa bana ba mbelele bobilo bacite mwaaka womwi. 
Mwanaambelele umwi akanoobengwa macuunsa alakwe umwi macolesha. 
Ono pakubenga mwanaambelele wakutaanguna, ukanootenta akilogilamu yomwi ya fulaulo wa witi upelekete, usenkene alita yomwi ya mafuta a olifi eene eene alimwi alita yomwi ya waini ayi ncipo ca cakunwa. 
Alakwe mwanaambelele umwi ukamubenge macolesha akutenta fulaulo, mafuta a olifi alimwi awaini. Shoonse shikanokweelene bweenka mbuli sha macuunsa ayi ncipo ca shakulya kuli ndime neMwaami Lesa. Bweema bwa nshisho bulansangalasha. 
Inshiku shoonse mulambu wakutenta uyu, nkokwaamba ayi bana ba mbelele ashipo shoonse isho, ulyeelete kubengwa kunembo lyangu pamulyango wa Tente ya Cipangano. Uko nkweshi nkanookumanina abantu bangu akunokwaamba awebo. 
Uko nkomunya, ndaakunookumana abene Isilaeli alimwi bulemu bwangu bulaakusalasha musena uyo. 
Ndaakusalasha Tente, cipaililo, Aloni alimwi abana bakwe basankwa ayi bakansebensele mulimo wa bupailishi. 
Lyalo ndaakwikala pakati ka bene Isilaeli akuba Lesa wabo. 
Abalo balaakwishiba ayi ndime Mwaami Lesa wabo uyo wakabakusha mucishi ca Ijipiti kwaamba ayi nkekale pakati kabo. Nebo ndime Mwaami Lesa, Lesa wabo.
“Upange cipaililo ca cisamu ca mulombe cakutentelawo tununkila kabotu pakutenta. 
Cilyeelete kunokweelenebo mumbasu shoonse, nkokwaamba ayi masentimita ali 45 koonse koonse, sombi masentimita ali 90 kuya mwiculu. Shintu shili anga ngameeca shone isho shili pamakonko one, shilyeelete kunoocatenebo acipaililo. 
Peculu, mumbasu shoonse shone alimwi ashintu shili anga ngameeca, moonse ukananikemo golodi wiine wiine. Alimwi mweela ukashingulushemo mutika wa golodi. 
Mumbasu shobilo sha cipaililo, ukapangilemo shakukobekaamo sha golodi shobilo umo mweshi mukanoobikwa shisamu shakunyamwisha cipaililo. Shakukobekaamo isho ukashipangile munshi lya mutika. 
Shisamu shakunyamwisha shilyeelete kuba sha cisamu ca mulombe isho nsheshi ukananike golodi. 
Cipaililo ici, ukacibike pansengwe lya cisani ico cileleela panembo lya Libokoshi lya Cipangano, panembo lya cifwekesho cankumbu ca Libokoshi lya Cipangano uko nkweshi nkanookumanina awebo. 
Anu lyoonse macuunsa na Aloni wesa mukubamba malampi, ulyeelete kutentelawo tununkila kabotu abuumbi pacipaililo ico. 
Ulyeelete kucita mbomunya ubo pakwisa mukunyasha malampi macolesha. Paceebo ceeci kupa cipo ici ca tununkila kabotu kulyeelete kutolelela lyoonsebo mumashalane anu oonse acisa. 
Pacipaililo ici, tamweelete kupetawo cipo ca tununkila kabotu tukashikwa, mulambu wakutenta uli woonse nabi cipo ca fulaulo. Kuteelesha kutila cipo ca cakunwa pali ncico. 
Aloni ulyeelete kucita kwishibila kwa kusalasha cipaililo linkanda lyomwi pamwaaka. Ulyeelete kunanika bulowa bwa mulambu wakulekelelwa shibiibi pashintu shili anga ngameeca. Nkokwaamba ayi ici cilyeelete kunoocitika lyoonsebo pamwaaka mumashalane anu oonse acisa. Sombi cipaililo ici cilyeelete kunoosalalite cancinencine, cinoolibo caangu nebo neMwaami Lesa.”
Mpomunyaawo Mwaami Lesa wakaambila Mose ayi, 
“Ono pakubelenga bene Isilaeli, musankwa munene woonse ulyeelete kundipila mweelo umwi ulubula buumi bwakwe, kwaamba ayi pakunoobelenga bantu batakacaniki mumwaalu. 
Nkokwaamba ayi muntu woonse weshi akabelengwe ulyeelete kulipila mweelo weelete ngobasuminisha bantu boonse. Muntu woonse ulyeelete kulipila maali ayi ncipo kuli ndime. 
Aboobo musankwa munene woonse weshi akabelengwe ucite myaaka ili makumi obilo alimwi akuya kunembo, ulyeelete kundipila maali aya. 
Pakulipila maali alubula buumi bwabo aya, muntu mubile teelete kulipila aanji, nabi mukandu kulipila aniini. 
Mwaakubwesa maali aya kuswa kubene Isilaeli, mukaasebenseshe pamilimo ya muTente ya Cipangano. Musonko uyo ulaakuba wakulubula buumi bwabo, aboobo anebo ndaakunoobalama.”
Lyalo Mwaami Lesa wakaambila Mose alimwi ayi, 
“Ukapange mbale ifongomene yakusambilaamo ya bulonse acapanshi ca njiyo coonse cikabe ca bulonse. Ukacibike pakati lya Tente alimwi acipaililo akubikaamo maanshi. 
Aloni alimwi abana bakwe basankwa, balyeelete kunoosamba maanshi ayo kumaansa alimwi akumyeendo 
kabatana kwiinjila muTente, nabi kuya kucipaililo mukupa cipo ca shakulya. Lyalo teshi bakacaikwe. 
Balyeelete kusamba kumaansa akumyeendo kwaamba ayi babule kufwa. Uyu ngumulawo kuli Aloni alimwi abamulunyungu lwakwe mumashalane abo oonse acisa.”
 Mpeeke Mwaami Lesa wakaambila Mose ayi, 
“Ukabwese mafuta eendaawo kununkila kabotu, makilogilamu a mafuta eetwa ayi mule ali 6, makilogilamu a mafuta anunkila kabotu eetwa ayi sinamoni ali 3, makilogilamu a mafuta anunkila kabotu eetwa ayi keni ali 3 
alimwi amakilogilamu a busu bwa kasya ali 6. Shoonse shilyeelete kupimwa pacipimo cakasuminishikwa. Mukasenkanyeeko amalita a mafuta a olifi ali 4, 
kwaamba ayi akabe mafuta akunanika asalalite, ayo acite bweema bubotu. 
Mafuta ayo ukanoonanika Tente ya Cipangano, Libokoshi lya Cipangano, 
tebulu alimwi ashintu sha njiyo shoonse, cakubikawo malampi alimwi ashintu sha ncico shoonse, cipaililo cakutentelawo tununkila kabotu, 
cipaililo cakubengelawo milambu yakutenta ashintu sha ncico shoonse, mbale ifongomene yakusambilaamo alimwi acapanshi ca ncico. 
Shintu ishi shilyeelete kubengwa kuli ndime lyalo shilaakunoosalalite abuumbi, aboobo cintu coonse ceenga cakumyaako cilaakucisikwa ceebo cipaililo cilisalalite. 
Kuswawaawo ukananike Aloni alimwi abana bakwe basankwa, akubabika pabupailishi bwakunoonsebensela. 
Ukalwiite bene Isilaeli ayi, ‘Mafuta aya asalalite akunanika alyeelete kusebensa mumilimo yangu mumashalane anu oonse acisa. 
Tamweelete kunanika bantubo nabi kusebensesha nshila yakusenkanya ayi mupange mafuta amwi a mushobo mbuli wooyo. Mafuta ayo alisalalite, amwebo mulyeelete kwaalanga ayi ncakwiila alisalalite. 
Uyo woonse ngweenga wapanga mafuta ali mbuli ngawo, nabi kunanika muntu umwi uteshi mupailishi, teshi akanoociyeyeelwa kuba mulikoto lya bantu bangu.’ ”
Mwaami Lesa wakaambila Mose alimwi ayi, “Ukabwese tununkila kabotu twiitwa ayi sitakiti, onika, galubanamu alimwi afulankinsensi. 
Ukatusebenseshe kwaamba ayi ukapange tununkila kabotu pakutenta ayi tube abweema bubotu. Ukasenkanyeeko amwiinyo ayi shikabe shisalalite cancinencine. 
Shimwi ukatwe kwaamba ayi shibe busu akubutola muTente ya Cipangano. Ukabusanseele kunembo lya Libokoshi lya Cipangano uko nkweshi nkanookumanina amwebo. Tununkila kabotu uto ulyeelete kwishiba ayi tulisalalite cancinencine. 
Mutakeeleshi kupanga tununkila kabotu tunenu munshila njemunya iyi. Mulyeelete kwishiba ayi tulisalalite kuli ndime. 
Na umwi muntu wapanga tununkila kabotu tuli mbuli ntuto ayi atusebenseshe mbuli mafuta anunkila kabotu, teshi akanoociyeyeelwa kuba mulikoto lya bantu bangu.”
Mpomunyaawo Mwaami Lesa wakaambila Mose ayi, 
“Ndasala Besalelo mwanaakwe Uli, mushikulu wakwe Elu wa mumukowa wakwe Juda, 
alimwi ndamwisusha Mushimu wangu. Ndamupa lushibo, maano alimwi abusongo bwa pabuyaki buli boonse. 
Nkokwaamba ayi busongo bwakuyeeyela bweenga bwaba cintu cibotu akucipanga agolodi, silifa, alimwi abulonse. 
Ndamupa abusongo bwakutimbula kabotu mabwe alimwi akwaabamba mpwaaelete, kubesa shisamu, alimwi akucita milimo imwi yoonse ya buyaki. 
Ndasala aOolyabu mwanaakwe Ayisamaki, wa mumukowa wakwe Dani kwaamba ayi asebense aBesalelo. Alimwi ndapa busongo bunene kubacishi milimo boonse, kwaamba ayi bapange cili coonse ncendaamba 
mbuli Tente ya Cipangano, Libokoshi lya Cipangano, cifwekesho ca nkumbu alimwi ashakubotesha shoonse sha muTente. 
Nkokwaamba ayi tebulu ashintu sha njiyo, cakubikawo malampi ca golodi wiine wiine ashintu sha ncico, cipaililo cakutentelawo tununkila kabotu, 
cipaililo cakubengelawo milambu yakutenta ashintu sha ncico, mbale ifongomene yakusambilaamo alimwi acapanshi ca ncico, 
shakufwala shabulemu shisalalite shakwe Aloni alimwi abana bakwe isho shakunoofwala na batoosebensa mulimo wa bupailishi, 
mafuta akunanika, alimwi atununkila kabotu twa muMusena Usalalite. Pakupanga shintu shoonse ishi, balyeelete kupanga kweelana ambondakakwaambila.”
Mpeeke Mwaami Lesa wakaambila Mose 
ayi akalwiite bene Isilaeli ayi, “Kamulama nshiku shangu shakookesha sha Shibelu, mukwiinga nkeshibilo ka myaaka yoonse pakati pali ndimwe anebo, kwaamba ayi nebo neMwaami Lesa ndamulengesha kuba bantu bangu. 
Mulyeelete kulama bushiku bwakookesha mukwiinga bulisalalite. Uyo woonse ngweshi akabule kulama bushiku ubo akunoosebensa pali mbubo, uyo ulyeelete kucaikwa. 
Mulicite nshiku shosanwe abomwi nshemweelete kusebensa milimo yanu, sombi bushiku bwasanu ashobilo, mbushiku bwangu ubo busalalite kuli ndime neMwaami Lesa. Uyo woonse weenga wasebensa mulimo uli woonse pabushiku ubo, ulyeelete kucaikwa. 
Anu bene Isilaeli balyeelete kulama bushiku ubo ayi nkeshibilo ka Cipangano. 
Bushiku ubo nkeshibilo ka nshiku shoonse pakati kabene Isilaeli alimwi anebo, ceebo nebo neMwaami Lesa ndakalenga liculu alimwi acishi ca panshi munshiku shosanwe abomwi, ono pabushiku bwasanu ashobilo, ndakacileka kusebensa akookesha.”
Ono Lesa ndyaakamana kulwiita Mose paKalundu ka Sinayi, wakamupa mabwe obilo apampamene alya, apo Lesa mwiine mpwaakalemba milawo.
Ono bantu ndibakabona ayi Mose wacelwa kuswa pakalundu, bakabungana kuli Aloni akumwaambila ayi, “Swebo tatwishi cacitika kuli Mose uyo wakatukusha mucishi ca Ijipiti. Paceebo ceeci tupangile lesa weshi atutanjilile.” 
Alakwe aloni wakabaambila ayi, “Amufuule masikiyo a golodi ayo afwete bamakaanu, bana banu basankwa alimwi abanakashi, mundetele.” 
Aboobo bantu boonse bakafuula masikiyo abo a golodi, akwaaleta kuli Aloni. 
Mpeeke wakabwesa masikiyo ayo, waasungulula akutila golodi mucikombola alimwi akupanga mucende mwaana wa golodi. Lyalo bantu bakaamba ayi, “Nobene Isilaeli, uyu ngolesa wesu, uyo wakatukusha mucishi ca Ijipiti!”
Mpomunyaawo Aloni ndyaakabona boobo, wakayaka cipaililo kunembo lya muceende mwaana wa golodi akwaambilisha ayi, “Ciilo kulaakuba kusekelela kwakulemeka Mwaami Lesa” 
Ingayi bushiku bwakaboolaawo macuunsacuunsa bantu bakabenga milambu yakutenta alimwi amilambu ya bwanabwankashi. Mpomunyaawo bantu bakekala panshi akutalika kulya akusekelela, uko kwakesa mukuba kwa bucakolwa bupusenepusene alimwi akucita bufuule.
Mpeeke Mwaami Lesa wakaambila Mose ayi, “Seluka onoono ceebo bantu bako abo mbowakakusha mucishi ca Ijipiti, babisha alimwi akunsuula. 
Baswa kale munshila iyo njendakabalwiita ayi banookonkela. Basungulula golodi akupanga mucende mwaana wa golodi. Bamulambila alimwi akubenga milambu kuli nguwe. Batokwaamba ayi, ‘Nobene Isilaeli, uyu ngolesa wesu, uyo wakatukusha muIjipiti!’ ” 
Lyalo Mwaami Lesa wakaambila Mose ayi, “Bushicimpamya bwa bantu aba ndishi mbobubete. 
Ono uteeleshi kunkasha. Ndakalala abuumbi ceebo ca bantu abo, aboobo ntoobanyonyoola. Kuswawaawo ndaakulengesha webo alimwi abamulunyungu lwako kuba mushobo unene abuumbi.”
Sombi Mose wakakombelela Mwaami Lesa, Lesa wakwe akwaamba ayi, “NoBaami baLesa, ino inga mwakalalila buyani boobo bantu banu, abo mbomwakafuna kuswa mucishi ca Ijipiti kwiinda munkusu shanu shiindaawo? 
Ceebonshi mulisuni bene Ijipiti baambe ayi, ‘Wakakusha bantu bakwe kuswa mucishi ca Ijipiti kwaamba ayi abacailebo limwi mutulundu akubanyonyoola cakumaninina.’ Mutakalali, amupilule miyeeyo yanu, mutaleti makatasho pabantu banu. 
Amwiibaluke basebenshi banu bene Abulaamu, Isaki alimwi aJakobo. Mwiibaluke cipangano ico ncemwakabakonkomesha ayi mulaakubapa bamulunyungu baanji mbuli nyenyeenshi mwiculu, alimwi ayi mulaakupa bamulunyungu babo cishi coonse ico ncemwakashomesha ayi cilaakunoolibo cinebo lyoonse alyoonse.” 
Aboobo Mwaami Lesa wakapilula miyeeyo yakwe, mpeeke wakacileka kuleta makatasho pabantu bakwe ayo ngaakalinga aamba.
Mose wakaseluka pakalundu akuboolela, kaacite mabwe obilo apampamene apo pakalinga kulembetwe milawo kumbasu shoonse shobilo. 
Lesa mwiine ngowakapanga mabwe apampamene aya akulembawo milawo.
Mpomunyaawo Joshuwa wakanyumfwa ciyobeyobe ca bantu, akwaambila Mose ayi, “Ntoonyumfwa ciyobeyobe cili anga nca nkondo kumisumba.” 
Lakwe Mose wakakumbula ayi, “Ciyobeyobe ico tacitoonyumfwika anga nca bantu bakoma nabi kulila kwa bantu bakomwa. Nciyobeyobe ca bantu batokwiimba.”
Ono Mose ndyaakashika pafwaafwi amisumba akubona mucende mwaana alimwi abantu bakalinga kushana, wakakalala abuumbi. Mpomunyaawo panshi lya kalundu, mabwe apampamene ayo ngaakalinga kucite wakaawaala panshi, akupwaika. 
Kuswawaawo wakabwesa mucende mwaana uyo ngobakapanga akumusungulula, wamupelapela waboolabo anga mbusu alimwi akubusanseela pamaanshi, mpeeke wakakakatisha bene Isilaeli ayi banwe. 
Lyalo wakeepusha Aloni ayi, “Ino bantu aba bakucita buyani, cakwaamba ayi ubaleeke bacite cibiibi ca mushobo wooyu?” 
Aloni wakakumbula ayi, “Mutankalalili nkambo. Mwebo mulishi bantu aba mbobasuminite kucita cibiibi. 
Nebo bakandwiita ayi, ‘Swebo tatwishi cacitika kuli Mose uyo wakatukusha mucishi ca Ijipiti. Paceebo ceeci tupangile lesa weshi atutanjilile.’ 
Anebo ndakabasenga ayi bandetele masikiyo abo a golodi, mpeeke abo bakalinga kucite, bakafuula akumpa. Mpomunyaawo ndakaawaala mumulilo, lyalo mwakaswa mucende mwaana uyu!”
Mose wakabona ayi Aloni wakabaleka bantu ayi bacite bubi akulilensha nsoni pameenso a balwani babo. 
Paceebo ceeci wakeemikana pamwinjililo wa mumisumba akwaamba ayi, “Uyo woonse uli kulubasu lwa Mwaami Lesa, ese kokuno!” Mpeeke bene Lefi boonse bakabungana kuli nguwe. 
Lyalo wakabaambila ayi, “Mwaami Lesa, Lesa wa bene Isilaeli waambila ndimwe noonse ayi mubwese mipeeni yanu muye moonse mumisumba kuswa kumwinjililo uyu kushikila akuumwi. Munooya cicaya bamakwabanu, babyaanu alimwi abeshikamukobonyinaanu.” 
Bene Lefi bakanyumfwila akucaya bantu bali mpashi shuulu shotatwe pabushiku ubo. 
Mpomunyaawo Mose wakaambila bene Lefi ayi “Sunu mwalibenga kuMwaami Lesa nobeene ayi muli bapailishi beshikumusebensela kwiinda mukucaya bana banu basankwa alimwi abamakwabanu, aboobo Mwaami Lesa wamupa coolwe.”
Pabushiku bwakaboolaawo, Mose wakaambila bantu ayi, “Mwacita cibiibi ciyoosha. Sombi bulya ntooya pakalundu alimwi kuMwaami Lesa, mpashi inga wanyumfwila akumulekelela cibiibi canu.” 
Lyalo Mose wakaboolela kuMwaami Lesa akwaamba ayi, “Bantu aba bacita cibiibi ciyoosha. Bakapanga lesa wa golodi akumulambila. 
Ndakombelela amubalekelele. Sombi na mubule kubalekelela, mukushe liina lyangu mulibuku umo momwakalemba meena a bantu banu.” 
Alakwe Mwaami Lesa wakamukumbula ayi, “Ngameena a bantu abo bambishisha ngweshi nkakushe mulibuku lyangu. 
Ono koya, tanjilila bantu kuya kumusena uyo ngondakakulwiitaawo. Wiibaluke ayi munjelo wangu ulaakukutanjilila, sombi ciindi cilaakushikila ndyeshi nkape bantu mulandu pacibiibi cabo.”
Mpeeke Mwaami Lesa wakatuma bulwashi pabantu, mukwiinga bakalengesha ayi Aloni apange mucende mwaana wa golodi.
Mpeeke Mwaami Lesa wakaambila Mose ayi, “Webo alimwi abantu mbowakakusha mucishi ca Ijipiti, musweeko kumusena uno, muye kucishi ico ncendakashomesha Abulaamu, Isaki, Jakobo alimwi abamulunyungu lwabo. 
Ndaakutuma munjelo ayi akamutanjilile, alimwi mucishi ico ndaakutandamo bene Kenani, bene Amoli, bene Iti, bene Pelisi, bene Ifi alimwi abene Jebusi. 
Mutooya kucishi ico muli bubile abulongo bubotu. Sombi nebo neenka teshi njaanu, mukwiinga muli bantu beshicimpamya, aboobo inga ndaakumunyonyoola munshila.”
Ono bantu ndibakanyumfwa boobo, bakatalika kuungumana alimwi bakacileka akufwala shakulibotesha shili anga ngamakosa. 
Ceebo Mwaami Lesa wakaambila Mose ayi, “Ulwiite bene Isilaeli maswi angu ayi, ‘Muli bantu beshicimpamya. Na ndayaanu kwaciindi ciniinibo, inga ndamunyonyoola cakumaninina. Ono amufuule shakulibotesha shanu, nebo ntooshiba cakucita pali ndimwe.’ ” 
Aboobo ndibakaswa paKalundu ka Sinayi, bene Isilaeli bakacileka kufwala shakulibotesha shabo.
Ono lyoonse na bene Isilaeli batooyaka misumba, Mose wakalinga kuyaka Tente isalalite pamusena utalamukite amisumba. Yakalinga kwiitwa ayi “Tente ya Cipangano.” Na kuli muntu usuni kwiipusha kuMwaami Lesa, wakalinga kuya nkomunya uko. 
Lyoonse na Mose wayaako uko, bantu bakalinga kwiimikana pamilyango ya misumba yabo akunokweebela Mose kushikila weenjila muTente ya Cipangano. 
Lyalo na weenjila, licincilo lya likumbi lyakalinga kuswa kwiculu akwiimikana pamulyango wa Tente iyo. Mpeeke Mwaami Lesa wakalinga kwaamba aMose. 
Ono bantu kulilabo na licincilo lya likumbi balibona pamulyango wa Tente, boonse bakalinga kunyamuka akukotamina Mwaami Lesa, womwi awomwi kaaimfwi kumulyango wa musumba wakwe. 
Nkokwaamba ayi Mwaami Lesa wakalinga kubandika aMose, bweenka mbuli muntu mbwaamba amubye. Pesule, mose wakalinga kuboola kumusumba. Sombi Joshuwa mwanaakwe Nani uyo wakalinga shikumucafwa, wakalinga kwikalabo muTente ya Cipangano iyo.
Mpomunyaawo Mose wakaambila Mwaami Lesa ayi, “Ncakwiila mwandwiita ayi ntanjilile bantu aba kucishi ico, sombi tamuna kundwiita wooyo ngweshi muntumaakwe. Mwaamba ayi mulinshi kabotu alimwi ayi mulikondetwe mumilimo yangu. 
Ono na mbocibete ubo, amundwiite nshila shanu, kwaamba ayi noomusebensela akutolelela kumusangalasha. Mwiibaluke alimwi ayi mwakasala mushobo uyu kuba waanu.”
Mwaami Lesa wakakumbula ayi, “Ndaakuya amwebo alimwi ndaakumupa nkusu shakukoma.” 
Lyalo Mose wakaamba ayi, “Na mukabule kuya aswebo, mutatusuminishi kuswa pamusena uno. 
Ino bantu bamwi inga beshiba buyani ayi mulikondetwe mubantu banu alimwi anebo na mukabule kuya aswebo? Mukwiinga na mukaye aswebo, bantu boonse mucishi ca panshi balaakwishiba ayi tulipusene ambabo.” 
Mpeeke Mwaami Lesa wakaambila Mose ayi, “Ndaakucita kweelana ambowasenga ceebo ndikwishi kabotu alimwi ndikondetwe muli ndiwe.”
Lyalo Mose wakaamba ayi, “Ndamusenga ayi mumboneshe bulemu bwanu.” 
Mwaami Lesa wakumbula ayi, “Ntoolengesha ayi bulemu bwangu boonse bwiinde panembo lyako, alimwi ntoobanda pameenso ako liina lyangu lisalalite ayi Mwaami Lesa. Nebo ndime Mwaami Lesa alimwi ndabonesha lulekelelo alimwi ankuumbu kubaabo mboonsuni. 
Teshi nkuboneshe ciwa cangu, ceebo taaku weenga wambona akutolelela kuba muumi, 
sombi kuno kufwaafwi anebo nkooli musena palibwe, apo mpweenga weemikana. 
Ono na bulemu bwangu bunokwiinda, ntookubika mucimfwengo ca mulibwe, akukufweka lyaansa lyangu kushikila nyinde. 
Lyalo ntookushawo lyaansa lyangu, mpeeke utoombonabo kwisule, kuteshi kuciwa cangu, sobwe.”
Mwaami Lesa wakaambila Mose ayi, “Besa mabwe obilo apampamene mbuli ataanshi alya, lyalo ndyeshi nembewo maswi eenka alya akalinga pamabwe ataanshi ayo ngowakapwaya. 
Ciilo macuunsa ukalibambile akunyamuka kwisa peculu lya Kalundu ka Sinayi mukukumana anebo. 
Taaku nabi womwi ngoweelete kwisaakwe nabi weelete kuboneka pamusena uli woonse pakalundu. Alimwi taaku mbelele nabi ŋombe sheelete kunoolya mweela kalundu.” 
Aboobo Mose wakabesa mabwe apampamene obilo akuyaawo kuKalundu ka Sinayi pabushiku bwakaboolaawo macuunsacuunsa, kweelana abwakamwaambila Mwaami Lesa.
Mpomunyaawo Mwaami Lesa wakaseluka mulikumbi akwiimikana aMose, akulibanda liina lisalalite ayi Mwaami Lesa. 
Lyalo Mwaami Lesa wakeenda kunembo lyakwe Mose, akoolobesha ayi, “Nebo neMwaami Lesa ndime Lesa uswite lulekelelo ankuumbu, utafwambaani kukalala, ubonesha lusuno lunene alimwi ushomeka. 
Ndalama cipangano cangu kumashalane ali shuulu ashuulu, alimwi akulekelela bantu pabubi ashibiibi shabo. Sombi teshi nkaalilwe kupa mulandu baana alimwi abameeshikulu babo, kushikila akulishalane lyatatu alyane, ceebo ca shibiibi sha bamashali babo.”
Mpeeke Mose wakeendililabo kufukama cakushisha ciwa panshi akulambila. 
Wakaamba ayi, “NoBaami baLesa, na ncakwiila mulikondetwe muli ndime, ndamusenga ayi muye aswebo. Bantu aba mbeshicimpamya, sombi mutulekelele pabubi bwesu alimwi ashibiibi shesu akututambula ayi tube bantu banu.”
Mwaami Lesa wakaambila Mose ayi, “Ono bulya ntoopangana abene Isilaeli. Ndaakucita shintu shinene pameenso abo, isho shitana kucitikwaawo pakati ka mishobo imwi mucishi coonse ca panshi. Bantu boonse balaakubona shintu shikankamika isho nebo neMwaami Lesa nsheenga ndamucitila. 
Munookonkela milawo yoonse njeshi mwaambile sunu. Ndaakutanda bene Amoli, bene Kenani, bene Iti, bene Pelisi, bene Ifi alimwi abene Jebusi kunembo lyanu. 
Mutakeeleshi kupanga cipangano abantu ba mucishi ico ncemutooyaamo, mukwiinga inga kaba koose kuli ndimwe. 
Sombi mukamwayulule shipaililo shabo, mukanyonyoole mabwe ngobakeemika pamisena yakulambililaawo alimwi akutimbula shikoshanyo shakwe Ashela, lesa wabo mwanakashi wakubesa.
“Tamweelete kulambila lesa umwi, ceebo nebo neMwaami Lesa, ndishibusuba. 
Mutakeeleshi kupanga cipangano abantu ba mucishi ico, mukwiinga pakunoolambila balesa babo alimwi akubabengela milambu, balaakumutamba amwebo. Paceebo ceeci mulaakulya nshebabenga kubalesa babo. 
Ono bana banu inga baakweeba banakashi baswamashi abo beenga babakusha kuli ndime, akutalika kulambila balesa babo.
“Tamweelete kupanga balesa basheela alimwi akunoobalambila.
“Mulyeelete kulama bushiku bwakusekelela kulya cimaande. Kweelana ambondakamwaambila, mukanoolya cimaande kwa nshiku shili shosanwe ashobilo mumweenshi wa Abibu, ceebo ngomweenshi ngomwakaswa mucishi ca Ijipiti.
“Woonse mwaana musankwa wakwiiya ngwaangu pantu pomwi abaana basankwa bakwiiya ba shifubwa boonse, 
Sombi mulyeelete kulubula mwanaambongolo wakwiiya kwiinda mukubengelawo mwanaambelele pamusena wa njiyo. Na mwabula kumulubula, mulyeelete kumutyola nshingo. Bana banu basankwa bakwiiya boonse mukanoobalubula.
“Mulicite nshiku shosanwe alimwi abomwi isho nshemweelete kusebensa milimo yanu, sombi pabushiku bwasanu ashobilo, tamweelete kusebensa, nabibo ciindi cakulima alimwi acakutebula.
“Ono mulyeelete kulama bushiku bwakusekelela kutebula, paciindi ico ndyemutalika kutebula shishango shanu shitaanshi sha witi, alimwi akulama ciindi cakusekelela kwa Shimpaka ciindi ca cilimo na mwamana kuyobolola shisepo shanu.
“Anu basankwa banu boonse bamanene balyeelete kwisa mukulambila ndime neMwaami Lesa, Lesa wa bene Isilaeli, mankanda otatwe mumwaaka. 
Na nkamane kutanda mishobo iyo kunembo lyanu alimwi akukomenyako cishi canu, taaku nabi womwi ngweshi akeeleshe kukoma cishi canu paciindi cakusekelela uko kucitwa mankanda otatwe.
“Pakubenga munyama ayi ngumulambu kuli ndime, tamweelete kubenga shinkwa. Alimwi mutakeeleshi kushiyako cipansha ca nyama yakacaikwa pabushiku bwa Pasika bwakwiibaluka kusotokela nabi comwi ayi cikalikwe ciilo.
“Lyoonse pamwaaka, mukanooleta shakulya shanu isho nsheenga mwataanguna kutebula kuŋanda ya Mwaami Lesa.
Lyalo Mwaami Lesa wakaambila Mose ayi, “Lemba maswi oonse aya mukwiinga cipangano cesu awebo alimwi a bene Isilaeli cili pamaswi ngomunya aya.” 
Mpeeke Mose wakekala kweenka uko aMwaami Lesa kwanshiku shili makumi one, nkokwaamba ayi malumwi amashiku, kaatali nabi kunwa cintu nabi comwi. Wakalemba maswi a cipangano ayo pamabwe apampamene. Maswi ngaakalemba njiMilawo ili Likumi.
Mose ndyaakaseluka paKalundu ka Sinayi kaayumwite mabwe obilo apampamene pakalinga kulembetwe Milawo ili Likumi, ciwa cakwe cakalinga kubala ceebo wakalinga kwaamba aMwaami Lesa. Nacibi boobo, mwiine taakalinga kwishi. 
Ono Aloni alimwi abantu bamwi boonse ndibakalangilisha Mose akubona ayi ciwa cakwe citoobala, bakaloonda kumushika pafwaafwi. 
Sombi Mose wakabeeta, lyalo Aloni alimwi abamatanjilili boonse ba bene Isilaeli bakaya kuli nguwe, alakwe wakatalika kwaambaabo. 
Kuswawaawo boonse bene Isilaeli bakabungana kuli nguwe, lyalo wakabalwiita milawo yoonse yakamupa Mwaami Lesa paKalundu ka Sinayi. 
Mose ndyaakamana kwaambaabo, wakalifweka cisani kumeenso. 
Lyoonse Mose ndyaakalinga kwinjila muTente ya Cipangano mukwaamba aMwaami Lesa, wakalinga kulifwekula cisani kumeenso. Ono na waswaamo, wakalinga kulwiita bene Isilaeli shoonse Mwaami Lesa nshaakalinga kumulwiita. 
Abalo bantu ndibakalinga kubona ayi ciwa cakwe citoobala, wakalinga kucibooshaawo cisani kushikila ciindi ico ncaakalinga kuya mukwaamba aMwaami Lesa.
Mpomunyaawo Mose wakabunganya bene Isilaeli boonse akubaambila ayi, “Mwaami Lesa waamba ayi mwebo mulyeelete kunookonkela milawo iyi, 
Munshiku shosanwe abomwi mulyeelete kusebensa milimo yanu, sombi bushiku bwasanu ashobilo, mbushiku busalalite bwakookesha, bubengetwe kuli ndime neMwaami Lesa, Lesa wanu. Uyo woonse weenga wasebensa milimo pabushiku ubu, ulyeelete kucaikwa. 
Pabushiku ubu bwakookesha, tamweelete kukunka nabibo mulilo mumaanda anu.”
Mose wakaambila bene Isilaeli boonse ayi, “Mwaami Lesa waamba ayi mulyeelete kukonkela milawo iyi. 
Amupe cipo kuMwaami Lesa. Uyo woonse usuni kucita boobo, ulyeelete kuleta cipo ca golodi, silifa nabi bulonse, 
booya bwa mbelele buboneka anga ndiculu, bufubelafubela abusalalabo pyu, shisani shibotu shiteshimite, booya bwa mpongo, 
shipaya sha mbelele shisankwa isho nshebakaalula mushobo usalala, shipaya shimwi shibotu abuumbi, ashisamu sha mulombe, 
mafuta a olifi a mumalampi, tununkila kabotu twa mumafuta akunanika bantu alimwi amutununkila kabotu pakutenta. 
Ulyeelete kutambula mabwe asalala amabwe amwi amakwebo a cakufwala ca mupailishi munene ciitwa ayi efodi alimwi acakufwala cakwe ca pacaamba.
“Bacishi milimo boonse balyeelete kwisa mukupanga shintu shoonse shaamba Mwaami Lesa. Mbuli 
Tente, cakufwekaawo ca ndilyo, cakufweka peculu, shakukobekesha alimwi ashintu shamakonko one sha ndilyo, mbaalo, shisamu alimwi ashapanshi sha nshisho, 
Libokoshi lya Cipangano, shisamu shakunyamwishaako sha ndilyo, cifwekesho alimwi acisani cakushitilisha, 
tebulu alimwi ashisamu shakunyamwishaako sha njiyo alimwi ashintu sha ncico shimwi shoonse, ashimaande shakapekwa kuli Lesa. 
Balyeelete kupanga cakubikawo malampi alimwi ashintu sha ncico, malampi alimwi amafuta a ngawo, 
cipaililo cakutentelawo tununkila kabotu alimwi ashisamu shakucinyamwishaako sha ncico, mafuta akunanika, tununkila kabotu pakutenta, cisani cakushitilisha kumwinjililo wa Tente, 
cipaililo ca milambu yakutenta alimwi acili anga nguseefwa ca bulonse ca ncico, shisamu shakucinyamwishaako alimwi ashintu sha ncico shoonse, mbale ifongomene yakusambilaamo acapanshi ca ncico, 
shisani shakubika mweela lubansa, shisamu sha ndulo, shapanshi alimwi acisani cakushitilisha pamwinjililo wa mulushito lushitilishitwe, 
mpoopo alimwi antaambo sha Tente alimwi asha kulushito. 
Balyeelete kutunga shakufwala shibotu abuumbi isho bapailishi nsheshi bakanoofwala pakusebensa mulimo wa bupailishi muMusena Usalalite nkokwaamba ayi shakufwala shisalalite shakwe Aloni alimwi abana bakwe basankwa.”
Lyalo bene Isilaeli boonse bakoonduluka, 
alimwi boonse abo bakasuna kucita bwakabalwiita Mose, bakaleta cipo kuMwaami Lesa cakupangisha Tente ya Cipangano. Bakaleta shoonse shakalinga kuyandika pamilimo yakulambila alimwi akupanga shakufwala sha bupailishi. 
Basankwa abanakashi boonse abo bakasuna kuleta cipo, bakaleta mapiini akulibotesha, masikiyo, ninga, shakufwala munshingo alimwi amishobo ipusenepusene ya makosa a golodi akushibenga ayi ncipo cakutambeeka kuMwaami Lesa. 
Abo boonse bakalinga kucite booya bwa mbelele buboneka anga ndiculu, bufubelafubela alimwi abusalalabo pyu, shisani shibotu shiteshimite, booya bwa mpongo, shipaya sha mbelele shisankwa isho nshebakaalula mushobo usalala, shipaya shimwi shibotu abuumbi, bakashileta. 
Aboobo boonse bakalinga kukonsha kubenga silifa nabi bulonse, bakaleta shipo shabo kuMwaami Lesa. Abalo abo bakalinga kucite shisamu sha mulombe sheenga shasebensa kumulimo uli woonse, bakashileta. 
Mpeeke boonse banakashi bakalinga kucishi milimo yakoosa busalu bakaleta busalu bwa booya bwa mbelele buboneka anga ndiculu, bufubelafubela alimwi abusalalabo pyu, busalu bwakutungisha shisani shibotu shiteshimite isho mbobakoosa. 
Bakoosa abusalu bwa booya bwa mpongo. 
Balo bamatanjilili ba bene Isilaeli bakaleta mabwe eetwa ayi kanelyani amabwe amakwebo amwi akubika paefodi alimwi apacakufwala pacaamba. 
Bakaleta atununkila kabotu mubuyani alimwi amafuta a olifi a mumalampi, a mumafuta akunanika alimwi amutununkila kabotu pakutenta. 
Boonse bene Isilaeli abo bakasuna kubenga, bakaleta shipo shabo kuMwaami Lesa kwaamba ayi basebenseshe kumilimo iyo njaakaambila Mose ayi bakacite.
“Anu Besalelo, Oolyabu alimwi abamwi boonse bacishi milimo abo Mwaami Lesa mbwaakapa lushibo alimwi abusongo bwa pamilimo, abo bacishi kupanga shintu shoonse shiyandika pakuyaka Tente isalalite, balyeelete kupanga shintu shoonse kweelana abwakaamba Mwaami Lesa.”
Mpeeke Mose wakeeta Besalelo, Oolyabu alimwi abasankwa bamwi boonse bacishi milimo abo Mwaami Lesa mbwaakapa maano alimwi bakalinga kulibambite kucafwa, akubalwiita ayi batalike kuyaka. 
Mose wakabapa shipo shoonse isho bene Isilaeli nshebakaleta ayi bayakishe Tente isalalite. Sombi bene Isilaeli bakatolelela kuleta shipo kuli Mose bwaca abwaca. 
Lyalo basankwa bacishi milimo abo bakalinga kusebensa mulimo uyo bakaya 
kuli Mose mukumulwiita ayi, “Bantu batooleta shintu shiinji kwiinda sheesho shiyandika pamulimo uyo Mwaami Lesa ngwaakaamba ayi ucitwe.”
Paceebo ceeci Mose wakatuma nkombe iyo yakaambilishikwa mumisumba yoonse ayi taaku muntu weelete kunoocitola shipo sha kuTente isalalite. Aboobo bantu boonse bakacileka kutola shipo ashimwi, 
mukwiinga isho shakaletwa kale shakalinga shiinji kwiinda sheesho shakalinga kuyandika kumanisha mulimo woonse.
Ono bacishi milimo boonse pakati ka basebenshi bamwi boonse bakapanga Tente ya Cipangano. Bakapangisha shisani shibotu shiteshimite shili likumi, apo pakalinga kutungitwe booya bwa mbelele buboneka anga ndiculu, bufubelafubela abusalalabo pyu. Pakalinga kutungitwe ashintu shicite mapapaminwa shiitwa ayi bakelebu. 
Shisani shoonse shakalinga kweelenebo mubulaamfu amubufwaafwi. Shakalinga mamita ali 12 mubulaamfu amamita ali 2 mubufwaafwi. 
Kuswawaawo bakanunganya shisani shili shosanwe kwaamba ayi cikabe cisani comwi, ashalo shimwi shili shosanwe bakashicita mbomunya ubo. 
Kweela kwa lubasu lomwi lwa cisani cinene bakatungilaako mwakukobeka acisani camushobo wa liculu. Bakacita bweenka akucisani cinene cimwi. 
Mucisani cakutaanguna ico cakununga, bakatungilaako mwakukobeka muli makumi osanwe, akwalo kucisani cakununga cabili, bakatungilaako mwakukobeka muli makumi osanwe bweenka mbuli citaanshi. 
Alimwi bakapanga shakukobekesha sha golodi shili makumi osanwe shakucatanishishako shisani shobilo ishi ayi cibe comwi.
Lyalo bakapanga acakufweka Tente ca shisani sha booya bwa mpongo shili likumi alimwi acomwi. 
Shoonse shakalinga kunokweelenebo, shakalinga mamita ali 13 mubulaamfu alimwi mamita ali 2 mubufwaafwi. 
Kuswawaawo bakatunga shisani shosanwe kwaamba ayi cibe comwi, ashalo shili shosanwe acomwi shakaba cisani comwi. 
Bakabika mwakukobeka muli makumi osanwe kweela kwa cisani cakweelaako kuceeco citaanshi, alimwi amwakukobeka muli makumi osanwe kweela kwa cisani cakweelaako kuceeco cabili. 
Mpeeke bakapanga shakukobekesha sha bulonse shili makumi osanwe akwinjisha sha mwakukobeka umo kwaamba ayi shisani shobilo isho shibe cakufweka paTente comwi. 
Ono bakapanga shakufweka paTente ya Cipangano ashimwi shobilo. Cimwi cakaba ca cipaya ca mbelele isankwa ncibakaalula kuba cisalala, acalo cimwi ca cipaya cibotu.
Lyalo bakapanga shintu shamakonko one sha cisamu ca mulombe ayi shibe sha kuTente iyo. 
Shintu isho shoonse shakalinga mamita ali 4 mubulaamfu alimwi amasentimita ali 66 mubufwaafwi, 
alimwi bakapanga shakwiimikaninaako shobilo. Shamakonko one shoonse isho shakalinga kucite shakwiimikaninaako isho. 
Kulubasu lwa kumalenge bakabikaako shamakonko one shili makumi obilo, 
alimwi ashapanshi sha nshisho sha silifa shili makumi one, nkokwaamba ayi pacamakonko one comwi pakaba shapanshi shobilo, comwi acomwi panshi lya cakwiimikaninaako comwi acomwi. 
Kulubasu lwa kumatwa lya Tente akwalo bakabikaako shamakonko shili makumi obilo, 
alimwi ashapanshi sha silifa shili makumi one, nkokwaamba ayi shapanshi shobilo pacamakonko comwi. 
Ono kwisule lya Tente ya Cipangano kulubasu lwa kumbo bakabikaako shamakonko shosanwe acomwi, 
alimwi ashamakonko shobilo shamumakonko a Tente. 
Shintu shamakonko one shamumakonko a Tente isho, shakalinga kunungilwa panshi akuya mukucatanishikwa apeculu. Shamakonko shobilo isho shakalinga kupanga makonko obilo a Tente shakaba mbomunya ubo. 
Nkokwaamba ayi kwakaba shamakonko one shili shosanwe ashotatwe alimwi ashapanshi sha nshisho sha silifa shili likumi ashosanwe acomwi isho shakaba shobilo pacamakonko comwi.
Mpomunyaawo Besalelo wakapanga Libokoshi lya Cipangano lya cisamu ca mulombe, lili masentimita ali 110 mubulaamfu, masentimita ali 66 mubufwaafwi alimwi amasentimita 66 kuya mwiculu. 
Wakalinanika golodi wiine wiine peculu alimwi amukati moonse, alimwi akulishingulusha mutika wa golodi mweela. 
Wakapangilaako nkobeko shone sha golodi akushicatisha kumyeendo ili yone. Nkokwaamba ayi kulubasu lomwi shobilo akumwi shobilo. 
Mpeeke wakapanga shisamu sha mulombe shakunyamwisha washinanika golodi pansengwe 
akushinjisha mumalyango a nkobeko shili kumbasu isho shobilo sha Libokoshi shakulitembeshaako. 
Wakapanga cifwekesho ca nkumbu ca golodi wiine wiine cicite masentimita ali 110 mubulaamfu alimwi amasentimita ali 66 mubufwaafwi. 
Wakapanga ashintu shobilo sha golodi wakufula shicite mapapaminwa shiitwa ayi bakelebu, 
akushibika comwi kweela cifwekesho acimwi kweela. Shintu shobilo isho shakalinga kunoocatenebo acifwekesho. 
Shilyeelete kulangana pacifwekesho, cimwi kweela acimwi kweela, ono mapapaminwa a nshisho alyeelete kunoofungulukite peculu lya cifwekesho.
Wakapanga tebulu ya cisamu ca mulombe yakalinga masentimita ali 88 mubulaamfu, masentimita ali 44 mubufwaafwi alimwi aali 66 kuya mwiculu. 
Wakeebika golodi wiine wiine peculu alimwi amutika wa golodi mweela moonse. 
Mpeeke wakapangilaako shamweela shili mamilimita 75, alimwi amutika wa golodi pasheesho shamweela. 
Wakapangilaako nkobeko shone sha golodi akushibika mumakonko a tebulu umo muli myeendo. 
Nkobeko isho mweshi mukabe shisamu sha kunyamwisha tebulu, wakashibika pafwaafwi ashamweela. 
Wakapanga shisamu sha mulombe akushinanika golodi. 
Kuswawaawo wakapanga mbale, nkomeshi, nongo alimwi mbale shifongomene ayi shoonse shikanoosebenseshekwa pakupa shipo kuli Lesa. Shoonse ishi shakaba sha golodi wiine wiine.
Lyalo wakapanga cakubikawo malampi ca golodi wiine wiine. Capanshi alimwi amunkonti shakaba sha golodi wakufula, maluba a kucibotesha, kubikaawo amifuko ya buluba alimwi amatewu amweela, shoonse shakalinga kunoocatenebo acakubikawo malampi.
Ono mumbasu sha cakubikawo malampi ici mwakaswa misampi yosanwe awomwi, kulubasu lumwi kwakaswa yotatwe, akwalo kumwi yotatwe. 
Musampi womwi awomwi wa misampi yosanwe awomwi iyo, wakaba amaluba otatwe akuubotesha ali anga ngamaluba a alumondi, kaacite amifuko ya buluba alimwi amatewu mweela. 
Kumunkonti wa cakubikawo malampi wakabikaako maluba one akuubotesha, ali anga ngamaluba a alumondi, kaacite amifuko ya buluba alimwi amatewu mweela. 
Muunshi lya misampi yotatwe yoonse kulubasu lomwi lomwi wakabikaako mufuko wa buluba womwi. 
Anu mifuko ya buluba iyi, misampi, alimwi acakubikawo malampi, shakalinga cintu comwi ca golodi wiine wiine yakufula. 
Pacakubikawo malampi, wakapangilaawo malampi osanwe aobilo alimwi wakapanga amano alimwi ambale shiselebete sha ncico sha golodi wiine wiine. 
Pakupanga cakubikawo malampi alimwi ashintu shimwi shoonse sha kuli ncico, wakasebensesha makilogilamu a golodi wiine wiine ali 35.
Wakapanga cipaililo ca cisamu ca mulombe cakutentelawo tununkila kabotu pakutenta. Cakalinga kunokweelenebo mumbasu shoonse, nkokwaamba ayi masentimita ali 45 koonse koonse, sombi masentimita ali 90 kuya mwiculu. Shintu shili anga ngameeca shone isho shili pamakonko one, shilyeelete kunoocatenebo acipaililo. 
Peculu, mumbasu shoonse shone alimwi ashintu shili anga ngameeca, moonse wakananikaamo golodi wiine wiine. Alimwi mweela wakashingulushaamo mutika wa golodi. 
Mumbasu shobilo sha cipaililo, wakapangilaamo shakukobekaamo sha golodi shobilo umo mwakunoobikwa shisamu shakunyamwisha cipaililo. Shakukobekaamo isho wakashipangila munshi lya mutika. 
Ono cakutentelawo milambu, wakapanga cipaililo ca cisamu ca mulombe. Cakalinga kweelenebo moonse, mumbasu shoonse cakaba masentimita ali 220, ono kuya mwiculu cakalinga masentimita ali 130. 
Peculu lya makonko one oonse, wakapangilamo shintu shili anga ngameeca kwaamba ayi shibebo cintu comwi acipaililo. Coonse wakacinanika bulonse. 
Lyalo wakapanga shintu shoonse sha cipaililo mbuli shakuyolelaawo milota, mafosholo, mbale shifongomene, shakusubushako nyama alimwi ashikaye shakubikawo mulilo. Shoonse shintu ishi shakalinga sha bulonse. 
Wakapanga cili anga nguseefwa ca bulonse akucibika panshi lya mukuti wa cipaililo kwaamba ayi cikashike pakati lya cipaililo. 
Kuswawaawo wakapanga shakukobekesha sha bulonse mumakonko oonse a ncico. 
Wakapanga shisamu shakunyamwishaako sha cisamu ca mulombe washinanika bulonse, 
alimwi akushinjisha mushakukobekesha shoonse shone mumbasu shobilo sha cipaililo. Cipaililo cakalinga ca mapulanga alimwi alupako mukati.
Mpeeke wakapanga mbale ifongomene ya bulonse alimwi acapanshi ca njiyo ca bulonse kuswa mushilola sha banakashi bakalinga kusebensela kumulyango wa Tente ya Cipangano.
Ono kuTente ya Cipangano, wakapanga lushito lwa shisani shibotu shiteshimite ayi lubansa lube mukati. Kulubasu lwa kumalenge, shisani isho shakalinga mamita ali 44 mubulaamfu. 
Shisani isho shakacata kusheela sha bulonse shili makumi obilo. Sheela isho shakalinga mushapanshi sha bulonse shili makumi obilo, alimwi wakapanga shakukobekesha atweela kuswa kusilifa. 
Akwalo kulubasu lwa kumatwa kwakalinga mamita ali 44 mubulaamfu, sheela sha bulonse shili makumi obilo, shapanshi sha bulonse shili makumi obilo, shakukobekesha alimwi atweela shakapangwa kuswa kusilifa. 
Kulubasu lwa kumbo, kwakalinga shisani mamita ali 22 mubulaamfu alimwi asheela shili likumi ashapanshi likumi. 
Ono kulubasu lwa kwicwe uko kuli mulyango, akwalo kwakalinga mamita ali 22 mubufwaafwi. 
Empty verse
Empty verse
Shoonse shisani shakushitilisha shakalinga mweela lubansa shakalinga shisani shibotu shiteshimite. 
Shapanshi sha shisamu shakalinga sha bulonse, ono shakukobekesha, tweela, alimwi ashakufweka peculu pashisamu shakalinga sha silifa shoonse. 
Calo cisani ca pamulyango wa lushito, cakalinga ca cisani cibotu citeshimite cakatungwa abooya bwa mbelele buboneka anga ndiculu, bufubelafubela alimwi abusalalabo pyu kapatungitwe ashakubotesha. 
Cakalinga kucatite kushisamu shone shili mushapanshi shone sha bulonse. Shakukobekesha sha nshisho, shakufweka peculu sha nshisho alimwi atweela twa nshisho shakalinga sha silifa shoonse. 
Mpoopo shoonse sha kuTente alimwi asha kulushito shakalinga sha bulonse.
Ono ngooyu mundando wa kulema kwa sheela shakalinga kusebenseshekwa muTente ya Cipangano, umo mwakalinga mabwe apampamene obilo apo pakalinga kulembetwe Milawo ili Likumi. Mose ngowakaamba ayi shoonse shilembwe mumundando uyo, bene Lefi mbobakashilemba ndibakalinga kusebenseshekwa aItama mwanaakwe Aloni mupailishi.
Ono kuswa kubooya bwa mbelele buboneka anga ndiculu, bufubelafubela alimwi abusalalabo pyu, bakatunga shakufwala shibotu abuumbi kwaamba ayi bapailishi bakanoofwala pakusebensa muMusena Usalalite. Shakufwala shabupailishi isho bakatungila Aloni kweelana aMwaami Lesa mbwaakaambila Mose.
Bakatunga efodi kuswa kubooya bwa mbelele buboneka anga ndiculu, bufubelafubela abusalalabo pyu, busalu bwa golodi, alimwi ansaalu ibotu iteshimite. 
Mpeeke bakapampamika golodi akutimboola tuniininiini kwaamba ayi bakabike munsalu ibotu iteshimite alimwi amubooya bwa mbelele buboneka anga ndiculu, bufubelafubela alimwi abusalalabo pyu. 
Bakabika amwakupusha ntambo mobilo pashifushi kuefodi mumbasu shoonse shobilo kwaamba ayi kacaangwa. 
Bakabikaako alaamba wakatungwa kabotu wa shisani nshemunya isho kwaamba ayi shikanoonungenebo kweelana aMwaami Lesa mbwaakaambila Mose. 
Bakabwesa mabwe eetwa ayi onikisi akwaabika mushakubikaamo sha golodi. Bakalembawo kabotu meena a bana bakwe Jakobo basankwa bali likumi abobilo. 
Kuswawaawo bakaabika pamwakupusha ntambo pashifushi mwa efodi kwaamba ayi anokwiimikanina mikowa ya bene Isilaeli ili likumi ayobilo, kweelana aMwaami Lesa mbwaakaambila Mose.
Ono bakatunga cakufwala pacaamba kushintu sheenka shili mbuli sha efodi alimwi ashakubotesha shikoshenye. 
Cakufwala ici cakalinga kunokweelenebo mumbasu shoonse alimwi cipetetwe lyobilo, mumbasu shoonse cakaba masentimita ali 22. 
Pali ncico, bakabikaawo mindando ya mabwe amakwebo yone. Mumundando wakutaanguna bakabikaamo mabwe eetwa ayi lubi, topasi alimwi agaaneti. 
Mumundando wabili mwakaya mabwe eetwa ayi emalodi, safaya alimwi dayimondi. 
Mumundando watatu bakabikaamo mabwe eetwa ayi tekoisi, ageti alimwi aamefisiti 
Mumundando wane mwakaya mabwe eetwa ayi belilu, kanelyani alimwi ajasipa. Mabwe amakwebo aya akabikwa mushakubikaamo sha golodi. 
Palibwe lyomwi alyomwi lya mabwe ayo ali likumi aobilo, pakalembwa liina lyomwi lya mwanaakwe Jakobo musankwa, kwaamba ayi eemikanine mikowa ya bene Isilaeli. 
Ono pacakufwala pacaamba, bakapangilaawo ncetani sha golodi wiine wiine shakupyata anga njimyaando. 
Bakapanga shakukobekaamo sha golodi shobilo, akwaacatanya peculu lya makonko a cakufwala ca pacaamba, 
alimwi akwaanga ncetani shobilo isho mushakukobekaamo shobilo isho. 
Akwalo kweela ncetani shobilo shimwi isho, bakaangaako shakukobekaamo shobilo sha paefodi ayi bacatanye amwakupusha pashifushi kumeenso a efodi. 
Kuswawaawo bakapanga shakukobekaamo sha golodi shobilo akushicatanya kumakonko a panshi lya cakufwala pacaamba, ono mukati ka mupeto pafwaafwi aefodi. 
Mpeeke bakapanga shakukobekaamo ashimwi shobilo sha golodi akushicatanya panshi lya mwakupusha mobilo pashifushi kumeenso a efodi, pafwaafwi a mupeto alimwi peculu lya laamba ngobakatunga kabotu. 
Kweelana aMwaami Lesa mbwaakaambila Mose, bakaanga mushakukobekaamo a cakufwala pacaamba kushakukobekaamo sha efodi akasani kaboneka anga ndiculu kwaamba ayi cakufwala pacaamba cinookala peculu lya laamba cakubula kusensuluka.
Anu mungaanjo wakufwala mukati lya efodi bakautunga abooya bwa mbelele buboneka anga ndiculu. 
Wakaba abulyango bwakwinjishamo mutwi, ubo bwakatungwa akamupeto kakukasha kukwaamuka. 
Alimwi bakatungilaako shili anga nshisepo shiitwa ayi pomegilaneti a booya bwa mbelele buboneka anga ndiculu, bufubelafubela alimwi abusalalabo pyu ansaalu shibotu shiteshimite kumupeto wa panshi wa mungaanjo. 
Kuswawaawo bakapanga tumilangu twa golodi wiine wiine akutubika kumupeto pakati lya mapomegilaneti. 
Tumilangu twa golodi uto alimwi apomegilaneti, twakabambana apa kamulangu panembo pomegilaneti, kushinguluka mupeto wa mungaanjo wakufwala pakucita mulimo wa bupailishi, kweelana aMwaami Lesa mbwaakaambila Mose.
Mpeeke bakatunga minjila yakwe Aloni abana bakwe basankwa, 
Cisani cakufwala kumutwi, tusooti, tuputula twamukati twa cisani citeshimite, 
alimwi alaamba wa cisani cibotu citeshimite abooya bwa mbelele buboneka anga ndiculu, bufubelafubela alimwi abusalalabo pyu. Pakalinga kutungitwe ashakubotesha, kweelana aMwaami Lesa mbwaakaambila Mose. 
Bakapanga akeela kapampamene ka golodi wiine wiine ayi kabe keshibilo kasalalite ka kulibenga, akulembaawo ayi “Wakabengwa ku Mwaami Lesa.” 
Mpeeke bakakaanga kunembo lya cisani cakufwala kumutwi acisani ciboneka anga ndiculu, kweelana aMwaami Lesa mbwaakaambila Mose.
Anu milimo yoonse yakuyaka Tente ya Cipangano yakamana. Bene Isilaeli bakapanga shoonse kweelana aMwaami Lesa mbwaakaambila Mose. 
Bantu bakaletela Mose Tente alimwi ashintu sha njiyo shoonse, shakukobekesha, shintu shamakonko one, mbaalo, shisamu, shapanshi sha njiyo, 
cakufwekaawo ca cipaya ca mbelele isankwa cakaalulwa cisalala, cakufwekaawo ca cipaya cibotu citeshimite, cisani cakushitilisha, 
Libokoshi lya Cipangano umo mwakalinga mabwe obilo apampamene, shisamu shakunyamwisha sha ndilyo alimwi acifwekesho ca nkumbu ca ndilyo. 
Bakaleta tebulu alimwi ashintu sha njiyo shoonse, alimwi ashimaande shipekwa kuli Lesa, 
Mwaami Lesa wakaambila Mose ayi, 
“Pabushiku butaanshi mumweenshi wakutaanguna, ukayake Tente ya Cipangano. 
Ukabikeemo Libokoshi lya Cipangano, umo muli Milawo ili Likumi akubikako cisani ca kushitilisha kunembo lya ndilyo. 
Ukenjishemo tebulu akubikawo shintu sha njiyo. Kuswawaawo ukenjishe cakubikawo malampi, mpeeke ukabikeewo amalampi. 
Lyalo ukabike cipaililo ca golodi cakutentelawo tununkila kabotu kunembo lya Libokoshi lya Cipangano, akukobeka cisani cakushitilisha pamulyango wa Tente. 
Ono kunembo lya Tente, ukabikeko cipaililo cakutentelawo milambu. 
Ingayi pakati lya Tente alimwi acipaililo ukabikewo mbale ifongomene yakusambilaamo akwisushamo maanshi. 
Ukayake lushito kushingulusha Tente, alimwi akukobeka cisani cakushitilisha pamulyango wa lushito.
“Lyalo ukabenge Tente alimwi ashintu sha ndilyo shoonse kuli ndime neMwaami Lesa kwiinda mukushinanika mafuta asalalite, aboobo Tente ilaakunoosalalite. 
Kuswawaawo ukabenge cipaililo alimwi ashintu sha ncico shoonse kuli ndime kwiinda mukushinanika mafuta asalalite, lyalo cilaakunoosalalite cakumaninina. 
Ukabenge mbale ifongomene yakusambilaamo alimwi acapanshi ca njiyo munshila njemunya iyo.
“Ono ndyeshi ukalete Aloni alimwi abana bakwe basankwa pamulyango wa Tente ya Cipangano, akubalwiita ayi basambe cakulisalasha kweelana amulawo. 
Ukafwalike Aloni shakufwala sha bupailishi akumunanika mafuta asalalite alimwi akumubenga kuli ndime, kwaamba ayi akansebensele mulimo wa bupailishi. 
Alimwi ukalete bana bakwe basankwa akubafwalika minjila. 
Ukabananike bweenka mbweshi ukananike ishiwabo kwaamba ayi bakansebensele mulimo wa bupailishi. Kunanikwa uko kulaakulengesha ayi bakanoolibo bapailishi lyoonse.”
Mpomunyaawo Mose wakacita shoonse kweelana abwakamwaambila Mwaami Lesa. 
