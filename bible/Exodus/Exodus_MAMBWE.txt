  Yaa ali mazina ya ina Izlaeli aonsi yano yaile na Yakobo ku Eguputo, cila muntu na amu ng'anda yakwe. 
Lubeni, Simeoni, Levi, Yuda, 
Isakali, Zebuluni na Benjamini. 
Dani na Nafutali, Gadi na Asyeli. 
Impendwa ya antu yonsi afumile mu mupanda wakwe Yakobo yali amakumi cinimbali. Yosefu wene walanga wakolela mpiti ku Eguputo. 
Mu kupita kwa nsita Yosefu na ina yakwe nga na asyala yonsi amu mukulo ulya iyafwa. 
 Lelo vizikulula vyao, aina Izlaeli, yavyala ana avule cuze. Impendwa yao ikula cuze yaya na maka, cakuti yalimba impanga yonsi ya Eguputo.
  Lyene umwene muze wino atamanyile nanti cimwi pali Yosefu, apyana atandika kuteeka mu Eguputo. 
Umwene mupya anena inkombe zyakwe ati, “Lolini, aina Izlaeli yaa impendwa yao yatikula cuze nupya yakweti maka wakwe cimwi cakuti cikuleta ingofyo kunotuli. 
 Ndi nkondo yaponyile antu yaa yangaazwana na anisi itu kuti yatulwisye. Nga limwi yangapuuka mu mpanga itu. Tulinzile twalonda inzila imwi yakulesya impendwa yao kukula cuze.” 
Caleka umwene wilya ni nkombe zyakwe yika yakangalila akalale pa ina Izlaeli kuti yayapatikizya ukuomba imilimo ikome pakuti yayatonsye. Aina Izlaeli yakuula umusumba wa Pitomu nu musumba wa Lamesesi kuti iye imisumba yakwe Falao yakusungilamo ivyakulya. 
Lelo camupamba, lino aina Eguputo yazunya aina Izlaeli wakwe cimwi, alino impendwa ya ina Izlaeli ikulilako cuze, nga yasalangana mu mpanga ya Eguputo. Aina Eguputo iyatandika koopa aina Izlaeli. 
Lyene aina Eguputo yalenga kuti aina Izlaeli yatakwata upuzo pamulandu wa kuyapatikizya ukuomba wa azya. 
Umi wa ina Izlaeli wali uwakucululuka pamulandu wakuti aina Eguputo yayakulizyanga ukuomba incito ikome mu kutama injelwa nu kukanda indaka mu makuule nga nu mu milimo yamu vyalo vyao kwaula ukuya nu luse panoyali.
Lyene umwene waku Eguputo anena Syifula na Puwa, yanakambuza yaili yano yazwilizyanga anaci Ayebulai pa kuisapula ati, 
“Lino mukwazwilizya anaci Ayebulai pa kuisapula kwao konsi, ana yao ndi aonsi mwayakoma, lelo ndi anaci yene muyata sile.” 
Lelo yanakambuza yalya yopanga Leza. Caleka yakana kuyela ilamulo lya mwene waku Eguputo. Mucifulo cakukoma ana aonsi yayata sile. 
Caleka umwene waku Eguputo atuma akuya ama yanakambuza nga aiza ayuzya ati, “Uzye pacani cino mukucita cii? Uzye pacani cino mukuta ana aonsi mucifulo cakuyakoma?”
Yanakambuza nayo yaasuka Falao yati, “Musambazi, anaci Ayebulai yasi wa anaci aina Eguputo. Yene pa ukulu yakaisapula zuwa kwaula kucula. Nupya ana yao yakavyalwa ala nanti aumwi uwa munotuli atacili afike kunoyali.” 
Caleka yanakambuza yapolelelwa pamulandu wakuti yopanga Leza. Nupya Leza alenga yanakambuza kuti yavyale ana yao, nga nu kukwata aizikulu. 
Caleka aina Izlaeli yatwalilila kuvula nu kuya na maka. 
 Pa kusyalikizya umwene wilya apeela ilamulo ku antu yakwe yonsi ati, “Mwana wensi umonsi uwavyalwa ku Ayebulai alinzile asumbwe mu Luzi lwa Nailo. Lelo ana yao yakaci yonsi muyata sile.”
Lyene mu nsita ilya umonsi umwi uwamu mupanda wakwe Levi atwala umwanaci uwamu mupanda kwene ulya wakwe Levi. 
 Nga umwanaci wilya asenda indilwa nga aca amuvyalila umwana umonsi. Lino umwanaci walola ukuti umwana umusuma cuze, amufisa pa myezi itatu. 
Lelo lino camutalila kusunga inkama, umwanaci wilya atoola cimponda icalukwa na matete nga apomelako manenekela kuti amanzi yataingilamo. Alino aikamo umwana wilya, nga aya amufisa mu mpunga zitali mu mbali ya luzi. 
Alino nyinalenzi wa mwana wilya, aimilila katalamukila kuti alole cingacitika ku mwana.
Lyene pa nsita imwi mukazyana umwana wakwe Falao wilya aya ku luzi ku kufulala. Lino mukazyana wilya akufulala, aomvi yakwe nayo yalyatokela ku cituntu.
Lyene lino watupula alola ukuti muli umwana umonsi, nga auvwila umwana wilya ulanda pamulandu wakuti ala akulila. Alino avwanga ati, “Nanti ciye uli umwana wii uwa Muyebulai.”
Lyene nyinalenzi wa mwana, kanya, auzya mukazyana umwana wakwe Falao ati, “Uzye ntange mpite nkanene umwanaci umwi Muyebulai kuti aakonsezya umwana wii?”
Nawe aasuka ati, “Napapata simula, kacite vivyo kwene.” Caleka mukazyana apita aya aiza na nyina mwana. 
Nga umukazyana umwana wakwe Falao anena umwanaci wilya ati, “Senda umwana wii, uwamundelela nu kumonsya, nga nani ndakulipila.” Caleka umwanaci wilya asenda umwana, nga aamulela. 
 Pacisila, lino umwana wakula, umwanaci wilya amuleta ku mukazyana umwana wakwe Falao. Alino nawe atoola umwana wilya amucita ukuya umwana wakwe umonsi. Aelenganya ati, “Namuzuulwile mu manzi. Caleka namamutemela izina inti a Mose”
   Lino Mose wakula, uwanda umwi aya ku kutandalila antu yakwe, Ayebulai. Nga alola vino aina Eguputo yakupatikizya Ayebulai ukuomba imilimo ikome. Alola na vino mwina Eguputo akuma Muyebulai, wenga uwamu antu yakwe. 
Mose acelecensya monsi, nga lino walola ukuti kusi umuntu nanti umwi akumulola, akoma mwina Eguputo. Alino atoola icala cakwe acizika mu lusenga. 
Uwanda walondelela Mose aswilila ku cifulo icili conga kwene, nga alola aonsi yaili Ayebulai yakulemanila. Alino Mose auzya wino uwasonsile muze ati, “Uzye pacani cino ukuma Muyebulai muzo?”
Muntu wilya aasuka Mose ati, “Uzye aweni uwakupeela maka akupingula panotuli? Uzye ukulonda unkome wakwe vino wakomile mwina Eguputo wilya?” Lyene Mose auvwa intete, nga aelenganya ati, “Antu yatiyamanya vino nacisile.” 
 Lino Falao uvwa icacitike, alonda ukukoma Mose. Lelo Mose apuukila ku mpanga ya Midyani akuno aya aikala. Uwanda umwi Mose aikala pansi pipi ni cifula.
Nga alola akazyana cinimbali, ana yakwe Yetulo simapepo waku Midyani, yakwiza. Yene iizile ku kusemba amanzi kuti yazuzye milangu, nga yamwesye imfwele ni mbuzi zyakwe isi. 
Lelo aonsi yamwi yakacema yiiza yazinganya akazyana yalya. Lyene Mose ayatasya nga amwesya iviteekwa vyao amanzi. 
Lino akazyana yalya yaswilila kwi taalu lyakwe isi, isi ayuzya ati, “Yanamwe, uzye pacani cino ilelo mwawela zuwa?”
Nayo yaasuka yati, “Aonsi yamwi yakacema yali yatuzinganya. Lelo mwina Eguputo umwi wali watutaasya, nupya wali watusembela amanzi, nga wali wamwesya ni viteekwa vitu.”
Yetulo auzya ana yakwe ati, “Uzye pacani cino imwamusya umuntu wiyo ku cifula? Swililini mukamwame aize alye cakulya naswe.”
Caleka Mose azumila ukwikala nayo kuku kwene. Yetulo amupeela Zipola umwana wakwe kuti aye umuci wakwe. 
Zipola avyalila Mose umwana umonsi. Mose aelenganya ati, “Nene mwinamasi mu mpanga ii.” Caleka atemela umwana wii, izina ati a Gelisyomu.
Lino papita imyaka ivule, umwene wilya waku Eguputo afwa. Lelo aina Izlaeli ala yacili yakucula mu uzya, nga inkuta yao yuvwika kuli Leza. 
 Leza auvwa kuteta kwao, nga atilile upangano wakwe uno wacisile na Abulaamu, na Isaki, na Yakobo. 
Leza alola ucuzi wa ina Izlaeli, nga asakamala kuti ayazwe.
Uwanda umwi lino Mose wacemanga imfwele ni mbuzi zyakwe Yetulo, sivyala wino wali a simapepo waku Midyani, azitungulula nu kusalala mu lwanga mpaka afika ku mwamba wakwe Leza, uwa Holebu. 
 Kuku kwene akuno mungeli wakwe Yawe aloleka kunoli wa cimbilimbili ca moto pakasi ka cimpuza. Mose alola ukuti cimpuza cikulunkuma, lelo icaula ukupya. 
Alino Mose aelenganya ati, “Cii icizungusyo. Uzye pacani cino cimpuza cikupya lelo citakusikisa foo? Kampalamile pipi uleke ndolekesye.”
Lino Yawe walola ukuti Mose akupalamila pipi, alaizya kunoli mukasi ka cimpuza ati, “Mose! Mose!”
Lyene Leza avwanga ati, “Utapalama pipi nupya zula ndyatu zyako, pamulandu wakuti cifulo cino uwimililepo icamuzilo. 
Anene Leza wa vikolwe vyako, Leza wakwe Abulaamu, Leza wakwe Isaki, na Leza wakwe Yakobo.” Caleka Mose aivimba pa manso pamulandu wa koopa kulola Leza.
Lyene Yawe avwanga ati, “Natindola kukalala kuno aina Eguputo yakucita pa antu yane. Natinuvwa inkuta ya antu yane kuti njatuule ukufuma mu makasa yakwe yakangalila yao akalale. Manyile kunyunguluka kwao konsi. 
Caleka natiniza kuti njatuule ukufuma mu makasa ya ina Eguputo nu kuyafumya mu mpanga ilya, nga njatwale ku mpanga ino ili ni ncende ikulu nupya ivunde cuze. Mpanga ilya ya ina Kenani, aina Hiti, aina Amoli, aina Pelizi, aina Hivi, na ina Yebusi. 
Cumi natinuvwa inkuta ya antu yane, nupya natindola kukalala kuno aina Eguputo yakucita pa antu yane. 
Ndakai nakutuma kuti uye kuli Falao ku Eguputo pakuti ukatungulule antu yane, uyafumye mu Eguputo.”
Lelo Mose anena Leza ati, “Nga nene weni! Uzye icitonte kuti ningaya kuli Falao imunene aleke mfumye aina Izlaeli mu Eguputo?”
Lelo Leza amunena ati, “Ndaya nawe, nupya lino ulafumya antu mu Eguputo uliza umpepe pa mwamba kwene uu. Cico cilaya cisininkizyo cakuti nene nakutuma.”
  Lelo Mose anena Leza ati, “Ndi naya ku ina Izlaeli nu kuyanena inti, ‘Leza wa vikolwe vinu watantuma kunomuli,’ nayo yalanguzya yati, ‘Uzye izina lyakwe aweni?’ Uzye lyene ndayanena ntuuli?”
  Leza anena Mose ati, “Naya vino naya. Ulinzile ukuyanena uti, ‘Wino akaamwa ukuti Naya vino naya, uwatantuma kunomuli.’ ” 
Leza anena Mose na mazwi kwene yaa ati, “Nena aina Izlaeli ukuti ne Yawe, Leza wa vikolwe vyao, Leza wakwe Abulaamu, Leza wakwe Isaki, na Leza wakwe Yakobo, natinkutuma kunoyali. Lii, ilili zina lyane amanda pe, nupya vii avino inkulo zyonsi zyaku nkolelo zilangama.
“Pitanga kakonganike intunguluzi zya ina Izlaeli pamwi. Ukayanene uti, ‘Yawe, Leza wa vikolwe vinu, Leza wakwe Abulaamu, na wakwe Isaki na wakwe Yakobo, wataloleka kunondi nga wali wanena wati, Nkamiwaka nupya natindola vino aina Eguputo yakucita kunomuli mu Eguputo. 
Natinelenganya ukuti ndayafumya mu Eguputo, kuko kuno ndakai aina Eguputo yakuyasunga mu kukalala. Ndayatwala ku mpanga ivunde nupya iya uzombozi cuze, impanga ya ina Kenani, aina Hiti, aina Amoli, aina Pelizi, aina Hivi, na ina Yebusi.’
“Intunguluzi zya ina Izlaeli zilatezya cino ulazinena. Lyene wewe pamwi ni ntunguluzi zya ina Izlaeli ulinzile ukupita ku mwene waku Eguputo ukamunene uti, ‘Yawe, Leza wa Ayebulai, wataisokolola kunotuli. Ndakai tuzumilizye kuti tupite ulwendo lwa manda yatatu mu lwanga kuti tukapeele impolelwa kuli Yawe, Leza witu.’ 
Lelo manyile ukuti umwene waku Eguputo atalamuzumilizya kuti mupite suka sile wapatikiziwa ukucita cico. 
Caleka ndaomvya maka yane nupya ndavunuka aina Eguputo ku vizungusyo vya maka vino ndacita kukwa. Pacisila cakwe vii, umwene wilya alamuzumilizya kuti mupite.”
“Ndalenga kuti aina Eguputo yamucindike pakuti lino antu yane yalafuma mu mpanga ya Eguputo yataca yapite minwe. 
Mwanaci wensi mwina Izlaeli alaya ku mwanaci mwinipamba mwina Eguputo, nga nu ku mwanaci wensi akaikala mu ng'anda ya mwinipamba wiyo, nga alenge viyembelo vino vyapangwa na zaabu, siluva, nga yalenge ni vyakuzwala vyakuyembela. Vyonsi vii aina Izlaeli yalaemvezya ana yao aonsi na anaci. Mu nzila kwene ii aina Izlaeli yalapoka icuma ca ina Eguputo.”
Lyene Mose aasuka Yawe ati, “Nga ndi aina Izlaeli yatantaile, yakana nu kuvwa vino ndayanena, ndi yavwanga yati, ‘Yawe atalolike kunuli.’ Uzye ndacita cani?”
Caleka Yawe auzya Mose ati, “Uzye ulemile cani?”
Yawe amunena ati, “Sumba intuwa pansi.” Lino Mose wasumba intuwa pansi isanguka inzoka, nga asempuka. 
Lyene Yawe anena Mose ati, “Inama uleme inzoka ku musinda.” Caleka Mose ainama alema inzoka ku musinda nga lilyo kwene isanguka iya intuwa nupya. 
Alino Yawe anena Mose ati, “Ukacite cii kuti aina Izlaeli yakasininkizye ukuti Yawe, Leza wa vikolwe vyao, Leza wakwe Abulaamu, Leza wakwe Isaki, na Leza wakwe Yakobo wataloleka kunuli.”
Nupya Yawe anena Mose ati, “Ingizya ikasa lyako mu mwingila wako.” Mose ayela ilamulo, lelo lino wafumya ikasa lyakwe mu mwingila azunguka pa kulola ukuti ikasa lyakwe ilyali nu ulwale, liloleka litiswe mpee wa mula. 
Lyene Yawe anena Mose ati, “Ingizya ikasa lyako mu mwingila wako nupya.” Caleka Mose acita vivyo kwene. Nga lino Mose wafumyamo ikasa lyakwe nupya, alola ukuti lyatilipola, liya wa mwili wakwe onsi. 
Yawe avwanga ati, “Ndi yatalakutaila nanti kusininkizya pa cizungusyo cankolelo ukuti nene nakutuma, lyene cizungusyo cii cene cilasininkizya kunoyali. 
Pa vizungusyo vii vyoili napo kwene ndi yatalakutaila, nupya ndi yaca yakana kuvwa vino ulayanena, lyene uce usembe amanzi mu Luzi lwa Nailo nu kwita pansi. Amanzi yalasanguka uwazi.”
Lelo Mose anena Yawe ati, “Awe Yawe, utantuma. Nemo ntamanya kuvwanga ningo ukufuma mpiti, nanti aepa kwene pano utandikile kuvwanga nani. Lulimi lwane lwanyoma nupya nkatitisya.”
Yawe auzya Mose ati, “Uzye aweni akapeela umuntu mulomo? Uzye aweni akalenga kuti umuntu aye ciulu nanti cipuuli? Uzye aweni akalenga kuti umuntu alola nanti aye impafu? Uzye asi anene ne Yawe? 
Acino ndakai pitanga! Ndalenga kuti uvwange nupya ndakunena ivyakuvwanga.”
Lelo Mose aasuka ati, “Awe Yawe, napapata tuma umuntu muze.”
Lino Yawe uvwa kuvwanga kwakwe Mose, asoka nga avwanga ati, “Uzye fwandi ukwelenganya uli pa munyonko Aloni, Mwinalevi? Manyile ukuti wene angavwanga ningo. Endi, wene ali munzila akwiza ndakai ku kukukomenkanya, nga alazanga wakwe cimwi pa kukulola. 
Uce uvwange kunoli umunene ivyakuvwanga. Mweili kwene ndalenga kuti muvwange, nupya ndamunena vyakucita. 
Aaloni alaakuvwangila ku antu mu cifulo cako. Wemo kunoli ulaya wakwe Leza, ule ukumunena ivyakuvwanga. 
Senda intuwa ii, pano ali ino ulaomvya pa kucita vizungusyo.”
Pacisila cakwe vii Mose aswilila kuli Yetulo, sivyala, nga amunena ati, “Napapata nzumilizye nswilile ku akazi kane ku Eguputo kuti nkalole ndi yali mutende.” Yetulo amuzumilizya nga amupakasya nu kuti apite mutende.
Lino Mose acili mu mpanga ya Midyani, Yawe amunena ati, “Swilila ku Eguputo, pano yano yonsi alondanga ku kukoma yatiyafwa.” 
Caleka Mose atoola umuci na ana yakwe aonsi, ayakwezya pali punda, nga yonsi pamwi yakatuka ulwendo lwakuswilila ku Eguputo, ala asenzile intuwa ino Leza wamunenyile kusenda.
Nupya kwene Yawe anena Mose ati, “Ndakai lino ukuswilila ku Eguputo, ukasininkizye ukuti wacita pa manso yakwe Falao vizungusyo vyonsi vino nakupeela maka kuti ucite. Lelo ndalenga kuti Falao akome umwenzo nupya atalaleka antu yapite. 
Lyene ulinzile ukuyanena Falao ukuti Nene, ne Yawe navwanga nati, ‘Izlaeli umwana wane umonsi iyeli. 
 Nakunenyile ukunena umwana wane umonsi iyeli apite pakuti angampepa, lelo wemo wakanyile. Cisuma! Ndakai namakoma umwana wako umonsi nupya iyeli.’ ”
Pacisila cakwe vii, Yawe akomenkanya Mose pa cifulo pano yaizi uwanda onga lino yayanga ku Eguputo. Lyene Yawe alonda kuti akome Mose. 
Lelo Zipola umuci wakwe Mose atoola iwe likalipe, asilamula umwana wakwe umonsi. Alino atoola inkowa ya usilamu aikumya ku vyanzwalo vyakwe Mose. Alino Zipola avwanga ati, “We Mose pamulandu wakuti nazwisya uwazi, cumi lyene wemo waya wakazi kane kupitila mu utwazi.” 
Caleka Yawe atakomile Mose.
Pa nsita kwene ilya Yawe alanga wanena Aaloni ati, “Pita mu lwanga ku kukomenkanya Mose.” Caleka Aaloni apita, nga akomenkanya Mose pa mwamba wakwe Leza, nga amutonsola. 
Lyene Mose anena Aaloni vyonsi vino Yawe wavwanzile lino wamunenyile kuswilila ku Eguputo. Amulondolwela ni vizungusyo vino Yawe wamupeezile ilamulo kuti avicite. 
Caleka Mose na Aaloni iyaya ku mpanga ya Eguputo, nga yakonganika intunguluzi zyonsi zya ina Izlaeli pamwi. 
Aaloni nawe anena intunguluzi zizi vyonsi vino Yawe wanenyile Mose. Lyene Mose nawe acita vizungusyo vivi vyonsi pa manso ya antu. 
Lino antu yalola vizungusyo vii iyataila. Nupya lino yuvwa ukuti Yawe wataiza kunoyali, nu kuti watalola vino yakuyasunga mu kukalala, iyafukama pansi yafupime, nga yapepa Yawe.
Pacisila ca vintu vii, Mose na Aaloni yaya kwi sano kuli Falao nga yamunena yati, “Yawe, Leza wa ina Izlaeli, watavwanga ati, ‘Ta antu yane yapita, pakuti yangaya yakacite uzevyo wa cimulo ca kuncindika mu lwanga.’ ”
Lelo Falao auzya ati, “Uzye Yawe aweni wakuti ninguvwa kunoli kuti inte aina Izlaeli yapite? Nemo ntamumanyile Yawe wiyo, nupya nkukunena vino ntalata aina Izlaeli yapite.”
Lyene Mose na Aaloni yaasuka yati, “Leza wa Ayebulai umwisikulu wataloleka kunotuli. Wemo ule utuzumilizye kuti tupite ulwendo lwa manda yatatu mu lwanga kuti tukapeele impolelwa kuli Yawe, Leza witu. Ndi tutangacita vii, alatukoma ni mpungo nanti nu lupanga.”
Lelo umwene waku Eguputo auzya Mose na Aaloni ati, “Uzye mwalozya mwi pakuleka antu yatazyele imilimo yao? Mwensi kwene pano swililini ku milimo inu! 
Mwe ina Izlaeli mwatimuvula cuze mu mpendwa ukuluta aina Eguputo. Lyene we Mose na Aaloni mukulonda musye antu yatatwalilila ukuomba vwile!”
Lyene uwanda kwene ulya umwene wilya apeela ilamulo kuli yakangalila akalale aina Eguputo na kuli yakapitao aina Izlaeli ati, 
“Mute ukupeela antu insaawa zino yakuomvya pa kutama injelwa. Muyaleke yaya yakuilondela aisikulu. 
Lelo muleke yatama impendwa ya njelwa ilya kwene ino yakatama amanda yonsi, yatasya nanti longa. Antu yaa, akasu. Iciloleka ukuti yatakweti imilimo ivule yakuomba. Cikwene icati cilenga kuti yize yalukundilila kuti njate yapite ku kupeela impolelwa kuli Leza wao. 
Mutayapeela umweko pa milimo, pakuti yatakwata kasita ka kuvwa vino yakuyatumpoka.”
Caleka yakangalila akalale aina Eguputo nga na yakapitao aina Izlaeli iyaya ku ina Izlaeli, nga yayanena yati, “Falao watavwanga ukuti atakutuma yamwi yamuletele insaawa. 
Watavwanga ukuti mweisikulu mulinzile mwaya mukuilondela insaawa kuli konsi kuno mungazizana. Lelo mulinzile mwatama impendwa ya njelwa ilya kwene ino mukatama lyonsi.” 
Caleka aina Izlaeli yonsi yasapalala konsikonsi mu Eguputo mukulonda insaawa. 
Yakangalila akalale ya ina Eguputo yayakulizya yala yakuyanena ukumala kutama injelwa kulingana ni mpendwa ilya kwene ino yatamanga cila wanda, ndi vino yacitanga lino yayapeelanga insaawa. 
Yakangalila akalale aina Eguputo iyatandika ukuuma yakapitao aina Izlaeli angalilanga auze pa milimo. Nga yayuzya yati, “Uzye pacani cino mwe ina Izlaeli mutakutama impendwa ya njelwa ilya kwene ino mwatamanga?”
Lyene yakapitao aina Izlaeli yiiza yailizyanya kuli Falao, yati, “Mwene wakwisaci, uzye pacani cino ukucita cii kunotuli swe aomvi yako? 
Yasikutupela insaawa, nga lelo yacili yakutunena kuti twatama injelwa! Lola, ndakai swe aomvi yako tukuumwa. Mwene wakwisaci antu yako aliyo yaluvyanya.”
Lelo Falao ayaasuka ati, “Mutakulonda ukuomba, mwemwe yakasu. Cico kwene icikulenga kuti mwaiza kunondi nu kunganola kuti imuzumilizye ukupita nu kuyapeela impolelwa kuli Yawe. 
Ndakai swililini ku kuomba imilimo. Mutakupelwanga insaawa, lelo mulinzile kutama impendwa ya njelwa ilya kwene ino mukatama lyonsi.” 
Alino yakapitao aina Izlaeli iiluka ukuti yali mu ntazi lino yayanena ukuti yalinzile yatama impendwa ya njelwa ilya kwene ino yatamanga lyonsi.
Lino yakapitao yalya yakufuma kwi sano iyazana Mose na Aaloni umu nzila ala yakuyalolela. 
Nga yanena Mose na Aaloni yati, “Yawe watalola vino mwatimucita nupya alamuvunuka pakulenga Falao na yacilolo yakwe kuti yatupate. Vino mwatimucita cili wa kuyapeela lupanga mu minwe kuti yatukome.”
Lyene Mose aya ku kupepa kuli Yawe, nga apepa ati, “Yawe, uzye pacani cino ukucuzya antu yako? Uzye pacani cino wantumile kuno? 
Pano ukufuma lino naile kuli Falao ku kumunena amazwi yako, Falao acili akucuzya antu yako. Lelo wemo utatala wacita nanti cimwi kuti uyakulule!”
Lelo Yawe aasuka Mose ati, “Ndakai umalola vino namacita kuli Falao. Namamupatikizya ate antu yane yapite. Endi namamupatikizya kuti ayafumye mu mpanga yakwe.”
  Leza avwanga kuli Mose, amunena ati, “Nene Yawe. 
Nalolike kuli Abulaamu, kuli Isaki, na kuli Yakobo wakwe Leza Wamaka yonsi. Lelo ntalenzile kuti imanyike kunoyali mwi zina lyane lyamuzilo, Yawe. 
Nupya nacisile upangano wane nayo, injalaya kuyapeela impanga ya Kenani, impanga ino yatazile yikala mwenemo wa inamasi. 
Kuluta pali cii, ndakai natinuvwa kuteta kwa ina Izlaeli, yano aina Eguputo yateeka uzya. Ntilila upangano wane kunoyali. 
Caleka nena aina Izlaeli ukuti Yawe wavwanga wati, ‘Nene indi Yawe, nga ndamukulula ukufuma ku uzya wa milimo ikome ino aina Eguputo yamutwika. Ndaomvya maka yane nu kuvunuka aina Eguputo pakulu cuze. Nupya ndamutuula. 
Ndamulenga ukuya antu yane, nga nani ndaya Leza winu. Lino ndamukulula ukufuma ku uzya wa milimo ikome, ino aina Eguputo yamutwika, lyene mulamanya ukuti Nene indi Yawe, Leza winu 
Ndalenga kuti muye ku mpanga ino nalavile nu mulapo ukupeela kuli Abulaamu, kuli Isaki, na kuli Yakobo. Impanga ii, ilaya iyakwinu.’ ” 
Mose anena aina Izlaeli vintu vii, lelo yene yakana kuvwa amazwi yakwe, pamulandu wakuti yalanga yatiyafita mpiti ku mwenzo pa milimo yao iya uzya.
Lyene Yawe anena Mose ati, 
“Pitanga, ukanene Falao umwene waku Eguputo ukuti alinzile kuta aina Izlaeli yafume mu mpanga yakwe.”
Lelo Mose aasuka ati, “Ndi aina Izlaeli nayo kwene yatangayuvwe amazwi yane, uzye Falao wene anganguvwa? Mwine ntamanya kuvwanga ningo.”
Lelo Yawe apeela ilamulo kuli Mose na Aaloni ati, “Kanenini aina Izlaeli na Falao umwene waku Eguputo ukuti natimpeela ilamulo kunomuli kuti mutungulule aina Izlaeli ukufuma mu Eguputo.”
Lubeni iyeli lyakwe Yakobo wakweti ana yani aonsi. Pali Hanoki, Palu, Heziloni, na Kalimi. Yakwene ali vikolwe vya mitindu ino ikaamwa na mazina yao. 
Simeoni wakweti ana aonsi mutanda. Pali Yemueli, Yamini, Oadi, Yakini, Zowali, na Syauli, umwana umonsi uwavilwe mu mwanaci mwina Kenani. Yakwene ali vikolwe vya mitundu ino ikaamwa na mazina yao. 
 Levi wakweti ana aonsi yatatu. Pali, Gelisyoni, Koati, na Melali. Yakwene ali vikolwe vya mitundu ino ikaamwa na mazina yao. Levi watenzi imyaka umwanda onga na makumi yatatu na cinimbali. 
Gelisyoni wakweti ana yaili aonsi. Pali, Libini na Syimei, nga nayo yakweti amu mupanda avule. 
Koati wakweti ana yani aonsi. Pali Amulamu, Izali, Hebuloni, na Uzieli. Koati watenzi imyaka umwanda onga na makumi yatatu na itatu. 
Melali wakweti ana yaili aonsi. Pali Maali, na Musi. Yakwene ili mitundu yakwe Levi kulingana na mazina yao.
Amulamu watwite Yokebedi, kaci wakwe isi, uwamuvyalile Aaloni na Mose. Amulamu watenzi imyaka umwanda onga na makumi yatatu na cinimbali. 
Izali wakweti ana yatatu aonsi. Pali Kola, Nefegi na Zikili. 
Uzieli nawe kwene wakweti ana yatatu aonsi. Pali Misyaeli, Elizafani, na Sitili.
Aaloni watozile Elisyeba, umwana wa kaci wakwe Aminadabu, nupya uwali kaci wakwe Nasyoni. Wene wamuvyalile Nadabu, Abiu, Eleaza, na Itamali. 
Kola wakweti ana yatatu aonsi. Pali Asili, Elikana, na Abiasafu. Yakwene ali vikolwe vya mitundu ino iyapalukine mu mutundu wakwe Kola. 
Eleaza umwana umonsi wakwe Aloni, watwite umwana wenga uwamu ana yakaci yakwe Putieli, uwamuvyalile Pineasi. Yakwene ali vikolwe vya mitundu ino ikaamwa na mazina yao, mu mutundu wakwe Levi, uluko nu luko.
Aaloni na Mose ali yano Yawe wavwanzile kunoyali ati, “Katungululini aina Izlaeli ukufuma mu Eguputo ukulingana ni mitundu yao.” 
Alio kwene yanenyile Falao umwene waku Eguputo ate aina Izlaeli yapite antungwa.
Pa wanda uno Yawe wavwanzile kuli Mose mu Eguputo, 
wamunenyile ati, “Nene indi Yawe. Kanene Falao umwene waku Eguputo vyonsi vino namakunena.”
Lelo Mose aasuka ati, “Wamanya ukuti ntamanya kuvwanga ningo. Uzye Falao wene anganguvwa?”
Yawe anena Mose ati, “Namalenga kuti uye wakwe Leza kuli Falao, nu munyonko Aaloni alavwanga kunoli wakwe kasema wako. 
Unene Aaloni vyonsi vino namakupeela ilamulo kuti ucite, nga nawe anene Falao kuti ate aina Izlaeli yafume mu mpanga yakwe. 
 Lelo ndalenga Falao akome umwenzo cuze. Nanti angala ndacita vizungusyo vya maka vivule mu Eguputo, wene ataluvwa kunomuli. 
Lyene ndaomvya maka yane pa kuvunuka cuze aina Eguputo. Alino ndatungulula imitundu ya ina Izlaeli ukufuma mu mpanga ya Eguputo. 
Lilya lino ndaomvya maka yane panoyali nu kufumya aina Izlaeli mu Eguputo, alino aina Eguputo yalamanya ukuti Nene indi Yawe.” 
Mose na Aaloni iyacita wakwe vino Yawe wapeezile ilamulo kunoyali. 
Pa nsita ino yavwanzile kuli Falao, Mose wali ni myaka amakumi cinani, nga Aaloni nawe wali ni myaka amakumi cinani na itatu.
Yawe anena Mose na Aaloni ati, 
“Lino Falao aluzya wewe na Aaloni kuti mucite vizungusyo vya kusininkizya ukuti Leza winu watamutuma, lyene wewe Mose ulinzile ukupeela ilamulo kuli Aaloni kuti asumbe intuwa yakwe pansi ino akapitila, ku nkolelo yakwe Falao. Intuwa iyo ilasanguka iye inzoka.” 
Caleka Mose na Aaloni yaya kuli Falao wilya yaya yacita wakwe vino Yawe wayapile ilamulo. Aaloni asumba intuwa yakwe pansi ku nkolelo yakwe Falao na yacilolo yakwe, nga lilyo kwene intuwa isanguka iya inzoka. 
Lyene Falao atuma akuya ama antu yakwe, amamanyamano na amalele. Alino aina Eguputo yalya mu malele yao yeleuzya vino Aaloni wacisile. 
Cila wenga asumba intuwa yakwe pansi, nga ni ntuwa zisanguka ziya inzoka. Lelo intuwa yakwe Aaloni imila inzoka zyao zyonsi. 
Lelo nanti cali vii, Falao atwalilila ukukoma umwenzo wakwe vino Yawe wavwanzile ukuti, Falao ataluvwa kuli Mose na Aloni.
Lyene Yawe anena Mose ati, “Umwene wilya watakoma umwenzo cuze, nupya watakana kuleka antu yane yapite. 
Caleka mutondo uce upite ukamukomenkanye katondo lino akuya ku Luzi lwa Nailo. Uce usende intuwa ino yasangwike inzoka, alino ukamulolela mumbali ya luzi. 
Lyene uce unene Falao uti, ‘Yawe, Leza wa Ayebulai watantuma kuti nkunene ukuta antu yakwe yapita, pakuti yangaya yakamupepe mu lwanga. Lelo kufika na ndakai utasakamile kumuyela. 
 Mwene wakwisaci, ndakai Yawe wavwanga ukuti amacita icintu cimwi cino cimalanga kunuli ukuti mucumi wene ali Yawe. Silola, namauma pa luzi ni intuwa ii, na manzi yamasanguka yaye uwazi. 
Inswi zili mwenemo zimafwa, nga nu luzi lumanunka cuze cakuti aina Eguputo yatangamwamo amanzi.’ ”
Yawe anena Mose ati, “Unene Aaloni kuti atoole intuwa yakwe asonte pa nguzi zyonsi, pa mifolo ya manzi yonsi, na pa viziya vyonsi vyamu Eguputo. Amanzi yamaya uwazi, nu mu Eguputo monsi mumaya uwazi, mu nkolo nu mu nsembo kwene mumaya uwazi.”
Lyene Mose na Aaloni iyacita wakwe vino Yawe wapeezile ilamulo. Pa manso yakwe Falao na yacilolo yakwe, Aaloni akatusya intuwa yakwe auma papela pa luzi, nga amanzi yonsi yasanguka yaya uwazi. 
Inswi zyamu luzi zifwa, nga lununka cuze cakuti aina Eguputo yatamwilemo amanzi. Mu Eguputo monsi imuya uwazi. 
Lyene amamanyamano amu Eguputo nayo yeleuzya icili conga kwene kupitila mu malele yao. Nga Falao atwalilila ukukoma umwenzo ndi vino Yawe wavwanzile ukuti wene ataluvwa kunoyali. 
Mu cifulo cakusakamala pali cii, Falao asenuka aswilila kwi sano. 
Aina Eguputo yonsi iyatandika kwimba vifula mu nkumba ya Luzi lwa Nailo kuti yazane amanzi akumwa, pamulandu wakuti yaposiwe kumwa amanzi amu Luzi lwa Nailo.
Ipapita amanda cinimbali ukufuma pano Yawe wasenwile amanzi amu Luzi lwa Nailo yaya uwazi.
Nupya Yawe anena Mose ati, “Pita ukanene Falao uti, Yawe wavwanga wati, ‘Ta antu yane yapita, pakuti yangampepa. 
Lelo ndi wakana kuti uyate yapite, namavunuka impanga yako yonsi kuti ilimbe na yacula. 
Luzi lwa Nailo lumazula cuze na yacula cakuti yalafuma mu luzi nu kuya mwi isano lyako, mu muputule uno ukalala mwenemo, pa musanzi wako, mu mang'anda yakwe yacilolo yako, nu mu mang'anda ya antu yako, nga nu mu citofu cakupangila umukate nu mu viya vyakukandila umunya. 
Yacula yalakutampukila nu kutampukila pa antu yako, nga na pali yacilolo yako yonsi.’ ” 
Yawe anena Mose ati, “Nena Aaloni akonzolole ikasa lyakwe asonte intuwa yakwe pa nguzi, pa mifolo ya manzi, na pa viziya, nu kulenga kuti yacula yafume mu luzi yalimbe impanga yonsi ya Eguputo.” 
Caleka Aaloni atoola intuwa akonzolola ikasa lyakwe pa manzi yonsi, na yacula iyafuma nga yalimba impanga yonsi ya Eguputo. 
Lelo amamanyamano yeleuzya icili conga kwene kupitila mu malele yao, yalenga yacula ukufuma mu manzi iyaya ku mulundu.
Lyene Falao atuma akuya ama Mose na Aloni, ayanena ati, “Pepini kuli Yawe kuti asisye yacula, alino nani namaleka antu inu kuti yapite, pakuti yakapele impolelwa kuli Yawe.”
Mose aasuka ati, “Ningatemwa kukupepela. Uteyanye sile insita ino ningakupepela, impepele na yacilolo yako na antu yako kuti yacula yasisiwe. Kusi cula umwi alasyala suka sile mu Luzi lwa Nailo.”
Falao nawe aasuka ati, “Uce umpepelele mutondo.”
Yacula yalasisiwa pakasi kako, mu mang'anda inu, na pakasi kakwe yacilolo yako, na antu yako. Nupya kusi cula nanti umwi alasyala, suka sile mu Luzi lwa Nailo.” 
Lyene Mose na Aaloni yafuma mwi sano, yasya Falao. Nga Mose apepa kuli Yawe kuti afumye yacula yano walesile pali Falao. 
Yawe acita ndi vino Mose walenzile kunoli, nga yacula ali mu mang'anda, mu misolo nu mu vyalo, iyafwa. 
Nga aina Eguputo yayakolonganika mu mitumba ikulu, mpaka impanga yonsi ya Eguputo inunka iya na nuu. 
Lelo lino Falao walola ukuti yacula yafwa, nupya kwene akoma umwenzo, wakwe vino Yawe wavwanzile ukuti Falao ataluvwa ku mazwi yakwe Mose na Aloni.
Alino Yawe anena Mose ati, “Nena Aaloni akonzolole ikasa lyakwe aume intuwa yakwe pa lutukumbu, lyene lukungu lonsi mu mpanga ya Eguputo lumaya inkufu.” 
Caleka Aaloni auma pa lutukumbu ni intuwa yakwe, nu lukungu lonsi lwamu mpanga ya Eguputo lusanguka luya inkufu. Inkufu zikunga antu ni nyama kwene. 
Lelo amamanyamano yezya kuomvya malele yao kuti kuye inkufu, lelo yaposiwa. Nga inkufu zyawile pa antu ni nyama kwene. 
Alino amamanyamano yanena Falao yati, “Leza uwatacita cii!” Lelo Falao akoma umwenzo wakwe vino Yawe wavwanzile ukuti Falao ataluvwa ku mazwi yakwe Mose na Aloni.
Nupya Yawe anena Mose ati, “Uce ulaye katondotondo, ukakomenkanye Falao lino akuya ku luzi umunene uti, Yawe wavwanga wati, ‘Ta antu yane yapita, pakuti yangampepa. 
Nakusoka kuti ndi wakana, namakuvunuka, namalenga kuti vizembele viye panuli, pali yacilolo yako, nga na pa antu yako. Vizembele vilazula mu mang'anda ya ina Eguputo na pa musili kwene vilaya ivitupu. 
Lelo lino vizembele viliza vitalacuzya antu yane yano akaikala mu mpanga ya Gosyeni. Ndacita cii kuti usininkizye ukuti, Nene, ne Yawe, nkuomba mu mpanga ya Eguputo. 
Ndalenga umanye ukuti pali upusano pa antu yane na antu yako. Cizungusyo cii cilacitika mutondo.’ ” 
Lyene Yawe acita wakwe vino Mose wanenyile Falao ukuti ali nu kucita. Kuya vizembele kwi isano lyakwe Falao nu mu mang'anda yakwe yacilolo yakwe. Impanga ya Eguputo yonsi iyononeka ku vizembele.
Lyene Falao atuma akuya ama Mose na Aloni, nga ayanena ati, “Pitini mukapeele impolelwa kuli Leza winu, lelo mutafuma mu mpanga ya Eguputo.”
Mose aasuka Falao ati, “Citangazipa kuti incite cico pamulandu wakuti cili icawinyi ku ina Eguputo lino tukupeela inyama zii wa mpolelwa kuli Yawe Leza witu. Ndi twaomvya inyama zii lino tukupeela impolelwa, na ina Eguputo yakutulola, lyene yalatutama na mawe mpaka imfwa. 
Tulinzile ukupita amanda yatatu mu lwanga ku kupeela impolelwa kuli Yawe Leza witu, ndi vino amatupeelanga ilamulo.”
Falao nawe avwanga ati, “Namaleka mupite ku lwanga mukapeele impolelwa kuli Yawe, Leza winu, cikulu mutaya kutali. Nani mumpepele.”
Mose aasuka ati, “Silola, zuwazuwa lino namafuma pano, namapepa kuli Yawe kuti mutondo vizembele vice visisiwe kunuli, kuli yacilolo yako, nga nu ku antu yako. Lelo utalinzile kutusomba nu kulesya antu kuti yapite ku kupeela impolelwa kuli Yawe.”
Caleka Mose afuma kwi isano asya Falao, nga aya apepa kuli Yawe. 
Yawe acita wakwe vino Mose walenzile. Vizembele visisiwa kuli Falao, kuli yacilolo yakwe, nga nu ku antu yakwe. Kutali cizembele nanti conga icasile. 
Lelo ni ila kwene li, Falao akoma umwenzo nga nupya akana ukuta antu yapite.
Lyene Yawe anena Mose ati, “Pita ukanene Falao uti Yawe, Leza wa Ayebulai wavwanga wati, ‘Ta antu yane yapita, pakuti yangampepa. 
Ndi cakuti wakana kuleka antu yapite, watwalilila ukuyalesya, 
ale lyene Yawe alaponya impungo pa nyama zyako zyonsi, imfwalasi, yapunda, ingamila, ing'ombe, imfwele nga ni mbuzi. 
Lelo ndalenga kuti paye upusano pakasi ka nyama zya ina Izlaeli ni nyama zya ina Eguputo, nupya kusi inyama nanti yonga ya ina Izlaeli ino ilafwa. 
Nene ne Yawe natinsonta uwanda wa mutondo kuti uye insita uno indacitila cii.’ ”
Uwanda uwalondelela Yawe acita wakwe vino wavwanzile, ni nyama zyonsi zya ina Eguputo izifwa, lelo kutali inyama nanti yonga ya ina Izlaeli ino yafwile. 
Lino Falao watuma akuya londelezya, yiiza yamunena ukuti kusi inyama nanti yonga ya ina Izlaeli ino yafwile. Lelo Falao akoma umwenzo. Akana kuta antu yapite.
Nupya Yawe anena Mose na Aaloni ati, “Tapulini itwi lya mwi lungu mu makufi. Mose alisumbe mwi yulu pa manso yakwe Falao. 
Itwi lilasalangana wa lukungu mu mpanga yonsi ya Eguputo. Lilalenga antu ni nyama ukuya ni vipute vino ivikalepuka viya ivilonda.” 
 Caleka yatapula itwi nga yaya yimilila pa manso yakwe Falao. Lyene Mose asumba itwi mwi yulu, nga lilyo kwene antu ni nyama yalwala vipute vino vyasangwike viya vilonda. 
Amamanyamano yatakweti maka yakulolekela ku manso yakwe Mose pamulandu wakuti nayo kwene vipute vyali umwili onsi, wakwe vino cali ku ina Eguputo yonsi. 
Lelo Yawe alenga Falao kuti akome umwenzo, wakwe vino Yawe wavwanzile ukuti, Falao ataluvwa ku mazwi yakwe Mose na Aloni.
Nupya Yawe anena Mose ati, “Mutondo katondotondo ukalolane na Falao nga umutekezye umwenzo umunene uti Yawe Leza wa Ayebulai wavwanga wati, ‘Ta antu yane yapite, pakuti yangampepa. 
Insita ii ntalavunuka sile yacilolo yako na antu yako lelo nawe kwene ndakuvunuka, pakuti umanye ukuti kusi umwi uwakolana nani mu nsi yonsi. 
Ndi cakuti naomvizye maka yane akuponya impungo pali wewe na antu yako, ngani namonona mwensi. 
 Lelo pakuti nkulange maka yane kuti uye umumi pakuti antu munsi yonsi yandumbanye. 
Nomba wemo ucili nu munyambo pa antu yane pakukana yata kuti yapite. 
Acino mutondo pa nsita ndi ikwene ndalenga kuti kuye imvula ya mawe ikulu cuze, ino itatala yatonya mwi landwe lya mpanga ya Eguputo. 
Ndakai upele ilamulo kuti iviteekwa vyako ni vintu vyonsi vino wakwata ivyaya palwalala ukavingizye umwakuuwa. Antu ni nyama zino zilaya palwalala, zyaula kucingililwa zyonsi zilafwa ku mvula ya mawe.’ ”
Yamwi muli yacilolo yakwe Falao yuvwa intete pa mazwi yano Yawe wavwanzile. Caleka yatoola azya yao ni nyama zyao yaziika umwakuuwa. 
Lelo yamwi yatasakamile kusoka kwakwe Yawe nga yata azya yao ni nyama zyao zyali zili palwalala.
Nupya Yawe anena Mose ati, “Konzolola ikasa lyako usonte intuwa yako mwi yulu ni mvula ya mawe imatonya mu Eguputo monsi pa antu, pa nyama nga na pa vilimwa vyonsi vyamu vyalo vyamu Eguputo.” 
Caleka Mose akonzolola ikasa lyakwe asonta intuwa yakwe mwi yulu, na Yawe alenga kuti kuye kupangalansya, ni mvula ya mawe, nga ni nkuwa iyapona pa musili. Yawe alenga kuti mu mpanga ya Eguputo muye 
 imvula ya mawe ikulu cuze, nga nu kumyansya lililili. Amawe ya mvula yali akuvwisya intete cakuti mwi landwe lya mpanga ya Eguputo yatatazile yapone mu musango ndi uu. 
Amawe ya mvula yonona vyonsi vyali pa lwalala kumwi na antu yonsi nga ni nyama zyonsi zyamu Eguputo monsi. Iyonona vilimwa vyonsi vyamu vyalo nu kuvunola imiti yonsi. 
Ku mpanga ya Gosyeni, kuno aina Izlaeli ikalanga, ali cifulo sile cino kutali imvula ya mawe.
Falao atuma akuya ama Mose na Aaloni nga aiza ayanena ati, “Ndakai nazumila ukuti natinifya. Yawe umololoke. Nene na antu yane sweswe yaponge. 
Imvula ya mawe nu kupangalansya vyaluta muno. Acino pepini kuli Yawe. Nalaya ukuti namamuta mupite, mutakwikala muno mpanga ya Eguputo nupya.”
Mose anena Falao ati, “Lino namafuma sile muno mu musumba, namaya nkakatusye makasa yane nu kupepa kuli Yawe. Kupangalansya kumata, ni mvula ya mawe kutakuya, pakuti ungamanya ukuti insi iyakwe Yawe. 
Lelo manyile ukuti wewe na yacilolo yako mutacili mutandike koopa Yawe Leza.”
Fulakisi nga na baale, vyononwa pamulandu wakuti Baale ala waca na fulakisi nawe ala wafukula. 
Lelo ingano zitononyilwe, pamulandu wakuti zisica zuwa.
Lyene Mose afumako kuli Falao, afuma mu musumba, nga akatusya makasa yakwe apepa kuli Yawe. Kupangalansya, na mawe ya mvula, nga ni mvula vyonsi vita. 
Lino Falao walola kupangalansya, na mawe ya mvula kuti vyata, akoma umwenzo nupya. Falao na yacilolo yakwe yakomya umwenzo, 
wakwe vino Yawe wasowile kupitila muli Mose ukuti Falao atalata aina Izlaeli kuti yapite.
Nupya Yawe anena Mose ati, “Yanga kwi sano unene Falao uti, ‘Nene natindenga kuti aliwe na yacilolo yakwe yakome myenzo pakuti incite vizungusyo pakasi kao. 
Nkulonda mwalondolwela ana inu na aizikulu inu pa vizungusyo vii nu kuti mwayalondolwela vino nalenzile aina Eguputo kuti yaloleke atumpe. Lyene mwensi mulamanya ukuti Nene indi Yawe.’ ”
Acino Mose na Aaloni yaya kuli Falao nga yamunena yati, “Yawe, Leza wa Ayebulai wavwanga wati, ‘Uzye amaila yanga yano ulatalama kunondi? Ta antu yane yapita, pakuti yangampepa. 
Ndi cakuti watwalilila kukomya umwenzo ndalenga makanta kuti aize mutondo mu mpanga yako 
Makanta alavula cuze nu kwandatila impanga yonsi ya Eguputo cakuti musili utalaloleka. Alalya vimelwa vyonsi vino vyasile ku mvula ya mawe, ni vimiti kwene ivyasile alatondola. 
Alalimba mwi sano lyako, mu mang'anda yakwe yacilolo yako nga nu mu mang'anda ya antu yako. Makanta wiyo alipa cuze, wino vikolwe vinu vitatala vyalola mwi landwe lya mpanga ya Eguputo.’ ” Lino Mose wamala kuvwanga vii kuli Falao afutata apita.
Lino yacilolo yakwe Falao yuvwa pali cii, yuzya Falao yati, “Uzye umuntu wii tulamuzumilizya kutusomba kufika lilaci? Leka aina Izlaeli aonsi atupu yapite pakuti yakapepe Leza wao. Uzye utaweni vino impanga ya Eguputo yatiyononeka?”
Caleka Falao atuma aomvi yakwe kukwama Mose na Aaloni kuti iize kunoli nga aiza ayanena ati, “Mungapita nu kuya pepa Yawe, Leza winu. Lelo nkulonda imanye uzye aweni amapita?”
Mose aasuka ati, “Swensi pyu tumapita pamwi na ana itu nga na akote kwene. Tukusenda ana itu aonsi na anaci, imfwele ni mbuzi nga ni ng'ombe, pamulandu wakuti tulinzile kuyazevya cimulo ca kucindikilamo Yawe.”
Falao avwanga ati, “Nalapa pa manso yakwe Yawe kuti ntangamuzumilizya kusenda anaci na ana. Cii caloleka paswe kuti mukweti akaikila. 
Nakana! Aonsi yatupu aliyo yangapita yakapepe Yawe ndi cakuti acino mukulonda.” Pacisila ca mazwi ya, Falao azinga Mose na Aaloni pa manso yakwe.
Lyene Yawe anena Mose ati, “Konzolola ikasa lyako usonte pa mpanga ya Eguputo kuti makanta awe. Makanta alalya cimelwa consi cino capuswike ku mvula ya mawe.” 
Caleka Mose akatusya intuwa mwi yulu na Yawe alenga umuza ukufuma ku ufumondaka kuti upunge. Umuza upunga uwanda onsi usiku nu musanya. Uwanda uno walondelilepo lino ilanzi likutunka, makanta ala wataandalala impanga yonsi ya Eguputo. 
 Makanta aiza mu mikumbi mikumbi nga aandalila mu Eguputo monsi. Lyali ikumbi lyakwe makanta likulu cuze lino litatazile liloleke mwi landwe lya mpanga ya Eguputo nupya litalatala liloleke. 
Makanta alimba pa musili ponsi ipafita paya na fititi. Alya vyonsi vino vitononyilwe ni mvula ya mawe, kumwi ni viseekwa vya miti kwene. Kutali ifwa nanti limwi ilyasile ku muti. Asinkitula vimelwa vyonsi mu mpanga ya Eguputo yonsi.
Lyene Falao kwaula ukusumba insita atuma akuya ama Mose na Aaloni nga aiza ayanena ati, “Natinifya kuli Yawe Leza winu nga nakuli mwemwe kwene. 
Pamulandu wakuti nacita cii, munjelele iifyo lyane. Mpapatilini kuli Yawe kuti asisye kuvunuka kuno kungaleta imfwa panondi.” 
Mose afuma kuli Falao nga aya amupapatila kuli Yawe kuti asisye makanta. 
Yawe alenga muza uno wapunganga ukufuma ku ufumondaka kuti upunge ukufuma ku uwondaka. Muza iulwila makanta wensi pyu kuli Yemba Muyenzu. Kutali makanta nanti wenga wino wasile mu Eguputo. 
Lelo Yawe alenga kuti Falao akome umwenzo cuze cakuti nupya kwene akanya aina Izlaeli kuti yapite.
Nupya Yawe anena Mose ati, “Konzolola ikasa lyako usonte mwi yulu, pakuti uleke kuye imfinzi ikome fititi ino imaandatila impanga yonsi ya Eguputo.” 
Mose akatusya ikasa lyakwe mwi yulu, ni mfinzi iya mu Eguputo monsi pa manda yatatu. 
Aina Eguputo yakwata kanda cakuti yatalolanga nanti umuntu wino ali pipi, nupya kutali umuntu nanti umwi uwatazile afuma pa ng'anda yakwe pa nsita ilya. Lelo aina Izlaeli kuno ikalanga kwene kwali uluswepo.
Lyene Falao atuma akuya ama Mose, nga aiza amunena ati, “Mungapita mukapepe Yawe. Na anaci yonsi na ana yonsi mungapita nayo. Lelo imfwele, imbuzi nga ni ng'ombe zinu zyene zilinzile kusyala kuno.”
Mose aasuka ati, “Fwandi ale lyene wewe kwene ulatupela inyama zyakupeela impolelwa nga nu wila wakocela Yawe Leza witu. 
Nomba swemo tulasenda inyama zitu tutalasya nanti yonga mu mpanga ya Eguputo. Sweswe sweisikulu tulinzile kusola inyama zino tuli nu kupeela impolelwa kuli Yawe, Leza witu. Ndakai tutangamanya inyama zyakuyapeela impolelwa kunoli suka sile lino twafika kwakuya pelela impolelwa.”
Lelo Yawe alenga Falao ukukoma umwenzo cakuti nupya kwene akanya aina Izlaeli kuti yapite. 
Falao anena Mose ati, “Fuma pano ntaakulola! Ntalatala ince nkulole nupya! Uwanda uno ndakulola ulafwa!”
Mose aasuka ati, “Wavwanga ningo. Utalatala undole nupya.”
Nupya Yawe anena Mose ati, “Lyene ndalenga kuti kuye uvunuko onga sile uwakusyalikizya pali Falao na pa ina Eguputo yonsi. Pacisila cakwe cii alamuta mupite. Kulanda mucumi, wene alamuzinga mwensi pyu muno mpanga. 
Lyene ndakai vwanga na ina Izlaeli uyanene kuti yanene ainipamba aina Eguputo yayapeele viyembelo vino vyapangilwa na zaabu na siluva.” 
Lyene Yawe alenga kuti aina Eguputo yacindike aina Izlaeli. Mucumi, inkombe zyakwe Falao pamwi na antu aina Eguputo yaweni ukuti Mose umuntu umwi mucindame cuze.
Nupya Mose anena Falao ati, “Yawe wavwanga wati, ‘Usiku, manye pakasi, namasalala mu Eguputo monsi. 
Nga nu mwana umonsi iyeli lya mwina Eguputo ali wensi amaiza afwe, kutandikila kwi yeli lyakwe Falao wino wali nu kupyana pa cilimba ca wene kufika nu kwi yeli umonsi umwana wa mwanaci muzya wino akasya usu. Iyeli lya citeekwa icili consi limaiza lifwe nalyo kwene. 
Mu Eguputo monsi mulaya impoma ya kulosya ino itatala yacitika mwenemo nupya ino italatala icitike. 
Lelo uku kaikala aina Izlaeli kutaluvwika nanti kuwata kwakwe simbwa nanti kulila kwa viteekwa vyao. Lyene alino mulamanya ukuti Nene ne Yawe, napaatula aina Eguputo ukufuma ku ina Izlaeli.’ ” 
Pakusyalikizya Mose avwanga ati, “Yacilolo yako yonsi yaliza kunondi nu kumfukamila. Nga yalampapatila kuti nsende antu yane twapita. Alino pacisila cakwe cico ndapita.” Lyene Mose afuma kuli Falao ala umusoke cuze.
Lyene Yawe anena Mose ati, “Falao amatwalilila kukana uvwa amazwi yako, pakuti ningacita vizungusyo navyuze mu mpanga ya Eguputo.” 
Mose na Aaloni iyacita vizungusyo vyonsi pa manso yakwe Falao, lelo Yawe alenga Falao kuti akome umwenzo. Caleka atazumilizye aina Izlaeli kuti yafume mu mpanga yakwe
Lyene Yawe avwanga kuli Mose na Aaloni mu Eguputo ati, 
“Umwezi uu ukaya uwakutandika kunondi cila mwaka. 
Mukonganike aina Izlaeli yonsi muyalondolwele ukuti, pa wanda uwalenga ikumi uwa mwezi kwene uu, cila muntu mu ng'anda yakwe akalondele amu ng'anda yakwe kasuuku nanti kasawe. 
Ndi amu ng'anda yakwe yacepa cakuti yatangalya inyama yonsi, lyene angama mwinipamba mwina Izlaeli kuti yalile pamwi. Mulinzile kulinganya cifwa pa kwaya kuli cila muntu kulingana navino angalya. 
Mulinzile kulonda kana ka mfwele nanti kana ka mbuzi ka mwaka onga akaula ulema. 
Mulinzile kusunga ningo kanyama kako kufika pa wanda uwalenga ikumi na yani uwamu mwezi kwene uu. Manguzi ya wanda kwene uwo aina Izlaeli yalakongana nu kufyula twasuku nanti twasawe twao. 
Lyene mu ng'anda muno yalaliila inyama yace yatole uwazi umwi uwa nyama nu kupaka ku meema na pali pungwe wa ng'anda. 
Usiku wa wanda ulya yace yoce inyama, yalye nga nu mukate usi na citutumusi pamwi nu musalu ulule. 
Mutaca mulye inyama iisi nanti iyeleke, lelo muce mulye iyoce yonsi kumwi nu mutwe, amakulu nga na vyonsi vya munda. 
Mutalinzile kusya nanti cimwi kuti cifike katondo. Ndi cimwi casyala mulinzile kucoca. 
Lino mulalya muce mucite vii. Muce munyepe mingila inu ni misipi inu mu misana. Muce muzwale ndyatu zinu ku ngazo. Muce muleme intuwa zinu mu minwe, nga pakulya muce mulye zuwazuwa. Cimulo cii ca Ucilo icakucindika Nene ne Yawe.
“Pa wanda ulya usiku ndasalala mu mpanga ya Eguputo nu kukoma umwana wi yeli wensi umonsi. Iyeli lya muntu nga ni yeli lya nyama kwene ndakoma. Ndavunuka tuleza tonsi twamu Eguputo. Nene indi Yawe.  
Uwazi wa pa meema cilaya cili cimanyililo cakulangilila mang'anda muno mwe ina Izlaeli mukaikala. Lino ndavunuka aina Eguputo, ndi nalola uwazi pa meema ndacilila ng'anda iyo, nga ni mpungo italapona panomuli kuti imonone. 
 Uwanda uu, uwa ciusizyo. Mulinzile kuzevya pa wanda wakucindikilapo Nene ne Yawe. Mwazevya uwanda uu mu mikulo inu yonsi.”
Lyene Yawe avwanga ati, “Pa manda cinimbali mutalinzile ukulya umukate umuli icitutumusi. Mulinzile ukulya sile umukate usi na citutumusi. Pa wanda wakutandika wa manda cinimbali mulinzile kufumya icitutumusi mu mang'anda inu. Pano ndi umwi mu manda cinimbali angalya umukate umuli icitutumusi, wene alinzile kusukulwa mu antu yane. 
Pa wanda wakutandika, nga na pa wanda uwalenga cinimbali, mulinzile kukongana ku kupepa. Mutalinzile ukuomba mulimo nanti umwi pa manda yao, lelo ivyakulya vyene mungateyanya. 
Mwaiusya uwanda wa cimulo cii, pamulandu wakuti pa wanda kwene uu apano nafumizye imitundu inu mu Eguputo. Caleka mikulo yonsi ilinzile kuzevya uwanda uu. 
Ukufuma manguzi ya wanda uwalenga ikumi na yani mu mwezi wakutandika kufika ku manguzi ya wanda uwalenga amakumi yaili na onga uwa mwezi kwene uwo, mutalinzile ukulya umukate umuli icitutumusi. 
Pa manda cinimbali mu mang'anda inu mutalinzile kuzanwa icitutumusi. Pano ndi umwi, wino wavyalilwa munomuli nanti mwinamasi, walya umukate umuli icitutumusi, wene alinzile kusukulwa mu antu yane.” 
Mutalinzile ukulya icili consi umuli icitutumusi, nupya mu mang'anda inu mwalya sile umukate usi na citutumusi.
Lyene Mose aama intunguluzi zyonsi zya ina Izlaeli nga azinena ati, “Muntu wensi ali ni ng'anda alinzile kusolola kana ka mfwele nanti kana ka mbuzi ka kufyula pakuti amu ng'anda yakwe yangazevya Cimulo ca Ucilo. 
Mukatole kamusambo kakwe isopu mukatimpike mu lweso lwa wazi wa nyama, alino mukapake uwazi umwi ku meema na pali pungwe wa ng'anda inu. Muntu nanti wenga atakafume mu ng'anda kufika katondo. 
 Lino Yawe alasalala mu mpanga ya Eguputo kulenga kuti aina Eguputo yafwe, alalola uwazi ku meema na pali pungwe wa ng'anda inu. Cii cilalenga kuti Yawe atazumilizya mungeli mononyi kuti aingile mu mang'anda inu ku kulenga kuti mufwe. 
Manda pe mwemwe pamwi na ana inu mulinzile kuyela malamulo yaa akuzevya cimulo cii. 
Lino mulingila mu mpanga ino Yawe walaya kumupeela, mulinzile lyonsi mwaiusya ukucita lutambi lu. 
Lino ana inu yalamuzya yati, ‘Uzye kuzevya ku kukasenula cani?’ 
Muce mwasuke muti, ‘Cii, impolelwa ya Cimulo ca Ucilo ca kucindika Yawe, pamulandu wakuti wacilile mang'anda ya ina Izlaeli mu Eguputo, lino wakomile aina Eguputo lelo asya amu ng'anda zitu.’ ”
Lyene aina Izlaeli yaya yacita wakwe vino Yawe wapeezile ilamulo kuli Mose na Aaloni kuti yacite.
  Usiku pakasi Yawe alenga kuti ana mayeli yonsi aonsi amu Eguputo yafwe. Kutandikila ku mwana umonsi iyeli lyakwe Falao, wino wali nu kupyana cilimba ca wene, kufika nu ku mwana umonsi iyeli lya munyepwe wino ali mu ng'anda yaminyololo. Nga na ana mayeli a nyama nayo kwene alenga kuti yakomwe. 
Usiku pakasi Falao, yacilolo yakwe na antu yonsi aina Eguputo iyazyuka. Antu yonsi aina Eguputo yakatusya impoma, pamulandu wakuti mu ng'anda yonsi mwali icitumbi ca mwana umonsi iyeli. 
Usiku kwene wa wanda ulya Falao, atuma akuya ama Mose na Aaloni nga aiza ayanena ati, “Pitangini, mwemwe na aina Izlaeli! Mufume mu mpanga yane, mwapita mukapepe Yawe wakwe vino mwandenzile. 
Musende imfwele zinu, imbuzi, ni ng'ombe mwapita. Nupya nani kwene mundengele upolelelo.”
Aina Eguputo yacincizya aina Izlaeli kuti yakalauke ukufuma mu Eguputo yati, “Mumaleka tufwe ndi mutapisile!” 
Caleka aina Izlaeli yatoola usu wa ngano yika mu ngeso, nga yakandila. Lelo yatatikinkinye icitutumusi mu munya kuti utatutumuka. Yatola umunya yika muno yakapangila umukate alino yapomba mu nsalu zyao nga yasenda pa viye. 
 Aina Izlaeli iyacita wakwe vino Mose wavwanzile. Iyalenga aina Eguputo viyembelo vino vyapangilwa na zaabu na siluva nga ni vyakuzwala. 
Yawe aleka kuti aina Eguputo yacindike aina Izlaeli pakuyapeela vyonsi vino yayalenzile. Mu nzila ii aina Izlaeli yasenzile icuma ca ina Eguputo.
Aina Izlaeli yakatuka ulendo ukufuma ku musumba wa Lamesesi ukuya ku musumba wa Sukoti. Aonsi apenzilwe yali manye 600,000, kufumyako anaci na ana. 
Impendwa ikulu ya antu yauze, nga ni mfwele, imbuzi nga ni ng'ombe zingi yapita navyo. 
Iyapanga makeke asi na citutumusi ku munya uno yafumile nao ku Eguputo, pano yayapamvizye cakuti yatakweti insita yakuteyanya ivyakulya nanti kuteyanya umunya umuli icitutumusi.
  Aina Izlaeli yatenzi mu Eguputo imyaka 430. 
Pa wanda uno imyaka 430 yasizile, ukufuma lino aina Izlaeli ingile mu Eguputo, imitundu yonsi ya antu yakwe Yawe ifuma mu Eguputo. 
Mu usiku wa wanda kwene ulya alino Yawe wacesizye nu kuyatungulula pa kuyafumya mu Eguputo. Acino usiku wa wanda uu Yawe waipaatwila ku nkulo zyonsi. Usiku wa wanda uu aina Izlaeli yonsi yakacesya pa kucindika Yawe.
Lyene Yawe anena Mose na Aaloni ati, “Malamulo ya Cimulo ca Ucilo aeya: Kusi mwinamasi umwi wakulya cakulya ca Cimulo ca Ucilo, 
lelo muzya wensi wino mwakala ndi mwamusilamula angalya. 
Mulendo nanti muomvi winu atalya. 
 Mulinzile kuliila vilyo vyonsi mu ng'anda ino vyateyanyiziwa. Kusi cilyo cimwi cakufumizya panzi. Nupya kusi kuvuna ifupa nanti lyonga lya nyama iyo. 
Aina Izlaeli yonsi yalinzile kuzevya cimulo cii. 
Lelo umonsi wino atasilamulwa atangalya. Ndi cakuti mwinamasi umwi wiza wikala munomuli akulonda kuzevya Cimulo ca Ucilo ca kucindika Yawe, mulinzile mutale musilamule ana aonsi amu ng'anda yakwe yonsi. Lyene mungamutola aye wa mwina Izlaeli nu kuzevya nawe cimulo cico. 
Malamulo ali onga kwene yaa yalinzile kulondelwa ku ina Izlaeli nga na inamasi yano aikala pakasi kinu.” 
Aina Izlaeli yonsi iyayela malamulo nu kucita wakwe vino Yawe wapeezile ilamulo kuli Mose na Aloni. 
Pa wanda kwene ulya Yawe aleka kuti aina Izlaeli yafume mu Eguputo ukulingana ni mitundu yao.
Yawe anena Mose ati, 
 “Mwampaatwila ana yonsi mayeli aonsi. Mu ina Izlaeli umwana wensi umonsi wi yeli, umwana wa muntu nanti umwana wensi wa nyama uwakwane.”
Mose anena antu ati, “Lyonsi mwaiusya uwanda uu. Uli wanda uno mwafumile mu Eguputo, ku cifulo cino mwali azya. Uu uli wanda uno Yawe waomvizye maka yakwe pa kumufumya kuku. Caleka mutalinzile ukulya umukate umuli icitutumusi. 
Mukufuma mu mpanga ya Eguputo pa wanda uu mu mwezi wakutandika, umwezi wakwe Abibu 
Yawe umwisikulu walavile nu mulapo ku vikolwe vinu kumupeela impanga ya ina Kenani, Hiti, Amoli, Hivi, nga na aina Yebusi. Lino alamwingizya mu mpanga ilya ya ukama nupya ivunde, mulinzile kuzevya cimulo ci mu mwezi wakutandika cila mwaka. 
Pa manda cinimbali mulinzile ukulya umukate usi na citutumusi, nga pa wanda kwene uwalenga cinimbali paye cimulo ca kucindika Yawe. 
Pa manda cinimbali mutalinzile ukulya umukate umuli icitutumusi. Mu mpanga inu yonsi mutalinzile ukuya icitutumusi nanti umukate umuli icitutumusi. 
Lino insita yakuzevya cimulo yafika, mwalondolwela ana inu ukuti mukacita cii pamulandu wakwe cino Yawe wamucitile lino mwafumile mu Eguputo. 
Lutambi kwene lu lulaya wa cimanyililo cino canyepelelwa kwi kasa nanti wa ciusizyo icanyepelelwa pa mpumi zinu wa mupango. Mu musango kwene uu mulasunda yauze vyamu usambilizyo wakwe Yawe, pano aliwe wamufumizye mu Eguputo ku maka yakwe akulu. 
Mwasunga isunde lii pa nsita ili yonga kwene cila mwaka.
“Yawe alalenga kuti mwingile mu mpanga ya Kenani ino walavile nu mulapo kunomuli nga nu ku vikolwe vinu. Lino alapeela mpanga ilya kunomuli, 
 Mulinzile kupaatwila Yawe ana yonsi mayeli aonsi. Maeli ya nyama zinu yonsi nayo kwene mwayapaatwila kuli Yawe. Vyonsi vii ivyakwe Yawe. 
Lelo pali mwana punda mulinzile kupyanikizyapo umwana wa mfwele. Ndi mutakulonda kupyanikizyapo, mutola mwana punda imumuvuna insingo.
“Mu manda akwiza, ana inu yalamuzya yati, ‘Uzye cii cikusenula cani?’ Mulayaasuka muti, ‘Pakuti tufume mu Eguputo kuko kuno twali mu uzya, Yawe waomvizye maka yakwe akulu. 
Lino Falao wakomile umwenzo nu kukana kuti tufume mu mpanga yakwe, Yawe walenzile kuti ana mayeli ya antu na a nyama yafwe mu mpanga yonsi ya Eguputo. Uli mulandu uno tukapeela impolelwa kuli Yawe inyama zya kalume mayeli. Lelo mayeli itu aonsi tukayakulula.’ 
Lutambi lu lulaya wa ciusizyo kunotuli, lulaya wa cimanyililo icanyepelelwa ku makasa itu nanti icanyepelelwa pa mpumi zitu wa mupango, cakutwiusya ukuti Yawe watufumizye mu Eguputo ku maka yakwe akulu.”
Lino Falao wazumilizya aina Izlaeli kuti yapite, Leza atayazumilizye kuti yapite ku museo uwapita ku nkumba yakwe yemba, uno waya ku mpanga ya Filisti nanti angala wali umuseo uwipi. Leza aelenganya kuti, “Anisi yao ndi yayazanza, antu yaa yangasenula amano nu kuswilila ku Eguputo.” 
Lelo Leza alenga antu kuti yazinguluke ku museo uwapita ku lwanga ukuya kuli Yemba Muyenzu. Aina Izlaeli yali aipangasye pa kufuma mu Eguputo.
  Mose asenda mafupa yakwe Yosefu wakwe vino Yosefu walenzile kuti aina Izlaeli yalape nu mulapo ukuti yalacita. Yosefu wavwanzile ati, “Lino Leza alamupususya, mulinzile kusenda mafupa yane ukufuma mu mpanga ii.”
Aina Izlaeli iyafuma ku Sukoti nga iyaya yakuula insakwe ku Etamu mu mbali ya lwanga. 
Insita ya musanya Yawe wayatungululanga ni kumbi pa kuyalanga inzila. Alino insita ya usiku wayatungululanga ni cimbilimbili ca moto kuyapeela uluswepo. Cii calenzile kuti yangapita ulwendo lwao usiku nu musanya. 
Ikumbi lyakolelelanga antu insita yonsi ya musanya, cimbilimbili ca moto naco insita ya usiku.
Lyene Yawe anena Mose ati, 
“Nena aina Izlaeli ukuti yalinzile kusenuka nu kuya kuula insakwe pa nkolelo ya musumba Pi Hailoti, uwaya pakasi ka musumba Migidoli na Yemba Muyenzu pipi nu musumba Baali Zefoni. 
Falao wilya alelenganya ukuti aina Izlaeli yakululumba sile mu mpanga nupya ulwanga lwatilulenga kuti yataya ku ufumondaka. 
Ndalenga Falao kuti akome umwenzo, nupya alamulondelela kuti aezye kumulema. Lelo vino ndacita kunoli nu ku vita vyakwe, vilalenga kuti antu yancindike. Lyene aina Eguputo yalamanya ukuti nene indi Yawe.” Aina Izlaeli iyayela amazwi yakwe Yawe nga yaya yakuula insakwe kuno wayanenyile.
Lino umwene waku Eguputo uvwa ukuti aina Izlaeli yatiyapuuka, Falao pamwi na yacilolo yakwe yasenula amano yavwanga yati, “Uzye vino twacita asi kuli kutumpa? Twaleka aina Izlaeli yapuuka, na azya yaa tutalatala tuyalole nupya!” 
Acino Falao anena akuti yamuteyanyizizye celeta lya kuila ku ulwi nga anena ni vita vyakwe kuti vipite nawe. 
Atoola maceleta yakwe yonsi amu Eguputo, pamwi na maceleta imyanda mutanda yano yali ampomvu. Cila celeta lyakweti musika wino wangalilanga celeta lilyo. 
Yawe aleka Falao umwene waku Eguputo kuti akome umwenzo, cakuti alondelela aina Izlaeli lunkwalunkwa, yano afumanga mu mpanga ilya nu kupama. 
Vita vyakwe Falao umwene waku Eguputo, ivyali pa mfwalasi, ivita vino vyali pansi, yalondelela aina Izlaeli lunkwalunkwa nga yaya yayazana lwa pano yakuuzile insakwe mu nkumba yakwe Yemba Muyenzu, pipi na Pi Hailoti na Baali Zefoni.
Lino aina Izlaeli yalola Falao ni vita vyakwe yafika pipi, yuvwa intete nga yapunda yati, “Yawe, twapapata tutuule!” 
Yanena Mose yati, “Uzye watuleta kuti twize tufwile muno mu lwanga vwile? Uzye pamulandu wakuti mu Eguputo mutali incende ikulu ya malindi? Lola lyene vino wacita pa kutufumya mu Eguputo. 
Uzye tutakunenyile lino tutali tufume ukuti vii vingacitika? Twakunenyile ukuti utuleke sweisikulu tutwalilile ukuya azya ya ina Eguputo. Cange cituzipile ukuya azya kuku ukuluta kufwila muno mu lwanga.”
Mose aasuka ati, “Awe mutoopa! Posyini, mumalola vino Yawe amacita ilelo pakuti atutuule, mutalatala mulole aina Eguputo yaa nupya. 
Yawe aliwe amamulwila ulwi. Mwemo mwikale sile myaa.”
Yawe anena Mose ati, “Uzye pacani cino mukulu kupunda kunondi kuti mwazwe? Nena aina Izlaeli yomolole insakwe yatwalilile ulendo. 
Katusya intuwa yako ukonzolole ikasa lyako pali yemba. Amanzi yamapaatukana yaye kuu na kuu pakuti yapeele inzila ku ina Izlaeli kuti yapite mwenemo pa musili uume. 
Ndalenga aina Eguputo kuti yakome imyenzo cuze cakuti yalalondelela aina Izlaeli. Lulumbi lulapelwa kunondi pakucimvya Falao ni vita vyakwe vyamu maceleta kumwi ni vya pa mfwalasi. 
Lino ndacimvya vita vyao, alino aina Eguputo yalamanya ukuti Nene indi Yawe.”
Lyene mungeli wakwe Leza, wino wali ku nkolelo ya vita vya ina Izlaeli afumako aiza kucisila cao, ni kumbi kwene lifuma ku nkolelo liiza ku cisila cao. 
Liya pakasi ka ina Eguputo na aina Izlaeli. Ikumbi ilipela imfinzi. Cii cilenga kuti vita vitalolana usiku onsi.
Lyene Mose akonzolola ikasa lyakwe pali yemba, alino Yawe alenga kuti muza upunge ukufuma ku ufumondaka. Muza upunga usiku onsi nu kulenga kuti amanzi yapaatukane cakuti musili uume uloleka pali yemba. Amanzi yapaatukana kuu na kuu, 
 nga aina Izlaeli yapita mwenemo pa musili uume. 
Ivita ivya ina Eguputo vyonsi ivyali mu maceleta na pa mfwalasi vilondelela aina Izlaeli lunkwalunkwa muli yemba pakasi. 
Ku macaca Yawe wino wali mwi kumbi nu mu cimbilimbili ca moto alolekesya pa vita vya ina Eguputo, alenga kuti yuvwe intete nga yalonda kupuuka. 
Yawe alenga kuti mipeto ya maceleta yao isokozoke, cakuti iyapita panono panono. Aina Eguputo yavwanzyanya yati, “Yawe akulwila aina Izlaeli yaa. Acino lekini tuutuke ukufuma kunoyali.”
Yawe anena Mose ati, “Konzolola ikasa lyako usonte intuwa yako pali yemba, pakuti amanzi yaswilile nu kulenga kuti aina Eguputo ali mu maceleta, na ali pa mfwalasi, na ali pansi yonsi yamwele.” 
Caleka Mose akonzolola ikasa lyakwe pali yemba. Lino ilanzi lyatunka yemba aswilila vino wali. Aina Eguputo yezya kuti yapuuke amanzi, lelo Yawe aleka yaswilila muli yemba pakasi. 
Amanzi yaswilila nu kutuwizya maceleta ni vita ivya pa mfwalasi, ivita vyonsi vya ina Eguputo yano alondelelanga aina Izlaeli, muli yemba. Kutali nanti wenga wino wapuswike. 
Lelo aina Izlaeli yalamba yemba pa musili uume ala amanzi yatiyapaatukana mbali ziili wa lung'umba kuu na kuu.
Pa wanda ulya Yawe atuula aina Izlaeli ku ina Eguputo. Aina Izlaeli yalola vyala vikwelela mu mbali yakwe yemba. 
Lino aina Izlaeli yalola maka yano Yawe waomvya pa kucimvya aina Eguputo, iyatandika koopa Yawe. Pali cii aina Izlaeli yataila Yawe na Mose muomvi wakwe.
  Lyene Mose na ina Izlaeli yimbila lwimbo lu kuli Yawe yati,
  Yawe akalenga kuti inje na maka,
Yawe akoline ni cita,
Wavwintile vita vya ina Eguputo na maceleta yao muli yemba,
Yemba muzike wayatuwizye yonsi,
“Iye we Yawe, ikasa lyako lilunji ilya ulamba wakoofya,
Watuzana umucinzi ukulu cuze
Lino waputa umupu wako pali yemba amanzi iimilila,
Umwanisi wako aisomba ati, ‘Namayalondelela lunkwalunkwa nu kuyalema.
Lelo we Yawe uputa umupu lyonga sile na aina Eguputo yamwela,
“We Yawe, uzye aweni muli tuleza angaya wakwe wewe?
Wemo wakonzolwile ikasa lyako lilunji,
Watutungulula antu yako yano wapuswisye
Antu amu nko zyuze yatiyuvwa pali cii, nga yazakaza ku ntete.
Ndakai intunguluzi zyamu mpanga ya Edomu zyatizisakamikwa.
Intete zikulu cuze yonsi zyatiziyalema
We, Yawe, ulingizya antu yako mukasi nu kuleka yikale pa mwamba wako,
We, Yawe wewe mwene amanda pe.”
Aina Izlaeli yalamvile yemba pa musili uume. Lelo lino maceleta ya ina Eguputo ni mfwalasi na antu pansi iingile kuti yalambe yemba, Yawe alenga kuti amanzi yaswilile, na yonsi yamwela.
Milyamu kasema, kaci wakwe Aaloni watozile kangoma nga anaci yonsi aina Izlaeli yamulondelela pacisila ala yakulizya tungoma twao yakucina. 
Nga Milyamu aimbila lwimbo kunoyali ati,
Lyene Mose apeela ilamulo ku ina Izlaeli kuti yafume kuli Yemba Muyenzu, alino ayatungulula mu Lwanga lwa Syuli. Mu lwanga iyapita amanda yatatu, lelo kwaula kuzana amanzi. 
Lino yafika pa cifulo ci zina lyakuti Mala iyazana amanzi, lelo ala alule cakuti muntu atangamwa. Acino yatemela cifulo cici yati, Mala. 
Antu yailizyanya kuli Mose nga yamuzya yati, “Uzye ndakai tumamwa cani?” 
Mose apapata kuli Yawe, alino Yawe amulanga kamuti. Mose atoola kamuti akasumbila mu manzi, na manzi yaluluka.
Lyene Yawe avwanga ati, “Ndi mukanguvwila ne Yawe, Leza winu nu kucita vyawololoke, nga nu kuyela malamulo yane, lyene ntalalenga kuti mulwale zyandwala ndi zino naponyezizye aina Eguputo. Nene indi Yawe, wino akamupozya.”
Ukufuma ku Mala iyaya ku Elimu kuko kuno yazanyile tufukoka twa manzi ikumi na twiili nga nu tuncindu amakumi cinimbali, lyene iyakuula insakwe mu pipi na manzi.
Pacisila cakwe vii iuvi lyonsi lya ina Izlaeli ilitenuka ilifuma ku Elimu. Pa wanda uwalenga ikumi na yasano mu mwezi wakwe ciili ukufuma lino yafumile mu Eguputo iyafika ku Lwanga lwa Sinai. Ulwanga lulo lwaya pakasi kakwe Elimu nu Mwamba wa Sinai. 
Mumu mu lwanga iuvi lyonsi likatuka liilizyanya kuli Mose na Aloni. 
Liyanena liti, “Ngani cazifile kuti Yawe aleke tufwile mu Eguputo. Kuku twalyanga inyama ni vyakulya vyuze tukwikuta. Lelo mwatuleta mu lwanga kuti swensi tufwe ni nzala.”
Lyene Yawe anena Mose ati, “Ndakai namalenga kuti ivyakulya vinu mwensi vipone wa mvula ukufuma mwi yulu. Antu yalinzile yafuma yaya yakolonganika ivyakulya nu kusenda vyakulingana nu kulya kwa wanda onga. Mu nzila kwene ii ningamanya ndi antu yangalondela malamulo yane. 
Pa wanda uwalenga mutanda antu yalinzile kukolonganika nu kuteyanya ivyakulya vya manda yaili.”
Caleka Mose na Aaloni yanena aina Izlaeli yonsi yati, “Ilelo manguzi mumamanya ukuti Yawe ali wino wamufumizye mu Eguputo. 
Mutondo katondo mulalola uluswepo luyengese lwakwe Yawe. Pamulandu wakuti swemo akatutuma sile kuti tumunene malamulo yakwe, nga kuilizyanya kwinu kwatikuvwika kunoli, endi kunoli.” 
Lyene Mose atwalilila kuvwanga ati, “Yawe ali wino alamupeela inyama zyakulya cila manguzi nu kumupeela umukate uvule cila katondo pano Yawe atauvwa kuilizyanya kwinu kunoli. Nga naswe sweswe yaweni? Lino mukuilizyanya kuli sweswe ala mutakucita cico kunotuli, lelo akuli Yawe.”
Mose anena Aaloni ati, “Nena iuvi lyonsi lya ina Izlaeli ilyati likongana, kuti lipalamile kuli Yawe, pamulandu wakuti Yawe watauvwa kuilizyanya kwao.” 
Lino Aaloni akunena iuvi lyonsi lya ina Izlaeli, nalyo ilisenukila ku lwanga, nga ililola uluswepo luyengese lwakwe Yawe mwi kumbi. 
Yawe anena Mose ati, 
“Natinuvwa kuilizyanya kwa ina Izlaeli. Yanene ukuti lino ilanzi lyatilyawa yamapokelela inyama zyakulya, nga na katondo yalapokelela umukate wakulya iikute. Lyene yalamanya ukuti Nene, ne Yawe, nene indi Leza wao.”
Manguzi kwene yalya mukumbi wa nkwale wiza uwa nu kulimba cifulo ca nsakwe consi. Katondo nako kuya lumi kuzinguluka cifulo ca nsakwe consi. 
Lino lumi lwasila mu lwanga pa musili paloleka tuntu tumwi tunyale nupya tupapatane ngati amamba nupya tutiswe ngati akungwi wino ali pansi. 
 Lino aina Izlaeli yacilola yatacimanyile foo, nga yauzyanya yati, “Uzye cii icani?”
Yawe watapeela ilamulo kuti cila muntu akolonganike cipimo icingalingana na makilogalamu yaili, akulingana cila muntu.”
Aina Izlaeli iyacita wakwe vino yanenyilwe. Yamwi yakolonganika twingi, lelo yamwi tunono. 
 Lelo lino yapima pa cipimilo ca makilogalamu yaili yalola ukuti yano yakolonganike twingi tutalusile pa cipimilo, na yano yakolonganike tunono tutacefile foo. Cila muntu wakolonganike kulingana na vino walondanga. 
Lyene Mose ayanena ati, “Kusi umuntu nanti umwi wakuti asunge vilyo vii kufika mutondo katondo.” 
Lelo yamwi munoyali yatasakamile vino Mose wavwanzile, iyasunga ivyakulya vimwi kufika katondo. Nga lino kwaca iyalola ukuti vyonsi vyativiola, muli ni ngonyo nupya ala vikununka. Cii cilenga kuti Mose asokele antu. 
Lyene katondo umuntu wensi akolonganika kulingana nu kulonda kwakwe. Lelo ndu musanya wawala, kwakaya, vino vyasile pansi visunguluka.
Pa wanda uwalenga mutanda yakolonganika ivyakulya kulingana maila yaili, cila muntu malita yani. Alino intunguluzi zyonsi zya ina Izlaeli ziza zinena Mose pali cii. 
 Alino Mose azinena ati, “Yawe watapeela ilamulo ukuti mutondo uwanda wa kupuza, uwanda wi Sabata uwapaatulwa kuli Yawe. Mupange umukate onsi uno mukulonda, nupya mweleke consi cino mukulonda kweleka. Ivyasyala muvisunge pa mbali mpaka mutondo.” 
Antu iyacita wakwe vino Mose wapeezile ilamulo. Iyasunga ivyasyala mpaka katondo, lelo kwaula kuti vyononeke nanti kuola. Nupya vitakweti ingonyo foo. 
Mose anena antu ati, “Ilelo lini vikwene, pano ilelo uwanda wi Sabata, uwanda wakupuza uwapaatulwa kuli Yawe. Ilelo mutakuyazana cakulya kunzi ya nsakwe. 
Mulinzile mwakolonganika ivyakulya mu manda mutanda. Lelo pa wanda uwalenga cinimbali, uwanda wa kupuza, ivyakulya visiizanwako.”
Pa wanda uwalenga cinimbali antu yamwi yaya kukukolonganika ivyakulya, lelo yatavizanyile. 
Lyene Yawe auzya Mose ati, “Uzye kufika insita cii lino mumakana kuyela malamulo yane? 
Mwiusye ukuti Nene, ne Yawe, namupeela uwanda wi Sabata. Cili cino pa wanda uwalenga mutanda nkamupeela ivyakulya vivule vya manda yaili. Muntu wensi alinzile aikala kunoli pa wanda uwalenga cinimbali. Atafuma pa ng'anda yakwe.” 
Caleka antu yataombanga imilimo pa wanda uwalenga cinimbali.
  Aina Izlaeli yatemela ivyakulya vivi izina yati, “Mana.” Mukuloleka mana walolekanga ngati tupece twa nkona, nupya tutiswe. Ndi walya utulyompe ngati umukate wa mpanda upapatale uno yapangila nu uci. 
Lyene Mose avwanga ati, “Yawe watapeela ilamulo kunotuli kuti tusunge mana umwi pakuti aizikulu itu yakalole cakulya cino Yawe watupile kuti tulye mu lwanga lino watufumizye mu Eguputo.” 
 Mose anena Aaloni ati, “Tola inyungu, itilamo mana wakulingana na malita yaili. Ndi wacita vivyo umwike pa manso yakwe Yawe pakuti mana wiyo asungwe na kuti aizikulu inu yace yamulole.” 
Wakwe vino Yawe wapeezile ilamulo kuli Mose, Aaloni aiika inyungu ku nkolelo ya Mbokosi ya Upangano, pakuti mana angasungwa. 
 Aina Izlaeli yalyanga mana pa myaka amakumi yani, mpaka lino yafisile ku mpanga ya Kenani, kuno yaile yikala. 
(Cipimilo cino caomviwanga mwingilanga inteko kulingana na malita amakumi yaili.)
  Iuvi lyonsi lya ina Izlaeli ilitenuka ilifuma mu Lwanga lwa Sinai. Lyacitanga pano likala, ilica lifumapo kulingana ni lamulo lyakwe Yawe. Alino iyaya yakuula insakwe ku Lefidimu, lelo kuku kutali amanzi yakumwa. 
Caleka yailizyanya kuli Mose yati, “Tupele amanzi yakumwa.”
Lelo antu yali nu lusala cuze nga yatwalilila kuilizyanya kuli Mose yati, “Uzye pacani cino watufumizye mu Eguputo? Uzye walondanga kuti utukome nu lusala, sweswe, ana itu, nga ni viteekwa vitu vwile?”
Lyene Mose apepa kuli Yawe, apunda ati, “Uzye namacita cani na antu yaa? Yakulonda yantame na mawe.”
Lyene Yawe anena Mose ati, “Tola intunguluzi zimwi zya ina Izlaeli, nga mukolelele antu yonsi. Pa kupita usende intuwa ino uumile pa manzi mu Luzi lwa Nailo. 
Ulanzana njimi pa ciliwe pa Mwamba wa Holebu. Ukuume intuwa pa ciliwe, alino amanzi yalafuma mu ciliwe kuti antu yamwe.” Mose acita wakwe vino Yawe wamunenyile, pa manso ya ntunguluzi zya ina Izlaeli.
Cifulo cici yacitemela izina yati Masaa na Meliba (Kuli kuti Amezyo nu kuilizyanya) pamulandu wakuti aina Izlaeli yailizyanyizye kuli Mose nu kwezya Yawe lino yuzizye yati, “Uzye Yawe ali naswe nanti foo?”
Lyene aina Amaleke iyiza yazanza aina Izlaeli ku Lefidimu. 
Mose apeela ilamulo kuli Yoswa ati, “Solola aonsi yamwi kuti yace yakalwe na ina Amaleke mutondo. Nemo ndimilila pa mwamba papeela, ale natintumpula intuwa ino Leza wanenyile kusenda.” 
Alino Yoswa acita wakwe vino Mose wamupeezile ilamulo. Uwanda walondelela Yoswa na antu yano wasolwile yapita ku kulwa inkondo na ina Amaleke. Pa nsita ili yonga kwene Mose, Aaloni nga na Huli yakwela pa mwamba papela. 
Walanga kula Mose watumpula makasa yakwe papela, aina Izlaeli yacimvya mu nkondo. Lelo ndi wawisya makasa yakwe aina Amaleke iyatandika kucimvya. 
Lino Mose watonta kutumpula makasa yakwe, Aaloni na Huli yaleta iwe kuti aikalepo, nga yaa oili iimilila mu mbali yakwe Mose, umwi kuu nu muze kuu, ala yalemelile makasa yakwe Mose. Yalemelela kufika nu ku kuwa kwi lanzi. 
Mu musango kwene uu Yoswa acimvya aina Amaleke.
  Lyene Yawe anena Mose ati, “Lemba vintu vii mu lupapulo kuti vikiusiwe, nupya unene Yoswa ukuti ndonona nu kulovya aina Amaleke yonsi pyu.” 
Lyene Mose akuula kavuwa nu kukatemela izina ati, “Yawe ali luunga lwane.” 
Avwanga ati, “Katusini papela luunga lwakwe Yawe! Yawe amatwalilila kutulwila inkondo pakasi kitu na ina Amaleke amanda pe!”
Yetulo, simapepo waku Midyani, sivyala wakwe Mose, auvwa vyonsi vino Yawe Leza wacitile Mose na antu yakwe aina Izlaeli, lino walenzile kuti yafume mu Eguputo. 
 Caleka Yetulo aleta Zipola kuli Mose. Zipola wali umuci wakwe Mose, wino wasile ku Midyani. 
 Yetulo waletile Mose ana yaili aonsi yakwe Zipola, Gelisyomu na Elieza. Mose watemile iyeli izina ati Gelisyomu, pano Mose wavwanzile ati, “Nene mwinamasi mu mpanga yawenyi.” Acino atemela umwana wenga izina ati a Gelisyomu. 
Nupya wavwanzile ati, “Leza wakwe tata awino wangazwilizye nupya uwa ntuuzile ku lupanga lwakwe Falao.” Caleka atemela umwana wakwe ciili izina ati a Elieza. 
Yetulo, sivyala wakwe Mose, aletela Mose umuci na ana yakwe aonsi yaili mu lwanga, ku ncende kuno Mose wakuuzile insakwe pa mwamba wakwe Leza. 
Yetulo atuma umuntu umwi kuli Mose ku kumunena vino yene yali umu nzila yakwiza. 
Caleka Mose akomenkanya sivyala, afukama pansi, nga amutonsola. Lyene yalamukana nu kuuzyanya mutende. Alino yaya yingila mwi taalu. 
Lyene Mose alondolwela Yetulo vyonsi vino Yawe wacisile kuli Falao nu ku ina Eguputo, pakuti apususye aina Izlaeli. Nupya amulondolwela vino Yawe wayazwilizye mu ucuzi wao onsi, na vyonsi vino Yawe wacisile pa kuyatuula. 
Lino Yetulo uvwa vyonsi vii, atemwa cuze pamulandu wa milimo isuma ino Yawe wacitile aina Izlaeli pa kuyatuula ku ina Eguputo. 
Lyene Yetulo avwanga ati, “Lumbanyini Yawe wino wamutuuzile ku ina Eguputo na kuli Falao. Lumbanyini Yawe wino watuuzile antu yakwe ali mu uzya mu Eguputo. 
Ndakai namanya ukuti Yawe umukulu cuze ukuluta tuleza tuze tonsi tuno antu yakapepa, pamulandu wakuti wene watuuzile antu yakwe lino aina Eguputo yacitile aina Izlaeli umunyambo.” 
Lyene Yetulo aleta uwila wakoca nga na mawila yauze akupeela impolela kuli Leza. Nga Aaloni ni ntunguluzi zya ina Izlaeli zipita nawe pa manso yakwe Leza, ku kulya cimulo pamwi na Yetulo sivyala wakwe Mose.
Uwanda walondelelapo, Mose atandika kupingula imilandu pakasi ka antu. Antu yaleta imilandu kuli Mose ukufuma katondo mpaka na manguzi. 
Lino Yetulo walola vyonsi vino Mose wacitanga auzya Mose ati, “Uzye pacani cino ukucita cii ku antu? Uzye pacani cino ukuomba mulimo uu wenga, na antu yakwiza kunuli ukufuma katondo mpaka manguzi?”
Mose aasuka ati, “Ndinzile ukucita vikwene pamulandu wakuti antu yakaiza kunondi kuti yuvwe vino Leza akulonda. 
Antu yaili ndi yapusana yakaiza kunondi njapingula nu kulola uwataponga nga aweni. Nupya namayanenanga malamulo na masunde yakwe Leza.”
Lyene Yetulo, sivyala wakwe Mose avwanga ati, “Utakuomba ningo foo. 
Umatontanga zuwa pamwi na antu yako kwene. Milimo kwene ii, ikulu kuluta maka yako, nupya utangaomba wenga. 
Ndakai leka nkupande amano yasuma, nupya Leza amaya nawe. Wemo cazipa waimilila antu ku manso yakwe Leza, nupya kuli Leza akuno watwala imilandu yakupusana kwao. 
Ulinzile kusambilizya antu malamulo na masunde yakwe Leza, nu kuyalondolwela vino yalinzile ukwikala na vino yalinzile ukucita. 
Lelo kulunda pali vii, ulinzile kusola aonsi yamwi ampomvu nu kuyasonta kuti yaye wa ntunguluzi zya antu. Mu musango uu, intunguluzi zya antu mazimbi, na yamwi antu imyanda, na yamwi antu amakumi yasano, na yamwi antu ikumi. Yalinzile ukuya antu akaopa Leza. Yalinzile ukuya atailwe nupya atangazumilizya mafukakanwa. 
Leka yaa yapingula imilandu amanda yonsi. Yangaleta sile imilandu ikome kunuli. Lelo tumilandu tunono aliyo yapingula. Mu musango uu, utalaombesya ndi waleka kuti yakwazwa. 
Wemo ndi wacita vyonsi vii wakwe vino Leza watapela ilamulo, usiitonta nupya antu yonsi yaa yamaswilila kumwao ala imilandu yatisila.”
Mose azumila vyonsi vino Yetulo wamupanzya amano. 
Alino asolola antu ampomvu mu ina Izlaeli nu kuyasonta kuti yaye intunguluzi zya antu. Mu musango uu, intunguluzi zya antu mazimbi, na zimwi zya antu imyanda, na zimwi zya antu amakumi yasano, na zimwi zya antu ikumi. 
Intunguluzi zii zyapingulanga antu amanda pe. Imilandu ikome itupu iyatwala kuli Mose, lelo tumilandu tunono aliyo yapingulanga.
Lyene Mose iyapakasyanya na Yetulo, nga Yetulo aswilila ukwakwe.
Pa wanda wakutandika uwa mwezi wakwe citatu ukufuma lino aina Izlaeli yafumile mu Eguputo, aina Izlaeli iyafika ku Lwanga lwa Sinai. 
Lino yatenuka ukufuma ku Lefidimu, iyafika ku Lwanga lwa Sinai, akuno yakuula insakwe pipi nu mwamba uwa kwene. 
Lyene Mose akwela mwamba ku kuvwanga na Leza.
mwaweni vino nacisile ku ina Eguputo. Nupya mwaweni vino namusenzile wakwe vino cipungu akasenda ana yakwe pa maapa, nga imuleta kuno kunondi. 
Ndakai ndi mumanguvwila nu kusunga upangano wane, lyene mumayanga antu yane pakasi ka mitundu yonsi ya antu. Nanti cingaya ukuti insi yonsi iyakwane, lelo mwemo mulaya antu yane asololwe. 
 Mulaya antu akuntumikila wakwe yasimapepo. Mumayanga umutundu wamuzilo. We Mose, yaa ali mazwi yano ulinzile ukunena aina Izlaeli.” 
Caleka Mose aya aama intunguluzi zya ina Izlaeli, nga azinena malamulo yonsi yano Yawe wamunenyile. 
Lyene antu yonsi yaasuka capamwi yati, “Endi, tumacitanga vyonsi vino Yawe watavwanga.”
Lyene Yawe anena Mose ati, “Namaiza kunuli mwi kumbi linyome pakuti antu iize yayuvwile kuno nkulanda nawe, na pakuti lyene yakutaila amanda pe.”
Alino Yawe anena Mose ati, “Yanga kanene antu ukuti ilelo na mutondo yaisangulule nu kuiteyanyizizya ku mapepo. Yene yalinzile ukufula vyakuzwala vyao. 
Lyene yaiteyanye pa wanda uwalenga yatatu. Pa wanda kwene uwo, ne Yawe indiika pa Mwamba wa Sinai, lino antu yonsi yakulola. 
 Ukayapangile nande kuzinguluka mwamba kuti yatakaciluke, nga ukayanene ukuti kusi umuntu nanti wenga wakwezya kukwela mwamba nanti kulyata mwisika. Ndi umwi alalyatapo, wene alakomwa. 
Muntu wiyo alinzile kumutama na mawe nanti kumulasa ni nceto kwaula umwi kumukumya. Muntu wensi nanti iviteekwa kwene vilinzile ukukomwa ndi vyacila nande. Lelo lino intandala yalila, antu yalinzile yatumbele ku mwamba.” 
Caleka Mose aika pa mwamba anena antu kuisangulula nu kuiteyanyizizya ku mapepo. Alino antu yafula vyakuzwala vyao, nga 
nupya Mose ayanena kuiteyanya pa wanda uwalenga yatatu, nu kuti pa nsita ii yatalinzile kumanyana pa musanzi.
   Katondo pa wanda uwalenga yatatu kwali kupangalansya nu kumyansya, nga ni kumbi linyome pa mwamba. Kulila kukulu cuze kwa ntandala kuvwika. Antu yonsi pa nsakwe yazakaza ku ntete. 
Lyene Mose atungulula antu ukufuma pa nsakwe kuti yalungatane na Leza. Lyene antu yonsi yimilila mwisika ya mwamba. 
Mwamba wa Sinai onsi ala watiuvimbwa ni cunsi pamulandu wakuti Yawe ala wataika pansi mu moto pa mwamba papela. Icunsi ciya umwiyulu wa cunsi cino cikafuma mwi lungu, nu mwamba onsi iutenta na maka. 
Ciunda ca ntandala cila cikukulilako. Mose avwanga, nga Leza amwaasuka mu kupangalansya. 
Yawe aika pa Mwamba wa Sinai papela, nga aama Mose kuti aye papela pa mwamba. 
Lyene Yawe amunena ati, “Iika pansi nga usoke antu kuti yataciluka nande ku kwizalola ne Yawe, pano lyene aingi yangafwa. 
Nanti yasimapepo kwene akupalama pipi na kunondi, suka yatala yaisangulula. Ndi asi vivyo, ndayavunuka.”
Lyene Mose anena Yawe ati, “Antu yatangakwela kuno ku Mwamba wa Sinai pamulandu wakuti wemo wapeezile ilamulo kunotuli kuti tuzilizye mwamba uu, uye uwamuzilo, nu kupanga nande kuzinguluka mwamba.”
Lyene Yawe aasuka ati, “Iika pansi nga utoole Aaloni wize nawe kuno. Lelo yasimapepo na antu yatalinzile kuciluka nande kuti iize kunondi. Ndi asi vivyo, ndayavunuka.” 
Alino Mose aika pansi aya ku antu, nga ayanena vino Yawe watavwanga.
Lyene Leza avwanga amazwi yaa yonsi ati, 
“Nene indi Yawe Leza winu, wino walenzile kuti mufume mu mpanga ya Eguputo, kuko kuno mwali azya.
“Mutapepa tuleza tuze suka nene nenga.
  “Mutaipangila tuluwi mu unkolanya wa cintu icili consi ca mwiyulu nanti camu nsi nanti camu manzi pansi ya musili. 
 Mutafukamila unkolanya wakwe tuleza nanti kutupepa. Pano ne Yawe Leza winu, nsizumilizya kuti mwapepa tuleza tuze, nupya nkavunuka ana pa maifyo yakwe yaisi, kufika ku nkulo yalenga citatu na yakwe cini, zyakwe yao ampata. 
Lelo nkalanga kutemwa ku nkulo mazimbi zino zyantemwa nu kuyela amasunde yane.
  “Utalumbula izina lyakwe Yawe Leza wako mu mwata wipe. Pano Nene, ne Yawe Leza wako, ndavunuka ali wensi akalumbula izina lyane mu mwata wipe.
  “Waiusya uwanda wi Sabata nu kuusunga nu muzilo. 
 Mu manda mutanda waomba imilimo yako yonsi. 
Lelo uwanda uwalenga cinimbali wene i Sabata kuli ne Yawe Leza wako. Utaomba umulimo mu wanda uu, wewe nanti ana yako aonsi nanti anaci, nanti aomvi yako aonsi nanti anaci, nanti iviteekwa vyako, nanti mwinamasi wino akaikala mu mikalo yako.
  “Pano Nene, ne Yawe, naumvile insi, iyulu, na yemba, nga na vyonsi vyayamo mu manda mutanda. Lelo pa wanda uwalenga cinimbali, impuuza. Acino ne Yawe napaatwile nu kupolelela uwanda wi Sabata ukuya uwamuzilo.
  “Cindika so na nyoko kuti amanda ya umi wako yavule mu nsi ino ne Yawe Leza wako nkukupeela.
  “Utakoma.
  “Utalongozya.
  “Utaiya.
  “Utatumpwila umuzo.
  “Utakumbwa ng'anda ya muzo. Utakumbwa umuci wa muzo, nanti muomvi wakwe umonsi, nanti muomvi wakwe umwanaci, nanti masaye wakwe, nanti punda wakwe, nanti icili consi cino wakwata.”
  Lino antu yonsi yuvwa kupangalansya, nu kulila kwa ntandala, yalola kumyansya kwa nkuwa ni cunsi pa mwamba, yazakaza ku ntete, yimilila kutali. 
Yanena Mose yati, “Wewe ndi wavwanga kunotuli, tumakuvwa. Lelo tuli ni ntete ukuti ndi Leza wavwanga kunotuli, tungafwa.”
Lelo Mose aasuka ati, “Mutuvwa intete. Leza wataiza sile kuti amwezye nu kulenga kuti mwamoopa, pakuti mutaifya.” 
Lelo antu yatwalilila kwimilila kutali. Suka sile Mose aliwe apalama kwi kumbi linyome litifi, kuno Leza wali.
Lyene Yawe apeela ilamulo kuli Mose kuti akanene aina Izlaeli ati, “Ndakai mwatimuvwa vino Ne Yawe natimvwanga kunomuli ukufuma mwi yulu. 
Mutaipangila tuleza twakwe siluva nanti zaabu kuti mwatupepa pamwi nani. 
Nemo mwankuulila kavuwa kivu apano mwampeelela amawila inu akoca na autandano, imfwele ni mbuzi nga ni ng'ombe zinu. Pa ncende yonsi ino namunena kuti mwampepelapo, apano Nene namaizanga ku kumupolelela. 
 Ndi mwankuulila kavuwa ka mawe, amawe yao mutayawaza. Pano ndi mwayawaza ku cela cakuwazila ale mwakowezya kavuwa kako. 
Pakuya apa kavuwa kane mutakwelela apa masitepu ukuya papela. Pano ndi mwacita vivyo, mulasyala tupu lino mukukwela pa masitepu yayo.”
Yawe anena Mose ati, “Londolwela aina Izlaeli amasunde yaa. 
 Ndi wakala muzya umonsi Muyebulai, wene ali nu kukutumikila imyaka mutanda. Lelo mu mwaka uwalenga cinimbali wene alinzile kukululwa kwaula kulipila nanti cimwi. 
Ndi muzya wiyo atakweti umuci lino wamukazile, nomba wiza watwala lyene atalinzile kusenda umuci lino wakululwa. Lelo ndi watwite lino wamukazile, lyene alinzile kusenda umuci lino wakululwa. 
Musambazi wakwe ndi wamupeezile umwanaci kuti aye umuci, nga ndi wamuvyalila ana aonsi nanti anaci, ale umwanaci na ana yonsi antu ya musambazi. Monsi alinzile ukupita wenga lino wakululwa. 
Lelo muzya wiyo ndi waivwangila ukuti watemwa umusambazi wakwe, nu muci wakwe nga na ana yakwe nu kuti atakulonda kukululwa, 
lyene umusambazi wakwe alinzile kumusenda ku ng'anda yakwe Leza. Alino mu ng'anda yakwe Leza, amwimike pa mulyango nanti pa maingwe ya mulyango nga amutulule ikutwi. Lyene mu musango uu, ale waya muzya mpaka lino alafwa.
“Monsi ndi wakazya umwana wakwe umwanaci ukuya muzya, umwana wiyo atangakululwa wakwe vino azya aonsi yakakululwa. 
Ndi angamukazya ku muntu wino akulonda kuti aye umuci wakwe, lelo umuntu wiyo atatemilwe mukazyana, lyene isi wa mukazyana alinzile amukale. Musambazi wa mukazyana wiyo atangamukazya ku inamasi, pamulandu wakuti wene atamusunzile ningo. 
Monsi ndi wakala muzya umwanaci kuti amupeele ku mwana wakwe umonsi aye umuci wakwe, wene alinzile kumusunga wa mwana wakwe umwanaci. 
Monsi ndi wapalika, alinzile kutwalilila ukupeela kapundu wakwe cipimo icili conga ca vyakulya ni vyakuzwala, nga ni nsambu zili zimwi kwene, ndi vino wamucitilanga lino atali apalike. 
Monsi ndi atafikilizye vii vyonsi kunoli, lyene alinzile kumuta aye muntungwa kwaula kumulifya malipilo yamwi.
  “Wino wensi uuma umuntu umwi nu kumukoma, nawe kwene alinzile ukukomwa. 
 Lelo ndi cacitika sile mu uzanzo, wene atamupanga kumukoma, lyene umuntu wiyo apuukile ku cifulo cino ndamupaatwila, akuno azine. 
Lelo ali wensi ndi wasoka nga nu kukoma umuntu muze ku mufulo, nanti angapukila ku kavuwa kane, mulinzile kumufumya mu kavuwa nu kumukoma.
“Wino wensi uuma isi nanti nyina alinzile ukukomwa.
“Wino wensi uwasenda umuntu umwi ku maka kuti akamukazye nanti kuti amucite muzya, wene alinzile ukukomwa.
“Wino wensi uwatuka isi nanti nyina alinzile ukukomwa.
“Antu ndi yakulwa lyene umwi uwa munoyali watama muze ni iwe nanti wamuma ikofi, lelo atakomile umuntu wiyo, lyene umuntu wino yatama ndi walwala walala pa musanzi, 
lelo pacisila wakatuka amapita nanti amapitila ku mulinda, umuntu wino watamile muze atalinzile kuvunukwa. Wene alinzile ukulipa wino watamile pa nsita ino wasumba pa musanzi. Nupya alinzile kumusunga mpaka apole.
“Muntu ndi uuma muzya wakwe ni ntuwa, umonsi nanti umwanaci, nga muzya afwa papo kwene, umuntu wiyo alinzile kuvunukwa. 
Lelo ndi muzya wiyo walinda uwanda onga nanti amanda yaili kwaula ukufwa, lyene umusambazi wakwe atalinzile kuvunukwa. Pano lino umusambazi waponzya icuma cakwe, ala caticilingana.
“Antu yamwi aonsi ndi yakulwa, alino yakunula umwanaci asenzile indilwa, nga ni ndilwa iyo yononeka kwaula kumucisa mu musango uli onsi, lyene wiyo uwatamukunula alinzile ukulipa iya wa mwanaci wiyo kulingana nu uputuzi wa cilye. 
Lelo ndi umwanaci umwisikulu wacisika, lyene uvunuko ulinzile ukuya wakwe vi: uumi pa uumi, 
ilinso pa linso, ilino pa lino, ikasa pi kasa, 
koca pa koca, cilonda pa cilonda, mukwangu pa mukwangu.
“Muntu ndi uma muzya wakwe umonsi nanti umwanaci mwi linso cakuti ilita kulola, wene alinzile kuta muzya wiyo aye muntungwa kuti cii ciye malipilo pa kumonona linso. 
Ndi wamukuula ilino, wene alinzile kuta muzya wiyo aye muntungwa kuti cii ciye malipilo pa kumukuula ilino.
“Cipambasi ndi watota umuntu nu lupembe, umonsi nanti umwanaci, nga afwa, cipambasi wiyo alinzile kutamwa na mawe mpaka afwe. Ni nyama yakwe cipambasi wiyo mutalya. Lelo umwine wakwe cipambasi wiyo atavunukwa. 
Lelo cipambasi wiyo ndi wali nu musango wakupuma nga nu mweneco ale yamusoka, lelo wakana kumunyepa, lyene ndi wakoma umuntu ni mpembe, umonsi nanti umwanaci, cipambasi wiyo alinzile kutamwa na mawe mpaka afwe. Nu mwisikulu kwene alinzile ukukomwa. 
Ndi yamupingula ukulipa, lyene alinzile kulipila impiya zyonsi zikulondwa pakuti apususye umi wakwe. 
Cipambasi wiyo ndi wakoma mulumendo nanti mukazyana, isunde lyonga kwene liomviwe. 
Cipambasi wiyo ndi wakoma muzya umonsi nanti umwanaci, umweneco wakwe cipambasi wiyo alinzile ukulipa umusambazi wa muzya impiya yakwe siluva kulingana amakumi yatatu, na cipambasi wiyo alinzile kutamwa na mawe mpaka afwe.
“Muntu ndi watupula intupiko pa ciwina, nanti wimba ciwina kwaula kutupikapo, lyene masaye nanti punda ndi waponelamo, 
umuntu wiyo alinzile kulipila pa citeekwa cico. Alipile impiya ku mwisikulu wa citeekwa cico, lyene pacisila angasenda inyama iyo ifwe.
“Cipambasi wa muntu umwi ndi wakoma cipambasi wa muze, antu yaa yaili yakazye cipambasi wino watakoma muze, nga yankane impiya zizyo. Inyama yakwe cipambasi wino watafwa nayo kwene yankane. 
Lelo ndi camanyike ukuti cipambasi wiyo wakwata musango wakuzanza, lyene umweneco alinzile ukupeela umuze cipambasi muze kuti apyanikizye pa mufwe. Alino pacisila angasenda inyama iyo ifwe.”
“Muntu ndi wiya masaye nanti imfwele nanti imbuzi, wakoma nanti wakazya, alinzile kulipila yamasaye yasano pali masaye wiyo wenga, nga alinzile kulipila imfwele nanti imbuzi zini pa mfwele nanti imbuzi iyo yonga.
“Mwivi ndi walemwa usiku akwiya mu ng'anda nga yamukoma, wino uwamukoma atangapeelwa mulandu wa kutala katwe. 
Lelo ndi cacitika musanya, umuntu wiyo angapeelwa mulandu wakutala katwe.
Ndi cakuti inyama ino wiya yaizana ipuma ale ali nayo, cisi mulandu inyama iyo ingaya a masaye nanti punda nanti imfwele, wene alinzile kulipa ziili pa nyama yonga.
“Muntu umwi ndi waleka iviteekwa vyakwe vyaya vingila mu calo ca muntu muze nu kulya vilimwa vyamu calo cico, umweneco wa viteekwa vivyo alinzile ukulipa muze vilimwa vyakwe visuma cuze ukufuma mu calo cakwe, nanti iviseekwa vyakwe visuma cuze.
“Muntu umwi ndi wasonteka umoto mu calo cakwe, lyene umoto walemela nu kuyaoca ingano izili mu calo ca muze, kumwi nazino yatulika kweneko, nanti koca icalo umuli vilimwa, umuntu wiyo alinzile ukulipa pali vino vyononeka.
“Muntu umwi ndi wazumila kusungila umuntu muze impiya nanti icintu camutengo ukulu nga lyene yamwiyila, ndi umwivi yamulema alinzile kulipila maila yaili. 
Lelo ndi umwivi atalemilwe, lyene wino wasunganga impiya ni vintu vyamutengo ukulu, yalinzile kumutwala kuli yakapingula nga yakapingula yalalola ndi cakuti wiile mwinipamba vintu vivyo nanti foo.
“Mu mulandu onsi uno antu yaili yakupazyanya pali masaye, punda, imfwele, vyakuzwala nanti icintu consi caticiponga, cino ali wino akuti cakwakwe, antu yaili yaa yalinzile kuyatwala kuli yakapingula. Lyene yakapingula yalinzile kupingula mulandu, nga wino wazanikwa nu mulandu alinzile ukulipa muze maila yaili.
“Muntu umwi ndi wazumila kusungila mwinipamba punda, masaye, imfwele nanti iciteekwa cuze, lyene iciteekwa cico cafwa nanti cacisika, nanti casendwa mu nkondo, nga ndi pasi kambone, 
umuntu wiyo alinzile kulapa mwi zina lyane ne Yawe pamwi ndi kambone wakwe ukuti wene atiya citeekwa ca muntu muze. Lyene umweneco wa citeekwa alinzile kuzumila ukuti citeekwa caticiponga, nga muze atalinzile kumulipila cuze cakupyanikizya. 
Lelo ndi citeekwa yaciivile, umuntu wiyo alinzile kulipila umwine wa citeekwa. 
Ndi citeekwa cico calika ni cilyanyi ca mpanga, kasunga wa citeekwa cico alinzile ukuleta ivyasyalapo kuti viye icisininkizyo. Lyene atangalipa pa citeekwa icati cilika ni cilyanyi ca mpanga.
“Muntu umwi ndi wazima iciteekwa ku muze, lyene iciteekwa cacisika, nanti cafwa lino umweneco asipo, umuntu wiyo uwazime alinzile ukulipa. 
Lelo ndi cico cacitika lino umweneco apanoli, lyene atalinzile ukulipa. Ndi walipile pa kwazima iciteekwa, lyene impiya kwene zizyo ali malipilo.
“Muntu ndi waongola nu kulongozya nu mukazyana atatala wamanya umonsi nupya atataisiwa, umuntu wiyo alinzile kulipila zya cisungu, nga lyene amutwale. 
Lelo ndi isi wa mukazyana wakana kuti umonsi wiyo amutwale, lyene umuntu wiyo alinzile kulipila isi wa mwana impiya kulingana ni zyakulipa pa mukazyana atamanyile umonsi.
“Mwanaci wensi wino akacita vyamalele alinzile akomwe.
“Monsi wensi wino uulungana ni nyama alinzile akomwe.
“Muntu wensi uwapeela impolelwa kuli tuleza alinzile akomwe. Lelo ukwakupeela impolelwa akuli nene, ne Yawe.
  “Mutacuzya nanti kuzunya mwinamasi. Mwaiusya ukuti namwe kwene mwali ainamasi mu Eguputo 
Mutacuzya mukamfwilwa nanti umwana musyale. 
Ndi mwayacuzya, ne Yawe nduvwa kulila kwao kuti njazwe. 
Nupya ndasoka nu kulenga kuti anisi inu yamukome mu nkondo. Aci inu yalaya yamukamfwilwa, na ana inu yalaya ana asyale.
“Umwi ndi wakongwesya impiya ku muntu ali wensi uwamu antu yane mupina, atacita wakwe kakongwisya wa mpiya, alonda kuti yamulipe kalowa. 
Ndi watola mwingila wa muntu umwi nu kuucita icintu cakwe kamukole ukuti alakulipila, lyene ulinzile umuswilizizye lino ilanzi litali liwe, 
pamulandu wakuti cili icakuvimbala sile cino mupina akweti ca kumucingilila ku mpepo usiku. Uzye nacuze icani cino angavimbala? Ndi wene walilila kunondi ukuti mwazwe, ndamwasuka pano nene wa mizu.
“Utakavwange mazwi ya misuli kuli Leza nupya utakatipwile intunguluzi ya antu inu.
“Mwampeela amawila ukufuma ku vyauzombozi winu na waini winu pa nsita ino vyapeelwa.
Mwampeela mayeli ya ng'ombe ni mfwele ni mbuzi zinu. Mwaleka iyeli lyaviko na nyina amanda cinimbali, na pa wanda uwalenga cinani mulipeela kunondi.
  “Mwemwe antu yane. Caleka mutalinzile ukulya inyama ya citeekwa cino cakomwa ni cilyanyi ca mpanga. Inyama iyo mupeele kuli yasimbwa.
  “Utasansanta impwelo zyaufi, nupya utazwilizya muntu wa mulandu pa kumuvwangila umboni waufi. 
Utawila kuli cele wensi lino yakucita iviipe. Utazumilizyanya nayo lino yakuvwanga umboni waufi uno ukaonona ulungami pakuti uzanzye aingi. 
 Pakupingula umuntu mupina utaya na kasoozi.
  “Ndi walola masaye nanti punda wa mwanisi wako wataponga, ulinzile umutwalile. 
Punda wa mwanisi wako ndi wapona pa kunyomelwa cisendo, utapuzya nu kumusya. Lelo uwazwilizye mwanisi wako kukatusya punda nupya.
  “Ndi wenga uwamu antu yako mupina watala mulandu, mumupingwile mulandu kwaula kasoozi. 
Uleuke mu vya ntumpu. Utakoma umuntu wakaele akacita vyawololoke, pano nemo ntalapanya mukakasi. 
Utapokelela mafukakanwa, pamulandu wakuti yene yakapafuzya manso ya antu yano akapingula imilandu, pano mafukakanwa yakalenga mulandu kwipila yao ataponzile.
  “Mutacuzya mwinamasi. Mwemo mwamanya vino caya ukuya mwinamasi, pano namwe kwene mwali ainamasi mu Eguputo.
“Pa myaka mutanda uwakomela imbezu zyako mu calo nu kuzombola. 
Lelo mu mwaka uwalenga cinimbali icalo cico ucilalika. Antu apina amu mutundu winu aliwo yangalya cimbuka uwamu calo cico, alino inyama zyamu mpanga zingalya ivyasyala. Mwacita icili conga nu ku vyalo vya matingi ni vya miolivi kwene.
“Waomba imilimo yako mu manda mutanda, lelo pa wanda uwalenga cinimbali utaomba imilimo, kuti yamasaye yako yapuze pamwi na ya punda kwene. Nupya kuti azya yako nga na inamasi yapuze. 
Muvwikisye vyonsi vii vino namunena. Mutapepa tuleza tuze, mutalumbula na mazina yatuko.
“Mwazevya vimulo vitatu cila mwaka pa kuncindika. 
Mwazevya Cimulo ca Mukate usi na Citutumusi. Wakwe vino namupiile ilamulo mwalya umukate usi na citutumusi pa manda cinimbali mu mwezi wakwe Abibu, pa nsita ino cikacitikila, pamulandu wakuti mu mwezi kwene uwo alino mwafumile mu Eguputo. Kusi umuntu wakwiza ku ng'anda yane minwe. 
Mwazevya cimulo pa manda ya kuzombola iviseekwa vinu ukufuma mu vyalo vinu. Mwazevya cimulo ca wanda wa kusezya vya uzombozi vyonsi ku kusila kwa mwaka, lino mukukoozya vilyo vinu vyonsi. 
Amaila yatatu mu mwaka antu yonsi aonsi yalinzile kulolekela pa manso yane ne Yawe Simwandalali.
“Pakumpeela uwazi wa nyama ya mpolelwa, mutaapelela pamwi nu mukate umuli icitutumusi. Mafuta ya mawila yane ya vimulo yatasungwa kufika katondo ka wanda walondelela.
“Cila mwaka mwaleta ku ng'anda yakwe Yawe vya uzombozi vinu vyankolelo.
“Natinatuma mungeli wane inkolelo inu, pakuti amucingilile umu nzila nu kulenga kuti mufike ku cifulo cino namuteyanyizizya. 
Mwauvwila wiyo kwene, nupya mwauvwikisya vino akumunena pamulandu wakuti natimupeela maka yonsi. Ndi mwacita vikanza kunoli alasoka cuze. 
Lelo ndi muvwila wiyo kwene nu kucita vyonsi vino akumunena, lyene Nene kwene tulapatana na anisi inu, nupya wensi wino wapata mwemwe tulalozyanya nawe.
“Mungeli wane alakolela ku nkolelo inu, nupya alamutungulula ku mpanga ya ina Amoli, aina Hiti, aina Pelizi, aina Kenani, aina Hivi nga na Yebusi, nupya ndayonona yonsi. 
Mutafukamila unkolanya wakwe tuleza twao nanti kutupepa. Mutalondelela mipepele nanti miyele ya antu yaa. Mukonone tuleza twao nupya mukatamole vipilala vya mawe yao pano yakapepela. 
Ndi mwampepa nene ne Yawe Leza winu indamupolelela. Ndalenga kuti muye ni vyakulya nga na manzi, nu kulenga kuti mutalwala. 
Mu mpanga inu kusi umwanaci umwi wino civiya cilononeka nupya kutalaya ng'umba. Ndalenga kuti mwaikala amanda avule.
“Antu yonsi yano yakamulwisya ndayalenga kuti yaye ni ntete kunomuli nupya ndalenga kuti yao amupata yaye avulungane cuze cakuti yalasimula kantapepela. 
Ndalenga kuti aina Hivi, aina Kenani nga na ina Hiti yutuke lino mutacili mufikeko, nupya yalutuka wa antu yano yalumwa na mavu. 
Ntalalenga kuti yafume mu mwaka onga kwene pano mu mpanga mungasyala sile mwaula antu, ni nyama zya mpanga zingaya izitupu. 
Lelo indalenga kuti yafumemo panono panono mpaka kufika na lino mulavyala ana avule nu kutoola impanga iyo, 
Ndapanga mumpaka ukufuma kuli Yemba Muyenzu mpaka nu kufika kuli Yemba Mukulu wa ina Filisti. Nupya ukufuma ku lwanga mpaka kufika nu kuluzi lwa Yufulate. Ndalenga kuti muye na maka pa antu amu mpanga iyo nu kuyazinga. 
Mutaca mucite upangano nayo nanti na tuleza twao. 
Mutakaleke antu yalya ikale mu mpanga inu, ndi mwayazumilizya kwikala yalamuteya kuti mwapepa tuleza twao nga mu musango uu, yalalenga kuti mwaifya kunondi.”
Pacisila lino Yawe wamala ukupeela amasunde ku ina Izlaeli anena Mose ati, “Iza, kwela mwamba kunondi, wize na Aloni, Nadabu Abiu nga na aikolo ya ntunguluzi zya ina Izlaeli amakumi cinimbali. Lino mucili katalamukila, mufukame pansi mumpepe. 
Wewe wenga sile upalame pipi nani, muze foo. Antu yatalinzile kukwela mwamba.”
Mose apita, aya anena antu amazwi na malamulo yonsi yano Yawe wamunenyile. Lyene antu yonsi yaasuka yati, “Endi, tumacita vyonsi vino Yawe watavwanga.” 
Mose alemba malamulo yakwe Yawe yonsi. Katondo ka wanda walondelela, Mose akuula kavuwa mwisika ya mwamba, nga aimika na mawe ikumi na yaili, cila iwe lila likwimilila umutundu onga wa ina Izlaeli. 
Lyene atuma aina Izlaeli alumendo, iyaya yapeela amawila akocela Yawe. Iyafyula tucipambasi nu kupeela uwila wa utandano kuli Yawe. 
Mose atoola citika wa wazi awika mu ngeso, lyene uwazi wasyala asansa pa kavuwa. 
Pacisila cakwe vii, Mose atoola lupapulo lwa upangano awelengela antu. Lyene antu yavwanga yati, “Tukaayela Yawe nu kucita vyonsi vino watavwanga. Wene tumamuvwilanga.” 
 Lyene Mose atoola uwazi uwamu ngeso nga akanyila antu, alino avwanga ati, “Uwazi kwene uu, cili cisininkizyo ca upangano uno Yawe wapangana namwe pa kumupeela malamulo yaa.”
Lyene Mose, Aloni, Nadabu, Abiu, nga na aikolo ya ina Izlaeli amakumi cinimbali yakwela mwamba, 
alino yalola Leza wino aina Izlaeli yapepanga. Mwisika lya ngazo zyakwe mwali cimwi calolekanga papela ngati iwe licindame lyakwe safilo, ilyanze ningo, kuloleka kwaliko ngati iyulu. 
Leza atononyile intunguluzi zii, zya ina Izlaeli. Endi yamuweni Leza, lino yalola Leza alino lyene yalya nu kumwa capamwi.
Yawe anena Mose ati, “Iza kwela mwamba kunondi, lyene wize walolela kuno kwene. Ndakupeela vipampa vya mawe yaili pano pali amasunde akusambilizya antu.” 
Caleka Mose atenuka pamwi na Yoswa kaazwa wakwe, alino Mose atandika kukwela mwamba wakwe Leza. 
Mose ala watanena aikolo ati, “Mwemo mwatulolela pa kwene pa nsakwe mpaka kufika na lino tulawela. Aaloni na Huli yamasyala kuno namwe. Caleka wino wensi akweti mulandu angaya kunoyali.”
Mose akwela Mwamba wa Sinai, nga ni kumbi livimba mwamba. 
Uluswepo lwakwe Yawe iluloleka pa Mwamba wa Sinai, nga ni kumbi livimba mwamba pa manda mutanda. Pa wanda uwalenga cinimbali, Yawe aama Mose kwi zwi ukufuma mwi kumbi. 
Ku ina Izlaeli uluswepo lwakwe Yawe iluloleka wa cimbilimbili ca moto icikwaka papela ya mwamba. 
 Mose aingila mwi kumbi, atwalilila kukwela mwamba mpaka afika papela. Mose aikala kuku kwene amanda amakumi yani, musanya nu usiku.
Yawe anena Mose ati, 
“Nena aina Izlaeli kuti yapeele amawila yao kunondi. Lyene upokelele ca wila uli onsi uno cila muntu akulonda ukupeela. 
Amawila yano ulinzile kupokelela ukufuma kunoyali aeya. Zaabu, siluva, nga nu mukuwa, 
insalu zya cifungo, ni ziyenzulukile, nga ni nsalu ziyenzu zyakwe pamba, insalu zyapangilwa na mavumbu ya mbuzi. 
Mikwela yakwe yasuuku ino yaombeka mu viyenzu, mikwela inyuke, imbao zya muti wa akasya, 
amafuta yamwi lampi, vyamununko usuma vya mafuta akusolwela nga ni vya ubani wa cinunkilo cisuma.  
Nupya upokelele amawe ya onikisi nga ni viyembelo vyuze vyakwika pa cakuzwala cakwe Simapepo Mukulu cakwe efodi alino na pa cakuzwala ca pacisao. 
Antu yalinzile kunkuulila itaalu lyamuzilo pakuti ningaikala pakasi kao. 
Ulipange mu mwata ndi uno namakulangilila, kumwi ni mipangile ya viya vyonsi vya mwi taalu.”
Yawe avwanga ati, “Nena antu yapange mbokosi ya mbao zya muti wa akasya. Mu utali muye masentimita umwanda onga ni kumi na yani, mu wipi muye masentimita amakumi mutanda na mutanda, mu utali wa papela wa Mbokosi ya Upangano iye masentimita amakumi mutanda na mutanda. 
Uipomele na zaabu musuma cuze, mukasi nu kunzi kwene. Uwike kamusipi kuzingulusya mbokosi yonsi. 
Upange mipeto iini yakwe zaabu nu kuinyepelela ku makulu yani a mbokosi, ku mbali yonga iili nu ku mbali yuze iili. 
Nupya upange mipingilo ya mbao zya muti wa akasya, alino mipingilo iyo uyengelele na zaabu. 
Mipingilo kwene iyo ukaisomeke mu mipeto iyo, mbali zyoili zya Mbokosi pakuti yapingila Mbokosi. 
Mipingilo ii, yaikala mu mipeto, kusi kusomola foo. 
Mu Mbokosi amuno ulika vipampa vya mawe yaili yano yalembwapo amasunde.
  “Upange ni ntupiko yakwe zaabu musuma cuze. Mu utali iye masentimita umwanda onga ni kumi lyonga, mu wipi muye masentimita amakumi mutanda na mutanda. 
Mbali zyoili zya ntupiko iyo, upange yakelubi yaili yakwe zaabu musule, 
kelubi umwi ku nu muze ku. Yakelubi yayo uyapampamile pa ntupiko. 
Mapa yakwe yakelubi yayo yakavungulukile papela ya ntupiko nu kuvimba ntupiko ya Mbokosi ya Upangano. Yakelubi yace yalolenkane aisikulu, ni vinso vyao ale vikulola pa ntupiko ya Mbokosi ya Upangano. 
Ukike ntupiko papela ya Mbokosi ya Upangano, alino mu Mbokosi kwene iyo ya Upangano amuno ukike vipampa vya mawe ivya masunde vino ndakupeela. 
Ndakomenkana nawe kuku kwene, nupya papela ya ntupiko, pakasi kakwe yakelubi, indakunena malamulo ya antu yane aina Izlaeli.
“Upange tebulo wa mbao zya muti wa akasya. Mu utali wakwe tebulo muye masentimita 88, mu wipi namo muye masentimita 46, lyene ciimo cakwe tebulo ciye 66. 
Lyene ulipomele na zaabu musuma cuze, nupya upange kayembelo kakwe zaabu kuzingulusya tebulo. 
Upange fulemu kuzingulusya tebulo, mu wipi masentimita cinimbali na citika, nupya upange kayembelo kakwe zaabu kuzingulusya fulemu lilyo. 
Upange mipeto ini yakwe zaabu, lyene uvinyepelele ku vinkonci vini ulunga na makulu yakwe tebulo. 
Mipeto ya kusomekamo mipingilo yakupingila tebulo iikwe pipi ni fulemu. 
Upange mipingilo ya mbao zya muti wa akasya yakupingila tebulo, lyene uyengelele na zaabu. 
Upange imbale ni ngako ni misazi ni ngeso vyakuomvya pa kupeela amawila ya vyakumwa. Vyonsi vii, vilinzile kupangwa na zaabu musuma cuze. 
 Pi tebulo uwaikapo umukate uwapeelwa kuli Leza.
“Upange cakutekapo ilampi cakwe zaabu musuma cuze. Cikalilo nga nu mulundi wakweco viye vyakwe zaabu, nupya visule ni nondo. Intombo, tumapambo, na maluwa yakweco, uvipange viye icintu conga cakweco. 
Mu mbali zyoili mukaye misambo mutanda, ku mbali yonga misambo itatu nu ku yuze itatu. 
Cila musambo pa misambo mutanda, ukwate maluwa yatatu, apangwa wa maluwa ya muti uwakolana na makole. Kuye ni ntombo na maluwa yakwezyo. Ku musambo uze, nako kwene kuye viyembo vitatu vyapangwa wa maluwa ya muti uwakolana na makole. Kuye ni ntombo nu tumapambo. Misambo yonsi mutanda iya cakutekapo ilampi iye vivyo kwene. 
Pa cakutekapo ilampi pakaye intombo zini nu tumapambo, tukolane na maluwa ya muti uwakolana na makole. Kuye ni ntombo nu tumapambo. 
Palaya ulutombo longa mwisika ya cila misambo iili pa misambo yonsi mutanda iyatambilila ukufuma pa cakutekapo. 
Intombo pamwi ni misambo ilya vikapangilwe kumwi ni cakutekapo ilampi, vikaye icintu conga cakwe zaabu musuma cuze musule. 
Upange inyali cinimbali nu kuyika pa cakutekapo ilampi pakuti yapeela uluswepo ku nkolelo. 
Malumano pamwi ni vyakuzyolelamo itwi viye vyakwe zaabu musuma cuze. 
Pakupanga cakutekapo ilampi pamwi ni viombelo vii vyonsi uomvye makilogalamu amakumi yatatu na yasano yakwe zaabu musuma cuze. 
 Usakamale pakuti ukapange vyonsi vii mu mwata uno nakulangilila pano pa mwamba.”
Yawe avwanga ati, “Upange Itaalu uomvye insalu ikumi zya cifungo zipangwe ningo, nupya ni nsalu zyacifuvya, nga ni ziyenzulukile na wulu muyenzu. Pa nsalu zikwene upikulepo yakelubi. 
Mu utali wakwe cila nsalu yakucingilikizya muye amamita ikumi na yaili alino mu wipi muye pipi na mamita yaili. Zyonsi zizyo ziye zikolane. 
Usume insalu zyakucingilikizya zisano ziye insalu yonga, nupya ucite icili conga kwene ni nsalu zyuze zisano. 
Usumilile tumikowelo twa nsalu ya cifungo mu mbali ku mpela ya nsalu yonga. Ucite icili conga kwene nu ku nsalu yuze. 
Lyene usumilile tumikowelo amakumi yasano twa pa nsalu yakutandikila alino natuze amakumi yasano twa pa nsalu yakwe cili, pakuti tumikowelo tuu, tulolenkane. 
Nupya upange tukoweko twakwe zaabu amakumi yasano, utwakulundinkanyizizya insalu zyakucingilikizya ziili kuti zipange Itaalu lyonga.
“Upikule insalu zyakucingilikizya ikumi na yonga zya mavumbu ya mbuzi, zyakuvimba papela pi Taalu. 
Mu utali wakwe cila nsalu yakucingilikizya muye amamita ikumi na yatatu, alino mu wipi wakwe cila nsalu muye pipi na mamita yaili. Insalu zyakucingilikizya zyonsi ziye zikolane mu cipimilo. 
Usume insalu zyakucingilikizya zisano ziye insalu yonga, nupya ucite icili conga kwene ni nsalu zyuze mutanda. Upete kapande kalenga mutanda maila yaili ku nkolelo yi Taalu. 
Usumilile tumikowelo amakumi yasano mu mbali ya nsalu yonga, nu tumikowelo amakumi yasano usumilile ku nsalu yuze. 
Upange tukoweko amakumi yasano twa mukuwa. Ukovye mu tumikowelo twa nsalu ziili kuti zipange ca kuvimbila pi Taalu conga. 
Citika wa nsalu yakucingilikizya wino wasyala mukopokezye ku lukungu lwi Taalu. 
Masentimita yano yapitilila mu mbali mu utali wi Taalu mbali zyoili, uyakopokezye mu mbali kuti yavimbe Itaalu.
“Upange vya kuvimba pi Taalu navyuze viili. Cimwi ca mukwela wa mfwele uno yavumvunya mu viyenzu, cuze naco ca mukwela unyuke ca kuvimba papela yakwe vyonsi.
“Upange amafulemu a kwi Taalu lyamuzilo ni mbao zya muti wa akasya. 
Mu utali wakwe cila fulemu muye amamita yani na citika, alino mu wipi muye masentimita amakumi mutanda na mutanda. 
Imbao ili yonsi iye ni vya kulundinkanyizizya viili, kuti vilundinkanye amafulemu pamwi. Avino upangile amafulemu yonsi vyakulundinkanyizizya vii. 
Upange amafulemu amakumi yaili, aku ntunga yaku kaeya ki Taalu. 
Alino upange vyakusimpamo incesi vyakwe siluva amakumi yani vya mafulemu amakumi yaili. Pansi yi fulemu lyonsi paye vikalilo viili, viye ni vyakulundinkanyizizya kwi fulemu. 
Ku ntunga yaku katutu ki Taalu nako upange amafulemu amakumi yaili, 
nga ni vikalilo vya mafulemu amakumi yani vyakwe siluva. Cila fulemu liye ni vikalilo viili. 
Upange amafulemu mutanda, aku lukungu lwi Taalu lwaku uwondaka 
nga na mafulemu yaili amu matungi. 
Amafulemu yaa, yaili amu matungi yaya alekane pansi yalundinkanyiziwe papela kufika kutukowelo twa kutandika tutu. Vii, avino amafulemu yaili yaye yano yapanga matungi yaili. 
Caleka kuye amafulemu cinani, nga ni vikalilo vyakwe siluva ikumi na mutanda, vikalilo viili kuli cila fulemu.
“Upange mpanda zya mbao zya muti wa akasya, zisano ziye ku mafulemu aku mbali yonga yi Taalu. 
Zisano nazyo ziye ku mafulemu aku mbali yuze. Nupya paye mpanda zisano zya mafulemu ku uwondaka, ku lukungu lwi Taalu. 
Lupanda lwa pakasi, lwikwe pakasi na pakasi ya mafulemu, lutungilile amafulemu yonsi, ukufuma ku mbali yonga yi Taalu mpaka ku mbali yuze. 
Amafulemu yonsi uyapomele na zaabu, nupya uyasomeke mu mipeto yakwe zaabu pakuti yatungilile mpanda zizi. Alino ni mpanda kwene ziye izipomelwe na zaabu. 
Caleka upange Itaalu lyane ndi vino nkukulangilila pano pa mwamba.
“Upange insalu yakucingilikizya ya cifungo, iyenzulukile nga na wulu muyenzulukile. Alino pa nsalu iyo yapikule yakelubi. 
Uikoweke pa ncesi zini zya muti wa akasya uipomele na zaabu, ale ili nu tukowelo twakwe zaabu ni vikalilo vini vyakwe siluva. 
 Ukoweke insalu yakucingilikizya ku tukoweko alino kwi tundu ya nsalu yakucingilikizya wike Mbokosi ya Upangano mukasi ino ikweti vipampa vya mawe yaili. Insalu iyo yakucingilikizya ilapaatukanya Ncende Yamuzilo ni Ncende Yamuzilo kuluta. 
Wike intupiko pa Mbokosi ya Upangano mu Ncende Yamuzilo kuluta. 
Kunzi ya Ncende Yamuzilo ukuluta wike tebulo ku katutu ki Taalu, alino wike cakutekapo ilampi ku kaeya.
“Pa mulyango wa kwingilila mwi Taalu wikepo insalu yakucingilikizya ya cifungo, yacifuvya, iyenzu, nga na yakwe bafuta mutelepe, ipangwe ningo, nupya ipetwe ningo mumbali usaka. 
Upange incesi zisano zya muti wa akasya zyakuti yakowekapo insalu yakucingilikizya. Zilinzile zipomelwe na zaabu, nupya tukowelo twaziko tuye twakwe zaabu. Alino upange vikalilo visano vya mukuwa vya ncesi kwene zizyo.”
“Upange kavuwa ka mbao zya muti wa akasya. Kaye kalingane mbali zyonsi zini. Mu utali wa kavuwa muye amamita 2 na masentimita 20. Mu wipi muye icili cimwi, amamita 2 na masentimita 20. Ciimo ciye mita wenga na masentimita 30 na mamilimita 7. 
Upange vikozile impembe papela ya matungi yani, vilundinkanyiziwe ku kavuwa, impembe na kavuwa viya icintu conga, alino kavuwa konsi yakengelele nu mukuwa. 
Upange viya vyakuomvya pa kavuwa, ukuli kuti yapani yakuponelamo itwi, yafosyolo, ingeso zya kukanyizizya, yafoloko akulu, alino na malwangayo yakusendelamo itwi. Viya vyonsi ivya kavuwa viye vya mukuwa. 
Upange cililata ca mukuwa cipikule wi sumbo, nga ucipangilile ni mipeto ya mukuwa pa matungi yani yakweco. 
Lyene uciike mwisika lya lung'umba lwa kavuwa kuti cifike pakasi na pakasi ka kavuwa. 
Upange mipingilo yakupingila kavuwa ya muti wa akasya, nupya mipingilo iyo uyengelele nu mukuwa. 
Pakupinga kavuwa kaka, mipingilo yaisomeka mu mipeto ya mumbali zyoili zya kavuwa, pa kukasenda 
Nupya mukasi ya kavuwa ukasye mufonke wakwe vino natinkulangilila pakwene pa mwamba.
“Upange insalu yakucingilikizya kuzinguluka musolo wi Taalu. Ku kaeya kuye insalu zyakucingilikizya zyakwe bafuta mutelepe nupya mupange ningo. Kutalimpa kwa mbali yonga kuye amamita 44. 
Ncesi ziye amakumi yaili nga ni vikalilo amakumi yaili, vya mukuwa. Lelo tukowelo twakwe siluva twaku ncesi, pamwi ni vyakulundinkanyizizya incesi vyonsi viye vyakwe siluva. 
Vivyo kwene ku ntunga yaku katutu wike insalu zyakucingilikizya. Mu utali wa nsalu muye amamita amakumi yani na yani, ni ncesi amakumi yaili. Insalu zizyo zinyepelelwe pa ncesi amakumi yaili zino zilasimpwa, lelo tukowelo twaku ncesi nga ni ncesi kwene viye vyakwe siluva. 
Mu wipi wa musolo ku ntunga yaku uwondaka kuye insalu zyakucingilikizya, navyo ikumi. Mu utali wa nsalu muye amamita amakumi yaili na yaili, incesi nazyo ziye ikumi nga ni vikalilo ikumi. 
Ku ntunga yaku ufumondaka, kuno kuli mpongolo, nako kwene kuye insalu yakucingilikizya nu mu utali wa nsalu muye amakumi yaili na yaili. 
Ku mbali yonga ya mpongolo kuye insalu zyakucingilikizya amamita mutanda na masentimita amakumi mutanda, incesi zitatu nga ni vikalilo vya ncesi vitatu. 
Cili conga kwene nu ku mbali yuze kuye insalu zyakucingilikizya. Kutalimpa kwa nsalu kuye amamita mutanda na masentimita amakumi mutanda, kuye ni mpanda zitatu nga ni vikalilo vya ncesi vitatu. 
Pa mpongolo ya musolo paye insalu yakucingilikizya ya cifungo, iya cifuvya, iyenzu nga na yakwe bafuta mutetepe mupangwe ningo nupya ipetwe usaka. Kutalimpa kwa nsalu kuye amamita fundimbali. Insalu inyepelelwe ku ncesi zini izisimpwe mu vikalilo vini. 
Ulinzile kwika vyakulundinkanyizizya incesi vyakwe siluva alino tukowelo twaku mpanda nato kwene tuye twakwe siluva. Lelo vikalilo vyakusimpamo incesi vyene viye vya mukuwa. 
Mu utali wa musolo uwo muye amamita amakumi yani na yani. Mu wipi wauko muye amamita amakumi yaili na yaili. Ciimo naco ciye amamita yaili na masentimita amakumi yaili. Insalu zizyo zyakucingilikizya ziye zyakwe pamba musolwe ningo cuze, nupya mupikulwe. Vikalilo vya ncesi viye vya mukuwa. 
Viya vyonsi vyakuomvya mu milimo ya mwi Taalu pamwi ni mpopo zya kwi Taalu nga ni mpopo zyonsi zyamu musolo vyonsi viye vya mukuwa.
“Upeele ilamulo ku ina Izlaeli kuti yakuletele amafuta ya miolivi ayengwe ningo, akukozezya ilampi kuti lyaaka amanda pe. 
Aaloni na ana yakwe aonsi yakakozya ilampi kunzi ya nsalu icinge ino yapaatula Cifulo Camuzilo ni Cifulo Camuzilo ukuluta kuno kukaikala Mbokosi ya Upangano. Lyene ilampi mwi Taalu lya Ukongano likaaka pa manso yane kutandika manguzi mpaka kufika katondo. Aina Izlaeli nga na amu mupanda wao yalinzile yasunge ilamulo lii amanda pe.”
Yawe apeela ilamulo kuli Mose ati, “Tuma akwama munyonko Aaloni pamwi na ana yakwe aonsi, Nadabu, Abiu, Eleaza, nga na Itamali. Ali antu yano natinsolola ukufuma mu ina Izlaeli pakuti yangantumikila wakwe yasimapepo. 
Uleke yasumile munyonko Aaloni vyakuzwala vyamuzilo, ivya kumucindamika nu kumuyemvya. 
Ama antu yonsi amanya kusuma, yano napeela amano, kuti yasumile Aaloni vyakuzwala pakuti angapaatulwa wakwe simapepo uwamu mulimo wane. 
Vyakuzwala vino yali nu kusuma aivi. Cakuzwala ca pacisao, cakuzwala ca efodi, mwingila, ikoti lyapetwa mumbali ningo, tulibani wakuzwala ku mutwe nga nu musipi wa nsalu. Yasume vyakuzwala vya usimapepo vya munyonko Aaloni nga ni vya ana yakwe, pakuti yangatumikila wakwe yasimapepo.  
Antu yano yamanya kusuma, yaomvye usavu wakwe zaabu, wa cifungo, wacifuvya, uyenzu nga na bafuta mutelepe nupya mupangwe ningo. 
Cakuzwala ca efodi yacipangile na zaabu, insalu ya cifungo, yacifuvya, iyenzu, alino na bafuta mutelepe mupangwe ningo nupya mupetwe usaka. 
Uleke yasumilile tumakwelelo twapa viye twiili ku mpela ya cakuzwala ca pacisao. Tumakwelelo tuu utwakunyepela cakuzwala ca efodi. 
Nupya yalinzile kupikula musipi usaka usumililwe kunkolelo ya cakuzwala ca efodi pakuti ciloleke icintu conga. Musipi uwo, wa ciputulwa conga nao kwene uye wa nsalu yakwe zaabu, ya cifungo, uyenzu nga na yakwe bafuta mutelepe mupangwe ningo. 
Uleke yatole amawe yaili ya onikisi alino yalembepo mazina ya ana yakwe Izlaeli. 
Piwe lyonga ulembepo mazina mutanda alino na pi iwe lyuze ucite icili conga kwene. Ulembe mazina yayo kulingana muno yalondekana mu kuvyalwa kwao. 
Wakwe vino musyanyi akalemba pa vyela vya mutengo avino nawe kwene ukalembe mazina ya ana yakwe Izlaeli pa mawe yaili nga ukike amawe yayo mu vyakwikamo vyakwe zaabu. 
Wike amawe kwene yaili yaa pa tumakwelelo twapa viye twa cakuzwala ca efodi, wa ciusizyo ca ana yakwe Izlaeli. Mu musango kwene uu Aaloni alasenda mazina yao paviye vyakwe pakuti ne Yawe, naiusya antu yane amanda pe. 
Uleke yapange vyakusimpamo viili, vyakwe zaabu, 
ni minyololo iili yakwe zaabu musuma cuze, mupyate uti mwando, alino unyepelele minyololo ku vyakusimpamo.”
Yawe anena Mose ati, “Uleke yasumile Simapepo Mukulu cakuzwala ca pacisao cakumanyilako ukulonda kwakwe Leza, ciye icipikulwe usakausaka, ciye wa mipangilwe ya cakuzwala ca efodi. Cili nu kupangwa na zaabu nga ni insalu ya cifungo, iyenzu nga na yakwe bafuta mutelepe mupangwe ningo. 
Kukula kwa nsalu ii, kuye icili conga mbali zyonsi, nupya iye yakupeta paili. Mu utali wa nsalu muye masentimita amakumi yaili na yaili mu wipi namo kwene muye icili conga. 
Utantike milongo ini ya mawe amutengo ukulu. Pa mulongo wakutandika paye amawe yakwe lubi, topazi, na belulo. 
Pa mulongo wakwe ciili paye amawe yakwe daimondi, safilo na emalodi. 
Pa mulongo wakwe citatu paye amawe yakwe yasinti, agate nga na ametusto. 
Pa mulongo wakwe cini paye amawe yakwe belulo, onikisi nga na yaspele, alino vyonsi vivyo viikwe mu vyakusimpamo vyakwe zaabu. 
Amawe kwene yaa yaye ikumi na yaili, kulingana na mazina ya mitundu ya ina Izlaeli. Amawe yalembwe wakwe vino musyanyi akalemba mazina pa mawe yamutengo ukulu. Iwe lyonsi liye ni zina lya mutundu onga. 
Uleke yapange tuminyololo twakwe zaabu musuma cuze pa cakuzwala ca pacisao, tupyate usaka ngati imyando. 
Upange nupya tumipeto twiili twakwe zaabu, alino yatunyepelele ku masempele ku nkolelo ya cakuzwala ca pacisao. 
Yanyepe imyando iili yakwe zaabu ku tumipeto toili utuli pa vinkonci vya cakuzwala ca pacisao. 
Alino mpela ya myando iili iinyepe ku vyakwikamo, yailundinkanye ku tumakwelelo twapa viye ku cakuzwala cakwe efodi. 
Nupya uleke yapange tumipeto twiili twakwe zaabu alino yatulundinkanye ku mpela ya mbali ziili zya cakuzwala ca pacisao, kwi sempele lwa mukasi ya cakuzwala cico, pipi ni cakuzwala ca efodi. 
Nupya yapange tumipeto twiili twakwe zaabu alino yatunyepelele ku mpela ya mbali ziili zya tumakwelelo twapa viye, kwi sempele lwa mukasi ya cakuzwala cico, pipi ni cakuzwala ca efodi. 
Lyene yasuntinkanye tumipeto twa cakuzwala ca pacisao ku tumipeto twa cakuzwala ca efodi nga nu ku kanyepelo ka nsalu ya cifungo kuti cakuzwala ca pacisao ciye papela ya musipi uno wapikulwa usaka. Alino cakuzwala ca pacisao cisuntinkanyiziwe ningo ku cakuzwala ca efodi. 
Lino Aaloni akwingila mu Ncende Yamuzilo aazwala cakuzwala ca pacisao cino calembwapo mazina yonsi ya ana yakwe Izlaeli, pakuti ne Yawe naiusya antu yane amanda pe. 
 Mu cakuzwala ca pacisao cico uwaikamo vintu vyamuzilo vyakwe Yawe vino vikaamwa ukuti Ulimu na Tumimu, kuti vintu vivyo vyaya pa cakuzwala ca pacisao cakwe Aaloni pakuya kuli Yawe. Avino Aaloni akaaya ku manso yakwe Yawe insita zyonsi, akakwata vyakumwazwa kupingula ningo aina Izlaeli.”
Yawe apeela ilamulo kuli Mose ati, “Uleke yapange mwingila wa nsalu ya cifungo wakuzwala mwisika ya cakuzwala ca efodi. 
Pakasi ka mwingila uwo yasye cipongo pa kupisya umutwe. Cipongo cikolane ni cipongo ci laya. Mumbali ya cipongo muye musumilile ningo kuzingulusya pakuti mwingila uwo utalepuka. 
Pa cikonze ca pisika ca mwingila uwo yapange vintu vikoline ni viseekwa vya pomegeleneti vya cifungo, viye wakwe pamba muyenzulukile nga nu muyenzu, kuzingulusya mwingila onsi. Pakasi ka vintu vikoline ni viseekwa vya pomegeleneti paye inyenjele zyakwe zaabu. 
Vivyo kwene paye cizao ca pomegeleneti conga ni nyenjele yonga, nupya cizao ca pomegeleneti conga ni nyenjele yonga kuzingulusya pa cikonze ca pisika ca mwingila consi. 
Lyene Aaloni aazwala mwingila uwo lino akutumikila vya usimapepo. Pakwingila mu Ncende Yamuzilo pa manso yakwe Yawe nanti lino akufuma kuku, ukulila kwa nyenjele zizi kulauvwika, kuti atakomwa.
“Upange iciyembelo cakwe zaabu musuma cuze, ulembepo wakwe vino musyanyi akalemba pa vyela, amazwi yakuti ‘Camuzilo kuli Yawe.’ 
Ucinyepelele na kanyepelo ka cifungo kuli tulibani wakwe Aaloni, nupya ciyele lwa kunkolelo yakwe tulibani. 
Aaloni akazwala pa mpumi yakwe, pakuti mu musango uu, Aaloni aliwe asende maifyo ya ina Izlaeli yano yacita lino yakupeela amawila kunondi. Nani ndapokelela amawila yao. Aaloni aazwala ciyembelo pali tulibani wakwe insita zyonsi.
“Uleke yasumile Aaloni ilaya lyakwe bafuta musuma, alino yakapange tulibani wakwe bafuta musuma alino nu musipi uupikolezye ningo.
“Ana yakwe Aaloni aonsi yayasumile malaya, misipi nga na tulibani kuti yaloleka acindame nupya ayembe. 
Vyakuzwala kwene vii, uzwike munyonko Aaloni na ana yakwe aonsi, lyene uyapake amafuta nu kuyalasika, nga uyapaatule kuti yantumikila wakwe yasimapepo. 
Uyasumile yakaputula akufika muli mpunzya kuti yatasyala tupu. 
Aaloni na ana yakwe yazwala vikwene vii lyonsi lino yakwingila mwi Taalu lya Ukongano, nanti lino yapalamila ku kavuwa ku kuntumikila mu Ncende Yamuzilo, koopa kuti limwi angacita maifyo nu kufwa. Ilamulo kwene lii lyapeelwa kuli Aaloni nga nu ku amu mupanda wakwe amanda pe.”
Yawe anena Mose ati, “Lino wapaatula Aloni, vii avino ucite ku ana yakwe aonsi kuti yaye yasimapepo akuntumikila: Utoole kacipambasi konga, nga na yasuuku yaili aula ulema. 
Nupya utoole umukate usi na citutumusi, makeke asi na citutumusi atikinkanye na mafuta, nga ni mikate ya mpanda ipapatale ipakwe amafuta. Vyonsi vii, uvipange nu usu wa ngano utonyoleke. 
Uviike mu cimponda alino ulete kunondi lino ukupeela impolelwa, kacipambasi nga na yasuku yaili.
“Wize na Aaloni ku mulyango wi Taalu lya Ukongano pamwi na ana yakwe aonsi, 
lyene uzwike Aaloni vyakuzwala vya usimapepo, ikoti nu mwingila uwikilila umwisika ya cakuzwala cakwe efodi, nga ni cakuzwala kwene ca efodi, alino ni cakuzwala pacisao. Lyene unyepe musipi upikule usaka mu musana wakwe. 
Umuzwike tulibani ku mutwe, nga ni ciyembelo camuzilo pali tulibani. 
Lyene utoole amafuta akusolwela nga umupongolwele pa mutwe wakwe kuti umulasike.
“Pacisila cakwe vii, utoole ana yakwe aonsi uyazwike malaya yaya. 
Nupya uyazwike ni cisote ca ucindami nga na tulibani Mu musango uu yaya yalaya ayasimapepo yane pakulondela ilamulo lyane lya manda pe. Mu musango uu ali muno umapaatwila Aaloni na ana yakwe aonsi.
“Pacisila cakwe vii, ulete kacipambasi pa mulyango wi Taalu lya Ukongano. Lyene Aaloni na ana yakwe yike makasa yao pa mutwe wakwe kacipambasi kako. 
Pacisila cakwe vii, mufyule ing'ombe iyo pa manso yane pa mulyango wi Taalu lya Ukongano. 
Utoole uwazi umwi wa ng'ombe iyo upake nu munwe wako pa mpembe zya kavuwa. Lyene uwazi wasyala witile pisika lya kavuwa. 
Pacisila cakwe vii, utoole amafuta yonsi andatila vyamunda, ni ciputulwa cisuma cuze ca kwitima kumwi ni imfyo alino uvyocele pa kavuwa. 
Lelo inyama yakwe cipambasi, mukwela nga ni vyamunda ukavyocele kunzi ya nsakwe. Ukwene uli wila wa kwelela amaifyo yakwe yasimapepo.
“Utole wenga pali ya suuku yaili yaya, alino Aaloni na ana yakwe aonsi yike makasa yao pa mutwe wakwe suuku wiyo. 
Lyene mumufyule alino utoole uwazi nu kusansa mbali zyonsi zya kavuwa. 
Suuku wiyo umuputoleputole, alino ndi wafula mala ni myendo yakwe suuku wiyo, uviike papela pa mutwe nga napa tuputulwa tuze. 
 Lyene woce suuku wiyo wensi pa kavuwa. Wene uwila wakocela Yawe, nupya u mununko usuma wakuzanzya ne Yawe. Ukwene uli wila wakocela Yawe.
“Lyene utoole suuku muze wilya, nga Aaloni na ana yakwe yike makasa yao pa mutwe wakwe suuku. 
Mumufyule, alino mutole uwazi umwi wakwe suuku wiyo nu kupaka pa nsongo yi kutwi lyakwe Aaloni ilya kwi kasa lyakwe lilunji nga na pa cikando ca kwi kasa lyakwe lilunji ucite icili conga ku ana yakwe Aloni. Uwazi uze ukanyile kavuwa kukazingulusya. 
Utoole uwazi umwi pa kavuwa alino na mafuta yamwi akusolwela nga usanse pali Aaloni na pa vyakuzwala vyakwe, na pa ana yakwe Aaloni nga na pa vyakuzwala vyao. Lyene Aaloni na ana yakwe yamapaatwilwa kunondi pamwi ni vyakuzwala vyao.
“Utole amafuta yakwe suuku, musinda unone, amafuta andatila vyamumala, ciputulwa cisuma ca kwitima, imfyo zyoili na mafuta yakwezyo alino nu mwendo wa kwi lunji, pamulandu wakuti suuku wii impolelwa ya pakutulwa. 
Mu cimponda ca mukate usi na citutumusi cino capeelwa kunondi, utoole umukate onga, utikinkanye na mafuta nga nauze musi amafuta, alino nu mukate onga upapatale. 
Cakulya consi cii uciike mu makasa yakwe Aaloni nu mu makasa ya ana yakwe, alino yao kwene yauswelwile pa manso yakwe ne Yawe wa wila wakuswelula. 
Lyene utoole vyonsi vivyo ukufuma mu makasa yao, alino uvyocele pa kavuwa kumwi nu wila wakoca kuti viye ivya mununko usuma ukazanzya Yawe. Ukwene uli wila wakocela Yawe.
“Utole inganga yakwe suuku wino yakomile pa kupolelela Aloni, alino uiswelwile pa manso yakwe Yawe wa wila wakuswelula. Ikwene aino imaya ciputulwa ca nyama yako. 
Pacisila cakwe vii, upaatule viputulwa vya mfwele zyapezilwe pa kupaatulwa kwakwe Aaloni na ana yakwe, kuli kuti inganga yakupeela wa ca mawila capaatulwa, alino umwendo wakupeela wa ca mawila capaatulwa. 
Pali vino aina Izlaeli yakapeela, vikwene vii viye vyakwe Aaloni nga na ana yakwe Aaloni aonsi amanda pe. Yasimapepo aliyo yapokelele vyonsi vii, ukufuma pa mawila autandano ya ina Izlaeli, pakuti ali mawila ya ina Izlaeli kuli Yawe.
“Vyakuzwala vyamuzilo vyakwe Aaloni vilasyala vya ana yakwe aonsi lino alafwa, pakuti yavizwala lino yakupaatulwa pa kukuziwa pali usimapepo. 
Mwana wakwe Aaloni wino wapyana mu cifulo cakwe kuti aye a simapepo, alinzile azwala vyakuzwala kwene vii amanda cinimbali, lino akwingila mwi Taalu lya Ukongano ku kutumikila mu Ncende Yamuzilo.
“Lyene utoole suuku wino waomvizye pa kupaatulwa kuli usimapepo, uweleke mu Ncende Yamuzilo. 
Alino Aaloni nga na ana yakwe aonsi yalye inyama yakwe suuku wiyo, pamwi nu mukate uwamu cimponda, yaviliile pa mulyango wi Taalu lya Ukongano. 
Yakalye amawila yonsi yano yapile kunondi pakufuta amaifyo, pakuyapolelela na pa kuyapaatula. Muntu sile asi simapepo atalya, pamulandu wakuti amawila yayo amuzilo. 
Inyama ndi yasyala, nanti umukate wasyala kufika katondo, uvyoce, yatalya vintu vii pano ivyamuzilo.
“Malamulo yonsi yano nakunena, unene Aaloni na ana yakwe aonsi. Ukacite lutambi lwa kuyapaatula pa manda cinimbali. 
Cila wanda ulinzile ukupeela cipambasi uwa wila wa kwelela amaifyo pakuti maifyo yayo yelelwe. Uswefye kavuwa pa kutwalapo uwila wa kufuta amaifyo. Lyene ukapake amafuta pakuti kaye kamuzilo. 
Pa manda cinimbali uwapeelela kavuwa impolelwa. Lyene kavuwa kalaya kamuzilo ukuluta, nga na consi cino cilakumya kavuwa kako naco cilononwa nu muzilo wakako.
“Pa kavuwa ka mpolelwa uwatwalapo nu kupeela vii nsita zyonsi. Cila wanda uwatwalapo nu kupeela ana ya mfwele yaili ali nu mwaka onga. 
Mwana wa mfwele umwi uwamutwala katondo, nu muze manguzi. 
Pamwi nu mwana wa mfwele wakutandika, uwatwalapo nu kupeela kilogalamu wenga wa usu utonyoleke wa ngano, uuminkanye na lita wenga wa mafuta asuma cuze, alino na lita wenga wakwe waini wakutwala wa wila wa vyakumwa. 
Lyene uwatwala umwana wa mfwele wakwe ciili manguzi. Pamwi nu mwana wa mfwele nupya kwene uwatwala uwila wa usu nga ni cawila wa vyakumwa, ndi vino cili ku vintu vyamu katondo kuti viye amawila yakoca na kuti viye ivya mununko usuma ivyakuzanzya Yawe. Ukwene uli wila wakocela Yawe. 
Mu mikulo yonsi insita zyonsi mwapeela pa manso yane Ne Yawe uwila uu wakoca pa mulyango wi Taalu lya Ukongano. Kuku akuno ndakomenkana na antu yane nu kulanda nayo. 
Kuku kwene akuno ndakomenkana na ina Izlaeli, nupya incende kwene iyo ilaya iziliziwe nu ucindami wane. 
Itaalu lya Ukongano indalilenga kuti liye lyamuzilo pamwi na kavuwa kwene. Aaloni ndamupaatula pamwi na ana yakwe aonsi pakuti yaye yasimapepo yane akuntumikila. 
Ndikala pakasi ka aina Izlaeli, nupya ndaya Leza wao. 
Yalamanya ukuti Nene indi Yawe Leza wao, wino wayafumizye mu Eguputo pakuti nikale pakasi kao. Nene indi Yawe Leza wao.
“Lyene uleke yapange kavuwa ka kocelapo ubani. Upange kavuwa kaa ni mbao zya muti wa akasya.  
Kaye akalingane mbali zyonsi, mu utali kaye masentimita amakumi yani na yasano mu wipi namo kwene kaye masentimita amakumi yani na yasano, alino utali wa papeela kaye masentimita amakumi fundimbali. Impembe zyakako zipangilwe kumwi na kavuwa kako. 
Ukapomele na zaabu musuma cuze, papeela nu mumbali zyonsi zini nga na pa mpembe zyakako. Alino kuzingulusya kavuwa wike umusipi wakwe zaabu. 
Upange vilemelo viili vyakwe zaabu vyakunyemwila kavuwa, nga uvinyepelele mbali zyoili zya kavuwa mwisika ya musipi, pakuti yasomekemo mipingilo yakupingila kavuwa. 
Mipingilo kwene iyo uipange ku muti wa akasya, nupya uyengelele na zaabu. 
Kavuwa kako ukateke kunkolelo ya nsalu yakucingilikizya Mbokosi ya Upangano, pa nkolelo ya ntupiko ino ili papeela ya Mbokosi ya Upangano. Pa ncende kwene ii ali pano ndakomenkana nawe. 
Cila katondo konsi Aaloni afutikila ubani wa cinunkilo cisuma, nupya insita kwene iyo aateyanya malampi yaili. 
Lyene lino akukozya malampi yayo manguzi, nupya afutikila ubani. Vivyo kwene kuye kufutikila kwaula kuta pa manso yakwe Yawe mu mikulo inu yonsi. 
Pa kavuwa kako utafutikilapo ubani uli onsi uno utazumiliziwa, nanti kupelelapo uwila wakoca uli onsi, nanti uwila wa usu. Nupya pa kavuwa kako utapongolwelapo uwila wa vyakumwa. 
Cila mwaka Aaloni akaacita lutambi lwa kufuta amaifyo pa mpembe zya kavuwa kako iila lyonga. Akaaswefya kavuwa iila lyonga pa mwaka nu wazi wa nyama zya mawila ya kufuta amaifyo. Vintu vii vikacitwa mu nkulo zikwiza zyonsi. Kavuwa kwene kaa kalaya kamuzilo cuze, nupya kene kapaatulwa kuli Yawe.”
Yawe atwalilila ukunena Mose ati, 
“Lino ukupenda ana aonsi aina Izlaeli, umuntu wensi alinzile ukulipa kuli Yawe ca kukulwila umi wakwe, pakuti pataya mpungo ya ndwala pano yali lino kupenda kukucitika. 
Ali wensi wino ali mu mpendwa yakupenda kuko apeele kulingana nu mutengo uno ukulondwa. Kuli kuti impiya zya masyekele zinyome kulingana na magalamu mutanda, kulondela cipimilo caku ng'anda yakwe Leza (syekele wenga alingine na magela amakumi yaili). Impiya kwene zii izyakupeela uwila kuli Yawe. 
Ali wensi wapendwa mu kupendwa kuko uwa myaka amakumi yaili nanti ukuluta, apeele uwila uu kuli Yawe. 
Mukama atapeela ukuluta auze, nupya mupina atapeela kucefyako pa mutengo uno wapimwa lino mukupeela kuli Yawe uwila wa kukulula umi winu. 
Impiya zya kukulwila umi ukufuma ku ina Izlaeli, muziomvye ku milimo ya mwi Taalu lya Ukongano. Zyene zilaya zyakuti Yawe aiusizyako aina Izlaeli, nga zilaya zya kukulwila umi winu.”
Lyene Yawe anena Mose ati, 
“Upange muyeza wa mukuwa uwakufulalila, nupya citende cakwe ciye ca mukuwa. Umuteke pakasi ki Taalu lya Ukongano na kavuwa, alino witilemo amanzi. 
Aaloni na ana yakwe aonsi yafulala makasa nu kufulala ingazo zyao mu manzi yayo kwene. 
Lyonsi lino yingila mwi Taalu lya Ukongano, yene yalinzile kufulala pakuti yatafwa. Vivyo kwene pakuya ku kavuwa ku kuomba imilimo yao ya kutumikila pa kutwala amawila akocela Yawe, 
yene yalinzile kufulala makasa ni ngazo zyao kuti yatafwa. Likwene lili lamulo lino antu yao na amu mupanda wao yalinzile kulondela amanda pe.”
  Yawe anena Mose ati, 
“Utole vyamununko usuma kulingana makilogalamu yatatu yakwe mule nanti vya musango wakwe kinamoni, makilogalamu yatatu a visali vinunkile ningo, 
makilogalamu mutanda yakwe akasya (vyonsi vii kulondela cipimilo caku Ng'anda ikulu yakwe Leza). Nupya mungilizye amafuta amu olivi akulingana malita yani. 
Lyene vyonsi vii, upangile amafuta yamuzilo akusolwela. Uvitikinkanye pamwi wakwe vino umuntu wino akapanga amafuta acinunu cisuma akacita. Mafuta kwene yayo yaye amafuta yamuzilo, akusolwela. 
Upake Itaalu lya Ukongano na mafuta kwene yayo. Nupya upake Mbokosi ya Upangano, 
tebulo ni viya vyonsi, cakutekapo ilampi pamwi ni viombelo vyakweco, kavuwa ka kufutikilapo ubani, 
kavuwa ka kupelelapo uwila wakoca pamwi ni viombelo vyakako, alino na muyeza uwakufulalila pamwi ni citende cakwe. 
Vyonsi vii uvipaatule mu musango kwene uu, nupya viye vyamuzilo ukuluta. Nupya icili consi icilakumya vintu kwene vii naco kwene cilaya camuzilo. 
Lyene upake Aaloni amafuta pamwi na ana yakwe aonsi nu kuyapaatula kuti yaye yasimapepo akuntumikila. 
Lyene aina Izlaeli uyanene uti, ‘Yakwene yaa aliyo yamaya amafuta yane amuzilo akusolwela yano yalaomviwa mu kuntumikila mu nsita yonsi ino ikwiza. 
Mutapaka antu sile asi yasimapepo, nupya mutapanga amafuta yauze akolane na yaa. Mafuta yaa amuzilo cuze. 
Muntu ali wensi wino alapanga amafuta acinunu cisuma yauze akolane na yaa, nanti kupaka muntu ali wensi wino asi simapepo, wene alinzile kusukulwa mu antu yane.’ ”
Lyene Yawe anena Mose ati, “Tola vipimilo vilingane vya vintu vinunkile ningo wakwe vii: sitakate, onika, galibanumu, nu ubani wa mpomvu. 
Utikinkanye vyonsi vii, alino upange ubani wakwe vino umuntu wino akapanga amafuta acinunu cisuma akacita. Utikinkanyemo musilya alino nao umaya usanguluke nupya wamuzilo. 
Usyute umwi, utonyole cuze, alino utapulepo umwi nu kwika ku nkolelo ya Mbokosi ya Upangano mwi Taalu lya Ukongano, lya kukomenkanilamo na antu yane. Ubani kwene uu, kunomuli uye uwamuzilo cuze. 
Lyene ubani uno ungapanga kulondela mipangile kwene ii, utaya wakwinu foo, lelo uye uwakwe Yawe wenga sile. 
Muntu umwi ndi wapanga ubani ukolane na uu, kuti auvwe mununko wauko usuma, wene alinzile kusukulwa mu antu yane.”
Pacisila cakwe vii Yawe atwalilila ukunena Mose ati, 
“Nasolola Bezalele umwana wakwe Uli mwizikulu wakwe Huli, uwamu mutundu wakwe Yuda. 
Wiyo, natindenga Mupasi wane kuti azule munoli. Natindenga kuti aye a fundi wa mano nupya mulamoke mu milimo yonsi wakwe vii. 
Akaelenganya imipangile ya vintu mu kuomvya zaabu, siluva nu mukuwa. 
Nupya kuti amanye kuwaza amawe nu kuwaza imbao nu kuomba imilimo yonsi ya ufundi onsi. 
Nupya nasolola na Ooliyabu umwana wakwe Aisamaki, uwamu mutundu wakwe Dani, kuti amwazwilizya. Nupya yafundi yonsi ndalenga kuti yaye na mano avule cuze, cakuti yatange yaposiwe kupanga icintu icili consi cino ningakupeela ilamulo kuti antu yao yapange. 
Yapange Itaalu lya Ukongano, Mbokosi ya Upangano, intupiko ya Mbokosi ya Upangano, pamwi ni viya vya mwi Taalu, 
tebulo ni viombelo vyaliko, cakutekapo ilampi cakwe zaabu musuma cuze pamwi ni viombelo vyakweco, kavuwa ka kufutikila ubani, 
kavuwa ka kupelelapo uwila wakoca pamwi ni viombelo vyakako, muyeza uwakufulalila pamwi ni citende cakwe,  
vyakuzwala vipikulwe, nga ni vyakuzwala vyamuzilo vyakwe simapepo Aaloni alino ni vyakuzwala vya ana yakwe aonsi vino yalinzile kuzwala pa kuomba imilimo ya usimapepo, 
amafuta akusolwela alino nu ubani wa cinunkilo cisuma, vyonsi vivyo vyaikala mu Ncende Yamuzilo. Yakapange vintu vii vyonsi wakwe vino napeela ilamulo kunoli.”
Nupya Yawe anena Mose ati, 
“Nena aina Izlaeli ukuti yalinzile yasunga Sabata, uwanda wane wakupuza, pamulandu wakuti wene cimanyililo ca manda pe pakasi kane namwe nga na izikulu inu, cakulanga ukuti nene indi Yawe wino akamuzilizya. 
Caleka mwasunga uwanda wi Sabata pamulandu wakuti wene uwanda wamuzilo kunomuli. Muntu ali wensi atakusunga uwanda uu, akomwe. Ali wensi uwaomba imilimo pa wanda kwene uu, wene alinzile kusukulwa munomuli. 
 Muntu aombe imilimo yakwe yonsi mu manda mutanda, lelo uwanda uwalenga cinimbali uwanda wi Sabata wa kupuza, uwanda wamuzilo uno wapaatulwa kunondi. Ali wensi uwaomba imilimo pa wanda kwene uu, akomwe. 
Aina Izlaeli yalinzile yasunga uwanda wi Sabata, nupya mu mikulo yao yonsi yalinzile yasunga uwanda uu uwa upangano wa manda pe. 
 Cikwene cii, icimanyililo ca manda pe pakasi kane na ina Izlaeli, pano ne Yawe naumvile iyulu ni nsi mu manda mutanda, alino impuuza pa wanda uwalenga cinimbali.”
Lino Yawe wamala kuvwanga na Mose pa Mwamba wa Sinai, apeela Mose vipampa vya mawe yaili, vivi kwene vino Leza umwisikulu walemvilepo amasunde ni ikasa lyakwe.
  Lino antu yalola ukuti Mose walengela kwika ku mwamba atawezile, iyakongana kuli Aloni. Alino yamunena yati, “Iza kuno utupangile leza wakuti atutungulula, pamulandu wakuti tutamanyile cino cati ciponela Mose wino uwatutungulwile pa kufuma mu Eguputo.”
Lyene Aaloni anena antu ati, “Zulini amaelena yakwe zaabu ku matwi ya aci inu, ku matwi ya ana inu aonsi, nu ku yana yinu anaci yonsi, alino mwize navyo kunondi.” 
Caleka antu yonsi yazula amaelena yao nga yaleta kuli Aloni. 
 Lyene Aaloni apokelela amaelena yakwe zaabu ukufuma kunoyali, alino ayasungulula, apanga unkolanya wa mwana wa ng'ombe mu cikombole.
Aaloni lino walola vii, apanga kavuwa ku nkolelo ya mwana wa ng'ombe wakwe zaabu. Lyene Aaloni auma imbila ati, “Mutondo kulaya kuzevya kwa kucindika Yawe.” 
 Caleka uwanda walondelela katondotondo yapeela impolelwa amawila yakoca nga yapeela na mawila autandano. Lyene antu iikala pansi iyatandika ukulya nu kumwa, alino nu kucina kwa uzelele.
Lilyo kwene Yawe anena Mose ati, “Kalaufya, ika ku mwamba swilila pamulandu wakuti antu yako yano watungulwile pa kuyafumya mu Eguputo, yatiyaifya nupya yatiyankana. 
Pakwene yatiyafuma umu nzila ino napiile ilamulo kuti yalondela. Yatiyasungulula zaabu nu kupanga mutepa wa mwana wa ng'ombe. Awino yakupepa nu kupeela impolelwa kunoli. Nupya yakuvwanga yati, ‘Mwe ina Izlaeli, leza witu auwi wino watufumizye mu Eguputo.’ ” 
Lyene Yawe atwalilila kuvwanga ati, “Namanya antu kwene yaa, yene yakoma imyenzo cuze. 
Caleka ndakai utandesya kuti njonone, pamulandu wakuti nene musoke cuze, lyene wemo na amu mupanda wako ndalenga kuti muye luko lukulu.
  Lelo Mose apapata kuli Yawe ati, “Mwe Yawe, pacani cino mwasokela antu inu musango uu, antu yano mwafumizye mu uzya mu Eguputo, ku maka inu akulu nu kwi kasa linu lya maka? 
Uzye mukulonda kuti aina Eguputo yakavwange yati, wayafumizye mu Eguputo nu uteyanyo wakuti ukayakome ku myamba nu kuyonona yonsi pyu? Wezya umwenzo wako, utonona antu yako lelo uyelele. 
 Iusya aomvi yako Abulaamu, Isaki na Yakobo nupya iusya na vino wayalavile nu kulapa pi zina lyako lino wayanenyile ukuti ulayapeela aizikulu avule cuze, avule wa ntanda zya mwiyulu, nu kuti ulapeela aizikulu yao impanga yonsi ino walavile. Mpanga kwene ii ilaya impanga yao amanda pe.” 
Caleka Yawe awezya umwenzo atalenzile kuti uzanzo ucitike uno wakasi kuti acite pa antu yakwe, aina Izlaeli.
Mose aika ku mwamba aswilila ala asenzile vipampa vya mawe yaili apalemvilwe amasunde mbali zyonsi zyoili. 
Uwapanzile amawe yaa a Leza umwisikulu nu kulembapo amasunde mu musango wa kufukula.
Lyene Yoswa auvwa antu yakupunda, nga anena Mose ati, “Natinuvwa congo ca nkondo kuko ku nsakwe.”
Lelo Mose aasuka ati, “Congo kwene cico, citakuvwika wa congo ca muntu wino watacimvya, nupya cisi congo ca muntu wino iyacimvya. Nkuuvwa congo ca kwimba.”
Lino Mose wafika pipi ni nsakwe nu kulola umwana wa ng'ombe nga na antu yakucina, asoka cuze cakuti asumba vipampa vya mawe vino vyali mu minwe yakwe vitamika. Cii cacitike mwisika ya mwamba. 
Lilyo kwene aya atoola umwana wa ng'ombe wino Aaloni wapanzile aoca, amusungulula amusyunola wa usu, nga amusumbila mu manzi. Alino alenga kuti aina Izlaeli yamwe amanzi kwene yaya. 
Lyene auzya Aaloni ati, “Uzye antu kwene yaa yacisile cani kunuli pakuti uyalenge kuti yacite iifyo iliipisye vii?”
Aaloni aasuka ati, “Musambazi, utansokela. Wamanya ukuti antu yaa yatemwa ukucita iviipe. 
Antu yaa yanenyile yati, ‘Tupangile leza wakuti atutungulula, pamulandu wakuti tutamanyile cino cati ciponela Mose wino uwatutungulwile pa kufuma mu Eguputo.’ 
Lyene nani njanena nti, ‘Ali wensi wino akweti amaelena yakwe zaabu alete kunondi.’ Alino yano yakweti amaelena na zaabu iyampeela. Nani njasumbila mu moto, alino impanga unkolanya wa mwana wa ng'ombe.”
Mose alola ukuti Aaloni uwalenzile kuti antu yavulungane, pamulandu wakuti Aaloni wayalekelizye yasuka yamunenola na pa manso ya anisi yao. 
Caleka Mose aimilila pa mpongolo ya nsakwe, alino apunda avwanga ku antu ati, “Wensi wino akulonda Yawe aize kunondi!” Acino aina Levi yaya yakongana kunoli. 
Alino Mose anena aina Levi yano yakongine kunoli ati, “Yawe, Leza wa ina Izlaeli, wavwanga wati, ‘Ali wensi muli mwemwe atoole lupanga, nga muye ku nsakwe nu kwingila mu mpongolo zyonsi. Alino ali wensi muli mwemwe akome mwina wakwe, nanti cuza wakwe, nanti mwinipamba.’ ” 
Aina Levi yaya iyacita wakwe vino Mose wapeezile ilamulo. Fwandi aonsi aakomilwe pa wanda kwene ulya yali mazimbi yatatu. 
Alino Mose anena aina Levi ati, “Uwanda wi lelo mwaipaatula mwenga kuti muye yasimapepo akutumikila Yawe, pakukoma ana inu pamwi na akazi kinu. Caleka Yawe wamupolelela pa wanda wi lelo.”
Uwanda walondelela Mose anena antu ati, “Mwacisile iifyo iliipe cuze. Lelo ndakai namaswilila kuli Yawe ku mwamba, limwi ningamucitila ulutambi lwa kufuta amaifyo. Limwi angamwelela iifyo linu.” 
Lyene Mose aswilila kuli Yawe aya avwanga ati, “Antu yaa, yatiyacita iifyo lipe cuze. Yene yaipangila leza wakwe zaabu nu kumupepa. 
 Lelo ndakai napapata uyelele iifyo lyao. Napapata ndi wakana ukuyelela, lyene ufute izina lyane mu lupapulo luno walembamo mazina ya antu yako.”
Lyene Yawe aasuka Mose ati, “Suka sile wiyo wino wacita iifyo kunondi, awino ningafuta izina lyakwe mu lupapulo lwane. 
Ndakai pitanga utungulule antu yayo ku mpanga ino nakunenyile. Waiusya ukuti mungeli wane akaakutungulula, lelo uwanda uliza uno ndavunuka antu yayo pamulandu wi iifyo lyao.”
Caleka Yawe alenga kuti indwala ipone pa antu yayo pamulandu wakuti yalenzile kuti Aaloni ayapangile unkolanya wa mwana wa ng'ombe.
  Pacisila ca vintu vii Yawe anena Mose ati, “Ufume kuno pamwi na antu yano wizile nayo ukufuma ku Eguputo uye ku mpanga ino nalavile ukuti indapeela Abulaamu, Isaki na Yakobo. Pa nsita, kwene ilya nayanenyile antu yalya inti, Mpanga kwene ii indaipela ku amu mupanda wao. 
Ndatuma mungeli kuti akukolelele, nupya ndazinga aina Kenani, aina Amoli, aina Hiti, aina Pelizi, aina Hivi, na ina Yebusi. 
Mukuya ku mpanga ivunde cuze. Lelo nemo ntakupita namwe pamulandu wakuti mwemwe antu akome myenzo cuze, nupya limwi ningamonona mu nzila.”
Lino antu yuvwa amazwi yano Yawe wavwanga iyatandika kulosya nupya patali nanti umuntu wenga uwazwite vyakuzwala visuma. 
Kuli kuti Yawe ala watapeela ilamulo kuli Mose ati, “Nena aina Izlaeli uti, ‘Mwemwe antu akome myenzo. Nemo ndi napisile pamwi namwe, nanti pa kasita kanono sile, ningamonona kayala ng'anda. Ndakai zulini viyembelo vinu, nupya namaelenganya vyakucita namwe.’ ” 
Caleka ukufuma lino aina Izlaeli yafumile ku Mwamba wa Holebu yatazwalanga viyembelo.
Lyonsi lino aina Izlaeli yakukuula insakwe yao Mose nawe aya aimika Itaalu lyamuzilo katalamukila kunzi ya nsakwe. Lyene yalitemela izina lyakuti, “Itaalu lya Ukongano.” Ali wensi wino akulonda kuyauzya cimwi kuli Yawe afuma mu nsakwe aya kwi Taalu lya Ukongano. 
Insita zyonsi ndi Mose watapita ukuya kwi Taalu antu yonsi yimilila. Ali wensi aimilila pa mulyango wi taalu lyakwe ala akulolekesya Mose kuno akuya, mpaka aingila mwi Taalu lya Ukongano. 
Mose ndi wingila mwi Taalu lili ikumbi liiza likala pa mulyango wi Taalu, alino Yawe atandika kuvwanga na Mose ukufuma mwi kumbi. 
Lyene antu ndi yalola ikumbi pa mulyango wi Taalu, yafukama pansi yapepa, cila muntu pa mulyango wi taalu lyakwe. 
Avino Yawe wavwanganga na Mose manso na manso wakwe vino umuntu wensi akavwanga na cuza wakwe. Lyene pacisila cakwe vii Mose aswilila ku nsakwe kuno walafumile. Lelo mulumendo umwi, zina lyakwe Yoswa umwana umonsi wakwe Nuni, wino wali kaazwa wakwe Mose asyala mwi Taalu.
Mose anena Yawe ati, “Lyonsi ukanena kuti ntungulule antu yaa ku mpanga ilya, lelo utanena wino ulatuma kuti mpite nawe. Lelo nupya watuvwanga uti, ‘Nakumanya ningo, nupya ukazangila munondi.’ 
Acino ndakai nkukulenga kuti ndi ukazangila munondi undangilile nzila zyako pakuti ntwalilile kukutumikila nu kukuzanzya. Nupya iusya ukuti umutundu uu, wa antu wewe wausolola ukuya wakwako.”
Lyene Yawe avwanga ati, “Nene nemwisikulu namapita nawe, nupya nkalenga kuti uye nu mutende.”
Mose anena Yawe ati, “Napapata utaleka tufume pa cifulo cii, ndi cakuti utakupita naswe. 
Ndi cakuti wewe wapita naswe, ali wensi amamanya ukuti ukazangila mu antu yako pamwi nani. Cii cilalanga ukuti twaiyela ku antu amu nsi, ndi wewe wapita naswe.”
Lyene Yawe anena Mose ati, “Cisuma pamulandu wakuti nakumanya ningo nupya nkazangila munuli, namacita wakwe vino wavwanga.”
Lyene Mose alenga kuli Yawe ati, “Si leka ndole uluswepo lwa lulumbi lwako.”
  Lilyo kwene Yawe aasuka ati, “Namalenga kuti ulole usuma nu ucindami wane, nupya pa manso yako namalumbula zina lyane lyamuzilo lyakuti, Yawe. Nkalanga mizu nu luse kuli yano nasolola.” 
Yawe atwalilila kuvwanga ati, “Lelo utanga undole pamulandu wakuti pasi umuntu angandola aye nu umi nupya.”
Lyene Yawe atwalilila kuvwanga ati, “Pipi na panondi paa, pali ciliwe, apano wimilile. 
Lino namaiza mpite nu luswepo lwane luyengese, namakwika mu ninga alino nkuvimbe ni kasa lyane, kufika na lino napuzya. 
Lyene imfumye ikasa lyane alino ulole itundu lyane sile, impumi yane yene foo.”
Yawe nupya anena Mose ati, “Waza vipampa vya mawe yauze yaili wakwe yalya yaili akutandika nga nani ndalembapo amazwi yano yali pa vipampa vya mawe akutandika, vino watamile. 
Ukaiteyanye katondotondo, alino insita ya katondo kwene ukakwele Mwamba wa Sinai pakuti ukankomenkanye papela pa mwamba. 
Kusi kwiza na umwi ali wensi, nupya kusi umwi wakulolekela mu ncende ya mwamba ili yonsi. Mutaleka imfwele nanti ng'ombe zyalya mwisika ya mwamba ulya.” 
Caleka Mose awaza vipampa vya mawe yauze yaili wakwe yalya akutandika. Lyene lino waca katondo, Mose aya akwela Mwamba wa Sinai, wakwe vino Yawe wamupeezile ilamulo. Katondotondo Mose alavya vipampa vya mawe viwaze viili.
Lyene Yawe aika mwi kumbi, aimilila pipi na Mose alino alumbula zina lyakwe lyakuti Yawe. 
 Apita ku nkolelo yakwe Mose nga apunda ati, “Nene Yawe, Yawe, Leza wa luse na mizu, asisoka zuwa, uwazula nu kutemwa kwa manda pe, uwatailwa na antu yakwe. 
Ndatwalilila kutemwa kwane ku antu mazimbi amu mazimbi ku nkulo zyonsi nu kwelela ukakasi wao, uyi wao, na maifyo yao. Lelo ntalapanya yakaifya. Ndavunuka ana na izikulu pamulandu wa maifyo yakwe ya isi, kufika nu ku nkulo yakwe citatu na yakwe cini.” 
Zuwazuwa Mose afukama pansi afupime nga apepa. 
Avwanga ati, “Yawe, ndi ukazangila munondi, nkukulenga kuti upite naswe. Antu yaa, yakomya imyenzo, lelo wemo utwelele inkota zitu na maifyo itu nupya utupokelele kuti tuye antu yako.”
Lyene Yawe anena Mose ati, “Ndakai natinacita upangano na ina Izlaeli. Ndacita vintu vikulu pa manso yao ivitatala vyacitika mu luko nanti longa lwa munonsi. Antu yonsi yamalola vintu vikulu vino Ne Yawe ningacita, pano namacita vintu vya ngofyo kunuli. 
Mwayela amasunde yano nakupeela ilelo. Ndamuzingila aina Amoli, aina Kenani, aina Hiti, aina Pelizi, Hivi, nga na ina Yebusi lino mukuya kunoyali. 
Mutacita cipangano na antu ya, ku mpanga ino mukuyako, pano limwi mungaiteya lukose lwakulenga kuti mwaifya kuli Yawe. 
 Mwawisya tuvuwa twao, monone amawe yao amuzilo yano iimika, nupya muwisye incesi zyakwe Asyela.
“Mutapepa leza muze ali wensi, pano Yawe wino izina lyakwe a cauzuwa, a Leza wa uzuwa mucumi. 
Mutacita cipangano na antu amu mpanga ilya pamulandu wakuti lino yakupepa yaleza yao, yakayafyulila impolelwa, nga limwi yangamwama kuti mulye nayo cakulya ca mpolelwa zyao. 
Nupya limwi ana inu aonsi yangatwala ana yao anaci, nga nayo yangalenga kuti yamfutatile nu kupepa tuluwi twao.
 “Mutaipangila tuluwi twakwengulula nu kutupepa.
  “Mwazevya Cimulo ca Mukate usi na Citutumusi, wakwe vino namupiile ilamulo. Mwalya umukate usi na citutumusi pa manda cinimbali mu mwezi wakwe Abibu, pano mu mwezi kwene uu, ali lino mwafumile mu Eguputo.
  “Mwana wensi iyeli umonsi, nu mwana wi yeli wa citeekwa, sawe, suuku nanti cipambasi, wene uwakwane. 
 Lelo mwakulula umwana wi yeli wakwe punda, pakupeela suuku mu cifulo cakwe. Mwavuna mwana punda insingo ndi mwaposiwa kumukulula. Mwakulula umwana wensi wi yeli umonsi. Kusi umuntu nanti wenga wakwiza ku kulolekela ku manso yane kwaula cimwi mu minwe ca mawila.
  “Mwaomba imilimo mu manda mutanda, lelo pa wanda uwalenga cinimbali, mutaomba mulimo uli onsi, nanti pa nsita ya kulima nanti pa nsita ya kuzombola.
  “Mwazevya Cimulo ca Uzombozi lino mukuzombola vizao vyankolelo vya ngano, nu kuzevya Cimulo ca Nsakwe lino mukukoozya uzombozi winu apa mpela ya mwaka.
“Aina Izlaeli aonsi, yonsi yaiza pa manso yane, ne Yawe Simwandalali, Leza wa ina Izlaeli, maila yatatu pa mwaka. 
Pacisila cakuzinga imitundu mu mpanga nga nu ku kuuzya impanga ilya, kusi umuntu nanti wenga aleezya kumulwisya nu kupokolola impanga inu pa nsita ya kuzevya vimulo vitatu pa mwaka.
  “Mutaapela kunondi umukate umuli icitutumusi lino mukupeela impolelwa. Inyama ili yonsi ya mpolelwa yapa Cimulo ca Ucilo mutaisunga kufika ku katondo ka wanda walondelela.
  “Mwaleta iviseekwa vyankolelo vya uzombozi winu visuma ku ng'anda yakwe Yawe, Leza winu.
Yawe anena Mose ati, “Lemba amazwi kwene yaa, pamulandu wakuti kulondela amazwi kwene yaa, kuli kucita upangano pakasi kane nawe nga na ina Izlaeli yonsi.” 
Lyene Mose aikala pamwi na Yawe kuku kwene amanda amakumi yani, musanya nu usiku, kwaula ukulya nanti cimwi. Lyene Yawe alemba pa vipampa vya mawe yaya yaili amazwi yonsi a upangano, kuli kuti amasunde ikumi.
  Lino Mose akwika Mwamba wa Sinai, ala asenzile ni vipampa vya mawe yaya yaili vya umboni, atamanyile ukuti mpumi yakwe ikuyengesa pamulandu wa kuvwanga na Yawe. 
Lino Aaloni na antu yonsi yalola Mose, yalola ukuti mpumi yakwe ikuyengesa. Lyene yuvwa intete, yakana kupalama kunoli. 
Lelo Mose ayama, nga Aaloni pamwi ni ntunguluzi zya ina Izlaeli yaya kunoli, alino Mose atandika kuvwanga kunoyali. 
Pacisila cakwe vii, aina Izlaeli yonsi yapalama pipi, alino Mose ayapeela amasunde yano Yawe wamupeezile pa Mwamba wa Sinai. 
Lino Mose wamala kuvwanga kunoyali, avimba impumi yakwe ni nsalu. 
Insita zyonsi lino Mose wingila mwi Taalu ku kuvwanga na Yawe avimbula insalu ku manso, mpaka kufika na lino amaiza afume. Lyene ndi wafuma mwi Taalu, anena aina Izlaeli vyonsi vino Yawe watamupeela ilamulo kuti anene antu. 
Antu yalola ukuti impumi yakwe ikuyengesa. Lyene avimba insalu ku manso mpaka kufika insita yuze lino alingila mwi Taalu lya Ukongano ku kuvwanga na Yawe.
Mose aama iuvi lyonsi lya ina Izlaeli nga alinena ati, “Yawe watapeela ilamulo ukuti mulinzile 
mwaomba imilimo inu mu manda mutanda. Lelo uwanda uwalenga cinimbali, uwanda wi Sabata, wene uwanda winu wa kupuza, uwapaatwilwa kuli Yawe. Muntu ali wensi uwaomba imilimo pa wanda kwene uu alakomwa. 
Pa wanda kwene uu wi Sabata mutapemba nu moto kwene mu mikalo inu ili yonsi.”
Mose anena iuvi lyonsi lya ina Izlaeli ati, “Yawe watapeela ilamulo ukuti, 
‘Mwapeela amawila kuli Yawe. Lyene ali wensi wino ali nu mwenzo wakupeela aiza na mawila yaa: zaabu, siluva, nu mukuwa, 
pamba wa cifungo, muyenzulukile, nu muyenzu. Nupya mwaleta ni nsalu isuma yakwe bafuta nga ni nsalu zyapangilwa na mavumbu ya mbuzi, 
mikwela yakwe yasuuku ino yaombeka mu viyenzu, mikwela inyuke, imbao zya muti wa akasya, 
amafuta yamwi lampi, vyamununko usuma vya kupangila amafuta akusolwela, alino ni vya kupangila ubani wa cinunkilo cisuma, 
amawe yakwe onikisi ni viyembelo vyuzye vyakwika pa cakuzwala cakwe Simapepo Mukulu cakwe efodi ni ca pacisao.’
“Antu yonsi aamanya imilimo yize alino yapange vyonsi vino Yawe wapeezile ilamulo kuti tupange. 
Yapange Itaalu lya Ukongano, cakuvimba pi Taalu, nga ni cakuvimba kunzi, tukoweko, amafulemu, impanda, vimuti pamwi ni vikalilo kwene. 
Nupya yapange Mbokosi ya Upangano ni mipingilo yakweyo, intupiko ya Mbokosi ya Upangano nga ni nsalu zyakucingilikizya Mbokosi ya Upangano. 
Tebulo, pamwi ni mipingilo yaliko, ni viombelo vyaliko vyonsi, nga nu mukate uwapeelwa kuli Leza. 
Yapange cakutekapo ilampi ni viombelo vyakweco, malampi yakupeela uluswepo na mafuta yayako, 
kavuwa ka kufutikilapo ubani ni mipingilo yakako. Yapange na mafuta akusolwela, ubani wa cinunkilo cisuma alino nupya ni nsalu zyakucingilikizya zya pa mulyango wi Taalu lyakwe Yawe. 
Nupya yapange kavuwa ka kupelelapo uwila wakoca pamwi nu lwangayo lwa mukuwa lupikolezye, mipingilo ya kavuwa pamwi ni viombelo vyakako, muyeza uwakufulalila pamwi ni citende cakwe, 
insalu zyakucingilikizya musolo, vimuti pamwi ni vikalilo vyaikyo, insalu zyakucingilikizya pa mpongolo ya musolo, 
impopo pamwi ni myando yi Taalu lyakwe Yawe nga ni zya kuomvya pa kucinga musolo. 
Nupya yaleta vyakuzwala vipikulwe vyakuzwala yasimapepo akutumikila mu Ncende Yamuzilo, nga ni vyakuzwala vyamuzilo vyakwe simapepo Aloni, alino ni vyakuzwala vya ana yakwe aonsi vino yalinzile kuzwala pa kuomba imilimo ya usimapepo.”
Lyene iuvi lyonsi lya ina Izlaeli ilifumapo, ilisya Mose. 
Alino cila muntu kulingana muno umwenzo wakwe ukulondela iyaleta kuli Yawe amawila ya vintu vyakupangila Itaalu lya Ukongano. Yaleta vyonsi vyakuombela imilimo lino yakutumikila na vyonsi vyakupangila vyakuzwala vyamuzilo. 
Alino yonsi akasi yiiza, aonsi na anaci kwene. Cila muntu kulingana nu kulonda kwakwe aleta vyakuyemvya vyakuzwala, amaelena, vilemelo, ukasi wakuzwala mu nsingo, ni viyembelo vyuze vyakwe zaabu. Cila muntu aleta vyakwe zaabu vino wapaatwile wa wila wakuswelwila Yawe. 
Cila muntu wino wali na pamba wa cifungo, muyenzulukile, nu muyenzu, ni nsalu yakwe bafuta ni nsalu zya mavumbu ya mbuzi, mikwela ya mfwele ivumvunye mu viyenzu ni mikwela ya mbuzi, aleta kuli Yawe. Ali wensi aleta vino ali navyo. 
Antu yonsi yano yakweti siluva, nanti mukuwa, vyonsi vivyo yaleta kuli Yawe. Muntu wensi wino wakweti imbao zya muti akasya zyakuomvya pa milimo ya kukuula, nawe kwene aleta. 
Anaci yonsi amanya mulimo wakupikula nayo yaleta insalu zino yapikwile zyakwe pamba wa cifungo, muyenzulukile, nu muyenzu. Nupya yaleta bafuta wakwe pamba mutelepe cuze. 
Nga anaci yonsi yano yakweti umanyililo wa kupikula yapanga insalu zya mavumbu ya mbuzi. 
Lyene intunguluzi zileta amawe ya onikisi na mawe yauze akwika pa cakuzwala ca efodi alino na pa cakuzwala ca pacisao. 
Nupya yaleta vyamununko usuma na mafuta yi ilampi, amafuta akusolwela, alino nu ubani wa cinunkilo cisuma. 
Caleka aina Izlaeli yonsi aonsi na anaci kwene yano yalondanga kupeela vintu vyao nu mwenzo wao onsi ku milimo ino Yawe wapeezile ilamulo kupitila muli Mose, yaleta amawila yao akuitemelwa kuli Yawe.
“Lyene Bezalele, Ooliyabu pamwi na amanya imilimo yonsi yano Yawe watapeela kwiluka nu kumanya imilimo nga na mano akumanya kupanga vikulondekwa vyonsi vya kukuulila Itaalu lyamuzilo, yamapanga vyonsi wakwe vino Yawe wapeezile ilamulo.”
Lilyo kwene Mose aama Bezalele, Ooliyabu na yonsi amanya imilimo yano Yawe wapeezile amano nupya na yonsi aiteinye kwazwilizya. 
Lyene Mose ayapeela amawila yonsi yano aina Izlaeli yalesile a kukuulila Itaalu lyamuzilo. Lelo aina Izlaeli yatwalilila ukupeela Mose amawila akuitemelwa cila katondo. 
Lyene yafundi ya milimo yonsi yano yaombanga imilimo ya kukuula Itaalu lyamuzilo, umuntu wensi kulingana na vino wamanya, yasya imilimo yao, 
yaya yanena Mose yati, “Antu yakuleta viombelo vya milimo ii vivule, ukuluta pali vino vikulondekwa pa kuomba imilimo ino Yawe wapeela ilamulo kuti iombwe.”
Caleka Mose apeela ilamulo ku antu mu nsakwe monsi ati, “Monsi ali wensi, nu mwanaci ali wensi, ataleta nupya amawila yakukuulila Itaalu lyamuzilo.” Caleka antu yata ukuleta amawila. 
Pano vino Mose wakolonganike vivula ukuluta vino vyalondekwanga pa kumalila imilimo ilya.
Lyene aonsi yonsi alamoke amu ina Izlaeli yano yamanya imilimo iyapanga Itaalu ni nsalu ikumi zyakucingilikizya zya cifungo nupya zipangwe ningo, alino ni nsalu ziswepulukile, zyacifuvya, nga ni ziyenzu. Pa nsalu zyonsi zizi, iyapikula yakelubi. 
Mu utali wa cila nsalu yakucingilikizya mwali amamita ikumi na yaili alino mu wipi wakwe cila nsalu mwali pipi na mamita yaili. Insalu zyonsi zyali zikolane mu cipimilo. 
Lyene yasumilila insalu zyakucingilikizya zisano kuti iye insalu yonga. Nupya yatoola insalu zyuze zisano yasumilila kuti iye insalu yonga. 
Pacisila cakwe cii, yasuma mikowelo ya tusalu twa cifungo mu mbali ya nsalu yonga lwa kunzi. Lyene iyacita cili cimwi nu ku nsalu yakutandika, nupya yasuma mikowelo yuze. 
Yasuma mikowelo amakumi yasano ku nsalu yakutandika, nupya yasuma mikowelo yuze amakumi yasano ku nsalu yuze yakwe cili. Mikowelo yaku nsalu yakutandika ilolesyanya ni mikowelo yaku nsalu yakwe cili 
Lyene nupya yapanga tukoweko amakumi yasano twakulundinkanyizizya, twakwe zaabu. Yalundinkanya insalu zyakucingilikizya zizi ziili nu tukoweko. Lilyo kwene Itaalu lya Ukongano lipangwa.
Lyene yasumilila insalu zyakucingilikizya ikumi na yonga zya mavumbu ya mbuzi, yapanga cakuvimbila papela yi Taalu. 
Mu utali wakwe cila nsalu yakucingilikizya mwali amamita ikumi na yatatu, alino mu wipi wakwe cila nsalu mwali pipi na mamita yaili. Insalu zyonsi zyali zikolane mu cipimilo. 
Lyene yasumilila insalu zyakucingilikizya zisano ziya insalu yonga, nga yasumilila insalu zyuze mutanda ziya insalu yonga. 
Nupya yasuma mikowelo amakumi yasano mu mbali ya nsalu yakutandika, nga yasuma mikowelo yuze amakumi yasano mu mbali ya nsalu yuze iiya yakwe ciili. 
Pacisila cakwe vii, yapanga tukoweko amakumi yasano twa mukuwa twakukowela, twakulundinkanyizizya insalu ziili kuti ziye cisalu conga cakuvimbila Itaalu. 
Nupya yapanga cakuvimbila na cuze iciyenzu ca mikwela yakwe yasuuku. Pakumalila nupya yapanga cakuvimbila na cuze ca mikwela inyuke, cakuvimba papela yakwe vyonsi vyakuvimbila.
Lyene yapanga amafulemu yi Taalu ni mbao zya muti wa akasya. 
Mu utali wakwe cila fulemu mwali amamita yani na citika alino mu wipi wakwe cila fulemu mwali masentimita amakumi mutanda na mutanda. 
Imbao ili yonsi yali ni vyakulundinkanyizizya viili, kuti vilundinkanye amafulemu pamwi. Wene wapangile amafulemu yonsi vyakulundinkanyizizya vii. 
Yapanga amafulemu amakumi yaili aku ntunga yaku kaeya ki Taalu, ni vikalilo vyakusimpamo impanda, 
ni vikalilo amakumi yani vyakwe siluva vyakusimpamo mpanda, vya mafulemu amakumi yaili, ni vikalilo viili pansi yi fulemu lyonsi, ivyali ni vyakulundinkanyizizya vivi. 
Ku ntunga yaku katutu ki Taalu nako yapanga amafulemu amakumi yaili, 
nga ni vikalilo vya mafulemu amakumi yani vyakwe siluva. Cila fulemu lyali ni vikalilo viili. 
Yapanga amafulemu mutanda aku lukungu lwi Taalu, lwaku uwondaka, 
nga na mafulemu yaili amu matungi. 
Amafulemu yaa yaili amu matungi yaya, yali alekane pansi, lelo alundinkanyiziwe papela kufika ku tukowelo twakutandika tutu. Vii, avino amafulemu yaili yaye yano yapanga matungi yaili. 
Caleka pali amafulemu cinani nga ni vikalilo vyakwe siluva ikumi na mutanda, vikalilo viili pansi yakwe cila fulemu.
Pacisila cakwe vii, Bezalele apanga Mbokosi ya Upangano ni mbao zya muti wa akasya. Mu utali mwali masentimita 110, mu wipi namo mwali masentimita 66, ciimo ca Mbokosi ya Upangano naco ciye masentimita 66. 
Lyene Mbokosi ya Upangano yonsi aipomela na zaabu musuma cuze, mukasi nu kunzi kwene, nupya yika musipi wakwe zaabu kuzingulusya Mbokosi ya Upangano yonsi. 
Apanga mipeto ini yakwe zaabu yakunyemwila nga ainyepelelela ku makulu yani ya Mbokosi ya Upangano, kumwi ni mipeto iili ku mbali yonga nu ku mbali yuze iili. 
Apanga mipingilo ini ya mbao zya muti wa akasya, alino ayengelela na zaabu. 
Lyene mipingilo iyo aisomeka mu vilemelo vivi, mu mbali zyoiili zya Mbokosi ya Upangano. 
Nupya apanga ntupiko yakwe zaabu musuma cuze. Mu utali wa ntupiko mwali masentimita 110, mu wipi namo mwali masentimita 66. 
Ku mpela zya ntupiko apanga yakelubi yaili yakwe zaabu musule, 
kelubi umwi ku nu muze ku. Yakelubi yayo ayapangila kumwi ni ntupiko. 
Maapa yakwe yakelubi ayavungulwila papela ya ntupiko, yavimba ntupiko ya Mbokosi ya Upangano. Yakelubi yalolenkine aisikulu, ni vinso vyao vilola pa ntupiko ya Mbokosi ya Upangano.
Nupya Bezalele apanga tebulo wa mbao zya muti wa akasya, mu utali wakwe tebulo mwali masentimita 88, mu wipi namo mwali masentimita 44, lyene ciimo cakwe tebulo cali masentimita 66. 
Lyene amupomela na zaabu musuma cuze, nupya aika musipi wakwe zaabu kuzingulusya tebulo. 
Lyene apanga fulemu kuzingulusya tebulo, mu wipi amamilimita 75 nupya apanga kayembelo kakwe zaabu kuzingulusya fulemu lilyo. 
Lyene apanga mipeto ini yakwe zaabu nga aipampamila ku vinkonci vini ulunga na makulu yakwe tebulo. 
Mipeto yakusomekamo mipingilo yakupingila tebulo yisilwe pipi ni fulemu. 
Apanga mipingilo ya mbao zya muti wa akasya yakupingila tebulo, nga aengelela na zaabu. 
Nupya apanga viya vyakwe zaabu musuma cuze vya pi tebulo lilyo ivili wa mbale, imbakuli ni ngeso, vya kuombela imilimo pa kupeela amawila ya vyakumwa.
Pacisila cakwe vii, yapanga cakutekapo ilampi cakwe zaabu musuma cuze. Cikalilo nga nu mulundi wakweco wali wakwe zaabu, nupya vyonsi vyali visule ni nondo. Ingako, kuli kuti intombo nu tumapambo, na maluwa, yavipanzile viya icintu conga cakweco. 
Mu mbali zyoili mwali misambo mutanda, ku mbali yonga misambo itatu nu ku yuze itatu. 
Cila musambo pa misambo mutanda wakweti maluwa yatatu apangwa wa maluwa ya muti uwakolana na makole, yali ni ntombo na maluwa yakwezyo. Ku musambo uze nako kwene kuye viyembo vitatu vyapangwa na maluwa ya muti uwakolana na makole. Kuye ni ntombo nu tumapambo. Misambo yonsi mutanda iya cakutekapo ilampi iye vivyo kwene. 
Pa cakutekapo ilampi pali ngako zini, kuli kuti intombo nu tumapambo, tukolane na maluwa ya muti uwakolana na makole. Kwali ni ntombo nu tumapambo. 
Pali lutombo longa mwisika ya cila misambo iili pa misambo yonsi mutanda iyatambilile ukufuma pa cakutekapo ilampi. 
Intombo pamwi ni misambo ilya vyapangilwe kumwi ni cakutekapo ilampi. Consi cali icintu conga cakwe zaabu musuma cuze musule. 
Lyene apanga malampi cinimbali yapa cakutekapo ilampi, nupya apanga lumano nga ni vyakuzyolela itwi vyakwe zaabu musuma cuze. 
Pa kupanga cakutekapo ilampi pamwi ni viombelo vyakweco vyonsi yaomvizye makilogalamu amakumi yatatu na yasano yakwe zaabu musuma cuze.
Kavuwa kakocelapo ubani yakapanga ni mbao zya muti wa akasya. Kali akalingane mbali zyonsi, mu utali wa kavuwa kali masentimita 45. Mu wipi namo kwene kali masentimita 45, alino ciimo kali masentimita 95. Impembe zyakako zyapangilwe kumwi na kavuwa kako. 
Apomela kavuwa kako na zaabu musuma cuze, papela nu mu mbali zyonsi zini, nga na pa mpembe zyakako. Kuzingulusya kavuwa konsi yika musipi wakwe zaabu. 
Apanga vilemelo viili vyakwe zaabu vyakunyemwila kavuwa, nga yavinyepelela mumbali zyoili zya kavuwa lwa mwisika ya musipi kuti yasomekemo mipingilo yakupingila kavuwa. 
Pacisila cakwe vii, yapanga kavuwa ka kupelelapo uwila wakoca ka mbao zya muti wa akasya. Kali kalingane mbali zyonsi zini. Mu utali wa kavuwa mwali amamita 2 na masentimita 20. Mu wipi mwali cili cimwi, amamita 2 na masentimita 20. Ciimo ca kavuwa cali mita wenga na masentimita 30. 
Yapanga vikozile mpembe papela ya matungi yani ku kavuwa, impembe na kavuwa viya icintu conga. Alino kavuwa konsi yakengelela nu mukuwa. 
Nupya viombelo vyonsi vya kavuwa yavipanga nu mukuwa, ukuli kuti vyakuponelamo itwi, yafosyolo, ingeso zya kukanyizizya, yafoloko akulu alino na malwangayo akupalilapo umoto. 
Lyene yapanga cililata ca mukuwa ca kavuwa, cipikule wisumbo, pisika ya mpela yakako. Lyene yaciika mwisika ya lung'umba lwa kavuwa kuti cifike pakasi na pakasi ka kavuwa. 
Yapanga vilemelo vini, alino yavilundinkanya ku matungi yani a lwangayo lwa mukuwa lupikolezye kuti yasomeke mipingilo. 
Yapanga mipingilo ya muti wa akasya, yayengelela nu mukuwa. 
Lyene pa kupinga kavuwa kaka yasomekanga mipingilo mu vilemelo vyamu mbali zyoili zya kavuwa. Kavuwa kapanzilwe ni mbao nupya yakafonsya mukasi.
  Lyene yapanga muyeza wa mukuwa uwakufulalila, pamwi ni citende cakwe ukufuma ku vilola vya anaci yano yatumikilanga pa mulyango wi Taalu lya Ukongano kuno Yawe wakomenkananga na antu yakwe.
Lyene yapanga musolo wi Taalu. Insalu zyakucingilikizya musolo uwo lwaku kaeya ka musolo zyali zyakwe bafuta mutelepe nupya mupangwe ningo, nupya mu utali wa nsalu mwali amamita 44. 
Ncesi zyaziko zyali amakumi yaili ni vikalilo vya ncesi navyo vyali amakumi yaili, vyonsi vyali vya mukuwa. Lelo tukowelo twaku ncesi pamwi ni ncesi vyali vyakwe siluva. 
Ku ntunga yaku katutu kwali insalu zyakucingilikizya, mu utali wa nsalu mwali amamita 44, ni ncesi amakumi yaili, ni vikalilo vya ncesi navyo vyali amakumi yaili, vyonsi vyali vya mukuwa. Lelo tukowelo twaku ncesi pamwi ni ncesi vyali vyakwe siluva. 
Ku ntunga yaku uwondaka kwali insalu zyakucingilikizya, mu utali wa nsalu mwali amamita 22, ni ncesi nazyo zyali ikumi nga ni vikalilo navyo ikumi. Tukowelo pamwi ni ncesi vyali vyakwe siluva. 
Ku ntunga ya ufumondaka kuno kuli mpongolo nako kwene kwali insalu yakucingilikizya, mu utali wa nsalu mwali amamita 22. 
Ku mbali yonga ya mpongolo kwali insalu zyakucingilikizya, nu mu utali wa nsalu mwali amamita 6 na masentimita 60, nga pali ncesi zitatu ni vikalilo vya ncesi vitatu. 
Pa mbali yuze napo kwene pali cili conga kwene. Pali insalu zyakucingilikizya, mu utali wa nsalu mwali amamita 6 na masentimita 60, nga pali ncesi zitatu ni vikalilo vya ncesi vitatu. 
Insalu zyonsi zyakucingilikizya kuzinguluka musolo zyali zyakwe bafuta mutelepe nupya mupangwe ningo. 
Vikalilo vya ncesi vyapangilwe nu mukuwa. Lelo tukowelo twa ku ncesi nga ni vyakulundinkanyizizya incesi, nga ni nsongo zya ncesi vyonsi vyali vyakwe siluva. 
Insalu yakucingilikizya pa mpongolo ya musolo ulya yayemviwe ni vipikolezye vya cifungo, viyenzulukile, viyenzu nga na vyakwe bafuta mutelepe nupya mupangwe ningo. Mu utali wa nsalu mwali amamita 9, ciimo ca nsalu cali amamita 2, wa nsalu zyakucingilikizya umusolo. 
Insalu zizi yazikoweka ku vimuti vini ivyakweti ni vikalilo vino vyapangilwa nu mukuwa. Tukowelo twa ku vimuti, ni vyakwika papela ya vimuti nga ni mpanda, vyonsi vyali vyakwe siluva. 
Lelo impopo zi Taalu lyakwe Yawe nga ni mpopo zya nsalu zyakucingilikizyaa umusolo, zyonsi zyali zya mukuwa.
Ii, iili mpendwa yakwe zaabu, siluva, nu mukuwa vino yaombile imilimo mwi Taalu lyakwe Yawe, mumo muno vipampa vya mawe apalemvilwe Masunde vyasungwa wakwe vino Mose wapeezile ilamulo. Aina Levi ali yano yali nu ulasi wa kuvipenda, nupya uwayatungululanga a Itamali umwana wakwe Aaloni simapepo.
Lyene yapanga vyakuzwala vyakwe pamba vya cifungo, viyenzulukile ni viyenzu vyakwe yasimapepo vipikulwe, vyakuzwala lino yakutumikila mu Ncende Yamuzilo. Yapanga ni vyakuzwala vyamuzilo vyakwe Aaloni wakwe vino Yawe wapeezile ilamulo kuli Mose.
Yapanga cakuzwala ca efodi ni nsalu yakwe zaabu, ya cifungo, iyenzulukile ni iyenzu nga na yakwe bafuta mutelepe nupya mupangwe ningo. 
Yasula zaabu, yamupapatalika, nga yaputolaputola tumpilinsya mpilinsya tuto uti uusavu kuti yatupikwile kumwi na pamba wa cifungo, muyenzulukile nu muyenzu nga na wakwe bafuta mutelepe nupya mupangwe ningo. 
Lyene yapanga tumakwelelo twapa viye twa cakuzwala ca efodi, yatulundinkanya ku mbali ziili zya cakuzwala kwene cii. 
Nupya paali nu musipi, uuluke usaka, wakunyepela efodi, walukilwe kuli kumwi ni cakuzwala ca efodi, iciya icintu conga. Musipi uwo nao kwene wali wa nsalu yakwe zaabu, ni nsalu ya cifungo, iyenzulukile, ni iyenzu nga na bafuta mutelepe nupya mupangwe ningo, wakwe vino Yawe wapeezile ilamulo kuli Mose. 
Lyene yateyanya amawe ya onikisi, nga yika amawe yaa mu vyakwikamo vyakwe zaabu. Alino yalemba wakwe vino yamusyanyi yakalemba pa mawe amutengo, yalemba ningo ningo mazina yonsi ya ana aonsi yakwe Izlaeli. 
Alino yayanyepelela ku tumakwelelo twapa viye pa cakuzwala ca efodi, pakuti mazina yaa yaye ciusizyo ca ana aonsi yakwe Izlaeli, wakwe vino Yawe wapeezile ilamulo kuli Mose.
Pacisila cakwe vii yapanga cakuzwala ca pacisao nu usaka cuze, wakwe vino yapanzile cakuzwala ca efodi. Yacipanga ni nsalu yakwe zaabu, ni nsalu ya cifungo, iyenzulukile, iyenzu nga na yakwe bafuta mutelepe nupya mupangwe ningo. 
Cali icili conga mu mbali zyonsi. Mu utali wa cakuzwala ca pacisao mwali masentimita 22, mu wipi namo mwali masentimita 22, nupya cali cipetwe lili. 
Lyene yatantikapo milongo ini ya mawe amutengo ukulu. Pa mulongo wakutandika yika amawe yakwe lubi, topazi na belulo. 
Pa mulongo wakwe ciili yika amawe yakwe emalodi, safilo na daimondi. 
Pa mulongo wakwe citatu yika amawe yakwe asinti, agate na ametusto. 
Lyene pa mulongo wakwe cini yika amawe yakwe belulo, onikisi na yaspele. Amawe yaa yaika mu vyakwikamo vyakwe zaabu. 
Pali amawe ikumi na yaili yano yalemvilepo mazina ya mitundu ya ina Izlaeli. Amawe ikumi na yaili yalemvilwe wakwe vino yamusyanyi yakalemba pa mawe amutengo nupya cila iwe lyali ni zina lya mutundu onga. 
Yapanga tuminyololo twa cakuzwala ca pacisao twakwe zaabu musuma cuze, tupyatwe usaka ngati umwando. 
Yapanga vyakwikamo viili vyakwe zaabu, ni vilemelo viili vyakwe zaabu, alino yanyepelela vilemelo vivyo viili ku masempele ku nkolelo ya cakuzwala ca pacisao. 
Lyene imyando iili yakwe zaabu, iyailundinkanya ku vilemelo viili vivi. 
Mpela ya myando iili yainyepa ku vyakwikamo. Vii avino yatulundinkinye ku tumakwelelo twapa viye twa cakuzwala ca efodi. 
Lyene yapanga tumipeto twiili twakwe zaabu alino yatunyepelela ku mpela ya mbali ziili zya cakuzwala ca pacisao, kwi sempele lwa mukasi ya cakuzwala cico, pipi ni cakuzwala ca efodi. 
Nupya yapanga tumipeto twiili twakwe zaabu yatulundinkanya ku nkolelo lwa mwisika ya tumakwelelo twapa viye twa cakuzwala ca efodi, pipi nu musumo, papela ya musipi uno wapikulwa usaka, wa cakuzwala cakwe efodi. 
Lyene yalundinkanya cakuzwala ca pacisao nu tumipeto twaciko ku tumipeto twa vilemelo vya cakuzwala ca pacisao ku vilemelo vya cakuzwala ca efodi. Yalundinkinye na kamwando ka cifungo pakuti cakuzwala ca pacisao caikala papela ya musipi uno wapikulwa usaka, wa cakuzwala ca efodi, nupya utasapuka, wakwe vino Yawe wapeezile ilamulo kuli Mose.
Wapanzile nu mwingila wa nsalu yakwe pamba wa cifungo, wakuzwala mwisika ya cakuzwala ca efodi. 
Mwingila wali ni cipongo pa kupisya umutwe, cipongo cakoline ni cipongo cilaya. Mu mbali ya cipongo mwali musumilile ningo kuzingulusya monsi pakuti mwingila uwo utalepuka. 
Pa cikonze ca pisika pansi ya mwingila yapanga iviseekwa vya pomegeleneti, vya nsalu yakwe pamba ya cifungo, iyenzulukile, iyenzu nga na yakwe bafuta mutelepe nupya mupangwe ningo. 
Nupya yapanzile inyenjele zyakwe zaabu musuma cuze. Inyenjele iyaziika pakasi ka cila cintu cikoline ni viseekwa vya pomegeleneti kuzingulusya cikonze ca pansi ya mwingila. 
Lyene yapanzile vikoline ni nyenjele ni vikoline ni ciseekwa ca pomegeleneti, nga yika cila nyenjele ukulondenkanya pali cila pomegeleneti, kuzingulusya cikonze consi ca pansi mwisika ya mwingila, uno yasimapepo yazwalanga pa kuomba mulimo wa usimapepo, wakwe vino Yawe wapeezile ilamulo kuli Mose.
Lyene Aaloni na ana yakwe yayapangile malaya yakwe bafuta, 
alino yayapangile na tulibani ni cisote ca ucindami na yakaputula, vyonsi vivyo vyapanzilwe ni nsalu yakwe bafuta mutelepe nupya mupangwe ningo. 
Nupya yayapangile citambala cakuzwala mu nsingo ni nsalu yakwe bafuta mutelepe nupya mupangwe ningo nga ni nsalu yakwe pamba wa cifungo, iyenzulukile, iyenzu nga na yakwe bafuta mutelepe nupya mupangwe ningo, yaciyemvya ni vipikolezye, wakwe vino Yawe wapeezile ilamulo kuli Mose. 
Lyene yapanga ingala yakwe zaabu musuma cuze. Ingala kwene ii yali cimanyililo camuzilo, nupya yalembapo wakwe vino musyanyi akalemba pa vyela amazwi yakuti, “Camuzilo kuli Yawe.” 
Lyene yatoola kanyepelo ka nsalu ya cifungo, yanyepelela ingala kwene iyo kuli tulibani, wakwe vino Yawe wapeezile ilamulo kuli Mose.
Vii avino imilimo yonsi yakukuula Itaalu lya Ukongano yasizile. Aina Izlaeli iyacita vyonsi wakwe vino Yawe wapeezile ilamulo kuli Mose. 
Pacisila cakwe vii, yaleta vyonsi kuli Mose. Itaalu ilyali nu kuya ng'anda yakwe Leza, pamwi ni viombelo vyonsi vya mwi Taalu, tukoweko twaliko, amafulemu yaliko, mpanda zyaliko, ncesi zyaliko, nga ni vikalilo vyonsi kwene. 
Nupya yaleta cakuvimbila ca mukwela wa mfwele civumvunye mwi langi liyenzu, cakuvimbila ca mukwela wa mbuzi, insalu zyakucingilikizya, 
Mbokosi ya Upangano pamwi ni vimuti vyakweyo, alino ni ntupiko ya Mbokosi ya Upangano. 
Nupya kwene yaleta tebulo pamwi ni viombelo vyaliko, nga yika penepo umukate uwapeelwa kuli Leza, 
Lyene Yawe anena Mose ati, 
“Pa wanda wakutandika uwa mwezi wakutandika, ukimike Itaalu lya Ukongano. 
Mbokosi ya Upangano umuli amawe ya umboni uwike muno kwene, nupya Mbokosi ya Upangano iyo uivimbe ni nsalu pakuti uicingilile. 
Mwi Taalu wikemo tebulo nga papela yi tebulo wikepo viombelo vyonsi, nupya wikemo cakutekapo inyali ni nyali zyakweco. 
Lyene wike kavuwa kakwe zaabu ka kocelapo ubani ku nkolelo ya Mbokosi ya Upangano. Pa mulyango wi Taalu lyakwe Leza ukowekepo insalu zyakucingilikizya. 
Wike kavuwa ka kupelelapo uwila wakoca pa mulyango ku nkolelo yi Taalu lya Ukongano. 
Wike muyeza uwakufulalila pakasi ki Taalu lya Ukongano na kavuwa nga witilemo amanzi. 
Upange umusolo kuzingulusya Itaalu, nu kukoweka insalu zyakucingilikizya pa mpongolo ya musolo.
“Pacisila cakwe vii utoole amafuta akusolwela nga upaatule Itaalu lyakwe Leza na vyonsi ivili mwenemo. Lyene limaya ilyamuzilo. 
Lyene nupya upaatule na kavuwa ka kupelelapo uwila wakoca pamwi ni viombelo vyonsi vyakako. Kavuwa kako kamaya akamuzilo. 
Upaatule muyeza uwakufulalila pamwi ni citende cakwe mu musango uli onga kwene.
“Pacisila cakwe vii wize na Aaloni pamwi na ana yakwe kwene aonsi pa mulyango wi Taalu lya Ukongano, nga uyaswefye. 
Aaloni mumuzwike vyakuzwala vyamuzilo. Umupake amafuta nupya umupaatule, apakuti aye a simapepo wa kuntumikila nene. 
Ana yakwe nayo kwene uyalete nga uyazwike malaya. 
Lyene uyapake amafuta wakwe vino wapasile isi wao kuti yaye yasimapepo akuntumikila. Kupakwa amafuta kuko kulalenga kuti yaye yasimapepo pa nkulo ni nkulo.”
Mose acita vyonsi wakwe vino Yawe wamupeezile ilamulo. 
