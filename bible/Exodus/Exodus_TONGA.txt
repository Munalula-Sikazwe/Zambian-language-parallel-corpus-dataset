Ngaaya mazina aabana ba Isilayeli aabo bakainka kunyika ya Ijipiti a Jakobo, umwi aumwi wabo amukwasyi wakwe. 
Lubeni, Simiyoni, Levi, Juda, 
Isakaa, Zebuloni, Benjamini, 
Dani, Nafutali, Gadi, a Asya. 
Mweelwe wabantu bakazwa mulunyungu lwa Jakobo bakali makumi aali ciloba. Walo Josefa wakali kale mu Ijipiti. 
Josefa abana bokwabo, antoomwe abamusela wakwe boonse, bakamana kufwa. 
Pele Baisilayeli bakazyalana kapati akuba basinguzu. Bakavula cakuti cisi coonse cakazula mbabo.
Lino kwakanjila mwami mupya wakalela nyika ya Ijipiti, ooyo watakazi Josefa pe. 
Nkabela wakaambila bantu bakwe kuti, “Amulange aaba bantu Baisilayeli bavula alimwi mbaasinguzu kapati. 
Lino amuteelele, tuleelede kubacenjelela kuti batavuli kwiindilila. Nkaambo kuti kwabuka nkondo, inga balaba nobayanzana abasinkondoma akuswaangana ambabo kuti batulwane, bamana batije akuzwa mucisi.” 
Mpoonya bakabikka bantu bakubalanga mukuti bababelesye kapati kutegwa lyoonse kabakatede. Aboobo Baisilayeli bakayakila Falo minzi mipati yiitwa kuti Pitomu a Lamesisi. Eeyi minzi yakali yakuyobweda zilyo. 
Pele Baisilayeli nikuba kuti bakali kubafundilizya boobo amilimo miyumu, bakaindilila kuzula cisi coonse. Nkaako Baijipiti bakayoowa Baisilayeli. 
Bakababelesya caluciso 
akucitya kuti buumi bwabo buyume amilimo yakubumba zitina, ayakumuunda. Bakabasungilizya kucita yoonse milimo miyumu.
Lino mwami wa Ijipiti Falo wakaambila bakaintu bakali kutumbusya Bahibulu, aaba bakaintu umwi ngu Syifula umwi ngu Puwa. 
Falo wakati kulimbabo, “Mwanootumbusya Bahibulu aaba, kuti naa mwabona kuti ooyo mwana watumbukwa mmulombe muleelede kumujaya, pele kuti mmusimbi, mumuleke buyo, mutamujayi pe.” 
Pele aabo bakaintu basikutumbusya bakali kuyoowa Leza, aboobo taakwe nibakaswiilila malailile aamwami. Bakalikubaleka bana balombe kabatabajayi. 
Lino mwami wa Ijipiti wakaita basikutumbusya akubabuzya kuti, “Ino mwakacitila nzi eeci, muleka bana balombe kuti kabapona?”
Lino balo bakaingula kuti, “Bakaintu Bahibulu tabali mbuli Baijipiti, balo tabakatazigwi kutumbuka pe, inga swebo twaakusika twajana mwana watumbukwa kale.” 
Lino Leza wakabacitila kabotu basikutumbusya aabo, nkabela Baisilayeli bakacili kuya buvula akuba basinguzu. 
Akaambo kakuti basikutumbusya aaba bakali kuyoowa Leza, awalo Mwami Leza wakavuzya bana babo. 
Mpawo Falo wakalailila bantu boonse kuti, “Kamubasowela mumulonga boonse bana balombe bazyalwa a Bahibulu, pele bana basimbi kamubaleka kabapona.”
Muntu umwi wamusyobo wa Levi wakakwata mukaintu Mulevinyina.
Mukaintu ooyo wakamita akuzyala mwana mulombe. Nkabela naakabona kuti mwanaakwe wakali mubotu, wakamusisa kwamyezi yotatwe. 
Naakabona kuti mwana tacikwe busise, wakabweza cinzuma cakalukwa amatete, wakacisingulula abunzuka kuti kacitanjilwi maanzi. Wakamubikka mumo mwana, akuyoobikka cinzuma eeco mumatete malamfu munkomwe yamulonga. 
Mucizi wakwe wakaliimvwi aalaale kalindilila mwana kubona citicitike kulinguwe.
Eelyo mwana musimbi wa Falo wakaza kumulonga ooko kuti asambe, nkabela aabo bakamusindikila bakali kweendeenda mumbali aamulonga.
Naakacivununa, wakajana mwana mumvwanda mulombe, wakali kulila. Musimbi wakeetezegwa akaambo kamwana, wakaamba kuti, “Nkokuti ooyu mwanaa Muhibulu.” 
Lino ooyo mucizi wamwana wakabuzya mwanaa Falo kuti, “Sena ngunke ndikakweetele mukaintu Muhibulu uunyosya kuti akakulelele mwana ooyu?” 
Mwanaa Falo wakati, “Mbubo koya.” Nkabela musimbi ooyo wakainka waakwiita mbabonya banyina mwana. 
Eelyo mwanaa Falo wakati kumukaintu ooyo, “Mutole mwana ooyu ukandilelele, ndizookubbadela mukucita mulimo ooyo.” Aboobo mukaintu wakatola mwana akuyoomulela. 
Mwana ooyo naakakomena, wakamutola kumwanaa Falo musimbi, walo wakamucita kuti abe mwanaakwe. Wakamuulika kuti ngu Mozesi. Nkaambo wakati, “Ndakamununa mumaanzi.”
Nikwakainda ciindi cili mbocibede, Mozesi kakomenede, wakainka kuyooswaya bantu bokwabo, wakaakubona mbuli mbubakali kusungilizigwa kucita milimo miyumu. Alimwi wakabona Muijipiti umwi kauma Muhibulu. 
Wakalanga-langa koonse-koonse, lino naakabona kuti taakwe muntu uumbi, wakajaya Muijipiti akumuzikka mumusenga. 
Nibwakaca wakabweeda alimwi, lino wakabona Bahibulu kabalwana mulicabo. Nkabela wakaambila ooyo uulubizizye wakati, “Ino umuumina nzi mweenzinyoko?” 
Walo wakaingula kuti, “Ino nguni wakakupa buleli abubetesi alindiswe? Sena uyanda kundijaya ambebo mbuli mbookajaya Muijipiti uulya?” Amvwe boobo Mozesi wakayoowa, wakayeeya kuti, “Nkokuti bantu balizi ncindakacita.”
Lino Falo naakamvwa makani aaya, wakasoleka kuti ajaye Mozesi, pele Mozesi wakatija kuzwa kuli Falo, nkabela wakaakukkala munyika ya Midiyani, kumbali aamukalo wamaanzi.
Lino mupaizi waku Midiyani wakali abana basimbi bali ciloba. Balo bakaza kuzooteka maanzi, bazuzya zinywido zyabutanga bwambelele bwawisi. 
Pele beembezi bamwi bakasika akubatanda. Lino Mozesi wakasika akuvuna basimbi aabo, wakabanywisizya butanga bwabo. 
Nibakabweeda kuli Luweli wisi, wakababuzya kuti, “Ino mwafwambaana buti kupiluka sunu?” 
Balo bakati, “Umwi muntu Muijipiti watuvuna kubeembezi, alimwi ngoonya watutekela maanzi akutunywisizya butanga bwesu.” 
Mpawo wisi wakababuzya kuti, “Ino muntu ooyu uli kuli? Nkaambo nzi nimwamusiya kusokwe? Kamuya mukamwiite tuzoolye aawe.” 
Mozesi wakazumina kukkala amukwasyi ooyu, nkabela Luweli wakamupa mwanaakwe musimbi, Zipola kuti akwate. 
Mukaintu ooyu wakazyala mwana mulombe. Aawo Mozesi wakayeeya kuti, “Mebo ndili muzwakule munyika yabantu,” aboobo mwana ooyo wakamuulika kuti Gesyomu.
Nikwakainda ciindi cili mbocibede, mwami Waijipiti wakafwa. Pele Baisilayeli bakacili kupenga mubuzike bwabo alimwi bakali kulililaukila kuti kwabula uubagwisya.
amatongoosi aabo, eelyo wakayeeya cizuminano ncaakapanga a Abulahamu, a Izaka alimwi a Jakobo. 
Leza wakabona buzike bwa Baisilayeli amapenzi aabo.
Lino Mozesi wakali kweembela mbelele zyasimakwaakwe Jetulo, mupaizi wanyika ya Midiyani. Eelyo wakakosola nkanda akutola butanga bwakwe ku Holebu, cilundu ca Mwami Leza. 
Lino mungelo wa Leza wakalibonya kulinguwe muciimo camulilo, wakali kuyaka muciteyo. Mozesi naakalanga, wakabona kuti citeyo eeco cakali kuvwilima pele kacitapyi. 
Mpawo Mozesi wakayeeya kuti, “Andiswene aafwiifwi kuti ndibone eeci cintu cigambya, alimwi nkaambo nzi ncocitapyidilili, nkociide kuvwilima buyo.” 
Lino Mwami Leza naakabona kuti Mozesi waswena aafwiifwi, wakamwiita kuzwa muciteyo oomo wakati, “Mozesi!” Mozesi wakaingula kuti, “Mwami.” 
Leza wakati, “Utasweni aafwiifwi. Samununa ndyasyo zyako, nkaambo busena mpoimvwi bulasalala.” 
Alimwi wakati, “Ndime Leza wauso, Leza wa Abulahamu, Leza wa Izaka, Leza wa Jakobo.” Eelyo Mozesi wakalivumba kumeso nkaambo wakayoowa kulanga kuli Leza.
Mpoonya Mwami Leza wakati, “Ndilibwene kabotu mbuli bantu bangu mbobapenga mu Ijipiti, ndakumvwa kulila kwabo nkobalila kugwasigwa kuli baabo babaminya amilimo. Ndilaabwene kabotu mapenzi aabo. 
Lino ndaboola kuti nzoobavune kuzwa ku Baijipiti, akuti ndizoobagwisye mucisi ciya akubatola kunyika mbotu mpati. Ninyika iikunka mukupa abuci, kwaciindi cino iikkedwe a Bakenani, Bahiti, Baamoli, Bapelezi, Bahivi a Bajebusi. 
Ndakumvwa kulila kwa Baisilayeli, alimwi ndabona mbobabadyaminina Baijipiti. 
Lino ndakutuma yebo kuli Falo kuti ukagwisye bantu bangu Baisilayeli kuzwa mu Ijipiti.”
Pele Mozesi wakati kuli Leza, “Ma, ndimeni mebo mu Ijipiti kuti nkakonzye kugwisya Baisilayeli?” 
Leza wakati, “Ndilaba aanduwe, waakugwisya bantu kuzwa mu Ijipiti, muzoondikomba aawa adundu eeli, calo ciyootondezya kuti ndime ndakutuma.”
Pele Mozesi wakaambila Leza kuti, “Kayi kuti ndainka ku Baisilayeli ndaakubaambila kuti, ‘Leza wabamauso wandituma kulindinywe,’ balo inga baakundibuzya kuti, ‘Ino nguni zina lyakwe?’ Ino inga ndaakubaambila buti?” 
Eelyo Leza wakaambila Mozesi kuti, “Ndime Uuliwo Lyoonse.” Alimwi wakayungizya akuti, “Mboobu mbotikabaambile Baisilayeli ukati, ‘Ndime Uuliwo Lyoonse nguwandituma kulindinywe.’” 
Alimwi Leza wakaambila Mozesi kuti, “Mboobu mbotikaambile Baisilayeli ukati, ‘Mwami Leza, Leza wa Abulahamu, Leza wa Izaka, Leza wa Jakobo nguwandituma kulindinywe.’ Eeli ndezina lyangu akutamani. Mbombubo oobo mbwaayoondiita oonse mazyalani aaciyooboola kumbele. 
Koya ukabunganye basololi ba Baisilayeli antoomwe, ukabaambile kuti, ‘Mwami Leza wamauso, Leza wa Abulahamu, wa Izaka, Jakobo, wakalibonya kulindime, akundaambila kuti ndizoomwaambile kuti, Ndaboola kulindinywe, ndabona eeco ncobamucita Baijipiti.’ 
Eelyo ndasyomezya kuti ndiyoomugwisya kuzwa mu Ijipiti oomo momupenzegwa akumutola kunyika ya Bakenani, Bahiti, Baamoli, Bapelezi, Bahivi, alimwi a Bajebusi. Ninyika iikunka mukupa abuci. 
Bayooswiilila ncotikabaambile. Wamana ukainke kumwami wa Ijipiti, yebo abasololi ba Baisilayeli, mukati kulinguwe, ‘Mwami Leza wa Bahibulu wakaswaangana aswebo, aboobo lino twakulomba kuti utuleke tuunke munkanda lweendo lwamazuba otatwe, kuti tukapaile ku Mwami Leza wesu.’” 
Ndilizi kuti mwami wa Ijipiti takooyoomuzumizya kuunka, ccita nkamusinikizye buya. 
Pele ndiyoobelesya nguzu zyangu akusubula Ijipiti azigambya eezyo nzyeyoocita ooko. Eelyo musule akooku, uyoomuleka mukainke.
“Ndiyoocita kuti Baijipiti bakalemeke bantu bangu kutegwa mwaakulonga mutakainki acinkwamaanza. 
Mukaintu umwi aumwi uyookumbila mukaintu Muijipiti ngobakkala limwi, alimwi uyookumbila angobabambene limwi zyakusama, alubulo lweebesi lwansiliva angolida. Eezi zintu muyoozisamika bana banu balombe abasimbi, nkabela munzila eeyi muyoobasaala Baijipiti.”
Mozesi wakaingula kuti, “Ino kuti batakandizuminini Baisilayeli, naa kuswiilila nzyentikaambe, pele bakaambe kuti, peepe taakwe naakalibonya Mwami Leza kulinduwe, ino ndikacite buti?” 
Mwami Leza wakabuzya kuti, “Ino ujisi nzi mujanza lyako?” Mozesi wakaingula kuti, “Mmusako.” 
Eelyo Mwami Leza wakati, “Uwaale ansi!” Lino Mozesi naakuuwaala ansi, musako wakaba nzoka. Mpawo Mozesi wakatija. 
Mpoonya Mwami Leza wakati kuli Mozesi, “Kotama wiibwezele kumucila.” Nkabela Mozesi wakakotama akwiijata, eelyo yakasanduka alimwi waba musako mujanza lyakwe. 
Mwami Leza wakati, “Ukacite boobu kuti bakazumine kuti Mwami Leza wauso, Leza wa Abulahamu, Leza wa Izaka, Leza wa Jakobo, nguwakalibonya kulinduwe.”
Mwami Leza wakaambila Mozesi alimwi kuti, “Bikka janza munkwa yako.” Mozesi wakacita oobo, nkabela naakaligwisya lyakaba acinsenda, lyakatuba buu mbuli lukobo. 
Leza wakati, “Linjizye alimwi.” Wakacita oobo, nkabela naakaligwisya, lyakaba kabotu alimwi, mbubonya mbuli mubili wakwe oonse. 
Mwami Leza wakati, “Kuti naa batakakuzuminini nikuba kulamwa kucitondezyo citaanzi, bayoozumina akaambo kacitondezyo cabili. 
Nkabela kuti naa batakazumini nikuba kuzitondezyo eezi zyobilo, naa kuswiilila ncotikaambe, ukateke maanzi mumulonga, ukaatile anyika njumu. Maanzi aayo ayooba bulowa.”
Lino Mozesi wakaambila Mwami Leza kuti, “O Mwami wangu, mebo tiindali kukonzya kwaamba kabotu, nikuba ciindi eeci ncolikwaambaula andime, taakwe nindakonzya kwaambaula kabotu pe, ndilaakamaama.”
Pele Mwami Leza wakati kulinguwe, “Ino nguni uupa muntu mulomo? Nguni uumupa kubona, naa kumucita moofu? Nguni uumucita kuti abe musinkematwi naa syaataambi? Sena nsili ndime nde Mwami Leza? 
Lino koya buyo, ndiyookugwasya mukwaambaula, alimwi ndiyookwaambila ncotikaambe.” 
Pele Mozesi wakati, “O Mwami wangu, akaka tuma uumbi kufumbwa ngoyanda kutuma.”
Lino Mwami Leza wakanyemena Mozesi, amane wakati, “Ino mbuti mwanookwanu Aloni, Mulevi? Ndilizi kuti walo ulakonzya kwaambaula kabotu. Lino aano uli munzila kuzookucingauzya, uyoobotelwa kapati kuzookubona. 
Ulakonzya kuyooambaula anguwe akumwaambila nzyatikaambe. Ndiyoomugwasya nyoonse mukwaamba akumwaambila nyoonse mbomweelede kucita ooko. 
Walo unooyookwaambilila kubantu, uyooba ngomutoloki wako, yebo uyooba mbuli Leza kunoomwaambila zyakwaamba. 
Tolelela musako ooyu, ngoyoocitizya zigambya.”
Lino Mozesi wakabweeda kuli Jetulo, wisizyala akuyooti kulinguwe, “Mebo ndikumbila kuti undizumizye kuti ndibweede kubantu bokwesu mu Ijipiti kuti ndikabone naa bacipona.” Mpoonya Jetulo wakati kuli Mozesi, “Weende kabotu.”
Lino Mwami Leza wakaambilide Mozesi kacili mu Midiyani kuti, “Ono bweeda ku Ijipiti, nkaambo aabo boonse bakali kuyanda kukujaya bakafwa.” 
Eelyo Mozesi wakatolelela mukaintu abana bakwe, wakabatansika ambongolo, wabweeda ku Ijipiti. Wakabweza amusako Leza ngwaakati atolelele.
Mwami Leza wakaambila Mozesi kuti, “Ono mboobweeda ku Ijipiti, ubone kuti ukacite zigambya zyoonse kuli Falo eezyo nzindakakupa nguzu zyakucita. Pele ndiyoocita kuti Falo akayume moyo, takooyoobazumizya bantu kuti bainke. 
Mpoonya yebo ukati kuli Falo, ‘Mboobu mbwaamba Mwami Leza, Isilayeli mmwanaangu wakusaanguna. 
Ndakwaambila kuti umuleke mwanaangu ainke akandikombe, pele kuti ukake, ndiyoojaya mwana mulombe wako wakusaanguna.’”
Lino Mwami Leza wakaswaangana a Mozesi abusena bwakulyookezezya akusola kumujaya. 
Mpoonya Zipola muka Mozesi wakabweza bbwe libosya wapalula mwanaakwe, amane lukanda oolo wakagumya maulu aa Mozesi akuti, “Masimpe uli mwaalumi wabulowa kuli ndime.” 
Mpoonya aawo Mwami Leza wakaleka kuyanda kujaya Mozesi. Zipola wakati “Ncobeni yebo uli sibwiinga wangu wabulowa.” Nkaambo kakupalulwa ooku Zipola wakaita Mozesi kuti, “Sibwiinga wabulowa.”
Kumane ceeci Mwami Leza wakaambila Aloni kuti, “Koya munkanda ukacingauzye Mozesi.” Eelyo wakainka baakuswaangana kucilundu ca Mwami Leza, nkabela baswaangane buyo, wakamumyonta. 
Eelyo Mozesi wakaambila Aloni zintu zyoonse nzyaakaamba Mwami Leza ciindi naakamutuma. Wakamwaambila azigambya zyoonse eezyo nzyaakamulailila Mwami Leza kuti akazicite. 
Mpawo Mozesi a Aloni bakainka baakubunganya basololi ba Baisilayeli boonse antoomwe. 
Aloni wakabaambila zintu zyoonse Mwami Leza nzyaakaambila Mozesi, alimwi Mozesi wakacita zyoonse zigambya bantu kabalangilila. 
Nkaako bantu bakazumina. Nkabela nibakamvwa kuti Mwami Leza wakabona mbuli mbobakali kupenzegwa, bakakotamika mitwe bakomba.
Lino Mozesi alimwi a Aloni bakainka kuli Falo akuyooti, “Mboobu mbwaamba Mwami Leza wa Baisilayeli wati, ‘Kobaleka bantu bangu bainke kuti bakandicitile pobwe lyakukomba munkanda.’” 
Pele wakaingula kuti, “Ino nguni Mwami Leza? Nkaambo nzi ncendeelede kumuswiilila akuleka Baisilayeli kuti bainke? Nsimuzi Mwami Leza ooyo, masimpe nsikoobaleka Baisilayeli kuti bainke.” 
Balo bakati, “Leza wa Bahibulu wakaswaangana andiswe. Lino kaka, tuzumizye kuti tutole lweendo lwamazuba otatwe munkanda kuti tukape zipaizyo ku Mwami Leza wesu. Kuti naa tatuciti oobo inga ulatujaya acuumo noliba panga.” 
Lino mwami wa Ijipiti wakati kuli Mozesi a Aloni, “Ino nywebo ncinzi ncomuyanda kulesya bantu kubeleka milimo yabo? Amubweede kumilimo yanu.” 
Alimwi Falo wakayungizya akuti, “Aaba bantu bavulisya kwiinda basicisi lino muyanda kuti baleke akubeleka!”
Mubuzuba oobo mbubonya wakalailila basikubelesya akudyaminina Baisilayeli kuti, 
“Tamuceelede kunoopa bantu bwizu bwakuumya zitina mbuli mbumwakali kucita lyoonse. Amubaleke kabalyeetela lwabo beni. 
Pele muleelede kubona kuti kabacuuma mweelwe wazitina uuli mbuli ngobauma lyoonse, mutaucesyi pe. Mbatolo, ncenciceeco ncobalilila kuti, ‘Amutuleke tuunke tukape cipaizyo kuli Leza wesu.’ 
Amubacite kuti bantu aaba babeleke anguzu kwiinda, mubone kuti kabuujisi mulimo ooyo lyoonse, mutagami kuswiilila kubeja kwabo.”
Mpoonya aabo basikubabelesya akubadyaminina bakainka akuyooti kulimbabo, “Nceeci caaamba Falo, ‘Nsicimupi bwizu pe. 
Mweelede kuunka akuyoolyeetela nobeni kufumbwa ooko nkomuyoobujana, pele muleelede kuuma mweelwe wazitina mbubonya mbuli lyoonse.’” 
Aboobo Baisilayeli bakamwaikizyanya mucisi coonse ca Ijipiti kuyooleta bwizu. 
Abalo basikudyaminina bakabajibilizya akuti, “Mweelede kuuma mweelwe wazitina abuzuba uuli mbuli ngumwakali kuuma ciindi nimwakali kupegwa bwizu.” 
Lino basikubelesya Baisilayeli bakasalidwe bakaumwa abasikudyaminina ba Falo, akubuzigwa kuti, “Nkaambo nzi sunu ncimwatauma mweelwe wazitina uuli mbuli ngumwakali kuuma ciindi?”
Mpoonya basikubelesya Baisilayeli bakaya kuli Falo akuyootongooka kuti, “Ino nkaambo nzi ncootucita boobu omwami? 
Tatupegwi bwizu pe, nikuba boobo twaambilwa kuti tuume zitina! Bona lino, omwami, twaumwa. Bantu bako mbabalubizizye.” 
Pele walo Falo wakati, “Mbutolo oobo! Mwatokwaalisya ma! Ncenciceeco ncomwiide kuti, ‘Amutuleke tuunke tukapaizye ku Mwami Leza.’
“Amukabeleke, taakwe bwizu mbomutipegwe pe, pele muleelede kuuma mweelwe wazitina ooyo uuyandika ngoonya.”
Aboobo basikubelesya Baisilayeli bakabona kuti banjila mumapenzi, nibakaambilwa kuti, “Mweelede kuuma mweelwe wazitina abuzuba ngoonya ngumwakali kuuma ciindi.” 
Buce buyo bakalindilila Mozesi a Aloni kuti babonane a mbabo. 
Mpawo bantu aabo bakati kulimbabo, “Mwami amubone nkaambo mwacita kuti Falo abasimilimo bakwe batusulaike. Mwabikka panga mumaanza aabo kuti batujaye.”
Mpoonya Mozesi wakapiluka ku Mwami Leza akuyooti, “O Mwami Leza, nkaambo nzi ncobapenzya bantu aaba? Sena ncookanditumina eeci? 
Kuzwa ciindi ncendakasika kuli Falo kuzooamba muzina lyako, Falo wapenzya bantu bako, alimwi yebo toobavuna bantu bako pe!”
Mpoonya Mwami Leza wakati kuli Mozesi, “Ulacibona lino ncentimucite Falo. Njoomusinikizya kuti aleke bantu bangu bainke. Njoomusinikizya buya kuti abatande kuzwa mucisi cakwe.”
Leza wakaambila Mozesi kuti, “Ndime Mwami Leza. 
Ndakalitondezya kuli Abulahamu, akuli Izaka, alimwi akuli Jakobo, mbuli Leza Singuzuzyoonse. Pele zina lyangu lyakuti Mwami Leza taakwe nindakaliyubununa kulimbabo. 
Alimwi ndakacita ambabo cizuminano cangu, akusyomezya kuyoobapa nyika ya Kenani, nyika oomo mobakakkede mbuli basikutuntulika. 
Lino ndakumvwa kulilauka kwa Baisilayeli aabo mbobakacita bazike Baijipiti, aboobo ndaciyeeya cizuminano cangu. 
Mbombuboobu yebo mboelede kwaambila Baisilayeli kuti ndati, ‘Ndime Mwami Leza, ndiyoomwaangununa kuzwa kumilimo iiminya njobamusungilizya kucita Baijipiti. Ndiyoomuvuna kuzwa mubuzike bwanu kulimbabo. Njoomunununa akuboko kwangu kwanguzu ambeta mpati. 
Ndiyoomutambula mbuli bantu bangu, ambebo ndiyooba Leza wanu. Ndendilyo nimuyooziba kuti ndime Mwami Leza wanu wamwaangununa kuzwa kumilimo iiminya ya Baijipiti. 
Ndiyoomutola kunyika eeyo njindakasyomezya cakusinizya kuli Abulahamu, Izaka, a Jakobo. Ndiyoomupa kuti ikabe yanu. Ndime Mwami Leza.’” 
Nkabela Mozesi wakaakwaamba makani aaya ku Baisilayeli, pele taakwe nibakamuswiilila, nkaambo bakalityompedwe akaambo kamapenzi aabo aabuzike.
Mwami Leza wakati kuli Mozesi, 
“Koya ukaambile Falo kuti uleelede kubaleka Baisilayeli kuti bazwe mucisi cakwe.” 
Pele Mozesi wakaambila Mwami Leza kuti, “Nibaba Baisilayeli tabandiswiilili, ino walo Falo inga wandiswiilila buti neendaakamaama?” 
Pele Mwami Leza wakaambila Mozesi a Aloni kuti bacenjezye Baisilayeli alimwi a Falo, kuti twaambilwa kugwisya Baisilayeli kuzwa mu Ijipiti.
Aaba mbabapati bamikwasyi. Bana ba Lubeni, mwana wakusaanguna wa Isilayeli, bakali ba Hanoki, Palu, Heziloni a Kaami, aaba mbabaciinga ca Lubeni. 
Bana ba Simiyoni bakali, Jemuweli, Jamini, Ohadi, Jakini, Zohaa, a Syaulu mwanaa mukaintu Mukenani. Aaba mbabaciinga ca Simiyoni. 
Aaya ngamazina aabana ba Levi alunyungu lwabo mbaa: Gesyoni, Kohati, a Melali. Levi wakapona myaka iili mwaanda amakumi otatwe aciloba. 
Aaba mbabana baciinga ca Gesyoni, Libini a Syimeyi, abamikwasyi yabo. 
Bana ba Kohati mbaaba, Amulamu, Izihaa, Hebuloni a Uziyeli. Kohati wakapona myaka iili mwaanda amakumi otatwe aitatu. 
Bana ba Melali mbaaba: Mali a Musyi. Aaba mbabaciinga ca Levi, amikwasyi yabo.
Amulamu wakakwata mucizi wawisi uutegwa Jokebedi, wakazyala Aloni a Mozesi. Amulamu wakapona myaka iili mwaanda amakumi otatwe aciloba. 
Bana ba Izihaa mbaaba: Kola, Nefegi, a Zikili. 
Bana ba Uziyeli mbaaba: Misyayeli, Elisafani, a Sitili. 
Aloni wakakwata Elisyeba mwana wa Aminadabu mucizi wa Nasyoni. Walo wakazyala Nadabu, Abihu, Eliyazaa a Itamaa. 
Bana ba Kola mbaaba: Asili, Elikana a Abiyasafu. Aaba mbabaciinga ca Kola. 
Lino Eliyazaa mwana wa Aloni wakakwata umwi wabana ba Putiyeli, wakazyala Finehasi. Aaba mbabasololi bamikwasyi muciinga ca Balevi, mukwasyi amukwasyi.
Aaba mbabonya ba Aloni a Mozesi mbaakaambila Mwami Leza kuti, “Bagwisye Baisilayeli mu Ijipiti, kabali mumakamu-makamu aabo.” 
Mbabonya aaba ba Mozesi a Aloni mbabakaambila Falo, kuti aangunune Baisilayeli.
Mwami Leza naakakanana kuli Mozesi kacili mu Ijipiti 
wakati, “Ndime Mwami Leza. Umwaambile Falo zyoonse nzindakwaambila.” 
Pele Mozesi wakati ku Mwami Leza, “Bona, ulizi kuti mebo ndisikamaama, ino inga Falo wandiswiilila buti?”
Lino Mwami Leza wakati kuli Mozesi, “Swiilila ndiyookucita kuti yebo ukabe mbuli Leza kuli Falo, nkabela Aloni mwanookwanu ngunookutolokela, uyoobambuli musinsimi wako. 
Unooambila Aloni zyoonse nzendikulailila, walo nguunooambila Falo kuti aleke Baisilayeli bazwe mucisi cakwe. 
Pele Falo ndiyoocita kuti abe sicinguni cakuti nikuba kuti ndikacite maleele azigambya mu Ijipiti, 
Takooyookuswiilila yebo pe. Ndendilyo nenjootondezya nguzu zyangu mu Ijipiti, ndaakubatundulula, ndamana neyoosolweda bantu bangu mumisyobo yabo. 
Aawo Baijipiti bayooziba kuti ndime Mwami Leza, ndaakutondezya janza lyangu lyanguzu mu Ijipiti akugwisya Baisilayeli kuzwa munyika yabo.” 
Mozesi a Aloni bakacita mbuli Mwami Leza mbwaakabalailila. 
Mozesi wakali aamyaka iili makumi aali lusele, walo Aloni wakajisi myaka iili makumi aali lusele amyaka yotatwe ciindi nibakali kwaambaula kuli Falo.
Mwami Leza wakaambila Mozesi a Aloni, 
“Kuti naa Falo akamwaambile kuti, amulitondezye lwanu kwiindila mukucita maleele, ukaambile Aloni kuti, ‘Bweza musako wako, uuwaale ansi kumbele lya Falo eelyo uyooba nzoka.’” 
Eelyo Mozesi a Aloni bakainka kuli Falo akuyoocita mbubonya mbuli Mwami Leza mbwaakabalailila. Aloni wakaakuwaala musako wakwe kumbele lya Falo abalupati-pati bakwe, mpawo wakaba nzoka. 
Abone boobo awalo Falo wakaita bantu bakwe basongo, baŋanga, abasimabibo aabo bakacita mbubonya. 
Bakawaala misako yabo ansi, mpawo yakaba nzoka. Pele musako wa Aloni wakamena misako eeyo. 
Nikuba boobo Falo wakacili sicinguni, nkaako taakwe naakabaswiilila, mbubonya mbuli bwakaambide Mwami Leza.
Lino Mwami Leza wakati kuli Mozesi, “Moyo wa Falo mmuyumu, wakaka kuleka bantu bangu kuti bainke. 
Ukainke kuli Falo cifumo-fumo, ciindi naya kumulonga. Ukamulindilile ankomwe yamulonga. Nkabela ukatolelezye musako wakasandukide nzoka. 
Ukati kuli Falo, ‘Mwami Leza, Leza wa Bahibulu wandituma kuzookwaambila kuti, Leka bantu bangu bainke bakandikombe munkanda.’ Langa kusikila cecino ciindi tooswiilila pe. 
Mboobu mbwamba Mwami Leza, ‘Lino aceeci ulaziba kuti ndime Mwami Leza. Langa, amusako ooyu uuli mujanza lyangu ndilauma maanzi aamulonga wa Nailo, nkabela alasanduka kuba bulowa. 
Nkaako nswi zilafwa alimwi maanzi aawo alanunka cakuti Baijipiti balasesemwa kwaanywa.’”
Lino Mwami Leza wakati kuli Mozesi, “Ambila Aloni kuti, ‘Bweza musako wako, uuunyamune akuutandabika atala aamaanzi oonse mu Ijipiti, kumilonga, atunkolola, amaziba. Maanzi alaba bulowa, alimwi munyika yoonse kulaba bulowa azitekelo zyazisamu zyoonse alimwi amunkomeki zyamabwe.’”
Eelyo Mozesi a Aloni bakacita mbubonya mbuli mbwaakabalailila Mwami Leza. Mpoonya aawo Falo abalupati-pati bakwe kabalangilila, Aloni wakatandabika musako wakwe akuuma maanzi mumulonga, nkabela oonse maanzi akasanduka bulowa. 
Inswi zyakafwa, alimwi awalo mulonga wakanunka nsu cakuti Baijipiti tiibakakonzya kunywa maanzi aanguwo. Nkabela kwakaba bulowa munyika yoonse ya Ijipiti. 
Mpawo abalo basimabibo bamu Ijipiti bakacita mbubonya buyo amabibo aabo, eelyo Falo wakacili sicinguni mbubonya buyo. Taakwe naakaswiilila Mozesi a Aloni, mbubonya mbuli bwakaambide Mwami Leza. 
Nkabela Falo wakabweeda kuŋanda yakwe, kaatakwe akulimvwa bubi aceeco. 
Baijipiti boonse bakali kusya munkomwe yamulonga kuti bajane maanzi aakunywa, nkaambo tiibakakonzya kunywa maanzi aamumulonga.
Kwakainda mazuba aali ciloba kuzwa ciindi Mwami Leza naakuubisya mulonga.
Lino Mwami Leza wakati kuli Mozesi, “Koya kuli Falo ukamwaabile kuti, ‘Mboobu mbwaamba Mwami Leza. Baleke bantu bangu bainke kutegwa bakandikombe. 
Pele kuti naa ubakasye bantu bangu kuunka, ndiyoosubula cisi cako coonse abacula. 
Mulonga uyoozula bacula balo bayoosika muŋanda yako yabwami, akuzyuli nkolala, aabulo, amumaanda abalupati-pati bako, amumaoveni aako, amumpoto zyako. 
Mane bazookunamatila amubili wako, aamibili yabantu bako, aali balupati-pati bako boonse.’”
Kumane Mwami Leza wakati kuli Mozesi alimwi, “Mwaambile Aloni kuti, ‘Tandabika musako wako atala lyamilonga, tunkolola amaziba, ucite bacula kuti baze anyika ya Ijipiti.’” 
Nkaako Aloni wakatandabika janza lyakwe atala lyamaanzi oonse, nkabela kwakazwa bacula bakazuzya nyika ya Ijipiti. 
Pele abalo basimabibo mumabibo aabo bakapanga bacula, bakazwa mumulonga baza anyika ya Ijipiti. 
Lino Falo wakaita Mozesi a Aloni wakati, “Amukombe ku Mwami Leza kuti abagwisye bacula kuzwa kulindime akubantu bangu, eelyo ndiyoobaleka bantu bakwe kuti bainke bakape zipaizyo ku Mwami Leza.”
Mozesi wakati kuli Falo, “Mbubo, ndipa ciindi nentikakukombele abalupati-pati bako, abantu bako kuti bacula bazwe akusiya maanda aanu, kabajanika buyo mumulonga.” 
Falo wakaingula kuti, “Juunza mabala.” Mpoonya Mozesi wakati, “Ciyoocitika mbuli mbooamba, kutegwa ukazibe kuti taakwe uumbi uuli mbuli Mwami Leza wesu. 
Bacula bayoozwa kukusiya yebo, amaanda aako, abalupati-pati bako, abantu bako, banoojanika mumulonga buyo.” 
Mpoonya Mozesi a Aloni bakasiya Falo. Eelyo Mozesi wakakomba ku Mwami Leza amakani aabacula, mbubonya mbubuli mbobakazuminana a Falo. 
Eelyo Mwami Leza wakacita mbubonya mbuli mbwaakakumbila Mozesi, bacula bakali mumaanda, amubbuwa, amumyuunda bakamana kufwa. 
Aboobo Baijipiti bakalundika milwi-milwi yabacula, mane nyika yoonse yakanunka nsu. 
Pele Falo naakabona kuti zintu zyeenda kabotu, wakaba sicinguni alimwi, taakwe naakaswiilila ba Mozesi a Aloni mbubonya mbuli bwakaambide Mwami Leza.
Lino Mwami Leza wakaambila Mozesi kuti, “Mwaambile Aloni kuti, ‘Uma nyika amusako wako, eelyo lusuko lulasanduka bususuli mu Ijipiti yoonse.’” 
Aloni wakacita oobo. Wakatandabika janza lijisi musako wakwe akuuma nyika, mpoonya bwakasika bususuli akati kabantu aakati kabanyama. Loonse lusuko lwamu Ijipiti lwakasanduka lwakaba bususuli. 
Abalo basimabibo bakasola amabibo aabo munzila eeyi njiyonya kuti balete bususuli, pele bakakacilwa. Nkaako kwakali bususuli kubantu akubanyama. 
Lino basimabibo bakaambila Falo kuti, “Ooyu mmunwe wa Leza wacita ceeci.” Pele Falo wakacili sicinguni, wakakaka kuswiilila Mozesi a Aloni, mbubonya mbuli bwakaambide Mwami Leza.
Lino Mwami Leza wakaambila Mozesi kuti, “Ubuke cifumo-fumo, ukalindilile Falo ciindi naya kumulonga. Ukamwaambile kuti, mboobu mbwaamba Mwami Leza, ‘Leka bantu bangu bainke kuti bakandikombe. 
Kuti naa utabaleki kuti bainke, ndiyootumina makata-makata aanzinini alinduwe abalupati-pati bako amumaanda aako, zizoozula mumaanda aako, aansi mpobeendela ziyooba nzinini zyalo.’ 
Pele nikuba boobo ndiyoocita kuti nzinini zitakasiki ku Gosyeni ooko kukkede bantu bangu, kutegwa ukazibe kuti mebo nde Mwami Leza, ndime eendi munyika eeyi. 
Oobo mbweyooandaanya bantu bangu abantu bako. Aaya maleele ayoocitika juunza.” 
Mwami Leza wakacita eeci, aboobo makata-makata aanzinini akasika muŋanda ya Falo, amumaanda aabalupati-pati bakwe, amunyika yoonse ya Ijipiti. Nyika yakapenga kapati kunzinini.
Mpoonya Falo wakaita Mozesi a Aloni akubaambila kuti, “Kamuya mukape zipaizyo kuli Leza wanu mumonya muno munyika.” 
Pele Mozesi wakati, “Tacili cibotu kucita oobo pe, nkaambo ciyoobijila Baijipiti akaambo kabanyama mbotupaizya ku Mwami Leza wesu. Kuti naa twapaizya antangalala banyama mbobatayandi, inga cilabanyemya nkabela balatuuma mabwe. 
Tweelede kutola lweendo lwamazuba otatwe munkanda kuti tukape zipaizyo ku Mwami Leza wesu, mbubonya mbuli mbwaakatulailila walo.”
Falo wakati, “Ndilamuleka kuti mukapaile ku Mwami Leza wanu munkanda, kuti naa mutakainki kule. Amebo mukandikombele.”
Eelyo Mozesi wakaamba kuti, “Mbwetuunke buyo, ndiyookomba ku Mwami Leza kuti juunza mabala zizoozwe nzinini kulinduwe akuli balupati-pati bako, alimwi akubantu bako. Pele toelede kuti utucenge alimwi, kuti ukasye bantu kuunka kukupaizya ku Mwami Leza.”
Mpawo Mozesi wakazwa, wasiya Falo, waakukomba ku Mwami Leza 
awalo Mwami Leza wakacita mbubonya mbuli bwakakumbila Mozesi. Makata-makata aanzinini akazwa akusiya Falo, abalupati-pati bakwe, abantu bakwe. Taakwe ayomwe nzinini yakasyaala pe. 
Nikuba kuciindi eeci, Falo wakacili sicinguni alimwi, wakakasya bantu kuunka.
Lino Mwami Leza wakati kuli Mozesi, “Koya kuli Falo, ukamwaambile kuti, ‘Mboobu mbwaamba Mwami Leza wa Bahibulu, Baleke bantu bangu bainke bakandikombe. 
Kuti naa kocikaka alimwi kubaleka kuti bainke, naa kocibasinkilila, 
uyoobona janza lya Mwami Leza liyoowida abanyama bako, aamabbiza aako, aambongolo, nkamela, ŋombe, mbelele ampongo. 
Ndiyooandaanya banyama ba Baisilayeli aba Baijipiti, nkabela taakwe aomwe munyama wa Baisilayeli uuyoofwa pe. 
Mwami Leza wati juunza mabala nayoocicita eeci.’”
Nibwakaca Mwami Leza wakacita mbubonya mbuli mbwaakaambide. Nkaako banyama boonse ba Baijipiti bakafwa doo, pele takwe naba omwe munyama wa Baisilayeli wakafwa. 
Falo naakabuzya cakacitika, wakaambilwa kuti taakwe naba omwe munyama wa Baisilayeli wakafwa. Nikuba boobo Falo wakacili sicinguni, taakabaleka kuti bainke.
Lino Mwami Leza wakaambila Mozesi a Aloni kuti, “Amuyole twe kuzwa muwondo maanza kaazula, wamana Mozesi alilundumune mujulu kumbele lya Falo. 
Liyooululuka mbuli kasuko atala aa nyika yoonse ya Ijipiti, nkabela koonse-koonse liyoocita kuti bantu abanyama babe azyuute ziyooba zilonda.” 
Aboobo bakabweza twe kuzwa muwondo akuyooima kumbele lya Falo. Mozesi wakalilundumuna mujulu, nkabela lyakacitya zyuute zyakaba zilonda kubantu akubanyama. 
Basimabibo tiibakali kukonzya kuzundana a Mozesi, nkaambo abalo bakali azyuute mubili woonse mbubonya mbuli Baijipitinyina. 
Nikuba boobo Mwami Leza wakacitya kuti Falo kacili sicinguni, aboobo wakakaka kuswiilila ba Mozesi a Aloni, mbuli Leza mbwaakaambilide Mozesi.
Lino Mwami Leza wakaambila Mozesi kuti, “Kacicili cifumo-fumo, ukainke kumbele lya Falo ukati kulinguwe, Mwami Leza wa Bahibulu ulati, ‘Baleke bantu bangu bainke kutegwa bakandikombe. 
Lino ndilatumina zisubulo zyangu zyoonse kulinduwe, antoomwe akuli balupati-pati bako, akubantu bako, notikazibe kuti taakwe uuli mbuli ndime munyika yoonse. 
Kuti nindakakuuma yebo ajanza lyangu abantu bako abulwazi, nikwalikunga nyoonse mwakamaninina supu. 
Pele ndakamuleka caali kuti kamucipona-pona kutegwa ndimutondezye nguzu zyangu, ndendilyo mpuwo yangu niitimwaike munyika yoonse. 
Nikuba boobo ucilisumpula bantu bangu tobaleki kuti bainke. 
Swiilila ndiyoocita kuti juunza mabala ciindi cino nciconya kukawe civulamabwe cipati citanabwenwe mu Ijipiti muno kuzwida kumatalikilo aanyika. 
Lino kolailila kuti banyama banu boonse azintu zyoonse nzimujisi zili anze zinjizigwe, nkaambo civulamabwe ciyoowida bantu boonse abanyama batikasiigwe buyo anze kabatakwabilidwe, eelyo boonse bayoofwa.’” 
Bamwi balupati-pati ba Falo bakayoowa makani aaya aakaamba Mwami Leza nkabela bakanjizya bazike abanyama babo kuti babavune. 
Nikuba boobo bamwi bakaunduluzya eezyo zyakaambwa a Mwami Leza, nkaako bakasiya bazike abanyama babo anze.
Lino Mwami Leza wakati kuli Mozesi, “Tambika janza lyako kujulu, nkabela civulamabwe cilawa koonse-koonse munyika ya Ijipiti. Cilawida bantu abanyama alimwi aazisyango zyoonse zyamumyuunda.” 
Aboobo Mozesi wakatambika musako wakwe kujulu, mpoonya Mwami Leza wakatuma civulamabwe eelyo kwakali mabbalu-bbalu andabo zyakaanda nyika ya Ijipiti. Mbombuboobu Mwami Leza mbwaakacita kuti civulamabwe ciwe anyika ya Ijipiti. 
Kwakali civulamabwe cipati, andabo zyakali kumweka cakwiilingana mujulu aansi. Cakali ncecivulamabwe ciindilila kubija, taakwe nicakabwenwe cili boobo kuzwida Ijipiti niyaakabanyika. 
Munyika yoonse ya Ijipiti civulamabwe cakanyonyoona zyoonse zyakali anze, bantu alimwi abanyama boonse. Cakanyonyoona zisyango zyoonse mumyuunda, akutyoloola misamu yoonse yamusokwe. 
Mulikke mucisi ca Gosyeni oomo mwakali kukkala Baisilayeli, mucatakawa civulamabwe.
Lino Falo wakatumina Mozesi a Aloni akubaambila kuti, “Ciindi cino ndabisya ncobeni. Mwami Leza uliluzi. Pele mebo abantu bangu tulilubizizye. 
Amukombe ku Mwami Leza zyatusubula ndabo, amabbalu-bbalu acivulamabwe. Ndasyomezya kuti ndilamuleka muunke, tamuceelede kuti kamucikkede pe.”
Eelyo Mozesi wakati kuli Falo, “Ndazwa buyo mumunzi, ndiyootandabika maanza aangu mukukomba Mwami Leza. Mabbalu-bbalu alaleka, alimwi takuciyoobi limbi civulamabwe cili boobo, kuti mukazibe kuti nyika nja Mwami Leza. 
Pele ndilizi kuti yebo ababelesi bako tamunamuyoowa Mwami Leza pe.”
Lino butonje amaila amwi zyakanyonyooka, nkaambo maila aayo akatubide kale, abwalo butonje bwakali kufulula. 
Pele maila amwi taakanyonyoonwa pe, nkaambo taakanabizwa.
Lino Mozesi wakasiya Falo, wakazwa mumunzi. Wakatandabika maanza aakwe wakomba Mwami Leza, eelyo mabbalu-bbalu acivulamabwe zyakamana, ayalo mvula yakaleka. 
Mpawo Falo naakabona kuti mvula, acivulamabwe, alimwi amabbalu-bbalu zyaleka, wakabisizya Mwami Leza alimwi. Nkabela walo mwini abalupati-pati bakwe bakacili basicinguni. 
Nkaako taakwe naakabaleka Baisilayeli kuunka, mbubonya mbuli Mwami Leza mbwaakaambilide Mozesi.
Lino Mwami Leza wakati kuli Mozesi, “Koya kuli Falo.
Kuti mukakonzye kwaambila bana abazyukulu banu mbuli mbwendakabafubaazya Baijipiti nindakacita maleele akati kabo. Eelyo nyoonse muyooziba kuti ndime Mwami Leza.”
Lino Mozesi a Aloni bakainka kuli Falo, baakuti kulinguwe. “Mboobu mbwaamba Mwami Leza, Leza wa Bahibulu, ‘Ino uyoolibombya lili kulindime akuzumina nzendaamba? Ubaleke bantu bangu bainke kuti bakandikombe. 
Kuti naa kocikaka kubaleka kuti bainke, juunza mabala ndiyooleta cikwikwi mucisi cako. 
Ciyoovumpa nyika yoonse kuti kiitacilibonyi. Ciyoolya zyoonse zyatakanyonyoonwa acivulamabwe, ciyoolya misamu yanu yoonse. 
Ciyoozula mumaanda aako aabwami oonse amaanda abalupati-pati bako, alimwi aabantu bako boonse. Ciyoobija kwiinda zyoonse zintu nzibakabona kale bamauso abasikale banu mbubakali kusikila munyika eeyi!’” Mpoonya Mozesi wakazwa akusiya Falo.
Lino balupati-pati ba Falo, bakati kulinguwe, “Nciindi cilamfu cili buti ooyu muntu ncanootupenzya? Baleke buyo bantu aaba kabaya kutegwa bakakombe Mwami Leza wabo. Sena yebo tobwene kuti Ijipiti yanyonyooka?”
Lino Mozesi a Aloni bakaletwa kuli Falo, mpoonya wakati kulimbabo, “Mulakonzya kuunka kuyookomba Mwami Leza wanu. Pele ino mbaani batuunke?”
Mozesi wakaingula kuti, “Toonse tulainka, tobapati abana antoomwe. Tulainka abana besu balombe, basimbi, mbelele ampongo zyesu, nkaambo tweelede kuyoocita pobwe ku Mwami Leza.”
Lino Falo wakati, “Ncoolwe canu kuti ndimuzumizye kutola bakaintu abana banu. Calibonya buya kuti muyanda kweeta mapenzi amwi. 
Peepe! Kuti naa eeco ncomuyanda akuunke buyo ndinywe nobaalumi, mukakombe Mwami Leza. Mbubonya mbuli mbomwalikukomba.” Mpoonya ba Mozesi a Aloni bakatandwa.
Lino Mwami Leza wakati kuli Mozesi, “Nyamuna janza lyako ulitandabike atala anyika ya Ijipiti kuti cikwikwi ciboole, cilye zyoonse zikomena, zyoonse zyakasiigwa acivulamabwe.” 
Aboobo Mozesi wakatandabika musako wakwe, mpoonya Mwami Leza wakacita kuti kubbubule guwo kuzwa kujwe sikati lyoonse amasiku. Nibwakaca cifumo-fumo, lyakeeta cikwikwi. 
Cakazula nyika yoonse, akukkala kacinyawita. Eeco cikwikwi cakakkala cakali cinji kapati kwiinda coonse cakabwenwe kale mucisi, alimwi takuciyoobonwi cimbi cili boobo. 
Cakavumba nyika yoonse cakuti yakasiya ncico. Cakalya zyoonse zyakamenede anyika, akulya yoonse micelo yamisamu eeyo yatakanyonyoonwa acivulamabwe. Tiikwakacili kubonwa kateyo katete niliba tu tete limenede kumusamu munyika yoonse ya Ijipiti.
Mpoonya Falo cakubindaana, wakaita Mozesi a Aloni akuti kulimbabo, “Ndabisizya Mwami Leza wanu akubisizya ndinywe. 
Lino akaka alimwi amundilekelele, akukomba ku Mwami Leza wanu kuti agwisye cisubulo eeci ciyoosya.” 
Mpoonya Mozesi wakazwa akuyookomba ku Mwami Leza. 
Eelyo Mwami Leza wakasandula guwo akucita kuti lizwe kumbo akubbubbulisya. Nkabela cikwikwi coonse cakayumbilwa mu Lwizi Lusalala. Taakwe acomwe cikwikwi cakasyaala mu Ijipiti. 
Pele Mwami Leza wakacita kuti Falo kacili sicinguni, taakwe naakabaleka Baisilayeli kuti bainke.
Mwami Leza wakati kuli Mozesi, “Tambika janza lyako mujulu kuti kuboole munyika ya Ijipiti mudima mulemu uusiya mbi uukonzya kumvwigwa.” 
Mpoonya Mozesi wakatambika janza lyakwe kujulu, eelyo kwakaba mudima uusiya mbi munyika yoonse ya Ijipiti kwamazuba otatwe. 
Baijipiti tiibakali kukonzya kubona pe alimwi taakwe amuntu wakazwa aŋanda yakwe kwamazuba otatwe. Pele balo Baisilayeli boonse bakali amumuni ooko nkubakali kukkala.
Mpoonya Falo wakaita Mozesi akuti, “Kamuya mukakombe Mwami Leza abalo bakaintu abana banu balakonzya kuunka anywebo. Pele mbelele, mpongo, aŋombe zyanu muzisiye kuno.” 
Mozesi wakaingula kuti, “Weelede kutuzumizya kutolelezya banyama bakuyoopaizya akutenta azipaililo, kutegwa tukapaizye ku Mwami Leza wesu. 
Abalo banyama besu tuleelede kuti tubatolelezye, taakwe citisyaale pe. Tuleelede kusala banyama bakupaizya ku Mwami Leza wesu, nkaambo katutana sika ooko, kunyina mbotunga twaziba zyeelede kupaizya ku Mwami Leza.”
Pele Mwami Leza wakacita kuti Falo kacili sicinguni taakabazumizya kuunka. 
Falo wakati kuli Mozesi, “Kozwa aawa! Intacikuboni kabili. Naa ukaboole alimwi uzoojaigwa buzuba mbubonya oobo.” 
Mozesi wakati, “Mbubonya mbuli mbooamba, nsicikabooli limbi pe.”
Lino Mwami Leza wakati kuli Mozesi, “Lino kwasyaala buyo cisubulo comwe ncetiletele Falo a Baijipiti. Camana eeco uyoomuleka muunke. Aakumuleka uyoomutandila limwi. 
Baambile bantu, baalumi abakaintu boonse kuti bakumbile, zyakulibotezya zyansiliva azyangolida ku Baijipiti mbobabambene limwi.” 
Eelyo Mwami Leza wakacita Baijipiti kuti babede Baisilayeli nkumbu. Nkaako balupati-pati ba Falo alimwi abantu buyo bakalemeka Mozesi kapati.
Lino Mozesi wakaambila Falo kuti, “Mboobu mbwaamba Mwami Leza, ‘Akati kamasiku ndileendeenda akati ka Baijipiti, 
nkabela mwana wakusaanguna mulombe ulafwa.’ Kuzwida kumwanaa Falo, ooyo weelede kunjila bwami kusika kumwana wamukaintu muzike uuziya. Abalo bana baŋombe bakusomona balafwa. 
Kuyooba mibila mipati mu Ijipiti, iitanakubede, alimwi tiikooyooba limbi pe. 
Pele mwalo mu Baisilayeli taakwe naba mubwa uutikakuwe bantu nibaba banyama pe, oobo mbomuyooziba kuti Mwami Leza ulaandaanya Baijipiti a Baisilayeli.” 
Nkabela Mozesi wakamanizya akuti, “Boonse aaba balupati-pati bako bazoondizida akundivuntamina akuti, ‘Kamuzwa, yebo abantu bako boonse!’ Musule akooku ndiyooinka.” Mpawo kanyemede kapati Mozesi, wakazwa, wasiya Falo.
Lino Mwami Leza wakaambide kuli Mozesi kuti, “Falo takooyookuswiilila pe, kutegwa nkacite azimbi zigambya mu Ijipiti.” 
Eelyo Mozesi a Aloni bakazicita zyoonse eezi kumbele lya Falo, pele Mwami Leza wakacita kuti Falo abe sicinguni, nkaako taakwe naakabaleka Baisilayeli kuti basiye nyika yakwe.
Lino Mwami Leza wakati kuli Mozesi a Aloni mu Ijipiti, 
“Ooyu mwezi uyooba ngomwezi wanu mutaanzi mumwaka.” 
Amwaambile bantu Baisilayeli boonse kuti, “Mubuzuba bwakkumi bwamwezi uuno, umwi aumwi muntu uleelede kusalila mukwasyi wakwe kabelele. Mumukwasyi omwe-omwe kabelele komwe. 
Kuti naa mukwasyi kuuli musyoonto cakuti tuukonzyi kulya kabelele koonse akukamana, ooyo mukwasyi alimwi amukwasyi umwi nguubambene aawo, baswaangane mbubonya mbuli mweelwe wabantu bayo, balide antoomwe, babalana akuziba kuti muntu omwe-omwe inga walya buti. 
Kabelele aako kaleelede kuti kakanyina kampenda, kagutu kamwaka omwe. Kalakonzya kuba kabelele naa kapongo. 
Mukabambe kabelele aaka kusikila mubuzuba bwakkumi aane bwamwezi ooyu, ndendilyo buleya boonse bwa Isilayeli nibuyoojaya tubelele twabo kumangolezya. 
Bamana abakatole bulowa bumwi akubulamba kuzicinda zyamulyango aazikotamino zyamaanda oomo mobayootulida. 
Masiku aayo bayoolya nyama iiyokedwe, iiligwa acinkwa citakwe mimena alimwi acisyu cilula. 
Mutakalyi nkwange niiba nnjike, pele kiiyokedwe yoonse, mutwe, maulu alimwi azyamukati. 
Tamweelede kusiya imwi nyama kuti ilale mane buce pe, kuti naa yasyaala ileelede kutentwa. 
Mboobu mbomutikiilye, mukiilye zisani zyanu kazyaangidwe mucibuno, ndyasyo zyanu kazili kumaulu, misako yanu kiili mumaanza, alimwi muleelede kwiilya cakufwambaana, nkaambo nkwiindilila kwa Mwami Leza.
“Masiku ngoonya aaya ndilainda munyika ya Ijipiti akujaya mwana mulombe wakusaanguna wamuntu naba wamunyama. Ndabasubula baleza bapange boonse bamu Ijipiti, ndime Mwami Leza ndaamba. 
Bulowa bulaba citondezyo cakuzibya maanda momukkala. Ndabona bulowa ndaindilila, taakwe penzi litimusikile akumunyonyoona, ndasubula nyika ya Ijipiti. 
Oobu buzuba bube bwaciibalusyo kulindinywe. Muleelede kunoobusekelela kuti mbuzuba bucitwa pobwe lya Kwiindilila kwa Mwami Leza. Mumazyalani oonse muleelede kubusekelela mumulawo kukabe kutamani.
“Kwamazuba aali ciloba muleelede kulya cinkwa citakwe mimena. Mubuzuba butaanzi muleelede kugwisya mimena yoonse mumaanda aanu, nkaambo kuti umwi akalye cinkwa cilaamimena kuzwida mubuzuba butaanzi kusikila mubuzuba bwaciloba, muntu ooyo uyoozandulwa kuzwa ku Baisilayeli. 
Mubuzuba butaanzi, alimwi amubuzuba bwaciloba mukaswaangane. Mutakabeleki mumazuba aayo, ccita buyo kubamba zilyo muntu omwe-omwe nzyeelede kulya. 
Muleelede kulibamba nyoonse eeli pobwe lyacinkwa citakwe mimena, nkaambo mubuzuba oobu nentigwisye misyobo yanu kuzwa mu Ijipiti. Kamuyoobamba buzuba oobu mumazyalani oonse mbuli mulawo kukabe kutamani. 
Muleelede kulya cinkwa citakwe mimena kuzwida kumangolezya aabuzuba bwakkumi aane bwamwezi mutaanzi kusikila kumangolezya aabuzuba bwamakkumi obilo abumwi bwamwezi ngoonya ooyo. 
Kwamazuba aali ciloba taakwe mimena yeelede kujanwa mumaanda aanu. Kuti naa umwi akalye cinkwa cilaamimena, uyoozandulwa kuzwa ku Baisilayeli, kunyina makani naa muzwakule naa muzyale. 
Tamweelede kulya cinkwa cijisi mimena.” 
Lino Mozesi wakaita basololi boonse ba Baisilayeli akuti kulimbabo, “Kamuya mukasale kabelele kamukwasyi wanu, mwamana mujaye kabe kapobwe lyakwiindilila. 
Mukwapule katabi ka hisopo mukanyike mubulowa buli mumutiba, mwamana mukabulambe azicinda zyamulyango aazikotamino. Kutabi naba omwe uutizwide anze lyaŋanda yakwe pe, kusikila buce cifumo-fumo. 
Nkabela Mwami Leza ainda mu Ijipiti kuya bujaya Baijipiti abona bulowa acikotamino akuzicinda zyamulyango, ulaindilila aŋanda eeyo. Takoozumizya sikunyonyoona kuti anjile mumaanda aanu akumujaya. 
Muyoobamba mulawo ooyu cikabe cilengwa canu camazuba oonse, nywebo abana banu mane kukabe kutamani. 
Alimwi mwaakunjila nyika eeyo Mwami Leza njatikamupe mbubonya mbuli mbwaakasyomezya kale, muleelede kuyoocibamba cilengwa eeci. 
Nkabela bana banu baakumubuzya kuti, ‘Caamba nzi cilengwa eeci?’ 
Mukaingule kuti, ‘Ncipaizyo cakwiindilila kwa Mwami Leza nkaambo wakaaindilila maanda aa Baisilayeli mu Ijipiti aawo naakajaya Baijipiti akusiya maanda eesu.’” Mpawo bantu bakafugama bakomba. 
Baisilayeli bakainka akucita eeco Mwami Leza ncaakalaililide Mozesi a Aloni.
Lino akati kamasiku Mwami Leza wakajaya bana bakusaanguna boonse mu Ijipiti, kuzwida kumwanaa Falo, wakali kuyoonjila bwami, kusikila kumwana wamwaange muntolongo. Alimwi aboonse bana babanyama bakusomona abalo bakajaigwa. 
Eelyo Falo abalupati-pati bakwe alimwi a Baijipiti boonse bakabuka masiku aayo, lino kwakali kweema kupati mu Ijipiti, nkaambo kwakanyina ŋanda niiba yomwe mwatakali mwana uufwide. 
Masiku ngoonya aayo Falo wakaita Mozesi a Aloni, “Nywebo a Baisilayeli bako amufwambaane kamuya, muzwe mucisi, amubasiye bantu bangu, muunke mukakombe Mwami Leza mbubonya mbumwakakumbila. 
Mutolelezye mbelele, mpongo, aŋombe zyanu, mbubonya mbumwakakumbila, mweende, kamuya! Mukandikombele kuti ambebo ndijane cileleko.”
Lino Baijipiti bakabakumbilisya Baisilayeli kuti bafwambaane kusiya nyika bakati, “Toonse inga twamana kufwa kuti tamuunki.” 
Aboobo bantu bakabweza busu bukandidwe butakwe mimena, bayumuna amakuko. Busu oobo bwakabikkidwe muzikangilo ziputaidwe muzisani zyabo. 
Baisilayeli bakacita mbubonya mbuli mbwaakaambide Mozesi, bakakumbila zilibotezyo zyansiliva azyangolida, alimwi azisani kuzwa ku Baijipiti. 
Mwami Leza wakacita Baijipiti kuti balemeke Baisilayeli, nkabela bakabapa nzibakakumbila. Aboobo Baisilayeli bakatola lubono lwa Baijipiti.
Baisilayeli bakatalika lweendo lwabo kuzwa kumunzi mupati wa Lamesisi akuya ku Sukkoti. Kwakali baalumi bali zyuulu zili myaanda iili cisambomwe, kutabalilizya bakaintu abana. 
Alimwi kwakali abamwi bantu banji, bakatolelela mbelele, mpongo, aŋombe zinji. 
Bakapanga zinkwa zitakwe mimena kuzwa kubusu bwakakandidwe obuya mbubakayumuna kuzwa ku Ijipiti. Tiibakabikkide mimena nkaambo bakagwisigwa cakubinda mu Ijipiti. Alimwi taakwe nibakajana ciindi cakulibambila nikuba kubamba zyakulya.
Baisilayeli bakalikkede mu Ijipiti kwamyaka iili myaanda yone amakumi otatwe. 
Mubuzuba oobo mbubonya bwakumanizya myaka eeyi iili myaanda yone amakumi otatwe nibwakamana, misyobo yoonse yabantu ba Mwami Leza yakazwa akusiya Ijipiti. 
Oobo bwakali busiku Mwami Leza naakali kulindilila kubagwisya kuzwa mu Ijipiti, aboobo busiku oobo mbobusiku bwakwiibaluka Mwami Leza nzyaakacitila Baisilayeli kwamazyalani oonse.
Lino Mwami Leza wakaambila Mozesi a Aloni kuti, “Ngaaya malailile aa Pobwe lya Kwiindilila. Taakwe muzwakule uyoolilya pe, 
ccita buyo muzike wakaulwa nguukonzya kulilya amana kupalulwa. 
Taakwe mweenzu sikuswaya buyo naa mubelesi uunjide buyo mulimo weelede kulilya. 
Lileelede kulidwa muŋanda mutakagwisyi anze cakulya eeci pe. Mutakatyoli kafuwa nikaba komwe pe. 
Boonse buleya bwa Isilayeli buleelede kubamba pobwe eeli. 
Kuti naa kuli pobwe lya Kwiindilila, kwamana kuli muzwakule uuyanda kucita pobwe eeli andinywe, mweelede musaangune mumupalule abaalumi boonse mumukwasyi wakwe, eelyo natiswaangane anywebo mupobwe. Mumucite mbuli kuti Muisilayelinyoko. Pele taakwe muntu uutapalwidwe weelede kulilya. 
Malailile aaya ngoonya alajatikizya sicisi alimwi amweenzu uukkala mukati kanu.” 
Boonse Baisilayeli bakaswiilila akucita mbuli Mwami Leza mbwaakalaililide Mozesi a Aloni. 
Mubuzuba oobo mbubonya Mwami Leza wakabagwisya Baisilayeli kuzwa mu Ijipiti, kabali mumisyobo yabo.
Lino Mwami Leza wakati kuli Mozesi, 
“Amundipe bana boonse bakusaanguna. Kufumbwa mwana wa Muisilayeli wakusaanguna, naba wamunyama, boonse mbibangu.”
Mozesi wakati kubantu, “Amubuyeeye buzuba oobo mbumwakazwa mu Ijipiti mubuzike, nkaambo Mwami Leza wakamugwisya anguzu mpati. Taakwe cinkwa cilaamimena ceelede kuligwa mubuzuba oobu. 
Mulazwa mu Ijipiti sunu buno buzuba mumwezi wakusaanguna wa Abibu. 
Mwami Leza wakalisinizizye naakapa cisyomezyo kuli basikale banu cakuti uyoomupa nyika ya Bakenani, Bahiti, Baamoli, Bahivi, a Bajebusi. Ninyika iikunka mukupa abuci. Muleelede kunoobamba cilengwa eeci mumwezi ooyu ngoonya. 
Kwamazuba aali ciloba kunoocitwa pobwe lya Mwami Leza. Cinkwa citakwe mimena cikaligwe mumazuba aali ciloba, 
takweelede kuyooba cinkwa cilaamimena niiba mimena iini munyika yanu yoonse. 
Mubuzuba oobu mukabapandulwide bana banu balombe kuti, ‘Coonse eeci cilacitika akaambo kaceeco ncaakatucitila Mwami Leza nitwakazwa mu Ijipiti.’ 
Eeci cilengwa cilaba mbuli lubata ajanza lyanu naa ciibalusyo ankumo zyanu, cinoomwiibalusya kwaamba akwiisya milawo ya Mwami Leza, nkaambo ngonguwe wakamugwisya mu Ijipiti ajanza lyakwe lyanguzu. 
Nkaako muleelede kwiibamba milawo eeyo muciindi ceelede mwaka amwaka.
“Mwami Leza uyoomusisya akumupa nyika ya Bakenani njaakakonkezya kulindinywe akuli basikale banu. 
Aakumupa buyo mweelede kunoopa coonse cisaanguna kuzyalwa ku Mwami Leza. Kufumbwa banyama bakusomona beenze mba Mwami Leza. 
Pele mwanaa mbongolo wakusomona muleelede kumunununa kwiindila mukutuuzya kabelele. Kuti naa tamuyandi kumunununa, mweelede kumutyola nsingo. Abana banu balombe bakusaanguna boonse mweelede kubanununa. 
Kuti kumbele amazuba akamubuzye mwanaanu mulombe kuti, ‘Ino eeci caamba nzi?’ Mukamwiingule kuti, ‘Mwami Leza wakatugwisya anguzu mpati mu Ijipiti mubuzike. 
Nkabela Falo naakatikake, cagama, kuti atuleke tuzwe, Mwami Leza wakajaya oonse mwana wakusaanguna mu Ijipiti, wabantu abanyama. Nkankakaako ncotupaizya bana bakusomona babanyama ku Mwami Leza, pele bana besu balombe bakusaanguna tulabanununa.’ 
Eeci cilengwa ciyooba ciibalusyo cilimbuli lubata ajanza lyanu naa citondezyo ankumo zyanu, nkaambo Mwami Leza wakatugwisya mu Ijipiti ajanza lyakwe lyanguzu.”
Lino Falo naakazumizya bantu kuti bainke, Leza taakabainzya mugwagwa wiinda mucisi ca Filisiti, nikuba kuti eeyi yakali nzila iikosola kwiinda zyoonse. Leza wakati, “Nsiyandi kuti bantu aaba basandule mizeezo yabo, akuyoobweeda ku Ijipiti baakubona kuti balwanwa.” 
Aboobo wakabainzya nzila iizinguluka iiinda munkanda ku Lwizi Lusalala. Nkabela Baisilayeli bakazwa mucisi ca Ijipiti kabajisi zilwanyo. 
Mozesi wakatolelezya mafuwa aa Josefa, mbubonya mbuli Josefa mbwaakabalaililide cakukonkezya kuti bakaatolelezye. Josefa wakaambide kuti, “Leza uyoomugwasya ncobeni, nkabela mukaayumune mafuwa aangu kuzwa kubusena obuno.”
Bakazwa kubusena butegwa Sukkoti akuyoosika kucilawo citegwa Etamu nkubakaakuyaka zivuka zyakulyookezezya, kumagolelo aankanda. 
Nkabela sikati Mwami Leza wakali kubasolweda amusumpuululu wakkumbi kubasolweda nzila, ciindi camasiku wakali kubasolweda amusumpuululu wamulilo kubamunikila. Nkaako bakali kukonzya kweenda sikati amasiku. 
Musumpuululu wakkumbi wakali kumbele lyabantu lyoonse sikati, amusumpuululu wamulilo wakalikumbele lyabo lyoonse masiku.
Lino Mwami Leza wakati kuli Mozesi, 
“Baambile Baisilayeli kuti bapiluke musule akuyoolyookezya kufwiifwi aku Pihahiloti, akati kamunzi wa Migidolu alwizi, kumbali a Baalazefoni. 
Abona boobo Falo ulayeeya kuti, ‘Mbaabo Baisilayeli baide kwiingaila mucisi, nkokuti nkanda yabasinkila.’ 
Ndiyoocita kuti Falo mugama lyakwe abatobele. Eelyo ndiyoomuzunda Falo abasilumamba bakwe boonse. Kuzunda ooku kuyoondiletela bulemu. Baijipiti bayooziba kuti ndime Mwami Leza.” Lino Baisilayeli bakacita mbuli mbubakaambilwa.
Lino mwami waku Ijipiti naakaambilwa kuti bantu batija, walo abalupati-pati bakwe bakasandula myoyo yabo, eelyo bakati, “Ino twakaba aa nzi swebo? Twakaleka buti Baisilayeli kuti bazwe mubuzike?” 
Mpoonya Falo wakabamba nkalaki zyalumamba, wakainka abasinkondo bakwe. 
Wakatola nkalaki zyakwe zibotu kwiindilila zili myaanda iili cisambomwe, alimwi kwakainka azimwi nkalaki, kwakali abasilutwe mulinzizyo zyoonse. 
Mbombubo oobu Mwami Leza mbwaakacita kuti Falo mwami wa Ijipiti mugama lyakwe, atobele Baisilayeli balo bakazwa cabusicamba. 
Eelyo Baijipiti, amabbiza aabo oonse, ankalaki zya Falo, abasimabbiza aalumamba lwakwe, bakatobela Baisilayeli baakubeenzya ooko nkubakalyookezezya kumbali alwizi, kufwiifwi aku Pihahiloti kumbele lya Baalazefoni.
Lino naakaswena aafwiifwi Falo, Baisilayeli bakabona Baijipiti kabazabuza kulimbabo, nkaako bakayoowa kapati, akutalika kulilila Mwami Leza. 
Alimwi bakati kuli Mozesi, “Sena caamba kuti kwakabula azyuumbwe mu Ijipiti ncookatweeta omuno munkanda kuti tuzoofwe? Ino wakatugwisizya nzi mu Ijipiti? 
Sena tiitwakakwaambila katutanazwa mu Ijipiti kuti eeci ciyoocitika? Twakaamba kuti, ‘Tuleke buyo, katuli bazike ba Baijipiti. Cali kunooinda kubota kuti katuli buyo bazike kwiinda kuzoofwida munkanda.’”
Lino Mozesi wakabaingula kuti, “Mutayoowi pe! Amwiime nji, mubone Mwami Leza mbwatimuvune sunu. Baijipiti aaba mbomubwene, tamuciyoobaboni limbi pe. 
Mwami Leza ulamulwanina nywebo amuumune buyo.”
Lino Mwami Leza wakati kuli Mozesi, “Nkaambo nzi ncomulilila ndime? Baambile Baisilayeli beende buyo kabaya kumbele. 
Bweza musako wako, utandabike janza lyako atala aalwizi kuti waandaanye maanzi, kutegwa Baisilayeli bakosole lwizi kabaya bweenda anyika njumu. 
Ndilapa Baijipiti cinguni, nkabela kuzunda kwentizunde Falo abasinkondo bakwe boonse, ankalaki zyakwe, alimwi abasimabbiza bakwe akusweekelwa nkwatisweekelwe kuyoondiletela bulemu. 
Ndaakujana bulemu mukuzunda Falo ankalaki zyakwe abasimabbiza bakwe ndendilyo Baijipiti nibayooziba kuti ndime Mwami Leza.”
Lino mungelo wa Mwami Leza, ooyo wakali kubasolweda Baisilayeli, wakazwa kumbele waza musule. Awalo musumpuululu wakkumbi wakali kumbele lyabo, wakazwa kumbele wazooba musule. 
Wakaba akati kabasinkondo ba Baijipiti a Baisilayeli. Musumpuululu ooyo wakaleta mudima ku Baijipiti akupa mumuni ku Baisilayeli, eelyo makamu aaya taakaswenana aafwiifwi masiku oonse pe.
Lino Mozesi wakatandabika janza lyakwe atala aalwizi, mpoonya Mwami Leza wakayumba maanzi alwizi aguwo lyakali kuzwida kujwe lyakabbubbula masiku oonse akuyuminizya maanzi aawo yaba nyika njumu. Maanzi akaandaana akati, 
mpoonya Baisilayeli bakazubuka lwizi kabaya bweenda anyika njumu, maanzi akaliimvwi mbuli bwaanda kululyo akulumwensi lwabo. 
Eelyo abalo Baijipiti bakaccilila mulwizi, amabbiza aa Falo oonse, ankalaki zyakwe, abasimabbiza bakwe. 
Kubucedo, Mwami Leza wakalanga ansi kuli basinkondo Babaijipiti kuzwida mumusumpuululu wakkumbi lyamulilo akunyonganya Baijipiti. 
Wakaanga mavili aankalaki zyabo kwaacita kuti kaatacizinguluki kabotu naaenda. Mpoonya Baijipiti bakati, “Atuzuze tutije kuzwa ku Baisilayeli nkaambo Mwami Leza nguubalwanina, kulwana ndiswe.”
Lino Mwami Leza wakaambila Mozesi kuti, “Tandabika janza lyako atala aalwizi kuti maanzi ajalane akubanyikizya Baijipiti, ankalaki zyabo abasimabbiza babo.” 
Aboobo Mozesi wakatandabika janza lyakwe atala aalwizi, lino mpobuceda maanzi akabuwana akuba mbuli lyoonse. Nkabela Baijipiti nibakatikasole kulivuna, Leza wakabanyikizya. Mbombubo oobu mbwaakabazunda Baijipiti akati kalwizi. 
Maanzi akaboola akunyikizya nkalaki, basimabbiza aboonse basinkondo ba Falo bakali kuya butobela Baisilayeli. Taakwe anaba omwe wakasyaala pe. 
Pele Baisilayeli bakeenda anyika njumu mulwizi, maanzi akaba bwaanda kululyo akulumwensi lwabo.
Lino mubuzuba oobo Mwami Leza wakavuna Baisilayeli kuzwa ku Baijipiti, alimwi Baisilayeli bakiibona mitumba ya Baijipiti kiilele bwaalaala munkomwe yalwizi. 
Alimwi bakabona nguzu zya Mwami Leza, bakamusyoma amubelesi wakwe Mozesi.
Lino Mozesi a Baisilayeli bakaimba lwiimbo oolu ku Mwami Leza:
Mwami Leza ninguzu zyangu
Mwami Leza ngusilumamba,
Wakasowela nkalaki abasilumamba ba Falo mulwizi,
Lwizi lulamfu lwakabamena, bakambombomena mbuli bbwe.
Nguzu zyajanza lyako lyalulyo, O Mwami Leza, zilagambya,
Mukuzunda kwako kwanguzu ulabamaninizya basinkondonyoko,
Wakafula, eelyo muuya wako wakacita maanzi kuti alundane aamwi
Sinkondoma wakati, ‘Ndiyoobatandaanya ndikabajate,
Pele wakafula muuya wako, lwizi lwakabamena,
Akati kabaabo bategwa baleza,
Wakatandabika janza lyako lyalulyo,
Muluyando lwako lutamani wakasolwedela baabo mbookavuna,
Misyobo yakamvwa, yakatuntuma mukuyoowa.
Bami ba Baedomu baliyoowede.
Balayoowa, lyabaleka kapati,
Uyoobeeta akubabikka acilundu cako,
Mwami Leza unooli ngomuleli walyoonse alyoonse.”
Lino mabbiza aa Falo, ankalaki zyakwe, abasimabbiza bakwe zyakanjila mulwizi, nkabela Mwami Leza wakaaboozya maanzi aalwizi akuzivumba. Pele Baisilayeli bakazubuka lwizi anyika njumu.
Aawo Miliyamu, musinsimi mukaintu, mucizi wa Aloni, wakabweza nsakalala, mpoonya bakaintunyina bakamutobela kabaya bulizya nsakalala akuzyana. 
Miliyamu wakaimba kaimbo aaka,
Lino Mozesi wakaambila Baisilayeli kuti balibambile kweenda kuti basiye Lwizi Lusalala, mpawo bakaya munkanda ya Syuu. Bakeenda mazuba otatwe munkanda, pele taakwe nibakajana maanzi. 
Eelyo bakasika ku Malaa, pele maanzi akali kulula cakuti tiibakali kukonzya kwaanywa. Ncenciceeco ncikwakategwa Malaa. 
Nkabela bantu bakatongookela Mozesi akumubuzya kuti, “Ino tunywe nzi?” 
Mozesi wakakomba ku Mwami Leza, mpoonya Mwami Leza wakamutondezya cisamu, wakacibikka mumaanzi, aawo maanzi akaleka kulula.
Wakati, “Kuti naa mundiswiilile ncobeni nde Leza wanu, akucita eeco ncetimwaambile kuti cililuzi, akutobela malailile aangu akubamba nzendimwaambila mumilawo yangu, inga nsikamusubuli amalwazi aayo ngindakaleta ku Ijipiti. Ndime Mwami Leza uumuponya.”
Lino kuzwa aawo bakaakusika kubusena butegwa Elimu, kwakali tusensa tuli kkumi atubili, alimwi atukunka tuli makumi aali ciloba. Ooko bakalyookezya akuyaka zivuka kumbali amaanzi.
Baisilayeli boonse bakatalika lweendo lwabo kuzwa ku Elimu, nkabela mubuzuba bwakkumi bwamwezi wabili kabazwide kale mu Ijipiti, bakasika kunkanda ya Sini, iili akati ka Elimu acilundu cipati ca Sinai. 
Nkamu yoonse ya Baisilayeli yakatongookela Mozesi a Aloni munkanda, 
akuti kulimbabo, “Nicakabota kuti Mwami Leza naakatujaila mu Ijipiti. Nkaambo okuya twakali kulya nyama azilyo zimwi cakulilekela. Pele nywebo mwakatweeta muno munkanda kuti tuzoomane kufwa nzala.”
Lino Mwami Leza wakaambila Mozesi kuti, “Bona, ndacita kuti tunkwa katuloka kuzwa kujulu kuti nyoonse kamulya. Bantu baleelede kunooinka akubweza tuzulila buzuba oobo. Munzila eeyi ndakonzya kubasunka ndibone naa balatobela malailile aangu naa pe. 
Pele mubuzuba bwacisambomwe baleelede kweeta zibanzilo zyobilo kutali mbuli lyoonse, bamana babambe cilyo eeco kabotu.”
Lino Mozesi a Aloni bakaambila Baisilayeli boonse kuti, “Mangolezya aano mulaziba kuti Mwami Leza nguwakamweeta kuzwa mu Ijipiti. 
Cifumo-fumo muzoobona bulemu bwa Mwami Leza, nkaambo wakamvwa matongoosi aanu. Iiyi, aayo ngimwakamutongookela, ino swebo ndiswe bani kuti kamututongookela?” 
Mpawo Mozesi wakaindilizya akuti, “Mwami Leza ulamupa nyama kumangolezya alimwi atunkwa tunji cifumo-fumo, nkaambo wakamvwa matongoosi aanu. Ino ndiswe bani swebo? Tamutongookeli ndiswe pe, mutongookela Mwami Leza.”
Lino Mozesi wakati kuli Aloni, “Ambila Baisilayeli boonse kuti bazooime kumbele lya Mwami Leza nkaambo wamvwa matongoosi aabo.” 
Aloni kacaambaula kumbungano ya Baisilayeli, boonse bakalanga munkanda, mpoonya bulemu bwa Mwami Leza bwakalibonya mukkumbi. 
Eelyo Mwami Leza wakati kuli Mozesi, 
“Ndamvwa matongoosi aa Baisilayeli. Lino baambile kuti, ‘Kulubundu-bundu mulalya nyama, cifumo-fumo muzookkuta cinkwa.’ Ndendilyo nimuyooziba kuti mebo ndime Mwami Leza wanu.”
Lino kumangolezya kwakasika bakancele bazoozula abusena oobo bwazivuka zyabo, alimwi cifumo-fumo kwakali lume kuzinguluka zivuka. 
Lino lume oolu nilwakayuminina, kwakalibonya tuntu tupapali tuuba-uba ansi, twakali mbuli tulosi twamaanzi aacaanda. 
Nkabela Baisilayeli nibakatubona bakatalika kubuzya kuti, “Ino ninzi eeci?” Nkaambo tiibakaziba kuti cakali cinzi. Mpoonya Mozesi wakati kulimbabo, “Eeci ncecinkwa ncaamupa Mwami Leza kuti mulye. 
Walailila kuti umwi aumwi abweze cakulya eeci mbuli mbwakonzya kulya. Nkokuti nsangwa yomwe, amuntu omwe kweendelana amukwasyi wakwe mucivuka.”
Lino Baisilayeli bakacita oobo, bamwi bakali kubweza kunji, bamwi bakali kubweza kuce kwiinda bamwi. 
Pele nibakacipima kwakajanika kuti aabo bakabwezede kunji taakwe ncobakaleka kulya, abaabo bakabwezede kuce bakakkuta eeco nciconya. Omwe-omwe wakabweza ncakonzya kulya. 
Mozesi wakati kulimbabo, “Taakwe muntu uutisiye ndala yacilyo eeci kusikila cifumo-fumo.” 
Pele bamwi taakwe nibakaswiilila Mozesi pe, bakacilazika cimwi mane bwaca. Nibwakaca, cakali amvunyu cabija. Nkabela Mozesi wakanyemena bantu aabo. 
Lyoonse cifumo-fumo bakali kubweza aumwi mbuli mbwayanda, pele zuba nilyakali kubala cakali kweenzemuka.
Lino mubuzuba bwacisambomwe bakali kubweza mweelwe wacakulya camazuba obilo, nkokuti nsangwa zyobilo aumwi muntu. Boonse basololi babantu bakasika akuzoomwaambila Mozesi eeci, 
eelyo walo wakati kulimbabo, “Mboobu mbwakalailila Mwami Leza, ‘Juunza mbuzuba bwakulyookezya, mbuzuba busalala bwakulyookezya bupedwe ku Mwami Leza, kufumbwa ncomuyanda kukanga amukangile limwi, acalo ncomuyanda kujika amujikile limwi. Citikasyaale muciyobole mane zona.’” 
Mbubonya mbuli mbwaakalailila Mozesi, bakaziyobola zyakasyaala mane kuyoosika zona, tiizyakabija pe, alimwi tiizyakajisi mvunyu. 
Buce Mozesi wakati, “Amulye eeci sunu, nkaambo sunu ni Sabata mbuzuba bwakulyookezya bupedwe ku Mwami Leza, aboobo taakwe ncomutijane ansi pe.” 
Mweelede kuti kamubweza buzuba abuzuba kwamazuba aali cisambomwe, pele buzuba bwaciloba, mbuzuba bwa Sabata, kuyoobula acomwe.
Lino mubuzuba bwaciloba bamwi bantu bakaya kuti bakabweze, pele taakwe acomwe ncobakaakujana. 
Mpoonya Mwami Leza wakaambila Mozesi kuti, “Ino nywebo nobantu mulaleka lili kuvoolozya malailile amilawo yangu? 
Amubone, mebo nde Mwami Leza, ndimupede buzuba bwakulyookezya, nkankakaako ncemupeda cakulya cizulizya mazuba obilo mubuzuba bwacisambomwe. Oonse muntu kakkede buyo ooko nkwabede mubuzuba bwaciloba, taakwe muntu uutisiye civuka cakwe.” 
Aboobo bantu bakalyookezya mubuzuba bwaciloba.
Lino Baisilayeli bakaita cilyo eeci kuti mana. Cakali mbuli nseke zyanzembwe, cakali kutuba akulweela mbuli tunkwa twavwelwa buci. 
Mozesi wakati, “Mboobu Mwami Leza mbwaalailila, ‘Muyobole nsangwa yomwe yamana muyobwede lunyungu lwanu luyoozyalwa kumbele kuti abalo bakabone cakulya ncindakamupede kuti mulye munkanda aawo nindakamugwisya mu Ijipiti.’” 
Mpoonya Mozesi wakati kuli Aloni, “Amubweze cinkuli, mubikke mana mulincico aazula nsangwa, eelyo mucibikke kumbele lya Mwami Leza kuti ciyobwedwe lunyungu lwanu luciza.” 
Mbubonya Mwami Leza mbwaakalailila Mozesi, Aloni wakacibikka kumbele lyabbokesi lyacizuminano kuti ciyobolwe. 
Baisilayeli bakali kulya mana kwamyaka iisika kumakumi one mane kusikila nibakaakusika kucisi cakali kukkala bantu. Bakali kulya mana mane nibakazoosika kumunyinza wanyika ya Kenani. 
Kuli nsangwa zili kkumi mucisuwo comwe.
Lino Baisilayeli boonse bakazwa akusiya nkanda ya Sini, kabaya bulonga-longa kuzwa kucilawo cimwi akuya kuli cimwi mbubonya mbuli malailile aa Mwami Leza. Bakaakusika akuyaka zivuka kubusena butegwa Lefidimu, pele kwakanyina maanzi. 
Nkaako bantu bakatongookela Mozesi akuti kulinguwe, “Kotupa maanzi tunywe.” Mozesi wakaingula kuti, “Nkaambo nzi ncomutongookela ndime? Nkaambo nzi ncomutalika acaali Mwami Leza?”
Lino bantu bakafwide nyota kapati, aboobo bakaindilizya akuti, “Ino wakatugwisizya nzi mu Ijipiti akutuleta kuno? Sena wakatweetela kuti tuzoomane kufwa nyota abana besu abanyama besu?”
Lino Mozesi wakakomba canguzu ku Mwami Leza wakati, “Ino bantu aaba ndabacita buti? Mbaaba bakakatila kuti banduume mabwe!”
Lino Mwami Leza wakati kuli Mozesi, “Tolelezya abamwi basololi ba Baisilayeli, mulibeelezye muye kumbele. Ubweze amusako wako ngookaumya mulonga wa Nailo, muunke. 
Njooima kumbele lyako abbwe pati kuya kunkanda ya Holebu. Ukalyuume eelyo bbwe pati. Mpoonya maanzi ayoopoomoka mulindilyo aakuti bantu bakanywe.” Nkabela Mozesi wakacita oobo kabalangilide basololi ba Baisilayeli. 
Lino busena oobo bwakaulikwa kuti “Masa” a “Meliba” nkaambo Baisilayeli bakatongooka akutalika Mwami Leza, aawo nibakali kubuzya kuti, “Mwati Mwami Leza mpali akati kesu naa pe?”
Lino Baameleki bakaboola kuzoolwana Baisilayeli ku Lefidimu. 
Eelyo Mozesi wakaambila Josyuwa kuti, “Sala bamwi baalumi, muzooinke juunza kukulwana Baameleki. Mebo njooima atala aacilundu, kandijisi musako wakandipa Leza.” 
Eelyo Josyuwa wakacita mbuli mbwakamulailila Mozesi, wakainka kuyoolwana Baameleki, pele Mozesi, Aloni a Huli bakaya akuyootanta cilundu. 
Kwaciindi Mozesi naakatambikide maboko aakwe mujulu, Baisilayeli bakali kuzunda, pele kuti waalosya maboko aakwe, mpoonya Baameleki bakatalika kuzunda. 
Lino maboko aa Mozesi naakaminwa, Aloni a Huli bakamuletela bbwe kuti akkale mpawo, eelyo balo bakaima munsi lyakwe akutabilila maboko aakwe. Bakali kwaatabilide boobo mane kusikila nilyakabbila zuba. 
Munzila eeyi Josyuwa wakabazundila limwi Baameleki mukulwana ooko.
Lino Mwami Leza wakati kuli Mozesi, “Lemba makani aaya mubbuku kuti atakalubwi pe, alimwi umwaambile Josyuwa kuti ndiyoocita kuti Baameleki bakalubilwe limwi munyika.” 
Mpoonya Mozesi wakayaka cipaililo akucuulika kuti, “Mwami Leza nindembela yangu.” 
Wakati, “Amwiimike ndembela ya Mwami Leza. Walo wakakonkezya kuti ulaba sinkondonyina a Baameleki kwamazyalani oonse.”
Lino Jetulo mupaizi waku Midiyani, simakwaakwe Mozesi, wakamvwa zyoonse Leza nzyaakacitila Mozesi abantu bakwe Baisilayeli, ambuli Mwami Leza mbwaakabasolwedela kuzwa mu Ijipiti. 
Aboobo Jetulo, wakatolelela Zipola, mukaintu wa Mozesi, ooyo walo Mozesi ngwaakapilusizye kwabo. 
Alimwi Jetulo wakaletelela abana ba Mozesi balombe bobilo, Gesyomu a Eliyazaa. Mozesi wakaambide kuti, “Ndimuzwakule munyika yabantu, aboobo umwi mwana wakwe wakamuulika kuti Gesyomu.” 
Alimwi wakalaambide akuti, “Leza wataata wakali ngolugwasyo lwangu, wakandivuna kupanga lya Falo, aboobo umwi mwana wakamuulika kuti Eliyazaa. 
Jetulo, simakwaakwe Mozesi, wakasika amukaintu alimwi abana balombe ba Mozesi bobilo munkanda oomo Mozesi mwaakayaka civuka kucilundu ca Leza. 
Jetulo wakatumizya mulomo kuli Mozesi wakuti, ‘Ime ndime Jetulo simakwaako, ndizabuza kulinduwe, amukaintu wako abana.’” 
Nkabela Mozesi wakainka kuyoomucingauzya, naakaakumujana wakamufugamina akumumyonta. Bakajuzyanya akubuzyanya-buzyanya zyambobapona, bamane bazoonjila mutente. 
Mozesi wakamulungulwida zintu zyoonse Mwami Leza nzyaakacita kuli Falo abantu bakwe Baijipiti akaambo ka Baisilayeli. Wakamwaambila azyabuyumu-yumu boonse mbubakajana munzila, ambuli mbwaakabavuna Mwami Leza. 
Jetulo wakabotelwa kapati akaambo kabubotu bwa Mwami Leza naakavuna Baisilayeli kuzwa ku Baijipiti. 
Wakati, “Alumbwe Mwami Leza wakamufutula kuzwa ku Baijipiti akuli Falo. 
Ndaziba kuti Mwami Leza mupati kwiinda baleza boonse, nkaambo wakacita eeci ku Baijipiti nibakasulaikide Baisilayeli.” 
Eelyo Jetulo wakaletela Leza cipaizyo cakutenta alimwi azituuzyo zimwi. Awalo Aloni abasololi boonse Baisilayeli bakaboola kuti balide amwi cinkwa asimakwaakwe Mozesi kumbele lya Leza.
Nibwakaca, Mozesi wakatalika kubeteka bantu, nkabela nkujana bantu bakalibungene kuzwida cifumo-fumo mane masiku. 
Jetulo simakwaakwe Mozesi, naakabona milimo yoonse yakali kucita Mozesi, wakabuzya kuti, “Ino milimo nzi yoonse eeyi njocitila bantu? Nkaambo nzi ncocita eeci olikke nkaambo nzi bantu ncobaza kulinduwe kuzwida cifumo-fumo mane kusikila masiku?”
Lino Mozesi wakaingula kuti, “Ndileelede kucita boobu, nkaambo bantu balandizida kuzoobuzya mbuli mbwalailila Leza. 
Kuti naa bantu bobilo kabazwangana, balaboola kulindime, ndamana mebo, ndime eembeteka kaambo kabo kuti ndibone naa nguuli uuluzi, alimwi ndilabaambila aalo malailile aa Leza amilawo yakwe.”
Amvwe boobo simakwaakwe Mozesi wakati kulinguwe, “Eeci cintu ncocita taciluzi pe. 
Kayi milimo ilakuminya, yebo abantu aabo bali aanduwe. Ooyu mulimo mmupati, tokonzyi kuucita olikke. 
Swiilila ndikulailile kabotu mbuli mboelede kucita, alimwi a Leza ulaba aanduwe. Ncibotu kuti wiiminine bantu kuli Leza akumuletela twaambo twabo. 
Uleelede kubaiisya malailile amilawo yakwe akubapandulwida mbuli mbobeelede kukkala anzyobeelede kucita. 
Nkaako usale baalumi basongo bakonzya kubeteka, mbotibikke kuti babe basololi bazyuulu, bamyaanda, bamakumi osanwe, abamakumi alimwi kabali bantu bayoowa Leza, batayandi zisinkamulomo. 
Ubabikke babe babetesi babantu, bakkalilile mumilimo eeyo. Yebo banookweetela buyo twaambo tuyumu toonse, pele balo banoobeteka twaambo toonse tuniini. Eeco inga ciyookuubila nkaambo muyooabana mukuli ambabo. 
Kuti naa wacita boobo, mukuti Leza nguwalailila inga tiikookuminya milimo pe, abalo bantu lwabo banookoswedwa cakufwambaana twaambo twabo akupiluka caluumuno kumaanda aabo.”
Lino Mozesi wakaswiilila majwi aasimakwaakwe, akucita eeco ncaakaamba. 
Wakasala aabo bantu basongo akati ka Baisilayeli boonse, akubabikka mubusololi bwabantu, bamwi bakaba basololi bazyuulu, bamwi bamyaanda, bamwi bamakumi osanwe, abamwi bamakumi. 
Bakabeteka bantu kwaciindi coonse. Bakali kuleta milandu miyumu kuli Mozesi, pele balo beni bakali kukosola milandu miniini. 
Mozesi wakalayana asimakwaakwe, walo wakabweeda kunyika yokwabo.
Mubuzuba butaanzi bwamwezi watatu kuzwa ciindi Baisilayeli kabazwide kale mu Ijipiti bakasika kunkanda ya Sinai. 
Bakasiya busena butegwa Lefidimu akusika kunkanda ya Sinai ooko kwalo nkobakayakila zivuka munsi aacilundu. 
Walo Mozesi wakatanta mucilundu eeco kuti akaswaangane a Leza.
‘Mwakabona ncendakacita ku Baijipiti, ambuli mbundakamunununa nywebo amababa aabasikwaze, aakumuleta kulindime. 
Aboobo lino, kuti mundiswiilile akubamba cizuminano cangu, mulaba bantu bangu ncobeni. Nikuba kuti nyika yoonse mbwiibede njiyangu, nywebo muyooba bantu bangu basale. 
Muyooba bantu bandibelekela mbuli bapaizi, musyobo uusalala.’ Oobu mboelede kubaambila Baisilayeli.” 
Aboobo Mozesi wakabweeda akuyooita basololi babantu boonse akubaambila zyoonse Mwami Leza nzyaakamwaambila. 
Mpoonya bantu boonse bakavwiila antoomwe kuti, “Tulacita zyoonse nzyaamba Mwami Leza.” Eelyo Mozesi wakaakwaambila Mwami Leza makani aaya.
Lino Mwami Leza wakati kuli Mozesi, “Ndiyooboola kulinduwe mukkumbi pati lisiya kuti bantu bazoondimvwe ndanooambaula ayebo kutegwa kabakuzuminina lyoonse.” Mozesi wakaambila Leza eeco ncobakaingula bantu.
Lino Mwami Leza wakati kuli Mozesi, “Koya kubantu, ukabaambile kuti balibambile kukomba sunu ajuunza. Baleelede kusanzya zisani zyabo 
kutegwa izona kabazoolibambilide. Nkabela mubuzuba oobo, ime nde Mwami Leza ndizooselukila acilundu ca Sinai kababwene bantu boonse. 
Uleelede kuyoobeengela munyinza bantu kuzinguluka cilundu, alimwi ukabaambile kuti, ‘Amucenjele kuti mutakatanti cilundu nikuba kuciguma pe. Kufumbwa ooyo uutikacigume, uyoojaigwa. 
Uleelede kuumwa mabwe nikuba kuyaswa amivwi kakunyina aumuguma. Eeci cilajatikizya bantu abanyama. Kwaakusibwa mweembo walwija lwamugutu, bantu bakainke kucilundu.’”
Lino Mozesi wakaseluka kuzwa mucilundu akuunka kubantu, wakabaambila kuti balibambile kuya kukukomba. Bakasanzya zisani zyabo, 
amane Mozesi wakati kulimbabo, “Amulibambilile buzuba bwazona. Mutakooni bulo bomwe amukaintu pe.”
Lino mucifumo-fumo cabuzuba bwatatu, kwakali kuzuma andabo acilundu, alimwi kwakali akkumbi pati lisiya mbi, akulila kupati kwamweembo walwija lwamugutu. Nkabela bantu boonse muzivuka bakali kuzyangama akuyoowa. 
Eelyo Mozesi wakasolweda bantu kuzwa azivuka kuya kukuswaangana a Leza, bakaakwiima kumbali lyacilundu. 
Nkabela cilundu ca Sinai coonse cakali kuunta busi, nkaambo Mwami Leza wakaselukila alincico muciimo camulilo. Busi bwakali kusunta musumpuululu, lino bantu boonse bakali kuzyangama kapati. 
Awalo mweembo wakali buya bulilisya. Mozesi naakaambaula, Leza wakamuvuwa mukuzuma. 
Mwami Leza wakaselukila acilundu ca Sinai, mpoonya wakaita Mozesi kuti atante acilundu, eelyo Mozesi wakainka. 
Mwami Leza wakati kuli Mozesi, “Seluka, koya ukabacenjezye bantu kuti batasotoki munyinza akuboola kuzoondilanga, nkaambo inga bunji bwabo bafwa. 
Nobaba bapaizi aabo batiboole aafwiifwi ambebo baleelede kusaanguna kulisalazya lwabo, nkaambo kuti bataciti boobo inga ndabasubula.” 
Mozesi wakati ku Mwami Leza, “Bantu tabakonzyi kutanta mucilundu ca Sinai, nkaambo wakatucenjezya kuti, ‘Amweenge munyinza munsi acilundu akuucita kuti bube busena butondwa.’” 
Mpoonya Mwami Leza wakati kuli nguwe, “Seluka ukalete Aloni. Pele bapaizi abantu buyo tabeelede kusotoka munyinza akuboola kulindime, nkaambo inga ndabasubula.” 
Mpawo Mozesi wakabweeda kubantu akuyoobaambila eezi.
Eelyo Leza wakaamba majwi aaya oonse. Wakati, 
“Ndime Mwami Leza wako wakakugwisya munyika ya Ijipiti, mubuzike.
“Utabi aabaleza bambi kunze lyangu.
“Utalicitili cibumbwa niciba cikozyanyo cacilenge cimwi camujulu naa caansi, niciba camumaanzi kunsi aanyika. 
Utakakotamini cikozyanyo nikuba kucikomba, nkaambo mebo ndime Mwami Leza wako, uutalekeleli bakomba baleza bambi. Ndasubula bana babaabo bandisulide mane kuyoosika kuzyalani lyatatu alyane. 
Pele kuli baabo bali zyuulu-zyuulu bandiyanda akubamba milawo yangu, nditondezya luyando lwangu lutamani kulimbabo.
“Utabelesyi zina lya Mwami Leza wako munzila iitaluleme, nkaambo kufumbwa muntu uubelesya zina lyakwe munzila eeyi, Mwami Leza takooyoomweengelela.
“Koyeeya buzuba bwa Sabata, ubusalazye. 
Kobeleka milimo yako yoonse mumazuba aali cisambomwe, 
pele buzuba bwa Sabata mbuzuba bwakulyookezya bwakulemeka Mwami Leza wako. Muli boobo toelede kubeleka milimo pe, noba nduwe, nibaba bana bako, nibaba babelesi bako baalumi, nibaba babelesi bako bakaintu, niziba ŋombe zyako naba mweenzu uuli aanduwe. 
Mumazuba aali cisambomwe Mwami Leza wakalenga julu anyika, aalwizi, azintu zyoonse zili mulinzizyo, pele mubuzuba bwa ciloba wakalyookezya. Ncenciceeco Mwami Leza ncaakabuleleka buzuba bwa Sabata akubusalazya.
“Kolemeka uso abanyoko kuti upone ciindi cilamfu munyika eeyo Mwami Leza wako njayookupa
“Utajayi.
“Utaciti bumambe.
“Utabbi.
“Utabejelezyi mweenzinyoko kaambo.”
“Utanyonokeli ŋanda yamweenzinyoko. Utanyonokeli mukamweenzinyoko, naa mubelesi wakwe mwaalumi, naba mubelesi wakwe mukaintu, naa musune wakwe, naa mbongolo yakwe, niciba cimwi cakwe.”
Lino bantu nibakamvwa kuzuma akubona ndabo akulila kwamweembo walwija lwamugutu, akusuntumuka kwabusi acilundu, bakakankama akuyoowa, eelyo bakatantamuka kuzwa kucilundu. 
Bakati kuli Mozesi, “Kotukananina buyo nduwe, tulakuswiilila, pele kuti naa Leza wakanana nguwe kulindiswe, tulafwa.” 
Mozesi wakati kulimbabo, “Mutayoowi pe, nkaambo Leza wazida buyo kuzoomusunka akuzoomucita kuti kamumuyoowa lyoonse, kutegwa kamutamubisizyi.” 
Pele bantu bakalisosolokede akwiimina alaale, Mozesi alikke nguwakaswenede aafwiifwi akkumbi oomo mwakali Leza.
Lino Mwami Leza wakaambila Mozesi kuti, “Mboobu mboelede kuyooambila Baisilayeli, ‘Tee, mwabona mbuli mbwendaambaula kulindinywe kuzwa kujulu. 
Mutakalicitili mituni yansiliva niiba yangolida kuti kamwiikomba mbuli ndime. 
Mukandiyakile cipaililo cabulongo, nkabela alincico muyoopaizya zituuzyo zyanu kuti zitentwe alimwi azituuzyo zyanu zyalumvwano, mbelele, mpongo aŋombe zyanu. Muyooyaka Kufumbwa mubusena oobo mweyoomwaambila kuti zina lyangu kalikombelwa mumo, ndiyooboola kulindinywe akuzoomuleleka. 
Kuti naa mwandiyakila cipaililo camabwe, mutakaciyasyi amabwe aabezedwe pe, nkaambo kuti naa mwabelesya mbezo alincico, mulacisofwaazya. 
Tamweelede kuunka kucipaililo cangu kamuya butanta azitantilo pe, kutegwa mutakatondezyi zinswe zyanu.’”
“Lino njeeyi milawo njoelede kupa Baisilayeli. 
Kuti waula muzike Muhibulu, akakubelekele kwamyaka iili cisambomwe. Nkabela mumwaka waciloba uyooangununwa kakutakwe acomwe nceelede kuyookubbadela. 
Kuti naa taakakwete ciindi naakaulwa, uleelede kuyoozwa alikke buyo. Pele kuti naa wakaza kakwete, uleelede kuyoozwa amukaintu wakwe. 
Kuti naa simalelo wakwe wakamupede mukaintu, kwamana mukaintu ooyo wazyala bana, mukaintu ooyo abana banooli basimalelo wakwe, pele mwaalumi alikke nguutikazwe. 
Pele kuti naa muzike ooyo walyaambilila kuti, ‘Mebo ndilamuyanda simalelo wangu, mukaintu, abana bangu, nsiyandi kuti ndaangununwe,’ 
simalelo wakwe uyoomuleta kuŋanda ya Leza, nkokuti kumulyango naa kucicinda caamulyango, ooko nkwayoomudonkweda kutwi. Kuzwaawo uyooba muzike wakwe kusikila mane akafwe.
“Kuti muntu wauzya mwanaakwe musimbi mubuzike, ooyo mwana takooyooangununwa pe, mbuli bucitwa bazike baalumi. 
Kuti naa taakwe naakamukondelezya simalelo wakwe walikuyanda kumukwata, ulakonzya kumupilusya akumuulisya alimwi kwabo musimbi ooyo. Tazumizigwi kuyoomuuzya kubazwakule nkaambo eeci inga kwaba kumubisizya musimbi ooyo. 
Kuti naa simalelo wakwe kayeeya kuti amukwasye kumwanaakwe uleelede kumulanga mbuli mwanaakwe musimbi. 
Kuti naa muntu waalika, uleelede kunoopa namalelo zyakulya azyakusama mumweelwe ngoonya uuli mbuli ngwaakali kumupa lutaanzi, akunoomusandukila. 
Lino kuti kataciti oobo, uleelede kumuleka, katapilusilwi lubono.
“Kufumbwa muntu uuuma muntu akumujaya, awalo uyoojaigwa. 
Pele kuti naa taamuyubilila, nkabela cacitika buyo muntenda, inga ulakonzya kutijila kubusena mbwetikamusalile kuti akafutulwe. 
Pele kuti muntu wanyema akujaya mweenzinyina acaali, muleelede kumugwisya kucipaililo cangu kutegwa akajaigwe.
“Kufumbwa uutikaume wisi nibaba banyina uyoojaigwa.
“Kufumbwa ooyo uutikatole umwi muntu cakumuvumpa nikuba kuyoomuuzya, naa kuyoomuvuba, uyoojaigwa.
“Kufumbwa ooyo uutikasinganye wisi nibaba banyina uyoojaigwa.
“Kuti naa bantu balwana, nkabela umwi wauma mweenzinyina abbwe naa antuku, pele katamujayi inga takooyoopegwa cisubulo pe. Kuti ooyo ngwaakauma walala, 
pele kwamana walimvwa kabotu, nikuba kuti kaya busunkuta akasako ooyo wakamuuma uyoobbadela akaambo kakumusowela ciindi cakwe mukuciswa, alimwi uleelede kunoomubamba mane kusikila akapone.
“Kuti naa muntu wauma muzike wakwe mwaalumi naa mukaintu acisamu kuti muzike ooyo wafwa mpoonya aawo, ooyo muntu weelede kusubulwa. 
Pele kuti muzike ooyo wapona kwabuzuba bomwe naa obilo inga simalelo wakwe takooyoopegwa cisubulo, nkaambo muzike muntu wakwe ngwavubide.
“Kuti naa bantu mukulwana bacisilizya mukaintu uuminsi kwamana wasowa, pele walo lwakwe mwini tafwi, ooyo muntu wamucisa uyoobbadela mali kufumbwa mwaalumi wamukaintu ooyo ngatikayande, aatikazuminwe ababetesi. 
Pele kuti naa mukaintu ooyo wacisigwa kapati, eelyo cakulunga ciyooba buumi kubuuminyina, 
liso alisonyina, lino alinonyina, janza ajanzanyina, cituta acitutanyina, 
buya abuyanyina, cilonda acilondanyina, cicuzu acicuzunyina.
“Kuti naa muntu wauma muzike wakwe mwaalumi naa mukaintu aliso akulidonkola, uyoomwaangununa muzike ooyo kuzwa mubuzike bwakwe kuti kube nkokulungila liso eelyo. 
Alimwi kuti naa wamukula lino, inga uyoomwaangununa kuzwa mubuzike bwakwe kuti kube nkokulungila lino eelyo.
“Kuti naa musune wayasa mwaalumi naa mukaintu, akumujaya, musune ooyo uyoojaigwa amabwe, nkabela takooyooligwa pe, pele mukamwini musune ooyo takooyoopegwa cisubulo. 
Pele kuti naa musune ooyo ncecilengwa cakwe cakuluma bantu, alimwi naa ooyo mukamwini musune wakalaambilidwe kale zicita musune wakwe, pele wakamulekelela buyo akutamujalila, kwamana wajaya mwaalumi naa mukaintu, musune uyoojaigwa amabwe, nkabela awalo mukamwini musune uyoojaigwa. 
Pele kuti waambilwa mweelwe wakubbadela kuti afutule buumi bwakwe, uleelede kubbadela mweelwe oonse uuyandika mukuti afutule buumi bwakwe. 
Kuti naa musune wayasa mwana mulombe naa musimbi akumujaya, mulawo ngoonya ooyu nguubeleka. 
Kuti naa musune wayasa muzike mwaalumi naa mukaintu akumujaya, mukamwini musune uyoobbadela mukamwini muzike mali aansiliva aali makumi otatwe, alimwi amusune uyoojaigwa amabwe.
“Kuti naa muntu wasiya mulindi bukwazi, nikuba kuti muntu wakasya mulindi akuusiya buyo kuutavwikilidwe, nkabela musune niiba mbongolo yawida mukati, 
uyoobbadela mali kuli yooyo uuli aamunyama, pele munyama ooyo wafwa uyoomutola kuba wakwe. 
Kuti naa wajaya musune wamuntu uumbi, aabo bantu bobilo bali aabasune balamuuzya ooyo muumi akwaabana mali aamuulo wakwe, alimwi bayooabana anyama yamusune ooyo wafwa. 
Pele kuti naa calizizilwe kuti musune ooyo uli acilengwa cakuyasa basunenyina, kwamana mukamwini tamujalili uleelede kubbadela akupa musune muumi kuli ooyo muntu uuli aamusune wafwa, lino nyama yamusune wafwa iyooba yayooyo wabbadela.
“Kuti naa muntu wabba musune naa mbelele akuyooijaya naa kwiiuzya, uleelede kubbadela basune bosanwe kumusune omwe, mbelele zyone kumbelele yomwe. 
Uleelede kumubbadelela munyama ooyo. Kuti naa muntu ooyo taakwe ncajisi, uyooulisigwa mbuli muzike kutegwa akabbadele ncaakabba. 
Kuti naa ooyo munyama wakabbigwa, mmusune, mbongolo, naa mbelele, kwamana wajanwa kacipona muntu ooyo uyoobbadela banyama bobilo.
“Kuti naa mubbi wajatwa kapwaya ŋanda masiku akujaigwa, ooyo wamujaya takapegwi mulandu wakujaya pe. Pele kuti cakacitika kalipaswide kale zuba, inga uyoopegwa mulandu wakujaya muntu.
“Kuti naa muntu kacezezya banyama bakwe mumuunda wakwe nuuba wamisaansa, nkabela kuti banyama bamuloboka akuyoolida kumuunda waumwi muntu, uleelede kubbadela zisyango zyamumuunda wakwe zibotu kwiindilila nuuba muunda wansaansa mubotu kwiindilila.
“Kuti naa muntu watenta, wamana mulilo wayandilila akuyootenta maila aalundikidwe, naaba maila aaimvwi mulukuba, naa kutenta muunda oomo musyangidwe maila, inga ooyo muntu watenta uyoobbadela kunyonyooka ooko kwacitika.
“Kuti naa muntu wapa muntu umwi maila naa lubono lumwi kuti amubambile, nkabela lwabbigwa muŋanda yamuntu ooyo mulwabede, mubbi kuti wabonwa uyoobbadela kobilo. 
Pele kuti mubbi tabonwi, ooyo mukamwini ŋanda uyooletwa kuŋanda ya Leza kuti akonkezye kuti talinguwe wakalutola lubono lwamweenzinyina.
“Kufumbwa twaambo twakuzwanganina makani aalubono, mbuli musune, mbongolo, mbelele, zisani, aniciba cintu cimwi cakasweekede, pele umwi muntu ncaamba kuti ncicakwe, kuzwangana kwabantu aabo bobilo kuleelede kutolwa kuŋanda ya Leza. Lino ooyo muntu uyoozulwa a Leza uyoobbadela kobilo kumweenzinyina.
“Kuti naa muntu wasisya mbongolo yakwe, naba musune wakwe, niiba mbelele yakwe, naba munyama umwi kumweenzinyina, nkabela munyama ooyo wafwa, nikuba kulicisa, nikuba kutolwa, kuti naa taakwe kamboni, 
ooyo wakasisyigwa akakonke kuŋanda ya Leza kuti taakwe naakacitola. Nkabela kuti kwajanika kuti cintu eeco tiicakabbigwa, ooyo mukamwini cintu nguutisweekelwe, takooyoobbadelwa kuti cintu cakwe ciboozegwe pe. 
Pele kuti naa munyama wakalibbidwe, eelyo ooyo wakali kumubamba uyobbadela mukamwini munyama. 
Lino kuti naa wakalumwa abanyama bamusokwe, uleelede kuleta ncobakasiya kulya kutegwa azootondezye, teelede kubbadela cakalumwa abanyama bamusokwe.
“Kuti naa muntu wakumbila munyama kumweenzinyina, nkabela munyama ooyo waakulicisa naa wafwa katali mumaanza aasimalelo wakwe, ooyo wakamukumbila weelede kubbadela. 
Pele kuti kali mumaanza aamukamwini munyama, ooyo wakamukumbilide inga takoobbadela. Kuti naa munyama ooyo wakali kubelekela mali kumuntu, inga kusweeka kwakwe kuyoobbadelwa amali aayo ngaakali kubelekela.
“Kuti naa mwaalumi woongelezya musimbi uutezi mwaalumi alimwi uutakkalidwe, nkabela woona anguwe, uyoobbadela ciko cakumukwata. 
Pele kuti naa wisi musimbi wakaka kuti muntu ooyo akwate mwanaakwe, inga wamubbadelesya mali aaelene aaciko camusimbi uutezi mwaalumi.
“Mutakaleki mukaintu mulozi kuti apone.
“Kufumbwa muntu woona amunyama uyoojaigwa.
“Kufumbwa muntu uupa cituuzyo kuli baleza bambi, kutali ku Mwami Leza alikke, uyoonyonyoonwa.
“Mutagutaiki nikuba kumulela calunya muzwakule, nkaambo anywebo mwakali bazwakule munyika ya Ijipiti. 
Mutakatundululi mukamufu naba musyaala. 
Kuti naamwabalela bubi ndiyoobavuwa baakundililila kuti ndibagwasye, 
nkabela ndiyoonyema kapati akuyoomujaya apanga, eelyo abalo bakaintu banu bayooba bamukabafu abana bayooba bamusyaala.
“Kuti naa wakolotesya mali kuli umwi wabantu bangu, naa kuli aabo bacete akati kanu, utakaciti mbuli aabo basikukolotesya mali cakujana mpindu akuyoobacita kuti bakayungizye alingawo baakwaaboozya kuli nduwe. 
Kuti naa wamutolela jansi muntu kuti cibe cisyomezyo cakuti uyookubbadela, uleelede kulibweedezya ndilyonya kalitana akubbila zuba, 
nkaambo ncecakulivumba cakwe cilikke cimukasaazya. Ino inga walivumbya nzi cimbi? Aakundililila kuti ndimugwasye, ndiyoomuvuwa, nkaambo mebo ndili silubomba.
“Toelede kusampaula Leza, alimwi utasinganyi muleli wabantu bako.
“Mutakamuki kundipa zipo kuzwa kumaila aanu, niiba waini yanu njomulima.
Alimwi mukandipe bana baŋombe zyanu bakusomona abana bambelele zyanu, mwana mulombe wakusaanguna uyookkala abanyina kwamazuba aali ciloba, nkabela mubuzuba bwalusele mweelede kuyoomupa kulindime.
“Amulipe kulindime mbuli bantu basalala, nkaako mutakalyi nyama yamunyama wakalumwa abanyama bamusokwe, nyama yawo mukiipe babwa.
“Mutanoomwayi makani aakubeja. Mutakagwasyi muntu mubi kwiindila mukupa bukamboni bwakubeja. 
Mutanootobeli bbungankamu mukucita cibi, alimwi mulubeta mutanoopi bukamboni bunyonganya mulandu mukubotezya bbungankamu. 
Mutanootondezyi lusalululo kumucete mukubetekwa kwakwe.
“Kuti naa wabona musune niiba mbongolo yasinkondonyoko iisweekede, ukaitole kulinguwe. 
Naa kuti mbongolo yakwe uukusulaika yawa akulimbililwa mukuli wayo, toelede kwiindilila pe, umugwasye kwiibusya.
“Kuciindi nabetekwa muntu umwi wabacete, utanooleki kuti mulandu wakwe unyonganyizigwe. 
Utanootamikizyi milandu bantu. Utanoojazyi muntu uutakwe mulandu, nkaambo mebo njoomusubula uucita boobo. 
Utanootambuli sinkamulomo, nkaambo sinkamulomo lyoofwaazya muntu kuti ataciti ciluzi, alimwi lilabisya makani aabaabo batakwe mulandu.
“Mutabaleli calunya bazwakule, nkaambo nywebo mulizi mbuli mbwalimvwa muzwakule, kayi anywebo mwakali bazwakule mu Ijipiti.
“Kwamyaka iili cisambomwe muyoosyanga myuunda yanu akuyobola zilyo nzyomutebula. 
Pele mumwaka waciloba mukiileke buyo myuunda, ikalale. Taakwe acomwe ncomuyootebula cikomena mulinjiyo. Bantu bacete akati kanu mbabanga bakonzya kulya zyamakoko mulinjiyo, abanyama bamusokwe mbabayoolya ciyoosiya bacete. Mukacite mbubonya oobo akumyuunda yanu yamisaansa ayamisamu yaoliva.
“Muyoobeleka kwamazuba aali cisambomwe, Pele mutakabeleki mubuzuba bwaciloba kutegwa basune banu ambongolo zyanu zikakonzye kulyookezya, abalo bazike banu abazwakule bakakonzye kujana nguzu. 
Muziswiilile zintu zyoonse nzendamwaambila. Mutakakombi baleza bambi, naaba mazina aabo mutakaaambi pe.
“Kwaziindi zyotatwe mumwaka mweelede kunoocita pobwe lyakusekelela mukulemya ndime. 
Pobwe lyacinkwa citakwe mimena kamuyoolicita, mbubonya mbuli mbundakamulailila. Muyoolya cinkwa citakwe mimena kwamazuba aali ciloba, muciindi cibikkidwe ca mwezi wa Abibu, nkaambo mumwezi ooyo ndendilyo nimwakasiya Ijipiti. Taakwe muntu uyoolitondezya kuli ndime cinkwamaanza. 
Alyalo pobwe lya butebuzi munooyoolicita aawo nimuyobola zilyo zitaanzi nzimwakasyanga mumyuunda yanu. Kumamanino aamwaka munooyoocita pobwe lya kutebula micelo, aawo nimuyoobungika micelo kuzwa mumyuunda yanu. 
Kwaziindi zyotatwe mumwaka boonse baalumi bakalibonye kulindime, nde Mwami Leza wanu.
“Tamukoonoobelesya cinkwa cakabikkwa mimena mwaakupaizya munyama kulindime. Aalo mafuta aamunyama ooyo wabelesegwa mupobwe lyangu taaelede kulazikwa mane buce pe.
“Mukalete muŋanda ya Mwami Leza wanu zintu zibotu kwiindilila zyakutebula zitaanzi zizwa mumyuunda yanu.
“Ndiyootumina mungelo kumbele lyanu kuti akamukwabilile munzila, akuti akamusisye kubusena mbondakamubambila. 
Mukamuswiililisye akuyoocita nzyayooamba. Mutakamuzangili pe, nkaambo wiimvwi muzina lyangu, takooyooilekelela milandu iili boobo pe. 
Pele kuti mukamuswiilile akucita nzyaamba, ndiyoobalwana basinkondonyoko akukazya bamukazya. 
Mungelo wangu uyooenda kumbele lyanu akuyoomutola munyika ya Baamoli, Bahiti, Bapelezi, Bakenani, Bahivi, alimwi a Bajebusi, eelyo ndiyoobanyonyoona. 
Pele mutakakotamini baleza babo akubakomba. Mutakaciti nzyobacita bantu aabo pe. Mukanyonyoone mituni yabo kwiimaninizya, akupwayaula mabwe aayo ngobakomba. 
Mukakombe Mwami Leza wanu, nkabela ndiyoomuleleka azilyo amaanzi, akuyoomugwisizya malwazi oonse. 
Takuciyoobi mukaintu uyoosowa munyika yanu, alimwi taakwe uutanooyoozyali pe. Ndiyoomucita kuti mukoongole ansi.
“Ndiyoocita kuti bamukazya bakandiyoowe. Ndiyoocita kuti bantu aabo mbomulwana limwi bakanyongane mumyoyo, akuyoocita basinkondonyoko boonse kuti bakamutije. 
Ndiyookonga basinkondonyoko, Bahivi, Bakenani alimwi a Bahiti ndiyoobatanda kuzwa kulindinywe. 
Nsikooyoobatanda akubagwisya mucisi mumwaka omwe buyo pe, kuti nyika itakasyaali buyo akuti batakamuvulili banyama babutambo. 
Ndinoobatanda asyoonto-syoonto mane mukavule akutola nyika. 
Ndiyookwakwabula minyinza yanyika yanu kuti ikazwide ku Lwizi Lusalala akuyoosika ku Lwizi Lupati, alimwi akuzwida kunkanda akuyoosika kumulonga wa Yufuletisi. Ndiyoomupa nguzu kwiinda bantu bakkala munyika eeyo, nkabela muyoobatanda akubagwisya mumo. 
Tamweelede kupanga cizuminano ambabo naa kukomba baleza babo. 
Mutakabaleki kuti bakkale munyika yanu pe, mukuti batakamuciti kuti mukandibisizye. Kuti naa mukakombe baleza babo, eeco inga caba kakole kakumuca.”
Lino Mwami Leza wakaambila Mozesi kuti, “Koboola kulindime, utante acilundu yebo, Aloni, Nadabu, a Abihu, alimwi abasololi ba Baisilayeli bali makumi aali ciloba, kamucili alaale muzookotame akukomba. 
Pele yebo Mozesi olikke nduwe uuzooswena aafwiifwi andime. Aaba bamwi tabakoozoosika aafwiifwi, alimwi abantu buyo bamwi batakabooli ayebo mucilundu pe.”
Nkabela Mozesi wakabweeda, waakubaambila bantu malailile oonse amilawo yoonse ya Mwami Leza. Nkaako bantu boonse bakavutukila aamwi akuti, “Tulacita zyoonse nzyaamba Mwami Leza.” 
Mpoonya Mozesi wakaalemba oonse malailile aa Mwami Leza. Lino buce buyo cifumo-fumo, wakayaka cipaililo munsi acilundu eeco, wakaimika mabwe aali kkumi aabili aaiminina misyobo ya Baisilayeli iili kkumi aibili. 
Mpoonya wakatuma Baisilayeli bakubusi kuyoopa zipaizyo zyakutenta, alimwi mbabonya aabo bakajaya bapoho bacipaizyo calumvwano ku Mwami Leza. 
Mozesi wakabikka cisela cabulowa cimwi cakasyaala mumitiba, cimwi wakacisansaila acipaililo. 
Mpoonya wakabweza bbuku lyacizuminano, wakalibala cakupozomoka kubantu, bantu bakati, “Tuyoozicita zyoonse Mwami Leza nzyaalailila, alimwi tuyoomuswiilila.”
Mpoonya Mozesi wakabweza bulowa oobo bwakali mumitiba, wakabusansaila bantu. Wakati, “Oobu bulowa mbobuyumya cizuminano eeco Mwami Leza ncaakapanga andinywe naakamupa malailile aaya oonse.”
Lino Mozesi, Aloni, Nadabu, a Abihu, abasololi ba Baisilayeli bali makumi aali ciloba bakatanta acilundu 
kuyoobona Leza wa Baisilayeli. Nkabela kumbali aazituta zyakwe kwakali cintu cakali kulangika mbuli mabwe aacijulu-julu, aayalidwe, amweka mbuli julu. 
Aaba basololi ba Baisilayeli taakwe nibakanyonyoonwa pe. Bakabona Leza, alimwi bakalya akunywa.
Lino Mwami Leza wakati kuli Mozesi, “Tanta acilundu, uboole kuno kulindime uzookkale nkuko. Ndizookupe zilembelo zyamabwe zijisi milawo amalailile ngendakalemba aakulailila bantu.” 
Eelyo Mozesi wakalibambila, antoomwe amubelesi wakwe Josyuwa, nkabela bakaya acilundu ca Leza. 
Mozesi wakaambila basololi kuti, “Amutulindile aano mane tukaboole. Twamusiya kuli Aloni a Hula, kufumbwa uujisi matongoosi, aaatole kulimbabo.”
Mpawo Mozesi wakatanta acilundu, nkabela kkumbi lyakavumba. 
Bulemu bwa Mwami Leza bwakasika acilundu ca Sinai, kkumbi eelyo lyakalicivumbide cilundu kwamazuba aali cisambomwe. Lino mubuzuba bwaciloba, Mwami Leza wakaita Mozesi kuzwida mukkumbi. 
Ku Baisilayeli bulemu oobo bwa Mwami Leza bwakali kulangika mbuli kuti mulilo uuyaka atala acilundu. 
Nkabela Mozesi wakanjila oomo mukkumbi, watanta atala acilundu. Oomo wakaakukkala mazuba amasiku aali makumi one.
Lino Mwami Leza wakati kuli Mozesi, 
“Baambile Baisilayeli kuti bandiletele milumbo. Yebo nduwe unoonditambwida milumbo eeyo kuzwa kumuntu oonse uuyanda kupa. 
Njeeyi milumbo njonootambula, ngolida, nsiliva, mukuba, 
masani aacijulu-julu, aacisombo, aasalala pyu, alimwi amasani aandeketela, aaboya bwampongo, 
zikutu zyabagutu zyakanyikwa mucisila, zikutu zyakasukwa kabotu, mapulanga aamulombe, 
mungwimba wamumalambe, tununkilizyo twamafuta aakunana atwakuumpilila, 
mabwe aamakwalala aacibize, alimwi a mabwe amwi aakuti ubikke akabaki kabupaizi amabwe meebesi aakubikka akasani kaacamba kabupaizi. 
Alimwi bakandiyakile tente kutegwa nkakkale akati kabo. 
Tente eelyo aziyandika zyalyo mukaziyake mbuli mbwetikamutondezye.
“Bakapange bbokesi lyazisamu zyamulombe, bulamfu bwalyo kabuli tukokola tobilo acisela, bwamba bwakali kakokola komwe acisela, bulamfu bwakuya mujulu bwakali kakokola komwe acisela. 
Mukalizilulule angolida mukati aanze, alimwi mukalyeenge akeengwe kangolida kulizingulusya lyoonse. 
Mwamana mukabambe tuninga tone twangolida twakuliyumwida, mukatulamatike kumaulu aalyo one, tuninga tobilo kulubazu lomwe-lomwe. 
Mukabambe tukulisyo twamulombe, mukatuzilulule angolida. 
Eelyo tukulisyo mukatusekke mutuninga kubbazu limwi alimwi lyabbokesi, tukabe twakuliyumwida. 
Eelyo tukulisyo tuleelede kukkalilila kutuninga tutakagwisigwi pe. 
Mubbokesi oomo mukabikke zilembelo zyamilawo eeyo njeyoomupa.
“Mukapange civunisyo cangolida iini-ini, cilampa tukokola tobilo acisela, abwamba bwakakokola komwe acisela. 
Kumamanino aacivunisyo mukabikke zikozyanyo zyobilo zyabakelibu bobilo bangolida yoondedwe ansando, 
umwi aumwi kulubazu lumwi. Ukababumbe cakuti kabanamatide kucivunisyo. 
Nkabela mababa aabakelibu aabo aleelede kunooyoobabamukide kabavumbilide civunisyo, balo lwabo kabayoolangene, meso aaumwi aumwi wabo kaayooduneme acivunisyo. 
Civunisyo eeco mukacivunike abbokesi nkabela mukati mubbokesi mukabikke mabwe aamilawo eeyo njeyoomupa. 
Ndinoooswaangana anywebo ooko. Atala aacivunisyo alimwi akati kabakelibu bobilo aaba bali abbokesi, ndiyoomupa milawo yangu yoonse ku Baisilayeli.”
“Mukapange tebule amapulanga aamulombe, kalilampa tukokola tobilo, bwamba bwakali kakokola komwe, abulamfu buya mujulu bwakakokola komwe acisela. 
Mukalizilulule angolida iini-ini akweenga keengwe kangolida kaizingulukide. 
Mwamana mukalizingulusye amubalo uuli mbuli bwaasa bwajanza nkabela mukeenge amubalo ooyo keengwe kangolida. 
Alimwi mukabambe tuninga tone twangolida twakuliyumwida, akuyootunamatika muziswi zyone oomo mukkede maulu. 
Tuninga twakuliyumwida tebule tuleelede kubikkwa munsi aamubalo mupati. 
Mukabeze tukulisyo twamulombe akutuzilulula angolida tebule kaliyumunwa antuto. 
Mukabumbe mitiba, nkomeki alimwi azyakubikkila tununkilizyo, tunongo ankomeki zimwi zyakutuuzizya zyakunywa. Zyoonse eezi zileelede kuti zikabumbwe angolida iini-ini. 
Nkabela atebule eelyo kumbele lyangu muyoobikka zinkwa zituulwa kulindime lyoonse.” 
“Mukapange cikkalilo calambe cangolida iini-ini. Tako amusemo waco zibe zyangolida yoondedwe ansando. Alimwi malanga-langa amaluba-luba aaco aakucibotya, kubikkilizya azisyuukila amatu aaco kaayoojisini acikkalilo cini. 
Kumabazu aaco cinoojisi mitiba iili cisambomwe, yotatwe kubbazu limwi alimwi. 
Omwe-omwe wamitabi eeyo iili cisambomwe unoojisi malanga-langa amaluba-luba aakubotya otatwe aali mbuli aaalumondi, kaajisi azisyuukila amatu. 
Musemo waco cikkalilo calambe unoojisi nkomeki zyone zili mbuli maluba-luba aaalumondi, zijisi malanga-langa amaluba-luba aakubotya. 
Kunooli cisyuukila comwe munsi lyaimwi yobilo mitabi iikkede aamwi. 
Zisyuukila alimwi amitabi zinoojisini aamwi, acikkalilo calambe, cinooli cintu comwe buyo angolida yoondedwe ansando. 
Mukapange malambe aali ciloba aacikkalilo calambe mukaabikke cakuti kaanamatide kumbele. 
Mukapange lumano ankaye zyangolida iini-ini. 
Mukabelesye ngolida iilema talenta lyomwe mukupanga cikkalilo calambe azibelesyo zyaco zyoonse mukabelesye ngolida iilaabulemu bwatalenta lyomwe. 
Ukabonesye kuti zintu eezi zyoonse wazicita kwiindila munzila njootondezegwa acilundu.”
“Lino ukabambe tente amasani aandeketela aali kkumi aalukidwe kabotu, atutali toosedwe twacijulu-julu, acisombo alimwi atusalala pyu. Nkabela masani aaya ukaaluke kabotu akwaabikka zikozyanyo zyobilo zyabakelibu. 
Isani limwi alimwi kalilampa tukokola tuli makumi obilo alusele, akuba abwamba bwatukokola tuli makumi obilo alusele, akuba abwamba bwatukokola tone, oonse buyo mbubonya. 
Osanwe aamasani aaya akasumwe cakwaalumikanya, lino aalo aayo amwi osanwe akasumwe mbubonya oobo. 
Ukasume amikosi yatusani twamusyobo wacijulu-julu kumoombe wasani lyaanze, alimwi akumasani aakalumikizigwa aamwi. 
Kusani lyaatala lyacibeela camasani aakalumikizigwa aamwi ukabikke mikosi yatusani iili makumi osanwe, nkabela kucibeela cabili casani ukabikke mikosi kusani lyeelezya kutegwa mikosi eeyo kiilangene. 
Eelyo ukacite tungobyoobyo twangolida tuli makumi osanwe, tukabe twakuswaanganya zibeela zyamasani zyobilo eezyo, nkaako tente liyooba lyomwe. 
“Alimwi ukaluke masani aaboya bwampongo aali kkumi kuti abe civumbyo caatala aatente eelyo. Masani aali kkumi alimwi ngomweelede kusuma. 
Limwi alimwi sani lyakalikulampa tukokola tuli makumi otatwe, mubwamba lyakali kulampa tukokola tone, oonse akaleelene. 
Osanwe ukaasume cakwaalumikanya kuti akabe cibeela comwe, aalo amwi aali cisambomwe mukaalumikanye aamwi mucibeela comwe. Lino sani lyacisambomwe mukaliimpe mukalivumbe atala nkolili kumbele. 
Alimwi ukasume mikosi iili makumi osanwe kumoombe wasani lyeelezya lyacibeela citaanzi, alimwi bakasuma amikosi iili makumi osanwe kumoombe wamasani aacibeela cimwi. 
Ukavunge tungobyoobyo twamukuba tuli makumi osanwe akutubikka mumikosi kutegwa tukaswaanganye zibeela eezyo zyobilo akuzicita kuti ziyake civunisyo comwe buyo. 
Eelyo cisela casani eeco civumbidwe atala aatente ciyoovumba kacilengelela kusule lyatente lyakuswaanganina. 
Lino cisela cankokola yasani eelyo ciyoolengelela kumwi akumwi kumabazu aatente mubulamfu bwalyo akulivumba.”
Lino ukapange zyakuvumbya tente zyobilo cimwi camakutu aabagutu aakanyikwa mucisila, alimwi acimwi camakutu aampongo. 
Ukapange zicinda zyamulombe. 
Lino cicinda comwe-comwe kacilampa tukokola tuli kkumi, mubwamba kacili kakokola acisela. 
Cibeela comwe-comwe kaciyooswaangene muziga zyobilo mumbali kutegwa zicinda eezyo kazikonzya kulumikizigwa aamwi. Nkabela zicinda zyatente zileelede kunoojisi ziga eezi zyakulumikizya. 
Lino waakubeza zicinda eezyo, ukabeze zili makumi obilo zyakulubazu lwakumusanza, 
alimwi ukazibikkile ziimino zyobilo-zyobilo zili makumi one zyansiliva, eezi ziimino nzyakujatilizya ziga eezyo zyobilo zyakuswaanganya zicinda. 
Akwalo kulubazu lwakunyika lyatente mukabikke zicinda zili makumi obilo, 
mukabikke ziimino zyansiliva zili makumi one, zikakkale zibili-zibili kunsi aacicinda comwe-comwe. 
Lino tente nkolili kusule, kulubazu lwakumbo mukabeze akubikka zicinda zili cisambomwe, 
akubikka zicinda zyobilo muzyooko, kusule aatente. 
Eezi zicinda zyamuzyooko zikajatane kunsi. Mbombubo oobu mboziyoocitwa zicinda zyobilo eezyo, alimwi zikalumane kuzwida ansi mane kuyoosika kumubalo wakujulu. Zikacitwe boobo eezyo zicinda zyobilo aazibeela eezyo zicita zyooko zyobilo. 
Aboobo kuyooba zibeela zili lusele zinoojisi ziimino zyansiliva zili kkumi acisambomwe, zinookkala zibili-zibili kunsi lyacibeela comwe-comwe.
“Alimwi ukabambe minkulu yamulombe, ukaiinganye yosanwe ikabe kulubazu lomwe lwatente, 
alimwi yosanwe ikabe kulubazu lumwi, alimwi aimbi yosanwe ikabe kulubazu lweelezya, yosanwe alimwi ikabe kumbo, kusule atente. 
Lino munkulu wiingene akati-kati kazicinda eezyo, ukaingane kuzwida kulubazu lumwi kusikila kuli lumwi. 
Zicinda eezyo uzizilulule angolida akuzibikka tuninga twangolida twakujatilizya minkulu yakwiinganya, ayalo minkulu eeyi ukaizilulule angolida. 
Aboobo tente eelyo uleelede kuti ukalibambe mbubonya mbuli mbwendakakutondezya acilundu.”
“Ukasume asani lyacisitilizyo ukalisume andeketela yamusyobo wacijulu-julu, wacisombo, alimwi abutonje busalala. Sani eeli lyakacekawidwe azikozyanyo zyabakelibu. 
Ukalibikke azisamu zyamulombe zyone zizilulwidwe angolida, kazijisi angobyoobyo zyangolida kazisimpidwe muziimino zyone zyansiliva zyakujatilizya zicinda eezyo. 
Aaya masani ukaabikke kunsi munsi angobyoobyo zyakulululi, eelyo ukabikke bbokesi lyacizuminano kunze aasani lyacisitilizyo. Sani lyacisitilizyo linooandaanya busena busalala kuzwa kuli busalalisya. 
Ukabikke civunisyo abbokesi lyacizuminano mubusena busalalisya. 
Itebule ukalibikkile anze lyasani lisitilizya, ukabikke cikkalilo calambe kulubazu lwakumusanza lyatente, cikalangane atebule kulubazu lwakunyika. 
Kumulyango watente ukabikke sani lyakusitilizya lyandeketela lyamusyobo wacijulu-julu, cisombo, alimwi ausalala pyu atutali toosedwe kabotu, butonje busalala, asani libotu akucekaulwa kabotu. 
Eeli sani ukalisimpile zisamu zyamulombe zyosanwe, ukazizilulule angolida. Ukazibikke ngobyoobyo zyangolida, alimwi akuzicitila ziimino zyosanwe zyamukuba.”
“Cipaililo mukaciyake amapulanga aamulombe. Kacinooyoojisi mabazu one aajisi bulamfu bweelene bulampa tukokola tosanwe, abwamba buli tukokola tosanwe, bulamfu bwamujulu kabuli tukokola totatwe. 
Mutuswi twaco tone ukabikke meja anooimvwi. Kaajisilizi kucipaililo, eelyo coonse cikazilululwe amukuba. 
Alimwi ukafule zibelesyo zyacipaililo zyamukuba zyakuyolela twe, alimwi ukapange amafocolo, mbede, ngobyoobyo, ankaye zyamulilo. Zyoonse zibelesyo zyacipaililo zikapangwe amukuba. 
Alimwi cipaililo mukacipangile mbaula yamasuwa atubulo tupatangene twamukuba. Nkabela muzyooko zyamasuwa aambaula eeyo, ukabikke tuninga tone twamukuba twakuyumwida. 
Masuwa ambaula eeyo ukaabikke kunsi lyamubalo wacipaililo kuti kuusika akati-kati kacipaililo nkociya mujulu. 
Wamana ukacite tukulisyo twamulombe ukatuzilulule amukuba. 
Tukulisyo ootu ntwakusekka muninga zyacipaililo kumabazu aaco obilo mocinooyumwidwa. 
Cipaililo ukacipange amapulanga mumabali kakutakwe cintu muli ncico. Ukacipange mbuli mbookatondezegwa acilundu.”
“Wamana ukayake bbuwa lyatente. Kulubazu lwakumusanza masani aakusitilizya aandeketela akasumwe kuzwa kumasani mateteete mabotu aalampa tukokola tuli mwaanda lubazu lomwe, 
kaajisini kumisemo yamukuba iili makumi obilo iijisi ziimino zyamukuba zili makumi obilo, ukabikke kumisemo yamukuba iijisi ngobyoobyo atusako twansiliva. 
Mbubonya oobo kulubazu lwakunyika kuyooba masani aakusitilizya aalampa tukokola tuli mwaanda, aajatene amisemo yamukuba iili makumi obilo aziimino zyamukuba zili makumi obilo, kakuli ngobyoobyo atusako twansiliva. 
Bwamba bwabbuwa kulubazu lwakumbo linoojisi masani aakusitilizya aalampa tukokola tuli makumi osanwe amisemo iili kkumi iijisi ziimino zili kkumi. 
Kulubazu lwakujwe kumanjililo, bbuwa kalijisi bwamba bulampa tukokola tuli makumi osanwe. 
Eelyo kulubazu lumwi lwamulyango kukabe masani aakusitilizya aalampa tukokola tuli kkumi atusanu, kakuli misemo aziimino zyotatwe. 
Kulubazu lumwi kukabe masani aakusitilizya aalampa tukokola tuli kkumi atusanu kumbali aakumulyango aakajisi misemo yotatwe aziimino zyotatwe. 
Lino mulyango walyo ukabe asani lyakusitilizya lilampa tukokola tuli makumi obilo twamusyobo wacijulu-julu, wacisombo, abutonje busalala pyu asani liteteete lisumidwe kabotu cakweebeka. Isani eelyo kalisuminidwe kumisemo yone alimwi lyakali cekawidwe. 
Lino misemo yoonse yabbuwa iyooswaanganyizigwa atusako twansiliva, ngobyoobyo kazili zyansiliva, ziimino kazili zyamukuba. 
Bbuwa lileelede kulampa tukokola tuli mwaanda, bwamba bukabe tukokola tuli makumi osanwe, abulamfu bwakuya mujulu buli tukokola tosanwe. Masani aakusitilizya akasumwe kuzwa kusani lyandeketela, ziimino kazili zyamukuba. 
Lino zibelesyo zyoonse zyakubelesya mutente, anembe zya bbuwa, zyoonse buyo kufumbwa zibelesegwa mumilimo noiba buti, zileelede kuti kazili zyamukuba.”
“Ubalailile Baisilayeli kuti kabakuletela mungwimba mubotu waoliva, ukabikke mulambe kutegwa lambe kaliyaka lyoonse buyo kalitazimini. 
Aloni abana bakwe balombe balibikke lambe eeli mutente oomo Leza mwaswaanganina abantu bakwe, anze lyamasani aacisitilizyo kumbele lyabbokesi lyacizuminano. Nkonkuko ooko kumbele lya Mwami Leza lambe kalinooyaka kuzwida kumangolezya mane cifumo-fumo. Malailile aaya aleelede kuyoobambwa a Baisilayeli alimwi abana balunyungu lwabo lyoonse buyo mane kukabe kutamani.
“Umwiite mwanookwanu Aloni abana bakwe balombe ba Nadabu, Abihu, Eliyazaa, a Itamaa. Bazandulwe kuzwa mubantu Baisilayeli, kuti bazoondibelekele mumulimo wabupaizi. 
Aloni mwanookwanu umusumine zisani zibotu zyabulemu. 
Ubalailile boonse baalumi bauya amaanza aabo mbendakapa busongo bwakucita zintu, kuti basumine Aloni zyakusama, kuti abe muntu uusalidwe kundibelekela mumulimo wabupaizi. 
Nzeezi zisani nzyobatisume, kabaki kaacamba, kabaki kabupaizi, jansi, cibaki cimwi cicekawidwe, cingundu, alimwi alutambo lwamucibuno. Aloni mwanookwanu bamusumine zisani zyabulemu, alimwi abana bakwe mbubonya buyo, kutegwa bakonzye kundibelekela mumulimo wabupaizi. 
Basikusuma baleelede kubelesya ntali zyangolida, amilembo yacijulu-julu yacisombo, aisalala pyu, atutali twandeketela toosedwe kabotu.
“Kabaki kabupaizi bakakasumye angolida, amasani aacijulu-julu, aacisombo, abutonje busalala pyu, amasani aandeketela aakacekaulwa kabotu. 
Kakajisi mikosi yobilo yaa makuko iisumidwe kumabazu aako obilo, eeyi mikosi inooli njeyakukaanzya kusama. 
Lutambo lusumidwe mbubonya oobo lunoojisini ankako kutegwa kaluli lomwe ankako. 
Ukatole mabwe obilo aamakwalala aacibize akusimba mazina aabana balombe Baisilayeli mulingawo, 
mazina aabo aali cisambomwe akasimbidwe abbwe lyomwe, alimwi aali cisambomwe akasimbwe abbwe limwi, kweendelana ambuli mbobakali kuzyalwa bana balombe aaba. 
Mufuzi musongo akasimbe amabwe aayo obilo mazina aabana balombe ba Isilayeli akwaabikka mabwe aayo obilo mazina aabana balombe Baisilayeli akwaabikka mabwe aaya acikkazikilo cangolida. 
Aaya mabwe obilo ukaabikke amikosi yakabaki kabupaizi kuti akabe ciibalusyo cabana balombe Baisilayeli. Munzila eeyi Aloni unoonga kayumwide mazina aabo amakuko aakwe kutegwa Mwami Leza akabayeeye. 
Alimwi ukabambe atukazikilo tobilo twangolida 
atuwenge tobilo twangolida ooto ukatunamatike kutukkazikilo ootu. 
“Ukaluke kabaki kaacamba kakusinsimya, kalukidwe kabotu, mbubonya mbuli kabaki kabupaizi. Ukakasumye atutali twangolida, twaciju-julu, twacisombo, alimwi atusalala pyu, atutali twandeketela toosedwe kabotu. 
Kakayooelene mumabazu aako oonse one, alimwi kakaimpwe ziindi zyobilo, kakalampe bwaasa bwajanza lyomwe, amwalo mubwamba kakabe bwaasa bomwe. 
Ukabikke mizila yone yamabwe meebesi alinkako. Mumuzila wakusaanguna ukabikke bbwe lyadowa-lowa, limwi lyacisuku, limwi lyacisila. 
Mumuzila wabili ukabikke bbwe lyamweemvwe, limwi lyacijulu-julu, alimwi lituba buu. 
Mumuzila watatu ukabikke bbwe lyacikambwe, limwi lyamakwalala aazingulukide, alimwi lyacisombo. 
Mumuzila wane ukabikke bbwe lyanyanzabili, limwi lyamakwalala aacibize limwi lyantuntula. 
Kuyooba mabwe meebesi aali kkumi aabili akasimbwa mazina aabana balombe Baisilayeli. Mazina aaya ngakwiiminina misyobo iili kkumi aibili ya Baisilayeli. 
Kabaki kaacamba ukakacitile tuwenge twangolida toosedwe mbuli lutambo, 
alimwi ukapange tuninga tobilo twangolida akutunamatika kuziswi zyakabaki kaatala. 
Nkabela ukaange tuwenge twangolida kutuninga tobilo kuziswi zyakabaki kaatala. 
Lino mpela zimwi zyatuwenge ukazyaangilile kuzikkazikilo zyobilo eezyo. Munzila eeyi uyootwaangilila kumbele kumikosi yaaciwezo yakabaki kabupaizi. 
Lino ukapange tuninga twangolida tobilo akutwaangilila kuziswi zyobilo zyaansi zyakabaki aako, atala akabaki kubupaizi. 
Ukapange tuninga tobilo twangolida, ukatuswaanganye atutambo twakabaki kabupaizi mpokagumana alutambo lulukidwe kabotu. 
Tuninga ooto twakabaki kaacamba bakatwaangilile kuli twakabaki kabupaizi alutambo lwacijulu-julu kutegwa kabaki kaacamba kakagumine atala lyalutambo kakatatebunuki pe. 
Aloni anoonjila mubusena busalala unoojisi amazina aa Baisilayeli akabaki kakwe kakusinsimya kutegwa Mwami Leza kabayeeya lyoonse. 
Lino akabaki aaka mukabikke Ulimu a Tumimu kutegwa kazili acamba ca Aloni ciindi naya ku Mwami Leza. Lino aawo nali ku Mwami Leza lyoonse unoonga kasamide acamba cakwe kabaki kakusinsimya ku Baisilayeli.”
“Lino Jansi eelyo lisamwa atala akabaki kabupaizi ukalisumye abutonje bwaciju-julu bwalo. 
Nkabela mpolili akati kuyoosiigwa nsingo yakunjilila mutwe. Eeyi nsingo iyoogongelwa amoombe uusumidwe kabotu coonse kucizinguluka, mbuli busumwa nsingo yajansi lyacikutu, kutegwa kalitazapuki pe. 
Kumoombe walyo wakunsi ukasuminizye amicelo yapomegileneti yacijulu-julu, cisombo, alimwi abutonje busalala pyu atutali twandeketela toosedwe kabotu kuuzingulusya woonse, kakuli abulangu-langu bwangolida iini-ini akati kanjiyo. 
Aboobo mapomegileneti abulangu-langu bwangolida zikazinguluke moombe woonse wakunsi. 
Aloni unoosama jansi eeli kuciindi nali mumulimo wabupaizi. Kuciindi nanjila mubusena busalala, oomo muli Mwami Leza naa kuciindi naazwa mubusena busalala, kulila kwabulangu-langu kuyoolimvwisya, nkabela takooyoojaigwa pe.
“Wamana ukacite mpande yangolida iisalala, akwiisimba kuti, ‘Ulipedwe ku Mwami Leza.’ 
Ukayaangilile kucingundu akatambo kacijulu-julu. 
Lino Aloni unooisama mpande eeyo ankumo, nkabela munzila eeyi inoogwisigwa milandu iicita Baisilayeli nobapa zituuzyo ku Mwami Leza. Aloni unooisama lyoonse ankumo kutegwa Mwami Leza kabotelwa lyoonse azituuzyo eezyo.
“Cibaki ukacisumye asani lyandeketela licekawidwe, alimwi ukacite cingundu kuzwa kusani lili mbubonya mbuli ndilyo, ukaluke alutambo lucekawidwe.
“Abalo bana ba Aloni ukabacitile zibaki, matambo, azingundu zibotu zyabulemu. 
Yebo ukamusamike zisani eezi mwanookwanu Aloni abana bakwe. Mpoonya ukabananike, ukabanjizye mumulimo wabupaizi, ukabape kuli ndime nde Leza kuti bakandibelekele mulimo wabupaizi. 
Ukabacitile zibbudula zilampa kuzwida mucibuno akuyoosika muzibelo, kuti kabatabonyi cinswe cabo. 
Aloni abana bakwe baleelede kunoozisama lyoonse nibanjila mutente lyakuswaanganina naa nibaswena kucipaililo kuzoocita mulimo wabupaizi mubusena busalala, kutegwa batalitondezyi zinswe akujaigwa. Ooyu ube mulawo walyoonse kuli Aloni akubana bakwe.”
“Mboobu mboelede kucita kuli Aloni abana bakwe balombe kuti bapegwe kulindime, bandibelekele mumulimo wabupaizi. Utole kapoho komwe abagutu bobilo batakwe kampenda. 
Alimwi utole azinkwa zitakwe mimena, zyakakandwa amafuta, alimwi akankwa katakwe mimena kapapali kalambaikidwe mafuta. Zyoonse eezi zikacitwe abusu bunante. 
Ukazibikke mucisuwo uzilete kulindime, uletelezye kapoho abagutu bobilo.
“Umulete Aloni abana bakwe balombe kumulyango watente lyakuswaanganina, wamana ubacite kuti basambe amibili. 
Mpoonya ubweze zisani, usamike Aloni jansi damfu, atala aandilyo jansi eeli umusamike lifwiifwi, wamana umusamike kabaki kabupaizi, kuzwa waawo kabaki kaacamba, ukamwaange lutambo loosedwe kabotu lwakabaki kabupaizi. 
Eelyo ukamusamike cingundu kumutwe, ubikke musini wabupaizi uusalala. 
Notibweze mafuta aakumunanika akwaatila kumutwe wakwe.
“Nkabela ulete bana bakwe abalo, ubasamike zibaki, 
ubaange ntambo muzibuno akubasamika zingundu kumitwe. Bayooba bapaizi kweendelana amulawo wangu uutamani. Oobu mbombubo mboelede kumupa mumulimo wa Leza Aloni abana bakwe balombe.
“Ulete kapoho kumbele lyatente lyakuswaanganina, Aloni abana bakwe balombe babikke maanza aabo amutwe wankako. 
Ukajaye kapoho aako kumbele lya Mwami Leza amulyango watente lyakuswaanganina. 
Ubweze bumwi bulowa bwakapoho ubulambe amunwe wako kumeja aacipaililo. Eelyo bulowa butisyaale ubutilile kutako lyacipaililo. 
Kuzwaawo utole mafuta aazyamukati aali aamuni, ansa zyobilo amafuta aazyo, uzitente zyoonse acipaililo. 
Pele nyama yako akkutu abufumba bwako uzitentele kunze lyazivuka. Eeci ncecipaizyo cakugwisya zinyonyoono.
“Lino utole umwi wabagutu, kuli Aloni abana bakwe balombe babikke maanza aabo amutwe wakwe. 
Wamana umujaye, ubweze bulowa bwakwe, ukasansaile kumabazu one oonse aacipaililo. 
Umukosoole mugutu muzipaanzi, usanzye zyamukati amyeendo yakwe, ukazibikke zyoonse antoomwe azituli zimwi amutwe. 
Wamana umutente mugutu acipaililo. Eeci ncipaizyo cakutenta, cabweema bubotelezya ku Mwami Leza.
“Mpoonya utole umwi mugutu. Lino Aloni abana bakwe babikke maanza aabo amutwe wakwe. 
Umujaye, ubweze bulowa bwakwe bumwi, ubulambe kumpela amatwi aakululyo aa Aloni abana bakwe, akuzyala zyakululyo zyakumaanza aabo, akuzyala zyakumaulu aabo aalulyo. Bulowa butisyaale ubusansaile kumabazu one oonse aacipaililo. 
Ubweze bumwi bulowa buli aacipaililo amafuta amwi aakunana, usansaile Aloni azisani zyakwe, ubasansaile abalo bana bakwe azisani zyabo. Ndendilyo walo abana bakwe azisani zyabo nibayoosalazigwa.
“Lino kumugutu ooyu ubweze mafuta, aakumucila, amafuta aazyamukati, mafuta aalaamuni, ansa amafuta aazyo, alimwi acibelo calulyo, nkaambo ooyu mugutu wapegwa ku Mwami Leza. 
Lino kuzinkwa eezyo zitakwe mimena zili mucisuwo kumbele lya Mwami Leza, ugwisye cinkwa comwe, acinkwa comwe cakakandizigwa aamafuta, akankwa kapapali kalambaikidwe amafuta. 
Zyoonse eezi zilyo ukazipe kuli Aloni abana bakwe, balo bakazizumbanye kuli Leza kuti zibe zipego zyeelede. 
Mpoonya uzitole kuzwa kulimbabo uzitente aacipaililo, atala acipaizyo cakutenta, cabweema bubotelezya ku Mwami Leza. 
Ukatole kaango kamugutu kakabelesegwa Aloni naakapegwa ku Mwami Leza, ukakazumbaanye kuti kabe cipaizyo cilibedelede ku Mwami Leza. Eeci cipaanzi camunyama cilaba cako. 
Kuzizo zyamugutu eezyo zyakabelesegwa Aloni abana bakwe nibakapegwa ku Mwami Leza uyoopa kaango aako kwiindila mukukazumbaanya kabe cipaizyo cilibedelede ku Mwami Leza, alimwi cibelo eeco casalilwa bapaizi. 
Kwiindila kumulawo wangu uutamani, Baisilayeli kabapa zituuzyo zyalumvwano kulindime zyalo ziyooba zya Aloni abana bakwe, kuzwa kuzituuzyo Baisilayeli nzyobanoopa kulimbabo.
“Lino zisani zya Aloni zyabupaizi zileelede kuyoopegwa kubana bakwe balombe ciindi aakufwa, kuti abalo bakananikwe ku Mwami Leza. 
Ooyo mwana wa Aloni uyootola mulimo wabupaizi uyoozisama kwamazuba aali ciloba ciindi nanjila mutente lyakuswaanganina kuyoobelekela mubusena busalala.
“Ubweze mugutu ooyo wakabelesegwa Aloni naakapegwa ku Mwami Leza, ujike nyama yakwe mubusena busalala. 
Kwamana Aloni abana bakwe balombe bayolida nyama eeyo yamugutu amulyango watente lyakuswaanganina, bayooilida aamwi azinkwa zili mucisuwo. 
Bayoolya zilyo eezyo zyakabelesegwa mucilengwa cakulekelelwa zinyonyoono ciindi nibakabikkwa mumulimo wa Mwami Leza. Pele taakwe uumbi weelede kuzilya, nkaambo zilasalala. 
Kuti naa kuli nyama niciba cinkwa catamaninina kuligwa, bwaca, citentwe. Taciligwi pe, nkaambo cilasalala.”
Mbombubo oobu mboelede kuyoocitila Aloni abana bakwe mbubonya mbuli mbwindakulailila. Cilengwa cakubapa ku Mwami Leza, ukacicite kwamazuba aali ciloba. 
Muli bumwi abumwi buzuba weelede kujaya mupoho kuti abe cipaizyo cakukombelezezya zinyonyoono. Nopa cipaizyo eeco, usalazya cipaililo. Mpoonya ucinanike cipaililo akucipa ku Mwami Leza. 
Kwamazuba aali ciloba uleelede kucita zipaizyo zyakusalazya cipaililo akucipa ku Mwami Leza. Eelyo cipaililo ciyoosalalisya, nkabela kufumbwa uuyoociguma uyoonyonyoonwa abusalali bwaco.
“Nzeezi nzyoelede kupaizya acipaililo buzuba abuzuba, ciindi coonse, uleelede kupaizya tugutu tobilo twamwaka omwe tutakwe akampenda. 
Kamwi katugutu ootu uleelede kukapaizya cifumo-fumo, kamwi kulubundu-bundu. 
Kagutu kakusaanguna uleelede kukapaizya abusu buzula nsangwa, bukandidwe amafuta aazula nsazi. Utuuzye antoomwe akafulu kawaini. 
Akalo kabelele kabili weelede kukatenta kulubundu-bundu, akalo ukapaizye azintu mbuli zyabelesegwa kuli kacifumo-fumo, cituuzyo cazyakulya, acituuzyo cazyakunywa, kutegwa zipe bweema bubotelezya ku Mwami Leza. 
Eeci cipaizyo cakutenta cileelede kunoopaizigwa amulyango watente lyakuswaanganina, kumbele lyangu, nde Mwami Leza. Aawo mpetinooswaanganina akwaambaula kulinduwe. 
Ooko nkwenjooswaanganina abantu Baisilayeli, busena oobo buyoosalazigwa abulemu bwangu. 
Ndiyoosalazya tente lyakuswaanganina, acalo cipaililo ndiyoocisalazya, awalo Aloni ndiyoomusalazya akusalazya bana bakwe kuti bakandibelekele mumulimo wabupaizi. 
Ndiyookkala akati kabantu Baisilayeli, ndiyooba Leza wabo. 
Bayooziba kuti ndime Mwami Leza wabo wakabagwisya mu Ijipiti kuti ndizookkale akati kabo. Ndendime Mwami Leza wabo.”
“Ukayake cipaililo cakutentela tununkilizyo. Ukaciyasye amapulanga aamulombe. 
Ceelede kuti kaceelene mubulamfu bwamabazu aaco oonse one. Mubulamfu kacilampa kakokola komwe amwalo mubwamba kacilampa kakokola komwe, bulamfu bwakuya mujulu bukabe tukokola tobilo. Meja aaco aleelede kunoojisini aamwi acinyina. 
Ukacizilulule mpocili atala amumabazu aaco oonse akumeja angolida iini-ini, alimwi ukazilulule moombe waco angolida mbubonya. 
Ukanamatike tuninga twangolida munsi lyamoombe kumabazu obilo twakuyoosekka tukulisyo. 
Ukabambe tukulisyo, twamulombe eelyo ukatuzilulule angolida. 
Eeci cipaililo ukacibikke kumbele lyasani lyacisitilizyo eelyo lilenga kumbele lyabbokesi lyacizuminano kalinooyovunikidwe acivunisyo calyo. Oobu mbusena mpetinooswaanganina anduwe. 
Aloni uleelede kunootenta tununkilizyo alincico lyoonse cifumo-fumo anoobamba malambe. 
Alimwi uleelede kutenta tununkilizyo kulubundu-bundu ciindi namunika malambe. Kutenta tununkilizyo boobu kuleelede kunoocitwa lyoonse kwamazyalani oonse kakunyina akuleka. 
Toelede kutenta alincico tununkilizyo tubi, nikuba kupaizya munyama, nikuba kutuuzya maila, nikuba kutila cipaizyo cacakunywa. 
Ciindi comwe buyo mumwaka Aloni uyoocita cilengwa eeco cakulamba bulowa kumeja aacipaililo bwamunyama wakapaizigwa mukukombelezezya zinyonyoono. Eeci cileelede kunooyoocitwa kwamazyalani oonse aaboola. Cileelede kuba cipaililo cisalalisya cipedwe kumulimo wa Mwami Leza alikke.”
Lino Mwami Leza wakati kuli Mozesi, 
“Ciindi nobala Baisilayeli, muntu umwi aumwi uyoobbadela ku Mwami Leza muulo wabuumi bwakwe, kutegwa kutabi cuumo cimusikila ciindi nobacibalwa. 
Woonse muntu wabalwa uleelede kubbadela cisela casyekeli cili ngomweelwe uubikkidwe kuŋanda ya Leza, syekeli ileelene amagela aali makumi obilo, cisela eeci mmulumbo ku Mwami Leza. 
Umwi aumwi wabalwa, nkokuti, woonse muntu uuli amyaka iili makumi obilo naa kwiinda waawa, uleelede kubbadela mali aaya, ku Mwami Leza. 
Muntu muvubi teelede kubbadela mali aaindilila pe, awalo muntu mucete takooyoobbadela mali mace kwiinda bamwi pe ciindi nomubbadela mali aaya aabuumi bwanu ku Mwami Leza. 
Uyootambula mali aacinunuzyo aaya kuzwa kubantu Baisilayeli akwaabelesya mumilimo yamutente lyakuswaanganina. Mali aayo ngaayooibalusya Mwami Leza mbuyakamanwa milandu ya Baisilayeli.”
Mwami Leza wakati kuli Mozesi, 
“Ukabumbe mutiba wakusambila, wamukuba, kaujisi tako lyamukuba, Ukaubikke akati katente lyakuswaanganina acipaililo. Ukabikke maanzi mulinguwo. 
Nkabela Aloni abana bakwe banoosamba maanzi aayo kumaulu akumaanza. 
Ciindi nibanjila mutente lyakuswaanganina naa nibasika kucipaililo mukucita milimo yabo yabupaizi, kupa cipaizyo citentwa ku Mwami Leza, 
basambe mumaanzi aayo, kutegwa batafwi. Ooyu mulawo ngobeelede kubamba kukabe kutamani, balo alimwi alunyungu lwabo.”
Alimwi Mwami Leza wakati kuli Mozesi, 
“Utole tununkilizyo tubotu kapati tuzwa mungwimba wamaala tulema masyekeli aali myaanda yosanwe alimwi atwasinamoni tulema masyekeli aali myaanda yobilo amakumi osanwe atwamindale tulema mbubonya, 
atwakasiya tulema masyekeli aali myaanda yosanwe, kweendelana amweelwe wakuŋanda ya Leza alimwi amafuta aaoliva aazula cipempa. 
Azintu eezi ukapange mafuta aasalala aakunana, ukaavwele mbubweenga simafuta. 
Amafuta aaya ukananike tente lyakuswaanganina, abbokesi lyamabwe aaciibalusyo, 
tebule azibelesegwa alindilyo zyoonse, acikkalilo calambe, acipaililo cakuumpila tununkilizyo, 
acipaililo cazipaizyo zyakutenta, azibelesyo zyaco zyoonse, amutiba wakusambila atako lyawo. 
Munzila eeyi uyoozisalazya zintu eezi, eelyo ziyoosalala ncobeni, aboobo kufumbwa uyooziguma uyoonyonyoonwa abusalali bwazyo. 
Mbombubo oobu mboyoonanika Aloni abana bakwe akubasalazya kuti bandibelekele mulimo wabupaizi. 
Lino mboobu mboyoobaambila Baisilayeli, ‘Aaya mafuta abe aalibedelede aakunana mumulimo wangu kwamazyalani aanu oonse. 
Alimwi muntu buyo, atatilwi mafuta aayo pe. Mutabi nimuvwelanya tununkilizyo kuti mupange aali mbubo pe. Alasalala, aboobo anywebo kamwaayeeya mbubonya. 
Kufumbwa muntu uuti kapange amwi aakozyenye angawo, nikuba kwaabelesya aaya mafuta kumuntu buyo uutali mupaizi, ooyo uyoogwisigwa akati kabantu bokwabo.’”
Eelyo Mwami Leza wakaambila Mozesi kuti, “Bweza cipaanzi ceelene catununkilizyo twamisyobo eeyi, sitakite, onika, galibbanumu, afulankisensi. 
Usanganye upange cinunkilizyo cabweema bubotu. Ucibikke munyo kuti cilondoke cisalalisye. 
Cimwi cipaanzi caco cisilwe cibe busu buti kasansailwe kumbele lyabbokesi lijisi mabwe aaciibalusyo lili mutente lyakuswaanganina, busena oobo mwendinoomuswaanganina abantu. Eeci cinunkilizyo uleelede kuciyeeya kuti cilasalala kapati. 
Toelede kuti ukabelesye zintu mbuli zyakabelesegwa kucipanga mukuti ayebo ukalipangile mafuta aako pe. Pele koyeeya kuti ncinunkilizyo cisalala cipedwe ku Mwami Leza. 
Kuti naa muntu wapanga cili mbuli ncico kuti akabelesye walo, ncobeni ooyo muntu uyoogwisigwa kubantu bokwabo.”
Lino Mwami Leza wakati kuli Mozesi, 
“Ndasala Bezaleli mwana wa Uli, mwanaa Hula, wamusyobo wa Juda. 
Ndamuzuzya a Muuya wa Leza kutegwa abe amaanu abuuya, busongo, alimwi aluzibo mumilimo yoonse yamaanza, 
kuti akonzye kucita zintu zyeebeka akuzibumba angolida, nsiliva alimwi amukuba, 
kubeza mabwe meebesi, aakusyomaika kubeza zisamu, akucita milimo imwi yeebeka mibotu. 
Nkabela ndasala sikumugwasya Oholiyabu mwana wa Ahisamaki, wamusyobo wa Dani. Kuli bamwi boonse bantu basikubamba ndapa busongo bunji kutegwa bakakonzye kuyoocita zyoonse nzendakulailila. 
Babambe tente lyakuswaanganina, abbokesi lijisi mabwe aaciibalusyo, acivunisyo calyo, alimwi azintu zyoonse zyamutente, 
tebule azibelesyo zyaco zyoonse, cikkalilo calambe cangolida iini-ini, azibelesyo zyaco zyoonse, cipaililo cakutentela tununkilizyo, 
acipaililo cazipaizyo zitentwa, azibelesyo zyaco zyoonse, mitiba yakusambila atako lyawo, 
azisani zyeebesi zisalala zyamupaizi Aloni abana bakwe zyobabelesya mumilimo yabo, 
mafuta aakunana, alimwi atununkilizyo tununkilila kabotu twamubusena busalalisya. Nkabela mukucita zintu eezi zyoonse baleelede kuti bakazicite mbubonya mbuli mbundakulailila.”
Lino Mwami Leza wakati kuli Mozesi, 
“Ubaambile Baisilayeli kuti, ‘Muleelede kububamba buzuba bwa Sabata, nkaambo buzuba oobu mbwacitondezyo akati kangu andinywe alimwi abalunyungu lwanu, kutondezya kuti mebo nde Mwami Leza ndakamucita nywebo kuba bantu bangu. 
Aboobo muleelede kububamba buzuba bwa Sabata, nkaambo bulasalala kulindinywe. Kufumbwa muntu uutabubambi akubusalazya uleelede kujaigwa. Muntu woonse uubeleka mulimo mubuzuba bwa Sabata uyoogwisigwa akati kabantu bokwabo. 
Muleelede kubeleka milimo yanu kwamazuba aali cisambomwe, pele buzuba bwaciloba mbuzuba bwakulyookezya, bulasalala ku Mwami Leza. Kufumbwa uucita mulimo mubuzuba oobo uyoojaigwa. 
Baisilayeli baleelede kububamba buzuba bwaciloba, mumazyalani oonse aayooboola akububamba kuti bukabe cizuminano citamani. 
Mbwacitondezyo citamani akati kangu a Baisilayeli, nkaambo kakuti mebo nde Mwami Leza, ndakalenga julu anyika mumazuba aali cisambomwe, nkabela mubuzuba bwaciloba ndakaleka kubeleka, ndakalyookezya.’”
Lino Mwami Leza naakamanizya kwaambaula kuli Mozesi acilundu ca Sinai, wakamupa zilembelo zyamabwe obilo aaciibalusyo, mabwe aakalembedwe amunwe wini wa Mwami Leza.
Lino bantu nibakabona kuti Mozesi wakkala ciindi cilamfu kucilundu akuti taakwe naakapiluka, bakabungana kuzinguluka Aloni, bakati kulinguwe, “Yebo tubumbile baleza batusolwede. Nkaambo tatuzi cacitika kuli Mozesi ooyu wakatugwisya munyika ya Ijipiti.” 
Aloni wakati kulimbabo, “Amugwisye tunkwinta-nkwinta twangolida tusamide bakaintu banu, mundipe.” 
Nkaako boonse bakagwisya tunkwinta-nkwinta ooto twangolida akututola kuli Aloni. 
Aloni wakatutambula akutweenzemuna, amane watila ngolida eeyo mucibumbilo, mbombubo oobu mbwaakabumba moombe. Mpoonya bantu bakaamba kuti, “Nobaisilayeli, ngooyu leza wesu wakatugwisya mu Ijipiti.” 
Naakamvwa boobo Aloni wakayaka cipaililo kumbele lyamoombe. Mpoonya wakaambilizya kuti, “Ijunza kuzooba pobwe lyakulemya Mwami Leza.” 
Nibwakaca cifumo-fumo bakapaizya zipaizyo zyakutenta alimwi bakaleta zituuzyo zya lumvwano. Eelyo bantu bakali kulya akunywa, bamane bakatalika kucita zisofweede.
Lino Mwami Leza wakaambila Mozesi kuti, “Fwambaana, useluke ubweede nkaambo bantu bako mbookagwisya mu Ijipiti batalika kulisofwaazya lwabo beni. 
Basiya kale nzila njendakabalailila kuti baitobele. Babumba moombe wangolida, bamukomba akupaizya kulinguwo. Baamba kuti, ‘Nobaisilayeli, ngooyu Leza wesu wakatugwisya mu Ijipiti.’” 
Amane Mwami Leza wakati kuli Mozesi, “Ndilizi kuti bantu aaba mbaasicinguni ncobeni. 
Leka nkabanyonyoone mubukali bwangu bupya. Ndamana njookucita kuti ube musyobo mupati.”
Pele Mozesi wakakombelezya Mwami Leza wakwe akuti, “O Mwami Leza, nkaambo nzi ncoonyemena bantu bako boobu mbookagwisya kuzwa mu Ijipiti anguzu mpati? 
Nkaambo nzi notilekelele Baijipiti kuti bakonzye kwaamba kuti, ‘Wakabagwisya kuzwa mu Ijipiti amuyeeyo mubi wakuyoobajaila mumalundu akubanyonyoonena limwi?’ Akaka utanyemi boobu, beengelele bantu bako. Utabaleteli mapenzi aaya. 
Yeeya babelesi bako ba Abulahamu, Izaka, a Isilayeli, alimwi ambuli mbookakonkezya muzina lyako kulimbabo, kuti ‘Ndiyoomupa bana banji bali mbuli nyenyezi zyakujulu. Bana banu njoobapa nyika eeyi yoonse njendakasyomezya, aboobo iyooba yabo akutamani.’” 
Aboobo Mwami Leza wakabeengelela, taakwe naakaletela bantu bakwe mapenzi aayo ngaakaambide.
Mpoonya Mozesi wakapiluka kuzwa mucilundu kayumwide zilembelo zyamabwe obilo aamilawo, aakalembedwe kumabazu aawo obilo oonse. 
Mwami Leza lwakwe mwini nguwakapanga mabwe aayo akulemba alingawo.
Lino Josyuwa naakamvwa bantu kabayobeka, wakati kuli Mozesi, “Kuli muzunzumina wankondo kuzivuka.” 
Pele Mozesi wakati, “Ooko takuli kuyobeka kwakuzunda, nikuba kwalwiimbo lwakulila kwakuzundwa pe. Ooko nkuyobeka kwakwiimba.” 
Nkabela Mozesi naakaswena aafwiifwi azivuka, akubona moombe abantu kabazyana, wakanyema kapati. Wakawaala ansi mabwe obilo aaya ngaakayumwide akwaapwaya munsi acilundu. 
Wakabweza moombe ooyo ngobakabumba, wamutenta, wamusila bwaba busu, wakabusansaila mumaanzi, mpoonya wakacita Baisilayeli kuti banywe maanzi aayo. 
Wakaambila Aloni kuti, “Ino bantu aaba bakakucita buti, kuti ubanjizye mucinyonyoono cipati cili boobu?” 
Walo Aloni wakaingula kuti, “Utandinyemeni mebo, simalelo wangu. Ulizi kuti bantu aaba mbasungu mukucita cibi. 
Bakaamba kuti kulindime, ‘Tupangile Leza atusolwede, nkaambo tatuzi cakacitika kuli Mozesi ooyo wakatugwisya mu Ijipiti.’ 
Eelyo ndakababuzya kuti, ‘Ino mbaani bajisi ngolida?’ Nkabela aabo bakajisi zyakulisakatizya zyangolida bakazisamununa akuzileta kulindime. Kumane mebo ndakazibikka mumulilo, ngomoombe ooyu.”
Lino Mozesi wakabona kuti Aloni wakabaleka bantu kuti bacite zyuusya nsoni zyalikunooyoomvwa basinkondonyina. 
Eelyo wakaakwiima kumanjililo aazivuka akupozomoka kuti, “Aabo bayanda Mwami Leza abaze kulindime.” Eelyo boonse Balevi bakazoobungana kulinguwe. 
Mpawo wakati kulimbabo, “Mboobu mbwaamba Mwami Leza wa Isilayeli, ‘Umwi aumwi wanu asekke panga lyakwe akunjila muzivuka kuzwida okuno kumulyango ooyu akuyoosika kumulyango uuli okuya. Mubajaye banabokwanu ambomubambene aabo, abeenzinyoko.’” 
Eelyo Balevi bakacita mbubonya mbwaakabaambila Mozesi, nkabela mubuzuba oobo kwakajaigwa baalumi bakatisike kuzyuulu zyotatwe. 
Mpoonya Mozesi wakaambila Balevi kuti, “Sunu buno buzuba nywebo mwalisalazya lwanu akulibikka mumulimo wa Mwami Leza kuba bapaizi bakwe kwiindila mukujaya bana banu abanabokwanu. Aboobo Mwami Leza wamuleleka sunu.”
Nibwakaca Mozesi wakaambila bantu kuti, “Mwakacita cinyonyoono cipati ciyoosya. Pele ndilabweeda mucilundu ku Mwami Leza. Ambweni inga ndaakumukombelezezya mulandu wanu.” 
Mozesi wakabweeda ku Mwami Leza akuyooti, “Cakomenesya cinyonyoono ncobakacita bantu aaba. Bakabumba mutuni wangolida. 
Pele lino akaka, balekelele cinyonyoono cabo. Kuti naa utabalekeleli, koligwisya zina lyangu kuzwa mubbuku ndyookalemba.”
Mpoonya Mwami Leza wakati kuli Mozesi, “Ooyo uundibisizya alikke ngwenjozimaanya zina kuzwa mubbuku lyangu. 
Koya, ukasolwede bantu kubusena oobo mbwendakakwaambila. Koyeeya kuti mungelo wangu uyookusolweda, pele ciindi ciyoosika, neyoobasubula akaambo kacinyonyoono cabo.”
Nkaako Mwami Leza wakatumina cuumo kubantu akaambo kakusungilizya Aloni kubumba moombe.
Lino Mwami Leza wakati kuli Mozesi, “Busiye busena buno, yebo abantu aabo mbookagwisya munyika ya Ijipiti, muye kunyika eeyo njendakasyomezya kuli Abulahamu, Izaka, a Jakobo, aawo nindakati kulimbabo, ‘Njooipa nyika eeyi kubana banu.’ 
Ndiyootuma mungelo kumbele lyanu. Ndiyoobatanda Bakenani, Baamoli, Bahiti, Bapelezi, Bahivi, alimwi a Bajebusi. 
Kamuya kunyika iikunka mukupa abuci. Pele mebo lwangu nsikooyooinka anywebo, nkaambo muli basicinguni, nkaambo inga ambweni ndamubukila munzila akumujaya.”
Lino bantu nibakamvwa makani aaya, bakatalika kulila, nkabela taakwe naba omwe wakalisakatizya atulibotezyo.
Mpoonya Mwami Leza wakati kuli Mozesi, “Baambile Baisilayeli kuti, ‘Muli basicinguni. Kuti naa ndainka anywebo nikuba kwakaindi kaniini buyo, inga ndamunyonyoona do. Lino amusamunune tulibotezyo ntomulisakatizizye ndendilyo nenga ndaziba ncenjoomucitila.’” 
Aboobo mbubakazwida buyo kucilundu ca Sinai, Baisilayeli tiibakacili kusama limbi tulibotezyo pe.
Lino Mozesi wakali kubweza tente eeli ndyaakaulika kuti, “Tente lyakuswaanganina,” akuyoolisimpila kunze azivuka aalaale. Kufumbwa muntu wakali kuyanda kubuzya ku Mwami Leza, wakali kuunka ooko kutente lyakuswaanganina. 
Kufumbwa ciindi Mozesi naakali kuunka ooko bantu banoonga banyamuka, umwi aumwi wakali kwiima amulyango watente lyakwe akulangilila Mozesi mane do akasike akunjila mulindilyo. 
Lino ciindi Mozesi naakali kunjila mutente, kwanoonga kwaboola musumpuululu wakkumbi wazookkala amulyango watente, eelyo kwakali kunga Mwami Leza waambaula kuli Mozesi kuzwa mukkumbi oomo. 
Bantu nibakali kubona kkumbi eelyo amulyango watente, bakali kunga baima, lino umwi aumwi, wakali kukotama ansi amulyango watente lyakwe. 
Aboobo Mwami Leza wakali kwaambaula a Mozesi kabalangene, mbubonya mbuli muntu mbwaambaula amweenzinyina. Eelyo kwamana, Mozesi wakali kubweeda kuzivuka. Pele walo mukubusi ooyo wakali mubelesi wakwe, Josyuwa mwanaa Nuni, taakwe naakali kuzwa atente eelyo.
Lino Mozesi wakati ku Mwami Leza, “Masimpe wakandaambila kuti ndisolwede bantu aaba kunyika eeyo, pele taakwe nookandaambila kuti naa nguni ngoyootuma kuunka andime. Pele yebo wakati, ‘Ndilizi kabotu, alimwi ndabotelwa anduwe.’ 
Lino naa koboteledwe ncobeni andime, ndakukumbila kuti undaambile makanze aako mbwaabede kuti nkenookubelekela kabotu akukubotezya. Alimwi koyeeya kuti ooyu mmusyobo wabantu bako.”
Mpoonya Mwami Leza wakati, “Ndiyooinka ayebo, alimwi ndiyoopa kuti ukalikkalile.”
Mozesi wakati, “Kuti naa tokooinka andiswe nkokuti tutasiyi busena buno. 
Alimwi ani muntu ulaziba buti kuti uliboteledwe abantu bako akubotelwa mulindime kuti toinki aswebo? Tee kayi, kutusindikila kwako nkokubonya kuti tulaandeene abantu bamwi bamunyika?”
Mpoonya Mwami Leza wakati kuli Mozesi, “Ndilacita mbubonya mbuli mbooamba, nkaambo kakuti ndiboteledwe anduwe, alimwi ndilikuzi kabotu-kabotu.”
Lino Mozesi wakakumbila kuti, “Akaka undileke kuti ndibone bulemu bwako mbobubede.” 
Mwami Leza wakamwiingula kuti, “Ndiyoocita kuti bubotu bwangu boonse bwiinde kumbele lyako, alimwi njoolibanda azina lyangu lyakuti Mwami Leza. Kufumbwa kuli yooyo ngundayanda njootondezya luse aluzyalo.” 
Mwami Leza wakaindilizya akuti, “Tokookonzya kubona busyu bwangu, nkaambo taakwe muntu uukonzya kubona busyu bwangu, kwamana kacipona pe.” 
Lino Mwami Leza wakati, “Langa, mboobu busena kumbali andime, wiime abbwe, 
nkabela bulemu bwangu nobwiinda ndilakubikka mulwaanzi lwamwaala ndilakuvumba ajanza kumeso mane ndiinde. 
Mpoonya ndagwisya janza kuti ubone buyo sule lyangu, pele kutali busyu pe.”
Lino Mwami Leza wakati kuli Mozesi, “Beza mabwe obilo aali mbubonya mbuli aakusaanguna, nkabela ndizoolemba alingawo majwi ngoonya aakalembedwe amabwe mataanzi ngookapwaya. 
Uzoolibambile juunza cifumo-fumo, uzooboole akutanta cilundu ca Sinai uzooswaangane andime ooko. 
Toelede kuletelezya muntu pe. Alimwi kutabi muntu mumbali acilundu, alimwi kutakabi niziba mbelele naa ŋombe ziyoocelela munsi acilundu eeci.” 
Nkaako Mozesi wakabeza zilembelo mabwe zyobilo zili mbuli aakusaanguna, nkabela bucica buyo wakatanta mucilundu, mbubonya mbuli Mwami Leza mbwaakamulaililide, kayumwide azilembelo eezyo zyaakabeza.
Lino Mwami Leza wakaseluka mukkumbi, wazooima anguwe aawo, wakalibanda azina lyakwe mwini. 
Mwami Leza wakainda kumbele lyakwe akupozomoka wati, “Mwami Leza, Mwami Leza, ngo Leza sinkumbu, silubomba uutafwambaani kunyema. 
Ulabamba cisyomezyo cakwe ncaakasyomezya kuzyuulu-zyuulu zyabantu alimwi ulalekelela, insotoko, azinyonyoono, pele takooyooleka naa kutasubula bana abazyukulu mane kuyoosika kuzyalani lyatatu alyane akaambo kazibi zyabamawisi.” 
Amvwe boobo Mozesi wakakotama akukomba. 
Wakati, “Kuti naa koboteledwe ncobeni andime, ndakukumbila kuti uunke andiswe O Mwami Leza. Bantu aaba mbaasicinguni pele ulekelele ndubizyo zyesu, azinyonyoono zyesu, tutambule kuti tube bantu bako beni.”
Lino Mwami Leza wakaamba kuti, “Ndiyoopanga cizuminano andinywe. Kabaliwo abantu banu boonse ndiyoocita milimo mipati iitanacitidwe munyika yoonse abantu bamisyobo yoonse. Bantu boonse bayoobona nzyakonzya kucita Mwami Leza, nkaambo ndiyoomucitila cintu cipati kwiinda. 
Mwiiswiililisye milawo njetimupe sunu. Mebo ndiyooinda kumbele lyanu akuyootanda Baamoli, Bakenani, Bahiti, Bapelezi, Bahivi, alimwi a Bajebusi mucisi. 
Mucenjele kuti mutapangi cizuminano abantu banyika ooko nkomuya, nkaambo eeci camubeda kakole. 
Pele nywebo mweelede kuyoomwaya zipaililo zyabo, akupwayaula misemo yamabwe amituni yabo ya Asyela.
“Mutakakombi baleza bambi, nkaambo ndi Leza uutalekeleli bakomba baleza bambi. 
Mutakapangi cizuminano abantu banyika eeyo, nkaambo baakupaila baleza babo akutuula zipo kulimbabo inga bayoomutamba kulya zilyo zyabo zyakapaizigwa, eelyo inga mulaba nomucita buvuule ambabo. 
Alimwi inga mwacita kuti bana banu bakwate bana babo, nkabela aabo bakaintu bakunze inga baakutalika kucita buvuule mukukomba baleza babo, akuyoosolweda bana banu mukutasyomeka kulindime kutalika kukomba baleza babakaintu aabo.
“Mutakabumbi baleza.
“Mukabambe pobwe lyacinkwa citakwe mimena, mbubonya mbuli mbwindakamulailila, muleelede kulya cinkwa citakwe mimena kwamazuba aali ciloba mumwezi wa Abibu, nkaambo mumwezi ooyu nimwakazwa mu Ijipiti.
“Mulombe woonse naa munyama uuvubidwe wakusomona nguwangu. 
Pele muyoobanununa bana bakusomona boonse bambongolo zyanu kwiindila mukupa kabelele kulindime mubusena bwabo. Kuti naa tamubanununi boobo, mukatyole nsingo zyabo. Muyoomunununa woonse mwana mulombe wakusaanguna. Taakwe muntu uuzoolibonya kumbele lyangu acinkwamaanza.
“Muyoobeleka kwamazuba aali cisambomwe, pele tamweelede kubeleka mubuzuba bwaciloba. Tamweelede kubeleka mubuzuba oobu nikuba muciindi cakulima naa kutebula.
“Pobwe lyabutebuzi mukalibambe, mwaakutebula zilyo zitaanzi zyamaila, alimwi apobwe lyakutebula micelo mukalibambe kumamanino amwaka.
“Kwaziindi zyotatwe mumwaka, boonse baalumi bakalibonye kulindime nde Mwami Leza wa Isilayeli. 
Ndaakumana kwiitanda misyobo yoonse kuzwa mucisi, akukwakwabula cisi canu, taakwe muntu uuyoosola kulwana cisi canu ciindi camapobwe aaya otatwe aa Mwami leza wanu.
“Tamukoonoobelesya cinkwa cakabikkwa mimena mwaakupaizya munyama kulindime, munyama woonse wajailwa pobwe lya Kwiindilila, tamweelede kumulazika mane buce pe.
“Mukalete muŋanda ya Mwami Leza wanu zintu zibotu kwiindilila. Zyakutebula zitaanzi zizwa mumyuunda yanu.
Mwami Leza wakati kuli Mozesi, “Ulembe majwi aaya, nkaambo ngangawo majwi aaya ngindapanzya cizuminano ayebo a Baisilayeli.” 
Mozesi wakakkala ooko a Mwami Leza kwamazuba amasiku aali makumi one, kakutakwe ancalya naa ncanywa. Wakaalemba amabwe aayo majwi aacizuminano, milawo iili kkumi.
Lino aawo Mozesi naakaseluka kuzwa mucilundu ca Sinai kayumwide amabwe obilo aaciibalusyo, taakwe naakazi kuti busyu bwakwe bwakali kumweka akaambo kakuti wakali kwaambaula aa Mwami Leza. 
Nkabela Aloni abantu boonse bakamulanga Mozesi akubona kuti busyu bwakwe bulamweka, eelyo bakayoowa kuswena kulinguwe. 
Pele Mozesi wakabaita, mpoonya Aloni abasololi bamwi bakaya kulinguwe, eelyo Mozesi wakaambaula ambabo. 
Kuzwa waawo boonse Baisilayeli bakasika aafwiifwi. Lino Mozesi wakabapa yoonse milawo eeyo njaakamulailila Mwami Leza naakali mucilundu ca Sinai. 
Nkabela Mozesi naakamana kwaambaula ambabo, wakavumba busyu bwakwe acisani. 
Kwakali kunga Mozesi aya mutente kumbele lya Mwami Leza kuti akaambaule anguwe, wakali kuvumbula cisani eeco ncaakali kulivumba kubusyu kusikila naakazwa mutente. Nkabela wali kunga azwa oomo wakali kwaambila Baisilayeli zyoonse eezyo nzyaakalaililwa kuti aambe. 
Nkabela abalo bakali kubona kuti busyu bwakwe bulamweka. Nkaako wakali kubuvumba busyu kusikila nayoobweeda alimwi kuyooambaula a Mwami Leza.
Lino Mozesi wakabunganya buleya boonse bwa Baisilayeli antoomwe, akuti kulimbabo, “Mboobu mbwaamulailila Mwami Leza kuti mucite. 
Muyoobeleka milimo yanu kwamazuba aali cisambomwe, pele buzuba bwaciloba buyooba buzuba busalala kulindinywe, mbuzuba bwakulyookezya bupedwe ku Mwami Leza cakumaninina. Kufumbwa muntu uyoocita mulimo mulimbubo uleelede kujaigwa. 
Alimwi tamweelede akukutula mulilo mumaanda aanu mubuzuba bwa Sabata.”
Lino Mozesi wakaambila Baisilayeli boonse, kuti “Mboobu Mwami Leza mbwaalailila. 
Muleelede kupa mulumbo ku Mwami Leza. Woonse uuyanda weelede kupa mulumbo wangolida, nsiliva amukuba, 
masani acijulu-julu, aacisombo aasalala pyu, alimwi amasani aandeketela, aaboya bwampongo, 
zikutu zyabagutu zyakanyikwa mucisila, zikutu zyakasukwa kabotu, mapulanga aamulombe, 
mungwimba wamumalambe, tununkilizyo twamafuta aakunana atwakuumpilila, 
mabwe amakwalala aacibize, amabwe meebesi aakubikka akasani kaacamba kabupaizi.”
“Lino boonse bantu basibuuya mukati kanu baleelede kuboola akuzoocita zintu zyoonse eezyo Mwami Leza nzyaakalailila, 
nkokuti tente lya Leza, aciluli calyo, acivunisyo calyo, angobyoobyo zyalyo, azicinda zyalyo, azipinzyo zyalyo, amisemo yalyo, alimwi aziimino zyalyo, 
bbokesi lyacizuminano, atukulisyo twalyo, civunisyo calyo, asani lyacisitilizyo, 
tebule atukulisyo twalyo, azibelesyo zyalyo, acinkwa cituulwa ku Mwami Leza, 
cikkazikilo calambe lyakupa mumuni azyakubelesya zyaco, amalambe aaco, amingwimba yamalambe, 
cipaililo cakutentela tununkilizyo, atukulisyo twaco, mafuta aakunana, tununkilizyo tubotu, asani lyakucingilizya lyaamulyango watente lya Leza, 
cipaililo cazipaizyo zyakutenta, cijisi ambaula zyamukuba, tukulisyo twalyo alimwi azibelesyo zyalyo zyoonse, amutiba wakusambila, atako lyawo, 
masani aakusitilizya bbuwa amisemo, alimwi aziimino zyawo, sani lyakusitilizya kumulyango wabbuwa, 
nembe zyatente lya Leza, anembe zyabbuwa zyazyo, 
azisani zibotu zyamulimo wabupaizi mubusena busalala, zisani zisalala zyamupaizi Aloni, abana bakwe nobacita mulimo wabo wabupaizi.”
Mpawo Baisilayeli boonse bakasiya Mozesi, 
lino umwi aumwi mbwaakali kulimvwa wakaleta mulumbo ku Mwami Leza wakuyasya tente lyakuswaanganina, azintu zimwi zyoonse zyakali kuyandika mumilimo, azyakulusya zisani zisalala. 
Baalumi abakaintu bakaza, boonse bakali kuyanda bakaleta mpande zyakubotya, tunkwinta-nkwinta, nweenwe, tuwenge, amisyobo iindene-indene yatulisakatizyo twangolida, akuzipa ku Mwami Leza. 
Kufumbwa muntu wakajisi mulembo wacijulu-julu wacisombo alimwi ausalala pyu atutali toosedwe kabotu, naa boya bwampongo, zikutu zyabagutu zyakanyikwa mucisila naa zikutu zyakasukwa kabotu wakaleta kufumbwa ncaakajisi, 
boonse bakali kukonzya kupa nsiliva naa mukuba bakazipa ku Mwami Leza, abaabo boonse bakajisi mapulanga aamulombe aakali kukonzya kubelesegwa mukuyasya bakaaleta. 
Abalo bakaintu bauya bakali kuluka milembo yacijulu-julu, yacisombo alimwi aisalala pyu atutali toosedwe kabotu, bamane bakaileta. 
Alimwi boonse bakaintu bakali bauya alimwi bakali kukonzya bakaluka zyaboya bwampongo. 
Abalo basololi bakaleta mabwe aamakwalala aacibize meebesi aakukabaki kubupaizi alimwi aakasani kaacamba, 
tununkilizyo, mungwimba wamumalambe, atununkilizyo twamafuta aakunana atwakuumpilila. 
Boonse baalumi abakaintu Baisilayeli aabo bakali kukonzya kupa mulumbo wakuliyandila ooyu Mwami Leza ngwaakalailila kwiindila muli Mozesi bakacita oobo.
“Bezaleli a Oholiyabu alimwi abantu boonse bakonzya kucita milimo yamaanza, aabo Mwami Leza mbapede busongo abuuya, bazi mbokucitwa zintu zyoonse ziyandika mukuyaka tente lya Leza, baleelede kucita mbuli mbwaakalailila Mwami Leza.”
Lino Mozesi wakaita Bezaleli, a Oholiyabu, alimwi abaalumi boonse bauya, aabo Mwami Leza mbaakapede busongo bwakucita milimo, abamwi boonse bakalibambilide kugwasya. 
Mpoonya Mozesi wakabapa zipego eezyo Baisilayeli nzibakaleta mukulimvwa zyakuyasya tente lya Leza. Baisilayeli bakali kuleta kuli Mozesi mulumbo wabo lyoonse cifumo-fumo. 
Mpoonya aabo bauya bakali kubeleka milimo yatente lya Leza yoonse, bakaleka milimo yabo yaandeene, bakasika 
akuti kuli Mozesi, “Bantu baleta kunji kwiinda mbuli kooko kuyandika mumulimo ooyo Leza ngwaakalailila kuti ucitwe.”
Aboobo Mozesi wakabalailila boonse kuti, “Taakwe mwaalumi naba mukaintu uuceelede kuleta mulumbo watente.” Mbombubo oobu bantu mbwaakabalesya kuleta, 
nkaambo mulumbo ngobakaleta wakaindilila mumweelwe wazintu zyakali kuyandika kumanizya mulimo woonse.
Lino bantu bakali bauya bakayaka tente amasani aandeketela aali kkumi akalukidwe kabotu atutali toosedwe twacijulu-julu, atwacisombo alimwi atusalala pyu. Nkabela masani aaya akalukwa kabotu akubikkwa zikozyanyo zyobilo zyabakelibu. 
Isani limwi alimwi kalilampa tukokola tuli makumi obilo alusele, bwamba bwa tukokola tone, oonse buyo mbubonya. 
Osanwe aamasani aaya akasumwa cakwaalumikanya, lino aalo aayo amwi osanwe akasumwa mbubonya oobo. 
Bakasuma amikosi yatusani twamusyobo wacijulu-julu kumoombe wasani lyaanze, alimwi akumasani aakalumikizigwa aamwi. 
Kusani lyaatala lyacibeela camasani aakalumizigwa aamwi bakabikka mikosi yatusani iili makumi osanwe nkabela kucibeela cabili casani bakabikka mikosi kusani lyeelezya kutegwa mikosi eeyo kiilangene. 
Alimwi bakacita tungobyoobyo twangolida tuli makumi osanwe, twakaba twakuswaanganya zibeela zyamasani zyobilo eezyo, nkaako tente lyakaba lyomwe.
Kumane bakaluka masani aaboya bwampongo aali kkumi kuti abe civumbyo catala aatente eelyo. Masani aali kkumi alimwi ngobakaluka. 
Alimwi sani lyakali kulampa tukokola tuli makumi otatwe, mubwamba lyakali kulampa tukokola tone, oonse akaleelene. 
Osanwe bakaasuma cakwaalumikanya kuti abe cibeela comwe, aalo amwi aali cisambomwe bakaalumikanya aamwi mucibeela comwe. 
Bakasuma mikosi iili makumi osanwe kumoombe wasani lyeelezya lyacibeela citaanzi, alimwi bakasuma mikosi iili makumi osanwe kumoombe wamasani aacibeela cimwi. 
Bakavunga tungobyoobyo twamukuba tuli makumi osanwe twakuswaanya zibeela zyobilo kuti zibe civumbyo comwe. 
Bakapanga zyakuvumbya tente zyobilo cimwi camakutu aabagutu cakanyikwa mucisila, alimwi acimwi camakutu aampongo.
Eelyo bakapanga zicinda zyamulombe. 
Lino cicinda comwe-comwe kacilampa tukokola tuli kkumi, mubwamba cakalikakokola acisela. 
Cibeela comwe-comwe cakaliswaangene muziga zyobilo mumbali kutegwa zicinda eezyo zikonzye kulumizigwa aamwi. Nkabela zicinda zyatente zyakajisi ziga zyakalumizigwa aamwi. 
Bakabeza zicinda zili makumi obilo zyakulubazu lwakumusanza, 
eelyo wakazibikkila ziimino zyansiliva zili makumi one, eezi ziimino zyakujatilizya ziga eezyo zyobilo zyakuswaanganya zicinda. 
Akwalo kulubazu lwakunyika lyatente bakabikka zicinda zili makumi obilo. 
Bakabikka ziimino zyansiliva zili makumi one, zyakakkala zibili-zibili kunsi aacicinda comwe-comwe. 
Kusule lyatente, kumbo, bakabeza akubikka zicinda zili cisambomwe, 
alimwi bakabikka zicinda zyobilo muzyooko kusule aatente. 
Eezi zicinda zyamuzyooko zyakalijatene kunsi. Mbombubo oobu mbuzyakacitwa zicinda zyobilo eezyo, alimwi zyakalilumene kuzwida ansi mane kuyoosika kumubalo wakujulu. Zyakacita boobo eezyo zicinda zyobilo aazibeela eezyo zicita zyooko zyobilo. 
Aboobo kwakali zibeela zili lusele zyakajisi ziimino zili kkumi acisambomwe zyansiliva, zyakali zibili-zibili kunsi lyacibeela comwe-comwe.
Lino Bezaleli wakapanga bbokesi lyacizuminano amapulanga aamulombe. Bulamfu bwalyo bwakali tukokola tobilo acisela, bwamba bwakali kakokola komwe acisela, bulamfu bwakuya mujulu bwakali kakokola komwe acisela. 
Wakalizilulula angolida mukati aanze, keengwe kangolida kulizingulusya lyoonse. 
Alimwi wakapanga tuninga tone twangolida twakuliyumwida akutunamatika kumaulu aalyo one, tuninga tobilo kulubazu lomwe-lomwe. 
Wakacita tukulisyo twamulombe akutuzilulula angolida. 
Tukulisyo ootu wakatusekka mutuninga kubbazu limwi alimwi lyabbokesi, tukabe twakuliyumwida. 
Kumane Bezaleli wakapanga civunisyo cangolida iini-ini cilampa tukokola tobilo acisela, abwamba bwakakokola komwe acisela. 
Kumamanino aacivunisyo wakabikka zikozyanyo zyobilo zyabakelibu bobilo bangolida yoondedwe ansando. 
Umwi aumwi kulubazu lumwi. Wakababumba cakuti bakalinamatide kucivunisyo. 
Nkabela mababa aa Bakelibu aaba aleelede kunooyoobabamukide kabavumbilide civunisyo, balo lwabo bakalangene, meso aaumwi aumwi wabo akaduname acivunisyo. 
Lino wakapanga tebule amapulanga aamulombe. Lyakali kulampa tukokola tobilo, bwamba bwakali kakokola komwe, abulamfu buya mujulu bwakali kakokola komwe acisela. 
Wakalizilulula angolida iini-ini, akweenga keengwe kangolida kalizingulukide. 
Alimwi wakalizingulusya amubalo uuli mbuli bwaasa bwajanza, nkabela wakeenga amubalo ooyo keengwe kangolida. 
Wakapanga tuninga tone twangolida twakuliyumwida, wakatunamatika muziswi zyone, oomo mukkede maulu. 
Tuninga twakuliyumwida tebule tuleelede kubikkwa munsi aamubalo, naakamana wakasekka tukulisyo twakuliyumwida mulintuto. 
Tukulisyo ooto twakali twamulombe twakazilulwidwe angolida. 
Azyalo zibelesyo eezi zyaatebule wakazibumba angolida iini-ini, mitiba, nkomeki alimwi azyakubikkila tununkilizyo, tunongo ankomeki zimwi zyakutuuzizya zyakunywa.
Wakapanga cikkalilo calambe cangolida iini-ini. Tako amusemo waco zyakali zyangolida yoondedwe ansando. Alimwi malanga-langa amaluba-luba aaco aakucibotya, kubikkilizya azisyuukila amatu aaco akalijisini acikkalilo cini. 
Cakalijisi mitabi iili cisambomwe, kumabazu aaco, yotatwe kubbazu limwi alimwi. 
Omwe-omwe wamitabi eeyo iili cisambomwe wakajisi malanga-langa amaluba-luba aakubotya otatwe aali mbuli aaalumondi, kaajisi azisyuukila amatu. 
Musemo waco cikkalilo calambe wakajisi nkomeki zyone zili mbuli maluba-luba aaalumondi zijisi malanga-langa amaluba-luba aakubotya. 
Kwakali cisyuukila comwe, munsi lyaimwi yobilo mitabi iikkede aamwi. 
Zisyuukila alimwi amitabi yakalijisini aamwi acikkalilo calambe, cinooli cintu buyo angolida yoondedwe ansando. 
Wakapanga malambe aaco aali ciloba, lumano ankaye zyaco zyakali zyangolida iini-ini. 
Wakabelesya ngolida iilema talenta lyomwe mukupanga cikkalilo calambe azibelesyo zyaco zyoonse.
Wakayaka cipaililo cakutentela tununkilizyo amapulanga aamulombe, cakaleelene mubulamfu mumabazu aaco oonse one. Mubulamfu cakali kulampa kakokola komwe, amwalo mubwamba cakali kulampa kakokola komwe bulamfu bwabwaanda kuya mujulu bwakali tukokola tobilo. Meja aaco akalijisini aamwi acinyina. 
Mpocili atala wakacizilulula angolida, wakazilulula oonse mabazu aaco one, mane a meja oonse angolida iini-ini. Alimwi wakacizingulusya amoombe wangolida. 
Wakapanga tuninga tobilo twangolida twakuciyumwida. Wakatunamatika munsi lyamoombe kumabazu aayo obilo kutegwa kakusyomekwa tukulisyo twakuliyumwida. 
Cipaililo wakaciyaka amapulanga aamulombe. Cakajisi mabazu one aajisi bulamfu bweelene bulampa tukokola tosanwe, abwamba buli tukokola tosanwe, bulamfu bwamujulu bwakali tukokola totatwe. 
Mutuswi twaco tone wakabikka meja aakaimvwi aakajisilizi cipaililo. Eelyo coonse wakacizilulula amukuba. 
Wakafula zyakubelesya zyacipaililo zyamukuba, zyakuyolela twe, mafocolo, mbede, ngobyoobyo, ankaye zyamulilo. Zyoonse zibelesyo zyacipaililo wakazipanga amukuba. 
Wakacipangila mbaula yamasuwa aatubulo tupatingene twamukuba. Masuwa aambaula eeyo wakaabikka kunsi lyamubalo wacipaililo kuti kuusika akati-kati kacipaililo nkociya mujulu. 
Nkabela muzyooko zyambaula wakabikka tuninga tone twamukuba twakuyumwida. 
Tukulisyo ootu twakali twamulombe, nkabela wakatuzilulula amukuba. 
Ootu tukulisyo wakatusekka muninga zyacipaililo kumabazu aaco obilo aakuciyumwida. Cipaililo wakacipanga amapulanga mumabali kakutakwe cintu muli ncico.
Wakabumba mutiba wakusambila wamukuba atako lyawo. Wakuubumba kuzwa kuzimboni-mboni zyabakaintu bakali kubeleka amulyango watente lyakuswaanganina.
Bamane bakayaka bbuwa lyatente. Kulubazu lwakumusanza masani aakusitilizya aandeketela akasumwa kuzwa kumasani mateteete mabotu aalampa tukokola tuli mwaanda lubazu lomwe. 
Kaajisini kumisemo yamukuba iili makumi obilo iijisi ziimino zyamukuba zili makumi obilo, bakazibikka misemo yamukuba, iijisi ngobyoobyo atusako twansiliva. 
Mbubonya oobo kulubazu lwakunyika kwakali masani aakusitilizya aalampa tukokola tuli mwaanda, aakajisini amisemo yamukuba iili makumi obilo aziimino zyamukuba zili makumi obilo, kwakali ngobyoobyo atusako twansiliva. 
Bwamba bwabbuwa kulubazu lwakumbo bwakajisi masani aakusitilizya aalampa tukokola tuli makumi osanwe, amisemo iili kkumi iijisi ziimino zili kkumi, ngobyoobyo zyazicinda atusako twazyo twansiliva. 
Kulubazu lwakujwe kumanjililo bbuwa lyakajisi bwaamba bulampa tukokola tuli makumi osanwe. 
Eelyo kulubazu lumwi lwamulyango kwakali masani aakusitilizya aalampa tukokola tuli kkumi atusanu, kwakali amisemo aziimino zyotatwe. 
Kulubazu lumwi kwakali masani aakusitilizya aalampa tukokola tuli kkumi atusanu kumbali aakumulyango, akajisi misemo yotatwe aziimino zyotatwe. 
Lino masani aakusitilizya aabbuwa akali atutali twandeketela toosedwe kabotu. 
Ziimino zyamisemo zyakali zyamukuba, pele ngobyoobyo atusako twakali twansiliva, atala zyakazilulwidwe ansiliva, aboobo zyoonse zicinda zyabbuwa zyakajisi tusako twansiliva. 
Pele sani lyaamulyango wabbuwa lyakali lyamusyobo wacijulu-julu, cisombo, liteteete lisumidwe kabotu cakweebeka, alimwi abutonje busalala pyu. Lyakali kulampa tukokola tuli makumi obilo, bulamfu bwakuya mujulu bwakali tukokola tosanwe, mbubonya mbuli bwakali masani amwi aabbuwa. 
Lyakajisilizi kumisemo atusako twansiliva tone twakazilulwidwe ansiliva. 
Nembe zyoonse zyatente lyakukkalila azyabbuwa lyakazingulukide zyakali zyamukuba.
Lino ngooyu mweelwe walubulo lwakabelesegwa mukuyaka tente lyakuswaanganina lyakajisi mabwe obilo aaciibalusyo. Mweelwe wazintu eezi wakacitwa mbuli mbwaakalailila Mozesi, basikutambula bakali Balevi. Wakali mweendelezi wamulimo ooyu ngu Itamaa, mwana wa Aloni mupaizi.
Lino zisani zibotu zyabulemu zyabapaizi bakazisuma kuzwa kumilembo yacijulu-julu ayacisombo, abutonje busalala pyu, nzibakali kusama bapaizi banooli mumilimo yabo mubusena busalala mutente lya Leza. Aloni bakamusumina zisani zyakwe mbubonya mbuli Mwami Leza mbwaakalailila Mozesi.
Bakaluka kabaki kabupaizi atutali twangolida amasani aamusyobo wacijulu-julu, cisombo alimwi abutonje busalala pyu ayatutali toosedwe kabotu. 
Bakoonda ngolida mutupapali, bamane biitendulula tutali kuti tulukwe mumilembo yacijulu-julu, ayacisombo alimwi aisalala pyu amundeketela kunyembaula kabotu-kabotu. 
Bakaluka mikosi yakabaki yobilo yaaciwezo akwiisumina kumabazu aako obilo, yakukaanzya kusama. 
Lutambo lusumidwe mbubonya oobo lunoojisini ankako, kutegwa kaluli lomwe ankako. Lwakali lwamilembo yangolida, yacijulu-julu ayacisombo aisalala pyu alimwi atutali twandeketela toosedwe kabotu, mbubonya mbuli Mwami Leza mbwaakalailila Mozesi. 
Mabwe aamakwalala acibize wakaabikka azikkalilo zyangolida, wakasimba mazina aabana balombe Baisilayeli mulinguwo. 
Bakaabikka amikosi yakabaki kabupaizi, kuti abe ciibalusyo cabana balombe Baisilayeli, mbubonya mbuli Mwami Leza mbwaakalailila Mozesi zya kabaki kaacamba.
Kumane bakaluka kabaki kaacamba kakusinsimya, kakalukidwe kabotu mbubonya mbuli kabaki kabupaizi. Bakakaluka atutali twangolida, atwacijulu-julu atwacisombo atwabutonje busalala pyu atutali twandeketela toosedwe kabotu. 
Bakakaluka kuti kakeelene mumabazu aako oonse one alimwi kakaimpwa kobilo, kakali kulampa bwaasa bwajanza lyomwe, amwalo mubwamba kakali bwaasa bomwe. 
Bakabikka mizila yone yamabwe meebesi alinkako. Mumuzila wakusaanguna bakabikka bbwe lyadowa-lowa, limwi lyacisuku, limwi lyacisila. 
Mumuzila wabili bakabikka bbwe lyamweemvwe, limwi lyacijulu-julu, alimwi lituba buu. 
Mumuzila watatu bakabikka bbwe lyacikambwe, limwi lyamakwalala aazingulukide, alimwi lyacisombo. 
Mumuzila wane bakabikka bbwe lyanyanzabili, limwi lyamakwalala acibize, alimwi lyantuntulwa. Akasekkedwe mututali twangolida. 
Kwakali mabwe meebesi aali kkumi aabili, aakasimbidwe mazina aabana balombe Baisilayeli. Mazina aaya ngakwiiminina misyobo iili kkumi aibili ya Baisilayeli. 
Kabaki kaacamba wakakacitila tuwenge twangolida toosedwe mbuli lutambo. 
Bakapanga zikkalilo zyangolida zyobilo atuninga tobilo twangolida, akutunamatika kuziswi zyakabaki kaatala. 
Nkabela wakaanga tuwenge twangolida kutuninga tobilo kuziswi zyakabaki kaatala, 
akwaanga mpela zimwi zyatuwenge kuzikkazikilo zyobilo eezyo. Munzila eeyi bakatwaangilila kumbele kumikosi yaaciwezo yakabaki kubupaizi. 
Bakapanga tuninga tobilo twangolida akutwaangilila kuziswi zyobilo zyaansi zyakabaki kabupaizi. 
Tuninga tobilo twangolida, bakatuswaanganya atutambo twakabaki kabupaizi, mpokagumanina alutambo lulukidwe kabotu. 
Tuninga ooto twakabaki kaacamba bakatwaangilila kuli twakabaki kabupaizi, alutambo lwacijulu-julu kutegwa kabaki kaacamba kakagumene atala lyalutambo kakatatebunuki pe, mbubonya mbuli Mwami Leza mbwaakalailila Mozesi.
Lino jansi eelyo lisamwa atala akabaki kabupaizi bakalisumya abutonje bwacijulu-julu bwalo. 
Nkabela mpolili akati kwakasiigwa nsingo yakunjilila mutwe. Eeyi nsingo yakajisi amoombe uusumidwe kabotu kuti kaitazapuki. 
Lino kumoombe walyo wakunsi bakasuminizya amicelo yamapomegileneti aacijulu-julu, cisombo alimwi abutonje busalala pyu atutali twandeketela toosedwe kabotu, kuuzinguluka woonse. 
Bakapanga abulangu-langu bwangolida iini-ini akati kamicelo yamapomegileneti kuzinguluka moombe woonse. 
Aboobo bulangu-langu oobu amapomegileneti akazinguluka moombe woonse wajansi lyakusama ciindi Aloni nali mumulimo wabupaizi, mbubonya mbuli Mwami Leza mbwaakalailila Mozesi.
Zisani zya Aloni abana bakwe bakazisuma andeketela, 
misini azingundu zyabo zyakali zyandeketela. Alimwi tubbudula twabo twakali twandeketela yoosedwe kabotu. 
Misini yakali yatutali twandeketela toosedwe kabotu, twamusyobo wacijulu-julu atwacisombo alimwi atusalala pyu, yakacekaulwa, mbubonya mbuli Mwami Leza mbwaakalailila Mozesi. 
Alimwi bakacita mpande yabulemu yangolida citondezyo cakulipa kumulimo wa Mwami Leza, bakalemba mbubonya zigantyo akalembedwe kuti, “Ulipedwe ku Mwami Leza.” 
Bakayaangilila kucingundu akatambo kacijulu-julu, mbubonya mbuli Mwami Leza mbwaakailila Mozesi.
Nkaako mulimo woonse watente lyakuswaanganina wakamana. Baisilayeli bakacita zintu zyoonse mbubonya mbuli Mwami Leza mbwaakalailila Mozesi. 
Bakaleta kuli Mozesi tente eelyo, azibelesyo zyalyo zyoonse, ngobyoobyo zyalyo azicinda zyalo, azipinzyo zyalyo, asani lyalyo, aziimino, 
acakuvumbilizya cazikutu zyakasukwa kabotu, amulembo wacisitilizyo, 
abbokesi lijisi mabwe aaciibalusyo, tukulisyo twalyo, acivunisyo calyo, 
atebule azibelesyo zyalyo zyoonse, acinkwa cituulwa ku Mwami Leza, 
Lino Mwami Leza wakati kuli Mozesi, 
“Mubuzuba bwakusaanguna bwamwezi mutaanzi, ukasimpe tente lyakuswaanganina. 
Mukati ukabikke bbokesi eelyo lijisi mabwe aaciibalusyo alimwi ukalivumbe bbokesi eelyo amulembo wakusitilizya. 
Ukabikke zibelesyo zyalyo atebule. Wamana ukanjizye acikkalilo camalambe akuyoobikka malambe alincico. 
Mpoonya ukabikke kumbele lyabbokesi eelyo cipaililo cangolida cakutentela tununkilizyo, wamana ukabikke cisitilizyo amulyango watente lya Leza. 
Acalo cipaililo cakutentela zipaizyo ukacibikke kumbele lyatente lyakuswaanganina. 
Walo mutiba wakusambila ukuubikke akati-kati katente lyakuswaanganina acipaililo, alimwi ukabikke amaanzi mulinguwo. 
Ukwakwabule tente akulisimpa, utakalubi kubikka mulembo wakusitilizya amulyango.
“Lino ukabweze mafuta aakunana, ukananike tente lya Leza, ukananike azintu zyoonse zili mulindilyo. Mbombubo oobu mbotikasalazye tente eelyo akusalazya zyoonse zili mulindilyo, nkabela munzila eeyo tente liyoosalala ncobeni. 
Mpoonya ukananike cipaililo cakutentela zipaizyo azibelesyo zyaco zyoonse. Ukacisalazye munzila iili boobu, eelyo ciyoosalala ncobeni. 
Awalo mutiba wakusambila ukuunanike, acikkalilo cawo mbubonya.
“Lino Aloni abana bakwe ubalete amulyango watente lyakuswaanganina, ubasanzye aamaanzi. 
Aloni umusamike zisani zyabupaizi akumunanika, nkabela munzila iili boobu ulamusalazya kuti akandibelekele mumulimo wabupaizi. 
Ubalete bana bakwe akubasamika zisani zyabupaizi. 
Wamana ubananike abalo mbubonya mbuli mboonanika wisi, kuti bandibelekele mumulimo wabupaizi. Kunanikwa kwabo ooku nkokuyoobacita kuti bakabe bapaizi balyoonse alyoonse.”
Nkabela Mozesi wakacita zyoonse mbubonya mbuli Mwami Leza mbwaakamulailila kuti acite. 
