Jino, awa akiko majina avana vaIsalele vaze vayile kuEjipitu (lunga hilunga navaze vakuzuvo ye­nyi vayile naYakova hamwe).
Ou Luvene, ou Ximeyone, ou Levi, ou Yuta,
ou Isakale, ou Zevulune, ou Mbe­njamine,
ou Ndane, ou Nafwatale, ou Ngate, ou Axele.
Vatu vosena vaze vafumine mu­mitanda yaYakova vapwile vatu makumi atanu namakumi avali. Yo­sefwe apwile lyehi muEjipitu.
Kaha Yosefwe afwile, navandu­mbwenyi vosena nawa, navaka-myaka yize vosena.
Vana vaIsalele vasemunwinyine, vayongele, valivulixile, valingile ku­pwa vangolo, lifuci lyasulile navo.
Jino kuEjipitu kwaswanyine mwa­ngana weka, ikiye katacikijile Yo­sefweko.
Ambile kuli vatu jenyi ngwenyi, Talenu, vatu ava vana vaIsalele vanatuhambakanetu kuvula nangolo.
Tuyenu, tuvalingenu mwamangana, kucina navavula, kucina na­cikasoloka, kaci nge nakukafumbuka jita, navakivo nawa navakalinunga navaka-kole jetu, nakulwa nayetu, nakufuma mulifuci.
Xikaho alingixile vaka-kuvazacisa milimo kupwa vamyata javo ma­ngana vavayanjisenga naviteli vyavo vyavilemu. Kaha vamutungilile Fwa­lo membo akusweka luheto lwenyi, eli Pitome, eli Lamasese.
Oloze omu vahambakanyine kuvayanjisa, vakivo muvahambakanyine kuvula, muvahambakanyine kuzevumuka. Kaha vaEjipitu vevwile kupihya cikuma kuli vana vaIsalele.
VaEjipitu vavazacixilenga vana vaIsalele nakuvahokola,
vavalixilenga nacikela nakuvazacisa milimo yayikalu, nayeyi yandambo, nayeyi yatumenga, namilimo yamumawande yosena, milimo yavo yosena yize vavazacixilenga nakuvahokola.
Mwangana waEjipitu ahanjikile kuli vifungiji vavaHepeleu, vakivo majinavo umwe lijina lyenyi apwile ikiye Xifwala, mukwavo lijina lyenyi apwile ikiye Puwa,
avambile ngwenyi, Omu namuzata milimo yaufungiji kuli mapwevo vavaHepeleu, hakuvamona vali havitwamo vyakusemena, kaci nge vana vanapu vamalunga, mukavajiha, Oloze kaci nge vanapu vama­pwevo, vayoye.
Oloze vifungiji vamwivwile Ka­lunga woma, kavalingile nge muze avalwezele mwangana waEjipituko, Oloze valamine vana vamalunga vayoye.
Mwangana waEjipitu asanyikile vifungiji, avehwile ngwenyi, Ikaze munalingila cumeci nakulama vana vamalunga vayoye?
Vifungiji Vambile kuli Fwalo ngwavo, Mwomwo mapwevo vava­Hepeleu kavexi nge mapwevo vavaEjipituko, mwomwo vali nakasalumukila. Ximbu kanda cifungiji ahete kuli vakivo, mwaka vanasapuluka lyehi.
Xikaho Kalunga awahixile vifu­ngiji, kaha vatu vavulile cikuma, vapwile nangolo mateli.
Kaha casolokele, mwomwo vifungiji vamwivwile Kalunga woma, xikaho avahanyine mazuvo.
Fwalo alwezele vatu jenyi vosena ngwenyi, Vana vamalunga vosenovo navasemuka mukavambila mukalwiji, Oloze vana vamapwevo vosena muvalama vayoye.
Kwayile lunga umwe wakumuyaci waLevi, ambacile pwevo lyenyi mwanaLevi.
Uze pwevo emicile lijimo, asemene mwana walunga. Omu amwene mwa­nenyi ngwenyi, ikiye wamwaza, amuswekele tukweji vatatu.
Omu ahonene kumusweka ceka, amumbacilile mutonga wamateve, auxilile malova elava naukokoto, amusavalikilemo mwana, kaha autumbikile mumahongo kungenge ya­kalwiji.
Yaya yakemba wapwevo emanyine kwakusuku, akatacikize munavakamulinga.
MwanaFwalo wapwevo ejile nakusana kukalwiji, kaha vandungo jenyi vamapwevo vatambukile ku­ngenge yakalwiji. MwanaFwalo amwene mutonga uli mumahongo, atumine ndungo yenyi kuusaka.
Apandumwinemo, amwene mwa­na, kaha tala, mwana alilile. Amwi­vwililile keke, ambile ngwenyi, Ou mwanakaHepeleu.
Jino yaya yamwana amwihwile mwanaFwalo ngwenyi, Nguye naku­sanyika ndeji kumapwevo vavaHepeleu mangana akwamwixilengou mwana tahi?
MwanaFwalo amwambile ngwe­nyi, Yako. Uze mwanapwevo ayile nakusanyika naye yamwana.
MwanaFwalo amwambile ngwe­nyi, Yako nayou mwana, ungwamwixilengayo, kaha nangukakuhana fweto yove. Uze pwevo amutambwile mwana, amwamwixilenga.
Uze mwana azovolokele, kaha amutwalile kuli mwanaFwalo, ngoco alingile kupwa mwanenyi. Amulukile lijina lyenyi ngwenyi, Mose, ambile ngwenyi, Mwomwo ngwamuzambwile mumeya, xikaho.
Kaha casolokele hamakumbi aze, omu alingile Mose hanakulu lyehi, alovokele nakuya kuli vausoko we­nyi, atalile viteli vyavo. Kaha amwe­ne kaEjipitu apwile nakuveta ka­Hepeleu, kausoko wenyi.
Atalile noku noku, kaha haku­mona ngwenyi, mutu wauciko, ajihile uze kaEjipitu, amuvumbikile mumusekeseke.
Alovokele nahalikumbi lyamu­civali nawa, kaha tala, malunga vavaHepeleu vavali vapwile nakulipika. Ambile kuli uze apwile nakuhukisa ngwenyi, Ikaze uli nakuvetela mukwenu?
Ikiye amwambile ngwenyi, Iyaze nakulingisove kupwa umwangana wetu, umuka-kutuyula? unambe kungujiha tahi, nge omu wajihanga uze kaEjipitu? Mose evwile woma, alya­mbile ngwenyi, Camwenemwene cu­ma kana vanacitacikiza.
Jino omu evwile Fwalo cuma kana, asakile ajihe Mose. Oloze Mose acinyine kumeso aFwalo, ayile nakutwama kulifuci lyaMicane. Ka­ha atwamine kwakamwihi nalixima.
Jino kapilixitu wakuMicane apwi­le navana venyi vamapwevo vatanu navavali. Vejile nakuswita meya, vasulixile vizau nameya vanwise uta­nga wasevo wavimuna vavandende.
Tufunga vamalunga vejile nakuvahangako, oloze Mose akatukile, avakafwile, anwixile utanga wavo.
Omu Vahetele kuli sevo Luwele, ikiye avambile ngwenyi, Munalivange lelo ngacilihi?
Vamwambile ngwavo, KaEjipitu atupulululanga kumavoko atufunga, kaha nawa atuswicilanga meya, anwi­sanga mikoko.
Ambile kuli vana venyi ngwenyi, Ali kulihi? Lunga kana munamusezela ika? Musanyikenu mangana alyenga.
Mose amwene kuwaha kutwama nayauze lunga, kaha amuhanyine Mose mwanenyi Jipola.
Ikiye asemene mwana walunga, kaha Mose amulukile lijina lyenyi ngwenyi, Ngelexome. Mwomwo ambile ngwenyi, Ngunapu ngumuka-kuzuzumana mulifuci lyambala.
Kaha casolokele, omu mwahicile makumbi aze amavulu, mwangana waEjipitu afwile. Kaha vana vaIsalele valixiximwinenga haundungo wavo, vatetele, kaha miteto yavo yahetele mwilu muli Kalunga haundungo wavo.
Kalunga evwile kukemena cavo, kaha Kalunga anukile luxiko lwe­nyi alixikile naApalahama naIsaka naYakova.
Kalunga amwene vana vaIsalele, kaha Kalunga avatacikijile.
Jino Mose apwile nakufunga utanga waisewenu Yetelo wavimuna vavandende, ou kapilixitu wakuMicane, kaha atwalile utanga kunyima yapambo, ahetele kupili yaKalunga, kuHoleve.
 Kangelo kaYehova alisolwele kuli ikiye mumulangi wakakahya mukaci kaciputa. Atalile, kaha kumana, ciputa capwile nakuwana nakaka­hya, Oloze ciputa kacanongeleko.
Mose alyambile ngwenyi, Nanguhandukilako jino, ngutale cuma cakukomwesa cino ngunamono, ngutacikize ika cinahonena ciputa kunonga.
Yehova hakumumona mwahandukilako atale, Kalunga amusanyikile nalizu lyakufuma mukaci kaciputa, amwambile ngwenyi, Ove Mose, Ove Mose. Etavile ngwenyi, Yami uno mwane.
Kalunga amwambile ngwenyi, Ka­nda upandama kwakamwihi ku­noko, zula mendelo ove kumahinji ove, mwomwoho unemana hamavu ajila.
Amwambile nawa ngwenyi, Ami yami Kalunga kaiso, nguKalunga kaApalahama, nguKalunga kaIsaka, nguKalunga kaYakova. Kaha Mose alifwikile kumeso enyi, mwomwo evwile woma wakutala Kalunga, xikaho.
Yehova amwambile ngwenyi, Ca­mwenemwene ngunamono malwa avatu jami vali kuEjipitu, ngunevu miteto yavo hali vaka-kuvayanjisa, mwomwo ngunatacikiza luyando lwavo.
Ngunatumu kwilu mangana ngukavapululule mumavoko avaEjipitu, ngukavalovole mulifuci lize, ngukavatwale kulifuci lyamwaza lyalinene, kulifuci lyakumbwambumuka ma­vele nawuci, kulifuci lyavaKanane navaHete navaAmole navaPeliji na­vaHivi navaYevuse.
Kaha jino, tala, miteto yavana vaIsalele yinahete kuli Ami. Kaha nawa ngunamono makavaze vali nakuvamwenesa kuli vaEjipitu.
Xikaho jino twaya, nangukutuma kuli Fwalo, mangana ukalovole vatu jami vana vaIsalele muEjipitu.
Mose ambile kuli Kalunga ngwe­nyi, Ami yamiyaze numba nguye kuli Fwalo, ngukalovole vana va­Isalele muEjipitu?
Kalunga amwambile ngwenyi, Camwenemwene nangupwanga na­yove hamwe, kaheci nacikapwa ci­njikizo kuli ove cakukulweza Ami ngunakutumu, ngwami, Omu naukalinga hiunavalovola lyehi vatu muEjipitu, namukazacila Kalunga hapili yino.
Mose ambile kuli Kalunga ngwe­nyi, Tala, omu nangukaheta kuli vana vaIsalele, omu nangukavambulila ngwami, Kalunga kavakaka jenu nangutumu kuli enu, omu navakangwihula ngwavo, Lijina lyenyi Ikiyeya? kaha nangukavambulila ngwami ika?
Kalunga ambile kuli Mose ngwe­nyi, NGwapwa Mungwapwa. Ka­ha amwambile ngwenyi, Mukiko naukambulula kuli vana vaIsalele ngwove, Ngwapwa nangutumu kuli enu.
Kalunga ambile nawa kuli Mose ngwenyi, Ukambulula kuli vana vaIsalele ngwove, Yehova Kalunga kavakaka jenu, Kalunga kaApala­hama, Kalunga kaIsaka, Kalunga kaYakova, nangutumu kuli enu. Eli likiko lijina lyami haya myaka yo­sena, eli likiko lyakungwanukilangaho kuli vatu vosena vakaya na­myaka.
Yako, ukakungulule vakulwane javaIsalele, ukavambulile ngwove, Yehova Kalunga kavakaka jenu, Kalunga kaApalahama, Kalunga ka­Isaka, Kalunga kaYakova, nalisolola kuli ami ngwenyi, Ngunamyalakana cakumyalakana, ngunamonomu vali nakumilinga muEjipitu.
Kaha ngunambe ngwami, Nangukamilovola mumalwa amuEjipitu, nakumitwala kulifuci lyava­Kanane navaHete navaAmole nava­Peliji navaHivi navaYevuse, kulifuci lyakumbwambumuka mavele na­wuci.
Navakevwilila mulizu lyove, kaha ukaya kuli mwangana waEjipitu, nayove navakulwane javaIsalele; mukamwambulile ngwenu, Yehova, Ka­lunga kavaHepeleu, natuwane. Kaha jino, aci tusuwule mwane, tuye mu­pambo kutambuka makumbi atatu, mangana tukamuvatwile Yehova Ka­lunga ketu vimuna.
Kaha ngunatacikiza ngwami, mwangana waEjipitu kexi kukamisuwula cipwe nalivoko lyangoloko.
KahAmi nangukolola livoko lyami, nakuveta Ejipitu navyuma vyami vyakukomwesa vyosena, vize nangukazata muli vakivo, kaha ha­kukuminyina numba himwakamisuwula.
Nangukawanyisa vatu ava likoji kumeso avaEjipitu, kaha nacikaso­loka, omu namukalovoka, kamwexi kukalovoka mavokovokoko.
Oloze pwevo hipwevo akalombe vyuma vyapalata navyuma vyaulu namahina kuli ou nalihate nenyi nakuli ou natwame muzuvo yenyi, mukavavwikevyo vana venu vama­lunga navava vamapwevo, kaha namukavatambula vaEjipitu vyavo.
Mose amukumbulwile, amwa­mbile ngwenyi, Oloze tala, ka­vexi kukangwitavako, cipwe kwivwilila mulizu lyami. Mwomwo navakangwamba ngwavo, Yehova kalisolwele kuli oveko.
Yehova amwambile ngwenyi, Owo uli mulivoko lyove uka? Amwambile ngwenyi, Mukombo.
Yehova amwambile ngwenyi, Umbile hamavu. Aumbilile hamavu kaha walumukile kupwa linoka, kaha Mose amucinyine.
Yehova ambile kuli Mose ngwe­nyi, Olola livoko lyove, umukwate kumukila. (Olwele livoko lyenyi, amukwacile, kaha alumukile kupwa mukombo mulivoko lyenyi.)
Mangana vaketave ngwavo, Ye­hova nalisolola kuli ove, Kalunga kavakaka javo, Ou Kalunga kaApa­lahama, Kalunga kaIsaka, Kalunga kaYakova.
Yehova amwambile nawa ngwe­nyi, Ingisa jino livoko lyove hatulo yove. Engixile livoko lyenyi hatulo yenyi, kahomu alilowele, kumana, livoko lyenyi lyapwile nambumba, litoma to nge vula yacixika.
Amwambile ngwenyi, Ingisa ceka livoko lyove hatulo yove. (Engixile ceka livoko lyenyi hatulo yenyi. Kahomu alifumixile hatulo yenyi, kumana, linalumuka ceka kupwa nge nyama yenyi yikwavo.)
Kaha nacikasoloka, kaci nge ka­vexi kukakwitavako, cipwe kwivwi­lila mulizu lyacinjikizo cakulivanga, kaha navaketava lizu lyacinjikizo cakukuminyina.
Kaha cikasoloke, kaci nge kavexi kwitava cipwe vinjikizo evi vivaliko, cipwe kwivwilila mulizu lyove, kaha ukaswita meya mukalwiji, ukawahingunwine hatunda, kaha meyaze naukaswita mukalwiji hinawalumuka kupwa manyinga hatunda.
Mose ambile kuli Yehova ngwe­nyi, Ove Mwata kangwexi ngumutu wamazu amavuluko, cipwe hamwa­ka, cipwe kufumisoho unahanjika kuli ami ngamba yove. Oloze ngu­mutu wakuhanjika cikoki, nalilimi lyami lyalilemu.
Yehova amwambile ngwenyi, Iyaze natenge kanwa kamutu? Iyaze ou mwalingisa mutu kupwa kamama cipwe wakujika matwitwi, cipwe wakutona cipwe kapuputa? Yami Yehova, nyi?
Xikaho jino, yako, kaha nangu­pwanga nakanwa kove, nangukunangulomu naukahanjika.
Amwambile ngwenyi, Ove Mwa­ta, aci tume mwane halivoko lyayou nausaka kutuma.
Yehova akwacile utenu hali Mose, amwambile ngwenyi, Yayove Alone kaLevi kwali, nyi? Ngunataci­kiza ngwami, ikiye nahase kuhanjika kanawa. Kaha nawa, tala, ali na­kwiza nakulihumangana nayove. Omu mwakakumona, mwakawahilila mumucima wenyi.
Ove naukahanjika kuli ikiye, ukahake mazu mukanwa kenyi kaha nangukapwanga nakanwa kove na­kanwa kenyi, nakuminangulomu namukalinga.
Ikiye mwakahanjika mazu ove kuli vatu, kaha nacikasoloka, ikiye mwakapwa kanwa hali ove, kahove naukapwa nge Kalunga kuli ikiye.
Yako namukombo ou mulivoko lyove, ukiko naukalinga nawo vinji­kizo.
Mose ayile, akindulukile kuli isewenu Yetelo, amwambile ngwe­nyi, Acitave mwane nguyenga ngukinduluke kuli vausoko wami vali muEjipitu, ngukatale numba nge vacili vavatonyi. Yetelo ambile kuli Mose ngwenyi, Yakonga nakeke.
Yehova ambile kuli Mose muMicane ngwenyi, Yako, kinduluka kuEjipitu, mwomwo malunga vo­sena vaze vasakile vakujihe vanafu lyehi.
Mose ayile napwevo lyenyi navana venyi vamalunga, avatwamixile hacimbulu, akindulukile kuli­fuci lyaEjipitu, kaha Mose ayile namukombo waKalunga mulivoko lyenyi.
Yehova ambile kuli Mose ngwe­nyi, Omu naukinduluka kuEjipitu, anuka ukalinge vyuma vyakukomwesa vyosena vize ngunakuhane mulivoko lyove kumeso aFwalo. Oloze nangukakakamisa mucima we­nyi, kaha kexi kukasuwula vatu­ko.
Kaha ukambulula kuli Fwalo ngwove, Yehova nambe ngwenyi, Isalele napu mwanami, ikiye mwa­nami watwatwa.
Kaha ngunakwambe ngwami, Suwula mwanami mangana unguza­cilenga. Oloze unakane kumusuwula. Tala, nangujiha mwanove walunga, mwanove watwatwa.
Kaha casolokele mujila, kucilombo, Yehova amuwanyine, asakile amujihe.
Jino Jipola anonele litale, engele muvumbo wamwanenyi walunga, aumbilile kumahinji enyi, kaha amwa­mbile ngwenyi, Camwenemwene, ove unapu ulunga wamanyinga kuli ami.
Ngoco Kalunga amwecele. Kaha pwevo amwambile ngwenyi, Ove unapu ulunga wamanyinga, mwo­mwo haungalami.
Yehova ambile kuli Alone ngwe­nyi, Yako mupambo ukalihumangane naMose. Ayile, alihumanganyine nenyi kupili yaKalunga, kaha amusweswenyele.
Mose amwambulilile Alone mazu aYehova osenaze amutumine nawo, navinjikizo vyosena vize amulwezele.
VaMose naAlone vayile, vakungulwile vakulwane javana vaIsalele vosena.
Alone ambulwile mazu osenaze ahanjikile Yehova kuli Mose, alingile vize vinjikizo kumeso avatu.
Vatu vetavile, kahomu vevwile ngwavo, Yehova nalakana vana va­Isalele, ngwavo, namono malwavo, vanongamine mitwe yavo nakuli­fukula.
Hakukumisa vyumevi, vaMose naAlone vayile, Vambile kuli Fwalo ngwavo, Yehova Kalunga kavaIsalele nambe ngwenyi, Suwula vatu jami, mangana vaye mupambo vakangulingile ciwanyino.
Fwalo avambile ngwenyi, Yehova ikiyeya numba ngwivwilile mulizu lyenyi ngusuwule vaIsalele? Kangwatacikiza Yehovako, kaha nawa kangute kusuwula vaIsalele.
Vamwambile ngwavo, Kalunga kavaHepeleu natuwane. Aci tusuwule mwane, tuye mupambo kutambuka makumbi atatu, tukamuvatwile Ye­hova Kalunga ketu vimuna, kucina mwakatuzombokela namusongo wacihita, mokomoko najipoko jami­kwale.
Mwangana waEjipitu avambile ngwenyi, Enu vaMose naAlone, ikaze muli nakuhungwila vatu ku­milimo yavo? Yenu kuviteli vye­nu.
Fwalo avambile ngwenyi, Talenu, vatu vali mulifuci vanavulu jino, kahenu muli nakuvanokesa kuviteli vyavo.
Halikumbi lize Fwalo avalwezele vaka-kuzacisa vatu, navafumbelo ja­vo ngwenyi,
Kanda mukavahana ceka vatu mwila wakutenga tumenga nge hakulivangako. Vayenga vakalitalile vavene mwila.
Kuvula catumenga nawa, nge omu vanavatungunga, mukiko vene muvatwikenga, kanda mukatepululamoko. Mwomwo vanazezama, xi­kaho vali nakuteta ngwavo, Twatu­yenu tukamuvatwile Kalunga ketu vimuna.
Milimo yamalunga yilemenga ci­kuma, mangana vazatengamo, kanda vakatalilila mazu akwongako.
Vaka-kuzacisa vatu valovokele, navafumbelo javo nawa, Vambile kuli vatu ngwavo, Fwalo nambe ngwenyi, Kangwexi kumihana mwilako.
Yenungenu vavene, mukande mwila kwexokwo namukahasa kuuwanyina, mwomwo kumilimo yenu kavexi kutepululakoko.
Ngoco vatu valimwangile kulifuci lyaEjipitu kwosena nakukongola vijinji vyamwila vakavitenge nge mwila.
Vaka-kuzacisa vavaxinjilile, ngwavo, Manyisenu milimo yenu, mikapa yenu yahakumbi hakumbi, nge omu kwapwilenga mwila.
Kaha vavetele vafumbelo javana vaIsalele, vaze vahanyine kuvazacisa kuli vaka-kuzacisa jaFwalo, Vava­mbile ngwavo, Munazenekela ika kumanyisa mikapa yenu nazau nalelo nakutenga tumenga nge hakavanga?
Jino vafumbelo javana vaIsalele vayile, vatetele kuli Fwalo ngwavo, Ikaze uli nakutulingiletu vangamba jove ngana?
Kavexi nakuhana mwila kuli etu vangamba joveko, kaha navatwamba ngwavo, Tengenu tumenga. Kaha tala, vanatuvetetu vangamba jove, oloze mulonga uli kuli vatu jove.
Oloze ikiye avambile ngwenyi, Munazezama, munazezama. Xikaho munambe ngwenu, Twatuyenu tuka­muvatwile Yehova vimuna.
Xikaho, yenu jino muzate, mwo­mwo kavexi kumihana mwilako, oloze mukatesamo tumenga.
Kaha vafumbelo javana vaIsalele valimwene ngwavo, Tuli mwamupi, omu Vavambile ngwavo, Kanda mukatepululako kutumenga twenuko, mikapa yenu yahakumbi hakumbi.
Vawanyine vaMose naAlone, va­kivo vemanyine mujila omu valovo­kele muli Fwalo.
Kaha Vavambile ngwavo, Yehova amitale, ayule, mwomwo enu munatunukisako nalivumba lyalipi ku­meso aFwalo, nakumeso avangamba jenyi, nakuvahana jipoko jamikwale mumavoko avo vatujihe.
Mose akindulukile kuli Yehova, amwambile ngwenyi, Ove Mwata, Ikaze unapihixila vatu ava? ikaze unangutumina?
Mwomwo kufumisomu ngweza­nga nakuhanjika kuli Fwalo mulijina lyove, ikiye napihisa vatu ava, kahOve kupululula vatu jove kawavapululwileko.
Yehova ambile kuli Mose ngwenyi, Jino naumonomu nangumulinga Fwalo. Mwomwo mwakavasuwula nalivoko lyangolo, mwakavahanga mulifuci lyenyi nalivoko lyangolo.
Kalunga ahanjikile kuli Mose, amwambile ngwenyi, Ami yami Yehova.
Ngwalisolwele kuli Apalahama, nakuli Isaka, nakuli Yakova, ngwa­mi, NguKalunga ngukweci ngolo josena. Oloze kulijina lyami yami Yehova kavangutacikijileko.
Kaha ngunazamisa navo luxiko lwami kuvahana lifuci lyaKanane, lifuci lize vene vazuzumanyinenga.
Kaha ngunevu nawa kukemena cavana vaIsalele, vaze vaheta kuli vaEjipitu muundungo, kaha nguna­nuka luxiko lwami.
Xikaho Vambulile vana vaIsalele ngwove, Ami yami Yehova, kaha nangukamifumisa muxi yaviteli vyavaEjipitu, nangukamipululula muundungo wavo, nangukamisokola nalivoko lyakwolola, nakuvazangamisa kuzangamisa cacinene.
Kaha nangukamitavila kupwa mu­vatu jami. Ami nangupwa nguKa­lunga kenu, kahenu namukangutacikiza Ami, yami Yehova Kalunga kenu, yami nangukamifumisa muxi yaviteli vyavaEjipitu.
Nangukamingisa mulifuci lize ngwalixingile kuhana kuli Apala­hama nakuli Isaka nakuli Yakova. Nangukalihana kuli enu kupwa uswana wenu, Ami yami Yehova.
Mose ahanjikile ngoco kuli vana vaIsalele. Oloze kavevwililile kuli Moseko hakulwisa micima yavo, haundungo waukalu.
Yehova ahanjikile kuli Mose ngwenyi,
Ingila, uhanjike kuli Fwalo mwa­ngana waEjipitu ngwove, asuwule vana vaIsalele mulifuci lyenyi.
Mose ahanjikile kumeso aYehova ngwenyi, Tala, vana vaIsalele kave­vwililile kuli amiko. Kaha Fwalo mwangwivwilila ngacilihi? Ami yami mutu ngukweci mivumbo vazeneka kujihana.
Yehova ahanjikile kuli Mose nakuli Alone nakuvahana luximbi valwambulule kuli vana vaIsalele nakuli Fwalo mwangana waEjipitu, nakulovola vana vaIsalele mulifuci lyaEjipitu.
Vamyata jajizuvo javakaka javo ava. Vana vaLuvene mwanalsalele watwatwa vamalunga ava, ou Hanoke, ou Palu, ou Hezelone, ou Kalami, eji jikiko jitanga javaLuvene.
Kaha vana vaXimeyone vama­lunga ava, ou Yemwele, ou Yamine, ou Ohate, ou Yakine, ou Zohale, ou Xaulu, mwanapwevo kaKanane, eji jikiko jitanga javaXimeyone.
Awa akiko majina avana vaLevi vamalunga, mukusemunwina cavo, ou Ngelexone, ou Kohate, ou Melali. Kaha myaka yize ayoyele Levi yahetele mumyaka likulukaji nama­kumi atatu namyaka yitanu nayi­vali.
Vana vaNgelexone vamalunga ava, ou Livinyi, ou Ximei, nge kujitanga javo.
Vana vaKohate vamalunga ava, ou Amalame, ou Izahale, ou Hevelone, ou Ujiyele. Myaka yize ayoyele Kohate ahetele mumyaka likulukaji namakumi atatu namyaka yitatu.
Vana vaMelali vamalunga ava, ou Mali, ou Muxi. Eji jikiko jitanga javaLevi mwaya kusemunwina cavo.
Amalame ambacile Yokevete ndumbwaise, kaha ikiye asemene nenyi Alone naMose. Myaka yize ayoyele Amalame yahetele mumya­ka likulukaji namakumi atatu na­myaka yitanu nayivali.
Vana vaIzahale vamalunga ava, ou Kola, ou Nefwenge, ou Jikili.
Vana vaUjiyele ava, ou Mixaele, ou Elezafwane, ou Xicili.
Alone ambacile Elixeva, mwanaAminatave, ndumbwaNaxone, ikiye asemene nenyi Natave, naAvihu, naEleyaza, naItamale.
Vana vaKola vamalunga ava, ou Axile, ou Elekana, ou Aviyasafwe, eji jikiko jitanga javaKola.
Eleyaza mwanaAlone ambacile mwanaPuciyele umwe, ikiye asemene nenyi Fwinehase. Ava vakivo va­myata jajizuvo javakaka javaLevi mwaya jitanga javo.
Ava vakivo vaze vaAlone naMose vaze ambile Yehova ngwenyi, Lovolenu vana vaIsalele mulifuci lyaEjipitu, nge omu mwaya mayongomenavo.
Ava vakivo vaze vahanjikile kuli Fwalo mwangana waEjipitu vakalovole vana vaIsalele muEjipitu. Ava vakivo vaze vaMose naAlone.
Kaha casolokele halikumbi lize ahanjikile Yehova kuli Mose muli­fuci lyaEjipitu,
Yehova ahanjikile kuli Mose ngwenyi, Ami yami Yehova. Mwambulile Fwalo mwangana waEjipitu mwose nanguhanjika kuli ove.
Mose ambile kumeso aYehova ngwenyi, Tala, ngukweci mivumbo vazeneka kujihana, kaha Fwalo mwangwivwilila ngacilihi?
Yehova ambile kuli Mose ngwe­nyi, Tala, ngunakulingisa ku­pwa nge Kalunga kuli Fwalo, kaha yayove Alone mwapwa kapolofweto kove.
Hanjikove mwosenomu nanguku­lweza, kaha yayove Alone ahanjike kuli Fwalo ngwenyi, asuwule vaIsalele mulifuci lyenyi.
Ami nangukaluhwisa mucima waFwalo, nanguvulisa vinjikizo vyami navilinga vyami vyakukomwesa mu­lifuci lyaEjipitu.
Oloze Fwalo kexi kumivwililako. Kaha nangunangika livoko lyami haEjipitu, nangukalovola mayongomenami, vatu jami vana vaIsalele, mulifuci lyaEjipitu nakuzangamisa vaEjipitu nakuzangamisa cacinene.
VaEjipitu navakangutacikiza Ami yami Yehova, omu nangukolola livoko lyami haEjipitu, nakulovola vana vaIsalele muli vakivo.
VaMose naAlone valingile ngoco, nge omu avalwezele Yehova, mukiko vene muvalingile.
Mose apwile namyaka makumi atanu naatatu, kaha Alone apwile namyaka makumi atanu naatatu namyaka yitatu omu vahanjikile kuli Fwalo.
Yehova ahanjikile kuli Mose na­kuli Alone ngwenyi,
Omu mwahanjika Fwalo kuli enu ngwenyi, Lovolenu cisava, wambe kuli Alone ngwove, Kwata mukombo wove, uumbile hamavu, kumeso aFwalo, mangana walumuke kupwa linoka.
VaMose naAlone vengilile muli Fwalo, valingile nge omu avalwe­zele Yehova. Alone ambilile mukombo wenyi hamavu kumeso aFwalo nakumeso avangamba jenyi, kaha walumukile kupwa linoka.
Jino Fwalo nawa asanyikile vakamangana navaka-kupanda, kaha va­kivo nawa, vaka-vipupu vakuEjipitu, valingile mwomumwe nawa nakupanda cavo.
Mwomwo mutu himutu ambilile mukombo wenyi, kaha yalumukile kupwa manoka. Oloze mukombo waAlone waminyine mikombo ya­vo.
Kaha mucima waFwalo wakakamine, kavevwililileko, nge omu aha­njikile Yehova.
Yehova ambile kuli Mose ngwe­nyi, Mucima waFwalo unapu waulemu, nakane kusuwula vatu.
Yako kuli Fwalo nacimenemene, tala, mwaya kukalwiji. Wimana ku­ngenge yakalwiji akuwaneko, kaha mukombo ou walumukanga kupwa linoka uukwata mulivoko lyove.
Mwambulile ngwove, Yehova Kalunga kavaHepeleu nangutumu kuli ove, ngwenyi, Suwula vatu jami mangana vayenga mupambo vaka-ngulemese. Kaha tala, ove kanda wivwilile.
Yehova nambe ngwenyi, Omu vene naungutacikijila Ami yami Ye­hova. Tala, nanguveta meya amukalwiji namukombo uli mulivoko lya­mi, kaha nawalumuka kupwa ma­nyinga.
Vaixi vali mukalwiji navafwa, kalwiji mwanuka nalivumba lyalipi, kaha vaEjipitu navevwa unyengwe kunwa meya amukalwiji.
Yehova ambile kuli Mose ngwe­nyi, Amba kuli Alone ngwove, Kwata mukombo wove, olola livoko lyove helu lyameya aEjipitu, helu lyatulwiji twavo, nahelu lyatupila twavo, nahelu lyamyeji yavo, nahelu lyavijiva vyavo vyameya vyosena, mangana alumuke kupwa manyinga, kaha mulifuci lyaEjipitu mwosena namupwa manyinga, namumilondo yamitondo namumilondo yamalolwa.
VaMose naAlone valingile ngoco, nge muze avalwezele Yehova. Azu­ndwile mukombo wenyi, avetele hameya apwile mukalwiji kumeso aFwalo, nakumeso avangamba jenyi. Meya amukalwiji osena alumukile kupwa manyinga.
Vaixi vamukalwiji vafwile, kalwiji anukile nalivumba lyalipi, kaha va­Ejipitu kavahaxile kunwa meya mukalwijiko. Manyingaze apwile mu­lifuci lyaEjipitu mwosena.
Vaka-vipupu vamuEjipitu vali­ngile mwomumwe nawa nakupanda cavo, kaha mucima waFwalo wakakamine, kavevwililileko, nge omu ahanjikile Yehova.
Fwalo alumukile, engilile mu­zuvo yenyi, kahakileko mucima we­nyi cipwe kucumeciko.
VaEjipitu vosena vafulile kuci­kulo cakalwiji kwosena vawane me­ya akunwa, mwomwo kavahaxile kunwa meya amukalwijiko.
Kaha makumbi atanu naavali ahicilemo kufumisomu avetele Ye­hova kalwiji.
Yehova ahanjikile kuli Mose ngwenyi, Ingila muli Fwalo, umwambulile ngwove, Yehova na­mbe ngwenyi, Suwula vatu jami, mangana vakanguzacile.
Oloze nge naukana kuvasuwula, tala, nanguveta mungiza yove mwo­sena navimbotwe.
Mukalwiji namuyonga vimbotwe, navakanduka nakwingila muzuvo yove, namwove mwakusavala, nahakahela kove, namumazuvo avanga­mba jove, nahali vatu jove, namujifwolonyi jove, namuviwaci vyove vyakucikila mbolo.
Vimbotwe navakandukila kuli ove nakuli vatu jove, nakuli vangamba jove vosena.
Yehova ambile kuli Mose ngwe­nyi, Mwambulile Alone ngwove, Olola livoko lyove namukombo wove helu lyatulwiji nahelu lyatupila nahelu lyamyeji, ukandwise vimbotwe halifuci lyaEjipitu.
Alone olwele livoko lyenyi helu lyameya aEjipitu, kaha vimbotwe vakandukile, vapwile kulifuci lya­Ejipitu kwosena.
Navaka-vipupu nawa valingile mwomumwe nakupanda cavo, vakandwixile vimbotwe halifuci lya­Ejipitu.
Jino Fwalo asanyikile vaMose naAlone, avambile ngwenyi, Lembelelenu Yehova afumise vimbotwe kuli ami nakuli vatu jami, kaha nangusuwula vatu, vayenga vaka-muvatwile Yehova vimuna.
Mose ambile kuli Fwalo ngwenyi, Lisase hali ami. Nangulembelela hali ove nahali vangamba jove, nahali vatu jove, ngwami, vimbotwe vanonge mwaka uka kuli ove nakumazuvo ove, vasale mukalwiji kaha?
Avambile ngwenyi, Hamene. Mose amwambile ngwenyi, Cipwe­nga nge mwaya lizu lyove, manga­na utacikize ngwove, kakwexi weka wakufwana nge Yehova Kalunga ketuko.
Vimbotwe navafuma kuli ove, nakumazuvo ove, nakuli vangamba jove, nakuli vatu jove, navasala mukalwiji kaha.
VaMose naAlone valovokele muli Fwalo. Mose atetele kuli Yehova hali vimbotwe vaze anehele hali Fwalo.
Yehova alingile nge mwayile lizu lyaMose, kaha vimbotwe vafwile mumazuvo, namuvipango, namumawande.
Vavakungwijile milumba, kaha lifuci lyanukile nalivumba lyalipi.
Oloze omu amwene Fwalo ngwe­nyi, kuli kuhwima, alingixile mucima wenyi kupwa waulemu, kavevwililileko, nge muze ahanjikile Yehova.
Yehova ambile kuli Mose ngwe­nyi, Amba kuli Alone ngwove, Olola mukombo wove, uvete lukungu lwa­hamavu, mangana lwalumuke kupwa vajina mulifuci lyaEjipitu mwosena.
Valingile ngoco. Alone olwele livoko lyenyi namukombo wenyi, avetele lukungu lwahamavu, kaha kwapwile vajina nahali vatu nahali vimuna. Lukungu lwosena lwaha­mavu lwalumukile kupwa vajina mulifuci lyaEjipitu mwosena.
Jino vaka-vipupu nawa valingile mwomumwe nakupanda cavo ngwa­vo, valovole vajina, oloze kavaha­xileko. Kaha kwapwile vajina nahali vatu nahali vimuna.
Jino vaka-vipupu Vambile kuli Fwalo ngwavo, Ou wou munwe waKalunga. Kaha mucima waFwalo wakakamine, kavevwililileko, nge muze ahanjikile Yehova.
Yehova ambile kuli Mose ngwe­nyi, Meneka cimenemene, wimane kumeso aFwalo. Tala, mwalovoka nakuya kumeya. Umwambulile ngwove, Yehova nambe ngwenyi, Suwula vatu jami mangana vakanguzacile.
Mokomoko, kaci nge kaute kusuwula vatu jami, tala, nangutuma mayongomena avajiji kuli ove nakuli vangamba jove nakuli vatu jove namumazuvo ove. Mumazuvo ava­Ejipitu namuyangilila mayongomena avajiji, nahamavu nawa oho vana­twame.
Kaha halikumbi olyo nanguhandula lifuci Ngoxene mwatwama vatu jami, muze kamwexi kupwa mayongomena avajijiko, mangana ungutacikize Ami, yami Yehova muli vaka-mavu.
Nanguhandununa mukaci kavatu jami navatu jove. Hamene nakusoloka cinjikizo kana.
Yehova alingile ngoco. Kwejile mayongomena avajiji amavulu, mu­zuvo yaFwalo, namumazuvo ava­ngamba jenyi. Mulifuci lyaEjipitu lyosena lifuci valyenyekele namayongomena avajiji aze.
Fwalo asanyikile vaMose naAlone, avambile ngwenyi, Yenu mukamuvatwile Kalunga kenu vimuna mulifuci lino.
Mose amwambile ngwenyi, Kaca­wahile kulinga ngocoko. Mwomwo natumuvatwila Yehova Kalunga ketu vize vyakwivwisa vaEjipitu unyengwe. Tala, vize vyakwivwisa va­Ejipitu unyengwe kaci nge natuvivatwila kumeso avo, kavexi kutwasa malolwako, numba?
Natuya mupambo, kutambuka makumbi atatu, kaha natukamuvatwila Yehova Kalunga ketu vimuna, nge omu mwakatulweza.
Fwalo avambile ngwenyi, Nangumisuwula mangana mukamuvatwile Yehova Kalunga kenu mu­pambo. Oloze kanda muya kwakusukuko. Lembelela hali ami.
Mose amwambile ngwenyi, Tala, nangulovoka kuli ove, kaha nangulembelela Yehova mangana mayo­ngomena avajiji afume kuli ove Fwalo, nakuli vangamba jove, nakuli vatu jove hamene. Oloze Fwalo kanda atangisa cekako hakukana kusuwula vatu vakamuvatwile Ye­hova vimuna.
Mose alovokele muli Fwalo, alembelelele Yehova.
Kaha Yehova alingile nge mwa­yile lizu lyaMose. Afumixile mayo­ngomena avajiji kuli Fwalo, nakuli vangamba jenyi, nakuli vatu jenyi, kakwasalile cipwe umweko.
Kaha Fwalo alingixile ceka mu­cima wenyi kupwa waulemu, kasuwile vatuko.
Yehova ambile kuli Mose ngwe­nyi, Ingila muli Fwalo, umwa­mbulile ngwove, Yehova Kalunga kavaHepeleu nambe ngwenyi, Su­wula vatu jami mangana vakangu­zacile.
Mwomwo kaci nge naukana ku­vasuwula, nge ciuvayiya lika,
tala, livoko lyaYehova lili havimuna jove vali muvipapa, nahali tuvalu, nahali vimbulu, nahali va­ngamela, nahamautanga avangombe, nahamautanga avimuna vavandende, nakupwa musongo wakulitambwisa waupi cikuma.
Yehova mwahandununa mukaci kavimuna javalsalele navimuna va­muEjipitu, kuli ava vavana vaIsalele kakwexi kufwa cipwe umweko.
Yehova atongwele nawa likumbi ngwenyi, Hamene numba Yehova alinge cuma kana mulifuci.
Kahomu kwacele Yehova alingile cuma kana. Vimuna vamuEjipitu vosena vafwile. Oloze kuli vimuna javana vaIsalele kakwafwile cipwe umweko.
Fwalo atumine vatu, kaha kuma­na, kuli vimuna javalsalele kakwa­pwile umwe wakufwako. Oloze mu­cima waFwalo wapwile waulemu, kasuwile vatuko.
Yehova ambile kuli Mose nakuli Alone ngwenyi, Tapulenu wuto wakulilungu, mavoko to, kaha Mose aulakumune kutalisa kwilu kumeso aFwalo.
Nawalumuka kupwa lukungu lwalupululu mulifuci lyaEjipitu lyosena, kaha nalupwa mahute akulitumbukila nakujimbasana nahali vatu na­hali tunyama mulifuci lyaEjipitu lyosena.
Vatapwile wuto wakulilungu, Vemanyine kumeso aFwalo. Mose aulakumwine kutalisa kwilu, kaha walumukile kupwa mahute akulitumbukila nakujimbasana hali vatu nahali tunyama.
Vaze vaka-vipupu kavahaxile kwimana kumeso aMoseko hamahute, mwomwo mahute apwile nahali vaze vaka-vipupu nahali vaEjipitu vosena, xikaho.
Kaha Yehova akakamixile mu­cima waFwalo, kavevwililileko, nge omu ambile Yehova kuli Mose.
Yehova ambile kuli Mose ngwe­nyi, Meneka cimenemene, wimane kumeso aFwalo, umwambulile ngwo­ve, Yehova Kalunga kavaHepeleu nambe ngwenyi, Suwula vatu jami, mangana vakanguzacile.
Mwomwo makumbi ano nangutuma misongo yakuli Ami yosena hamucima wove nahali vangamba jove nahali vatu jove, mangana utacikize, kumavu kwosena kakwexi weka nge Amiko.
Mwomwo kaci ngunolola lyehi livoko lyami nakumiveta navatu jove namusongo wacihita, kaha nawa kaci unatoko lyehi hamavu.
Oloze camwenemwene hakiko vene ngunakufumakanyixila, ma­ngana ngukakusolwele ngolo jami, kaha mangana vakambulule lijina lyami hamavu hosena.
Noholili uli nakulizundula hali vatu jami, tahi? omu unakane ku­vasuwula.
Tala, hamene nganoholili nangunokesa vula yamalolwa yayinene mateli, kanda vamone lyehi yangacize kuEjipitu kufumisa kulikumbi lize vaputukile kutunga lifuci pala­nga noholili.
Xikaho jino tuma vatu, anguhwisako wingise vimuna jove, navosenovo uli navo muvipapa. Mwomwo vatu vosena natunyama vosena vaze navawana muvipapa, vaze navazeneka kuneha muzuvo, vula yamalolwa nayivanokela, kaha hinavafwa.
Muli vangamba jaFwalo, uze evwile woma wamazu aYehova engi­xile vangamba jenyi navimuna jenyi mumazuvo.
Kaha uze ahumbwile mazu aYe­hova, asezele vangamba jenyi navi­muna jenyi mucipapa.
Yehova ambile kuli Mose ngwe­nyi, Olola livoko lyove ulitalise kwilu, mangana kupwenga vula yamalolwa kulifuci lyaEjipitu kwo­sena, nahali vatu, nahali tunyama, nahavyuma vyahamavu vyosena vi­tuta, mulifuci lyaEjipitu lyosena.
Mose azundwile mukombo we­nyi, autalixile kwilu. Yehova atu­mine mikalateta navula yamalolwa, nakakahya nawa kahicile hamavu, kaha Yehova anokesele vula yamalolwa kulifuci lyaEjipitu.
Ngoco kwapwile vula yamalolwa nakakahya kakufutula navula yamalolwa, yayinene cikuma. Yangacize yapwile kanda vayimone lyehi mulifuci lyaEjipitu lyosena kufumisa haze vatungile lifuci.
 Vula yamalolwa yize yacikile vosena vaze vapwile muvipapa kuli­fuci lyaEjipitu kwosena, navatu na­tunyama, kaha vula yamalolwa yize yacikile vyuma vyahamavu vyosena vituta, yahokwele vitondo vyamuvipapa vyosena.
Kulifuci Ngoxene kaha, kuze va­pwile vana vaIsalele, kakwanokele vula yamalolwako.
Fwalo atumine nakusanyika vaMose naAlone, avambile ngwenyi, Jino ngunavulumuna. Yehova Ikiye Muka-kwoloka, kahami navatu jami tuvaka-xili.
Lembelelenu Yehova, mwomwo eyi mikalateta yangolo navula yamalolwa vinasu, kaha nangumisuwula, kamwexi kuximbula cekako.
Mose amwambile ngwenyi, Li­nwomu ngunafumu munganda, nangwolola mavoko ami kuli Yehova, mikalateta hinayihola, kaha vula yamalolwa kayexi kunoka cekako, mangana utacikize ngwove, mavu anapu ambala aYehova.
Oloze ngunatacikiza ngwami, enu kwenu navangamba jove kamwexi kumwivwa Kalunga womako cipwe noholyapwa.
Kaha linyu nambale vyacikikile, mwomwo mbale yapwile yinalovola lyehi mitwe, kaha linyu nawa lyali­ngile linasakumwina lyehi.
Oloze tiliku nasepelete kavyacikikileko, mwomwo haze kanda vikule, xikaho.
Mose alovokele munganda muli Fwalo, olwele mavoko enyi kuli Yehova. Mikalateta yaholele navula yamalolwa yavatukile, kaha vula kayanokele ceka hamavuko.
Omu amwene Fwalo ngwenyi, vula navula yamalolwa namikalateta vinaholo, avulumwine ceka nawa, alingixile mucima wenyi kupwa waulemu, naikiye navangamba jenyi.
Mucima waFwalo wakakamine, kasuwile vana vaIsaleleko, nge omu ahanjikile Yehova muli Mose.
Yehova ambile kuli Mose ngwenyi, Ingila muli Fwalo, mwomwo ngunalingisa lyehi mucima wenyi kupwa waulemu, namicima yavangamba jenyi nawa, mangana nguhase kulwezevi vinjikizo vyami muli vakivo,
mangana mukahase kwambulula vyumevi ngunazate muEjipitu, navinjikizo vyami ngunalingi muli va­kivo, mumatwitwi avana venu va­malunga nawawa avazukulu jenu, mangana mukangutacikize Ami ya­mi Yehova.
VaMose naAlone vengilile muli Fwalo, vamwambile ngwavo, Yehova Kalunga kavaHepeleu nambe ngwe­nyi, Naukana kulinyisa kumeso ami palanga nakumwaka uka? Suwula vatu jami mangana vakanguzacile.
Mokomoko nge naukana kusuwula vatu jami, tala, hamene nangu­neha vambimba-makumbi mulifuci lyove.
Navapwa kwilu lyamavu kwosena, ngoco mutu kexi kuhasa kumona mavuko. Navalya vikwavo vinasaleho evi yinamisezela vula yamalolwa, kaha navalya mitondo yosena yinasoko mulifuci lyenu.
Mazuvo ove namazuvo avanga­mba jove namazuvo avaEjipitu vo­sena nawasula, cipwe vakaka jenu cipwe vakakuluka jenu kanda vamone lyehi vapwaha, kufumisa haze vapwile hamavu nakulikumbi lyalelo. Kahalumukile, alovokele muli Fwa­lo.
Vangamba jaFwalo vamwambile ngwavo, Lungou mwapwanga muheto kuli etu palanga nakumwaka uka? Suwula malunga mangana vakamuzacile Yehova Kalunga kavo. Nyi kanda utacikize? lifuci lyaEjipitu linanongo lyehi.
VaMose naAlone vavengixile ceka muli Fwalo, kaha avambile ngwenyi, Yenu, mukazacile Yehova Kalunga kenu, oloze ava navaya veya?
Mose amwambile ngwenyi, Na­tuya navanyike jetu navakulwane jetu, navana vetu vamalunga navava vamapwevo, namautangetu avimuna vavandende nawawa avangombe, mwomwo catela kuli etu kumulingila Yehova ciwanyino.
Avambile ngwenyi, Yehova apwe­nga nayenu, nge omu nangumisuwula navana venu. Lilamenunga, mwo­mwo kumeso enu kuli lupi.
Cijiloco! Yenunga jino enu mu­napu mumalunga mwakula lyehi mukamuzacile Yehova, mwomwo ngoco mumunasake. Kaha vavahangile kumeso aFwalo.
Yehova ambile kuli Mose ngwe­nyi, Olola livoko lyove helu lyalifuci lyaEjipitu, usanyike vambimba-makumbi, mangana veze halifuci lyaEjipitu, valyenga vyuma vyamu­lifuci vyosena vituta, vyosenevi yasezanga vula yamalolwa.
Mose azundwile mukombo wenyi helu lyalifuci lyaEjipitu, kaha Ye­hova atumine peho yakufuma ku­musamuko yahuhwile halifuci liku­mbi lize lyosena namusana naufuku. Kahomu kwacele, peho yakumusa­muko yize yanehele vambimba-makumbi.
Vambimba-makumbi vejile kuli­fuci lyaEjipitu kwosena, vatwamine kwosena kwahicile ngiza yaEjipitu. Vapwile vavapi cikuma. Ximbu va­pwile vakivo kanda veze kakwapwile vambimba-makumbi nge vazeko, kaha kunyima yavo nawa kakwexi kukapwa vangacizeko.
Mwomwo vapwile helu lyamavu hosena, ngoco lifuci lyengilile mumilima. Valile vyuma vyamulifuci vyosena vituta, namihako yamito­ndo yosena yize yasezele vula yamalolwa. Kakwasalile cipwe cuma cimwe citutako, cipwe mutondo ci­pwe cuma cahamavu cituta, mulifuci lyaEjipitu mwosena.
Jino Fwalo anguhwixile nakusa­nyika vaMose naAlone, avambile ngwenyi, Ngunavulumuna mulonga kuli Yehova Kalunga kenu nakuli enu.
Xikaho jino, aci ngukonekelenu mulonga wami ou kaha, lembelelenu Yehova Kalunga kenu, mangana angufumise kufwa cino kaha.
Xikaho alovokele muli Fwalo kaha alembelelele Yehova.
Yehova alumwine peho yangolo cikuma yihuhwe kufuma kumuya­kumbi, yikiko yapekumwine vambimba-makumbi, yavambilile mukalungalwiji Ucila. Mwosena mwahita ngiza yaEjipitu kamwasalile mbimba cipwe umweko.
Oloze Yehova akakamixile mu­cima waFwalo, kaha kasuwile vana valsaleleko.
Yehova ambile kuli Mose ngwe­nyi, Olola livoko lyove ulitalise kwilu, mangana kulifuci lyaEjipitu kwosena kupwenga milima, vatu vapupucilenga mumilima.
Mose olwele livoko lyenyi alitalixile kwilu, kaha mulifuci lyaEjipitu mwosena mwapwile milima wi ma­kumbi atatu.
Vatu kavalimwenengako, kakwa­pwile cipwe umwe akatukile kumahyenyiko makumbi atatu. Oloze mumazuvo avana vaIsalele vosena mwapwile zwalala.
Fwalo atambakanyine kuli Mose, amwambile ngwenyi, Yenu, kazacilenu Yehova. Oloze mautangenu avimuna vavandende nawawa ava­ngombe asale, navana venu nawa muyenga navo.
Mose amwambile ngwenyi, Ku­vanga utuhane nawa navimuna tukavatule navava vamawana aku­lumba, mangana tukahase kumuvatwila Yehova Kalunga ketu vi­muna.
Vimuna jetu nawa natuya navo. Katwexi kuseza cipwe lusende lumwe munyimako. Mwomwo catela kuli etu kukwataho vamwe tukamuzacile Yehova Kalunga ketu. Kaha ku­vanga tunahete kuze numba tutacikize ava catela kuli etu kumuzacixila Yehova.
Oloze Yehova akakamixile mu­cima waFwalo, ngoco ketavile kuvasuwulako.
Fwalo ambile kuli Mose ngwenyi, Fuma kuli ami, lilamenga nawa, kanda ukatala ceka meso amiko. Mwomwo halikumbi lize naukamona meso ami, naukafwa.
Mose amwambile ngwenyi, Unahanjika kanawa, kangwexi kuka­mona ceka meso oveko.
Yehova ambile kuli Mose ngwenyi, Kucili musongo umwe kaha nanguneha hali Fwalo nahali vaEjipitu, numba amisuwule mufume muno. Omu mwamisuwula, mwamihanga cakumihanga muvo­sena mufume muno.
Hanjika jino mumatwitwi avatu, kaha lunga hilunga alombe vyuma vyapalata, navyuma vyaulu kuli uze alihata nenyi, napwevo hipwevo nawa kuli uze alihata nenyi.
Yehova avawanyixile vatu likoji kumeso avaEjipitu. Kaha nawa uze lunga Mose apwile mutu wamunene cikuma mulifuci lyaEjipitu, kumeso avangamba jaFwalo, nakumeso ava­tu vakwavo.
Mose ambile ngwenyi, Yehova nambe ngwenyi, Mukaci kaufuku nangulovokela muli vaEjipitu,
kaha vatwatwa vamulifuci lyaEji­pitu vosena navafwa, kufumisa kuli twatwa yaFwalo natwame halitanda lyenyi lyawangana, nakutwala kuli twatwa vandungo wapwevo natwame kulilolwa lyakucekela wunga, navatwatwa vatunyama vosena.
Nakupwa miteto yayinene kulifuci lyaEjipitu kwosena, kanda kupwe lyehi yangacize, kaha kakwexi kuka­pwa ceka yangacizeko.
Oloze vana vaIsalele vosena cipwe kawa kexi kuvawozako, cipwe mutu cipwe kanyama, mangana utacikize omu eji kuhandununanga Yehova mukaci kavaEjipitu wavaIsalele.
Kaha vangamba jove vosenava navaxikumuka kuli ami nakulifukula kuli ami nakwamba ngwavo, Lovoka muno, nayove navatu vosenava vanakukave. Kaha hakukumisa vyu­mevi numba hinangulovoka. Kaha alovokele muli Fwalo nakwivwa utenu cikuma.
Yehova ambile kuli Mose ngwe­nyi, Fwalo kexi kumivwililako, ma­ngana vilinga vyami vyakukomwesa vivule mulifuci lyaEjipitu.
VaMose naAlone valingile vilinga vyakukomwesa vyosenevi kumeso aFwalo. Kaha Yehova akakamixile mucima waFwalo, ngoco kasuwile vana vaIsalele mulifuci lyenyiko.
Yehova ambile kuli Mose nakuli Alone mulifuci lyaEjipitu ngwenyi,
Kakweji uno apwe kakweji waku­putuka kuli enu, apwe kakweji wa­kulivanga wamwaka kuli enu.
Hanjikenu kulizavu yavaIsalele lyosena ngwenu, Halikumbi lyaka­kweji uno lyakusokesa mulikumi, valitalile lunga hilunga musamba, nge mwaya jitanga jamasevo, kuzuvo musamba kuzuvo musamba.
Kaci nge vaze vakuzuvo yimwe vanapu vavandende kulya musamba, kaha ivene nayou alihata nenyi va­litalile umwe nge kutesa nakuvula cavatu, mulilavile hamusamba nge kutesa nakulya camutu himutu.
Musamba wenu apwe wakuze­neka katenga, cilunga wamwaka umwe. Mukamukwata cipwe kumikoko cipwe kuvapembe.
 Mumulama nakulikumbi lyaka­kweji lyakusokesa mulikumi na­awana. Kaha liwuka lyalizavu yavaIsalele lyosena vamujihe hakutoka calikumbi.
Vakambate kumanyingenyi vakawasapwile kuvipamba vyavikolo vyamazuvo muze navakamulya vyakujihaci vivali nakucipamba cahelu.
Vakalye nyama ufuku uze, yakwoca hakakahya, nambolo yakuzeneka cimbalwila, vakayilye namafo amasasu.
Kanda mukamulya wamuvisuko, cipwe wakuteleka mumeya, xina wakwoca hakakahya kaha, namutwe wenyi namahinji enyi navize vyamujimo lyenyi.
Kanda mukasezaho nahakucako, oloze vyexovyo navikasalaho nahakuca mukavyoca hakakahya.
Kaha mukamulya ngana, namihya yenu yakukasa lyehi mujimbunda jenu, namendelo enu kuma­hinji enu, namikombo yenu kuma­voko enu. Mukanguhwisa kumulya. Napu paseka yaYehova.
Mwomwo naufuku uze nangukahita mulifuci lyaEjipitu, nakuveta vatwatwa vamulifuci lyaEjipitu vosena, navatu natunyama. Kaha nangukazangamisa tulunga twavaEjipitu vosena. Ami yami Yehova.
Oloze manyingaze nawakapwa katacikijilo kuli enu kumazuvo aze muli, kahomu nangukamona ma­nyinga, nangukamizomboka, kuli enu kakwexi kukapwa musongo wakuminongesako, omu nangukaveta lifuci lyaEjipitu.
Likumbi lize nalikapwa lyakwanukilangaho kuli enu, mukalilamenga hiciwanyino kuli Yehova, mukalilamenga hiciwanyino kupwa cilika mukusemunwina cenu cosena haya myaka yosena.
Mukalyanga mbolo yakuzeneka cimbalwila makumbi atanu naavali. Halikumbi lyatete vene mukafumisa cimbalwila mumazuvo enu. Mwo­mwo Wexowo mwakalya mbolo yacimbalwila kufumisa kulikumbi lyatete nakutwala kulikumbi lyamucitanu naavali, mutu uze navakamutetamo muli vaIsalele.
Halikumbi lyatete hakapwe kulikungulula cajila kuli enu, kaha hali­kumbi lyamucitanu naavali haka­pwe kulikungulula cajila. Kanda mukazataho milimo cipwe yimweko, xineyi yakulya camutu himutu kaha, yize kaha namukahasa kuyizata.
Mukalama ciwanyino cambolo yakuzeneka cimbalwila, mwomwo halikumbi lize vene ngunalovola mayongomenenu mulifuci lyaEjipitu. Xikaho mukalama likumbi lize, ku­pwa cilika mukusemunwina cenu cosena haya myaka yosena.
 Hakakweji watete, halikumbi lyakakweji lyakusokesa mulikumi naawana, hacingoloxi, mukalya mbolo yakuzeneka cimbalwila, pa­langa nakulikumbi lyakakweji lya­kusokesa mumakumi avali naliku­mbi limwe hacingoloxi.
Kanda vakawana cimbalwila mu­mazuvo enuko makumbi atanu naa­vali. Mwomwo wexowo mwakalya cize cili nacimbalwila, mutu uze navakamutetamo mulizavu lyavaIsalele, cipwe napu muka-kuzuzumanamo, cipwe mutu wakusemuwila mulifuci.
Kanda mukalya cuma cimwe cili nacimbalwilako. Mumazuvo enu mwosena mukalyanga mbolo yaku­zeneka cimbalwila.
Jino Mose asanyikile vakulwane javaIsalele vosena, avambile ngwe­nyi, Yenu mulisakwile misamba nge omu vapwa vaka-majiko enu, mukajihe paseka.
Kaha mukambata mikamo yahusope, mukayitupike mumanyinga ali hajimbaxiya, mukasapwile ma­nyinga ali hajimbaxiya kuvipamba vyavikolo vyakujihaci jivali navize vyahelu. Kaha kuli enu kanda kuka­lovoka mutu umwe kucikolo cazuvo yenyiko palanga nahakuca.
Mwomwo Yehova mwakahita mulifuci nakuveta vaEjipitu, kahomu mwakamona manyinga kuvi­pamba vyakujihaci vivali nacize cahelu, Yehova mwakazomboka ci­kolo cize, kexi kuketavila mukakunongesa kwingila mumazuvo enu nakumivetako.
Mukalamanga cuma cino, Uka­pwenga cilika kuli enu nakuli vana venu haya myaka yosena.
Kaha cikasoloke, omu namukaheta mulifuci lize mwakamihana Yehova, nge omu namixiki, mukala­manga milimo eyi.
Kaha cikasoloke, omu navakamihula vana venu ngwavo, Enu ngwenu, mangana amilimo eyi aya mulihi?
Mukavamba ngwenu, Cinapu ku­vatala cimuna wapaseka yaYehova, mwomwo azombokele mazuvo avana vaIsalele muEjipitu, omu avetele vaEjipitu, kaha apululwile mazuvo etu. Kaha vatu vanongamine mitwe yavo, valifukwile.
Vana vaIsalele vayile, valingile ngoco, nge omu avalwezele Yehova vaMose naAlone, mukiko vene mu­valinga.
Kaha casolokele mukaci kau­fuku, Yehova avetele vatwatwa va­mulifuci lyaEjipitu vosena, kufumisa kuli twatwa yaFwalo atwamine hali­tanda lyenyi lyawangana nakutwala kuli twatwa yafunge atwamine mu­zuvo yamalwa, navatwatwa javimuna vosena.
Fwalo ahindukile naufuku, na­ikiye navangamba jenyi vosena, navaEjipitu vosena. Kaha kwapwile miteto yayinene muEjipitu, mwo­mwo kamwapwile zuvo yimwe yaku­zeneka mufuko.
Asanyikile vaMose naAlone nau­fuku, avambile ngwenyi, Katukenu, fumenu muli vatu jami, nayenu na­vana vaIsalele. Yenu mukamuzacile Yehova, nge omu munambe.
Yenunga namautangenu avimuna vavandende nawawa avangombe, nge omu munambe. Yenunga, kaha ngukisulenu nayami nawa.
 VaEjipitu vavaxinjilile vatu, va­nguhwixile nakuvasuwula mulifuci. Mwomwo valyambile ngwavo, Tu­vosena tunafu lika.
Vatu vambacile wunga wavo ximbu wapwile kanda ufutunuke nacimbalwila, naviwaci vyavo vyakucikila vavikaxilile mumahinavo havifwiji vyavo.
Kaha vana vaIsalele valingile nge mwayile lizu lyaMose, valombele vyuma vyapalata, navyuma vyaulu, namahina akuvwala kuli vaEji­pitu.
Yehova avawanyixile vatu likoji kumeso avaEjipitu, ngoco vavahanyine vize valombele. Kaha vapupile vaEjipitu.
Vana vaIsalele vakatukile kuLamasese, vayile kuSukote, vapwile kafwe vihita vyavaze vatambukile hamavu vitanu nacimwe, malunga, navanyike nawa kuvapwile.
Vatu vavavulu veka naveka nawa vayile navo hamwe, namautanga avi­muna vavandende nawawa avango­mbe, vimuna vavavulu cikuma.
Vocele jimbolo jakuzeneka ci­mbalwila nawunga wavo uze Va­nehele hakufuma kuEjipitu, mwo­mwo kawafutunukile nacimbalwila­ko, mwomwo vavahangile muEji­pitu, kavahaxile kuximbulako, kaha kavalitalilile pauko.
Jino myaka yize vatwamine vana vaIsalele muEjipitu yapwile myaka makulukaji awana namyaka ma­kumi atatu.
Kaha casolokele, hakukumisa myaka makulukaji awana namyaka makumi atatu, casolokele halikumbi lize vene mayongomena aYehova osena alovokele mulifuci lyaEjipitu.
Ufuku uze unapu ufuku wakulama cikuma kumeso aYehova, mwo­mwo hakuvalovola mulifuci lyaEji­pitu. Ou ukiko ufuku uze waYehova wakulama cikuma kuli vana vaIsa­lele vosena mukusemunwina cavo cosena.
Yehova ambile kuli Mose nakuli Alone ngwenyi, Eci cikiko cilika capaseka. Muka-muyaci weka kanda akalyakoko.
Oloze ndungo yamutu himutu ou nalande najimbongo, kuvanga unamujihana numba ahase kulyako.
Muka-kuzuzumana nangamba wakufweta kanda vakalyakoko.
Vakayilile muzuvo yimwe yimwe kaha, kanda mukalovola kunyama yayo mujizuvo nakuvitwala kuwelukako. Kaha nawa, kanda mukahokola cifuhwa cayo cipwe cimweko.
Lizavu lyavaIsalele lyosena Uka­yilinge.
Omu mwakazuzumana muka-muyaci weka kuli enu, omu mwakasaka kulama paseka kuli Yehova, vakajihane malunga vosena vaze ali navo, numba apandame kukuyilama, kaha himwakapwa nge uze wakuse­muwila mulifuci. Oloze cilima cipwe umwe kanda akalyakoko. Kupwe­nga luximbi lumwe kaha, nakuli ou wakusemuwila mulifuci nakuli muka-muyaci weka nazuzumana muli enu.
Empty verse
Ngoco muvalingile vana vaIsalele vosena, nge omu avalwezele Yehova vaMose naAlone, ngoco muvalingile.
Kaha casolokele halikumbi lize vene Yehova alowele vana vaIsalele mulifuci lyaEjipitu kumayongomenavo.
Yehova ambile kuli Mose ngwenyi,
 Ngujilikile vana vavatwatwa vo­sena, wexowo wakuliteta mutwe muli vana vaIsalele, cipwe mutu cipwe kanyama, napu wami.
Mose ambile kuli vatu ngwenyi, Anukenunga likumbi lino munalovoka muEjipitu, muzuvo yaundungo. Mwomwo Yehova namilovola muno nangolo jalivoko lyenyi. Kanda mukalya mbolo yacimbalwila yimweko.
Likumbi lino vene munalovoka hakakweji Avive.
Kaha cikapwe, omu mwakamihetesa Yehova mulifuci lyavaKanane navaHete navaAmole navaHivi nava­Yevuse, lize alixingilile kuli vakaku­luka jenu kumihana, lifuci lyaku­mbwambumuka mavele nawuci, mukalinge milimo eyi hakakweji uno.
Mukalyanga mbolo yakuzeneka cimbalwila makumbi atanu naavali, kaha halikumbi lyamucitanu naavali hakapwe ciwanyino kuli Yehova.
Mbolo yakuzeneka cimbalwila mukayilyanga makumbi atanu naavali. Kanda vakamona mbolo yacimba­lwila kuli enuko, kaha nawa kanda vakamona cimbalwila kuli enuko omu mwahita ngiza yenu mwosena.
Mukavalweza vana venu haliku­mbi lize ngwenu, Mwomwo hacuma cize alingile Yehova kuli etu omu twalovokele muEjipitu, xikaho.
Cikapwenga cinjikizo kuli enu hamavoko enu, cakwanukilangaho mukaci kameso enu, mangana jixi­mbi jaYehova jitwamenga mutunwa twenu, mwomwo Yehova amilowele muEjipitu nalivoko lyangolo.
Xikaho mukalama cilikeci hangonde yaco hamwaka hamwaka.
Kaha cikapwe, omu mwakamihetesa Yehova mulifuci lyavaKa­nane, nge muze alixingile kuli enu nakuli vakakuluka jenu, omu mwakamihanalyo,
mukahandunwina vaze vakuliteta mitwe vosena kuli Yehova, navaze vakuliteta mitwe vosena muli navo vakusemuka kuli tunyama, vilunga vosena vakapwe va Yehova.
Wexowo wakuliteta mutwe wacimbulu mukamusokola namwana-mukoko. Oloze kaci nge kamute kumusokola, kaha mukahokola xingo yenyi. Kaha vana venu vava­twatwa vavatu vosena mukavasokola.
 Kaha cikapwe, omu navakami­hula kuli vana venu kumwaka ngwa­vo, Eci cika? mukavambulila ngwe­nu, Yehova atulowele muEjipitu, muzuvo yaundungo, nangolo jali­voko lyenyi.
Kaha casolokele, omu amwene Fwalo kukaluhwa hakutusuwula, Yehova ajihile vana vavatwatwa vamuEjipitu vosena, navatwatwa va­vatu, navava vatunyama. Xikaho tweji kumuvatwilanga Yehova ava vakuliteta mitwe vosena, ava vavilunga, oloze vana vetu vavatwatwa vosena tweji kuvasokolanga.
Kaha cikapwenga cinjikizo ku­mavoko enu, cakukaxila mukaci kameso enu, mwomwo Yehova atulowele mulifuci lyaEjipitu nangolo jalivoko lyenyi, xikaho.
Kaha casolokele, omu asuwile Fwalo vatu, Kalunga kavatwalile mujila yakulifuci lyavaFwilixiteko, cipwe yapwile yakamwihi, mwomwo Kalunga ambile ngwenyi, Kucina pamo vatu navakalumukomu navamona jita, nakukinduluka ceka ku­Ejipitu.
Oloze Kalunga avakondolwesele vatu mujila yapambo kuKalungalwiji Ucila. Kaha vana vaIsalele valovokele mulifuci lyaEjipitu vanavwale lyehi vitwa.
Mose ambacile vifuhwa vyaYosefwe, ayile navyo, mwomwo Yo­sefwe avaxingixile vana vaIsalele cikuma ngwenyi, Camwenemwene Kalunga mwakamyalakana, kaha namukatwala vifuhwa vyami nayenu hamwe.
Vakatukile kuSukote, vayile na­kusavala kuEtame, kusembwa ya­pambo.
 Yehova avatwaminyinyinengako hamusana mupanda yalivwi, naku­vatwala mujila, kaha naufuku mu­panda yakakahya nakuvamunyikila, mangana vahase kutambuka namu­sana naufuku.
Panda yaliwvi hamusana, napanda yakakahya haufuku kayafumine kumeso avatuko.
Yehova ahanjikile kuli Mose ngwenyi,
Hanjika kuli vana vaIsalele ngwo­ve, valumuke vaye vasavale kulutwe lwaPi-hahilote, hakaci kaMingitole nakalungalwiji, kulutwe lwaMbale-zefwone, mukasavale kwakulitala­sana nakuze, kukalungalwiji.
Mwomwo Fwalo mwavuluka vana vaIsalele ngwenyi, Vanalilimbi mu­lifuci, pambo yinavajingilika.
Nangukakamisa mucima waFwalo, mangana avakavangize, kaha nanguliwanyina ulemu hali Fwalo nahajita yenyi yosena. VaEjipitu navakangutacikiza Ami yami Ye­hova. Kaha valingile ngoco.
Jino vamulwezele mwangana wa­Ejipitu ngwavo, Vatu vanacinyi. Kaha mucima waFwalo nayeyi ya­vangamba jenyi yalumukile hali vatu vaze, valyambile ngwavo, Eyi tunalingi ika, omu tunasuwula vaIsalele kukutuzacila?
Alongesele litemba lyenyi, hikuya navatu jenyi.
Ayile namatemba akusakula ma­kulukaji atanu nalimwe, namatemba amuEjipitu osena, natupitau twavosena.
Yehova akakamixile mucima wa­Fwalo mwangana waEjipitu, ngoco avakavangijile vana vaIsalele, mwo­mwo vana vaIsalele valovokele na­mavoko akuzundula helu.
VaEjipitu vavakavangijile, tuvalu twaFwalo vosena namatembenyi osena, navaka-tuvalu twenyi, najita yenyi, kaha vavawanyine vanatulu kukalungalwiji, kwakamwihi naPihahilote, kulutwe lwaMbale-zefwone.
Omu apandamine Fwalo kwa­kamwihi, vana vaIsalele vandwile meso avo, kaha kumana, vaEjipitu vapwile nakwiza nakuvakavangiza, kaha vevwile woma mateli. Vana vaIsalele vatetele kuli Yehova.
Vambile kuli Mose ngwavo, Mwomwo kuEjipitu kakwapwile vimbumbeko, xikaho unatufumisamo tufwile mupambo, tahi? Ikaze unatulingila ngoco nakutulovola mu­Ejipitu?
Lyeli vene lizu twahanjikile kuli ove muEjipitu, nyi? ngwetu, Twece tuvazacilenga vaEjipitu. Kuvazacila vaEjipitu kaci catuwahilile kuha­mbakana kufwa mupambo.
Mose ambile kuli vatu ngwenyi, Kanda mwivwa womako. Imanenu tuhu kulu, mutale ulwilo waYehova, ou vene mwamizacila lelo. Mwomwo vaEjipitu ava munamono lelo ka­mwexi kukavamona cekako haya myaka yosena.
 Yehova mwamyaxila jita, kahenu namuliholela kulu.
Yehova ambile kuli Mose ngwe­nyi, Uli nakutetela ika kuli Ami?
Oloze zundulove mukombo wove, Olola livoko lyove helu lyakalungalwiji umuhandunune. Kaha vana vaIsalele navahicila mukaci kakalungalwiji hamavu akuma.
KahAmi, tala, nangukakamisa micima yavaEjipitu, ngoco navava-kavangizamo. Kaha nanguliwanyina ulemu hali Fwalo nahajita yenyi yosena, nahamatembenyi nahali vaka-tuvalu twenyi.
VaEjipitu navangutacikiza Ami yami Yehova omu nangulinga ngunaliwanyina lyehi ulemu hali Fwalo, nahamatembenyi, nahali vaka-tuvalu twenyi.
Kaha kangelo kaYehova uze atambukilenga kulutwe lwalizavu lyavaIsalele, afumineko, ayile mu­nyima yavo. Napanda yalivwi nawa yafumine kulutwe lwavo, yemanyine munyima yavo,
yayile hakaci kalizavu lyavaEjipitu nalizavu lyavaIsalele. Kwapwile nalivwi namilima, oloze lyamunyikile naufuku, ngoco ufuku wosena kavaliwanyineko.
Mose olwele livoko lyenyi helu lyakalungalwiji, kaha Yehova asosolwele kalungalwiji nanyamanganda wakufuma kumusamuko ufuku wosena, alingixile hakalungalwiji ku­pwa hamavu akuma, kaha meya alihandunwine.
 Vana vaIsalele vengilile mukaci kakalungalwiji hamavu aze akuma, kaha meya apwile nge mbango kuli vakivo kulivoko lyavo lyacilyo nalyeli lyacimoswe.
Kaha vaEjipitu vavakavangijile, vengilile mukaci kakalungalwiji munyima yavo, natuvalu twaFwalo vosena, namatembenyi, navaka-tuvalu twenyi.
Kaha casolokele, mukuku lya­kuca Yehova atalile jita yavaEjipitu mupanda yize yakakahya nalivwi, kaha ayanjixile lizavu lyavaEjipitu.
Afumixile mafumbo amatembavo, vamwene kukaluhwa kuwatambukisa. Ngoco vaEjipitu valya­mbile ngwavo, Tucinenu kumeso avaIsalele, mwomwo Yehova ali nakuvaxila jita navaEjipitu.
Yehova ambile kuli Mose ngwe­nyi, Olola livoko lyove helu lyakalungalwiji, mangana meya aliwane ceka hali vaEjipitu, nahamatembavo nahali vaka-tuvalu twavo.
Mose olwele livoko lyenyi helu lyakalungalwiji, kaha hakututuka calikumbi kalungalwiji akindulukile kwenyi nangolo jenyi. VaEjipitu vamucinyine, oloze Yehova avacitwilile vaEjipitu mukaci kakalunga­lwiji.
Meya akindulukile, ajimikile ma­temba navaka-tuvalu, jita yaFwalo yosena, vaze vengilile mukalunga­lwiji munyima yavo, kakwasalile cipwe umweko.
Oloze vana vaIsalele vatambu­kile mukaci kakalungalwiji hamavu akuma, kaha meya apwile nge mba­ngo kuli vakivo kulivoko lyavo lya­cilyo nalyeli lyacimoswe.
 Ngoco Yehova avalwilile va­Isalele halikumbi lize mumavoko avaEjipitu, kaha vaIsalele vamwene vaEjipitu vakufwa kungenge yaka­lungalwiji.
VaIsalele vamwene milimo ya­yinene yize alingile Yehova hali va­Ejipitu, kaha vatu vamwivwile Ye­hova woma, vetavile kuli Yehova nakuli ngamba yenyi Mose.
 Hahaze vene Mose navana vaIsalele vembilile Yehova mwaso uno, Vambile ngwavo,
 Yehova Ikiye ngolo jami, Ikiye mwaso wami,
Yehova napu Muka-jita,
Matemba aFwalo najita yenyi navambili lyehi mukalunga­lwiji,
Kajinga kenyi kanavafwiki,
 Ove Yehova, livoko lyove lya­cilyo linatoho nangolo,
Kaha mukuvula cakukumba cove weji kunongesangava navakukatukila,
Nakuhwimasana camazulu ove meya alundukanga,
Muka-kole ambanga ngwenyi,
Ove wahuhwisanga peho yove, kalungalwiji avafwikanga,
Ove Yehova, iyaze napu nge
Wololanga livoko lyove lyacilyo,
Ove nalikoji lyove unanehe vatu ava unasokola mujila,
Vatu veka naveka vanacivu, vali nakundenda,
Hahaze vene vamyangana javaEtome valizuzukilanga,
Muzuzu naciwomawoma vinavaholokela,
Ove naukavengisamo nakuvatumba kupili yauswana wove,
 Yehova mwapwanga mwangana haya myaka namyaka.
Mwomwo tuvalu twaFwalo ve­ngilile mukalungalwiji namatembe­nyi, navaka-tuvalu twenyi, kaha Yehova avanehelele ceka meya amukalungalwiji. Oloze vana vaIsalele vatambukile hamavu akuma mukaci kakalungalwiji.
Kaha kapolofweto wapwevo Milyame, ndumbwaAlone, akwacile kangoma kulivoko lyenyi, namapwevo vosena nawa valovokele nakumukava natungoma nakukinyinyina.
Milyame avatumbwilile ngwenyi, Mwimbilenu Yehova mwaso, mwomwo nafumakana caku­fumakana,
Ngoco Mose atwalile vaIsalele kufuma kuKalungalwiji Ucila, kaha valovokele kupambo yaXule. Vata­mbukile makumbi atatu mupambo, kaha kavawanyine meyako.
Omu Vahetele kuMala, kavaha­xile kunwa meya amuMalako mwo­mwo apwile amasasu, xikaho valukile kuze ngwavo, kuMala.
Vatu vamutatwokesele Mose ngwavo, Natunwa ika?
Atetele kuli Yehova, kaha Ye­hova amulwezele citondo. Acimbilile mumeya, kaha meya alumukile ku­pwa amasamu. Avahanyine cilika nalizu lyakuyula kuze, kaha avesekele kuze.
Avambile ngwenyi, Kaci nge namwivwililanga kanawa mulizu lya­Yehova Kalunga kenu, nakulinga mwakusungama kumeso enyi, nakutengeleka matwitwi enu kujiximbi jenyi, nakulama vilika vyenyi vyo­sena, kahAmi kangwexi kukamihaka misongo yize ngwahakile hali vaEjipitu cipwe umweko. Mwomwo Ami yami Yehova Muka-kumihindula.
Vahetele kuElime, kuze kwapwile tuselwoke vameya likumi na­vavali, namikoma makumi atanu naavali, kaha vatungile cilombo cavo kumeya kuze.
Vakatukile kuElime, kaha lizavu lyavana vaIsalele lyo­sena lyahetele kupambo Xine, yize yili mukaci kaElime naXinai, hali­kumbi lyakakweji wamucivali lya­kusokesa mulikumi naatanu, ku­fuma haze vafumine mulifuci lya­Ejipitu.
Kaha lizavu lyavana vaIsalele lyosena lyamutatwokesele Mose na­Alone nawa mupambo.
Vana vaIsalele Vavambile ngwavo, Kaci twafwilile kulivoko lyaYehova mulifuci lyaEjipitu, omu twatwaminenga kujindeho janyama nakulya palanga nakwikuta! mwomwo munatulowela mupambo muno, naku­jiha liwuka lyoseneli nazala.
Yehova ambile kuli Mose ngwe­nyi, Tala, nanguminokesela kulya cakufuma mwilu. Kaha vatu valovoke vakungule kulya calikumbi limwe hakumbi hakumbi, ngoco nguveseke numba nge navatambukanga mujiximbi jami nyi ciku.
Kaha cisoloke, halikumbi lyamu­citanu nalimwe, vakakungule cize navakengisa, kaha cikapwe nge omu veji kukungulanga hakumbi hakumbi kavali.
VaMose naAlone vambile kuli vana vaIsalele vosena ngwavo, Hali­kumbi lyacingoloxi numba mutacikize ngwenu, Yehova atulowele mu­lifuci lyaEjipitu.
Kaha hacimene numba mumone upahu waYehova, mwomwo Ikiye nevu lyehi kutatwoka cenu munamutakwokesa Yehova. Kahetu tunapu yetu veya numba mututatwo-kesetu?
Kaha Mose avambile ngwenyi, Omu mwamihana Yehova nyama hacingoloxi mulyenga, nakulya cakumikucisa kucimene, mwomwo Ye­hova nevu kutatwoka cenu muli nakumutatwokesa. Kahetu tunapu yetu veya? Kutatwoka cenu ka­mwexi nakututatwokesetuko, Oloze Yehova.
Mose ambile kuli Alone ngwenyi, Ambulila lizavu lyavana vaIsalele ngwove, Pandamenu kumeso aYe­hova, mwomwo Ikiye nevu kutatwoka cenu.
Kaha casolokele, omu ahanjikile Alone kulizavu lyavana vaIsalele lyosena, vatalile meso avo kupambo, kaha kumana, upahu waYehova wasolokele mulivwi.
Yehova ambile kuli Mose ngwe­nyi,
Ngunevu kutatwoka cavana va­Isalele. Vambulile ngwove, Hacingo­loxi namulya nyama, kaha hacimene namwikuta kulya. Kaha namungutacikiza Ami yami Yehova Kalunga kenu.
Ngoco casolokele hacingoloxi, vangwali vejile, vapwile kucilombo kwosena. Kaha hakuca mume wa­pwile hamavu kucilombo jingulwixi.
Omu walingile mume wapwile hamavu unafumu lyehi, kumana, kwilu lyapambo kwapwile tuvyuma nge mavanda, twatundende nge hanawilila cixika.
Omu vacimwene vana vaIsalele, valihwojwele ngwavo, Ecize cika? Mwomwo kavacitacikijile cikiko cikako. Mose avambile ngwenyi, Eci cikiko kulya namihane Yehova mu­lyenga.
Eci cikiko cuma namilweze Ye­hova ngwenyi, Mutu himutu akungule nge kutesa nakulya cenyi, lumele lumwe kuli mutu, lumele lumwe kuli mutu. Vacikungule nge omu mwaya kuvula cavakwenu, mutu himutu hali vaze vatwama mumbalaka yenyi.
Vana vaIsalele valingile ngoco, vakungwile vamwe cacivulu veka cacindende.
Omu vacesekele nalumele, kuli ou akungwile cacivulu kakwasalilehoko, ou akungwile cacindende kahoneneko. Vacikungwile mutu hi­mutu nge kutesa nakulya cenyi.
Mose avambile ngwenyi, Cipwe mutu umwe kanda asezaho naha­kucako.
Cipwe ngoco, kavevwililile kuli Moseko. Oloze vamwe vasezeleho nahakuca, kaha hasemenene mavunu, canukile nalivumba lyalipi. Kaha Mose avatenukilile.
Vacikungwile hakumbi hakumbi nacimene, mutu himutu nge kutesa nakulya cenyi. Oloze hakuca caliku­mbi cayengunukile.
Kaha casolokele, halikumbi lya­mucitanu nalimwe vakungwile kulya camakumbi avali, jimele jivali kuli mutu himutu. Vakulwane jalizavu vosena vejile, vamulwezele Mose.
Ikiye avambile ngwenyi, Mukiko mwanambe Yehova ngwenyi, Hamene hanapu sambata yayilemu, yakujilila Yehova. Ocenu lelo cose­noco namwoca, telekenu cosenoco namuteleka. Kaha cosenoco nacisalaho liswekelenuco nahakuca.
Valiswekeleleco nahakuca, nge omu avalwezele Mose. Kaha kacanukile nalivumba lyalipiko, cipwe mavunu kavapwilemoko.
Mose avambile ngwenyi, Lyenu lelo eci, mwomwo lelo linapu samba­ta kuli Yehova. Lelo kamwexi kuciwana kucipapako.
Mucikungulenga hamakumbi ata­nu nalimwe, oloze halikumbi lyamu­citanu naavali hali sambata, hakiko kakwexi kukapwa cimweko.
Kaha casolokele, halikumbi lya­mucitanu naavali, kwalovokele vatu vamwe ngwavo, vakungule; oloze kavawanyine cipwe cimweko.
Yehova ambile kuli Mose ngwe­nyi, Namukana kulamevi ngunamilweze najiximbi jami palanga naku­mwaka uka?
Talenu, mwomwo Yehova nami­hane sambata, xikaho likumbi lya­mucitanu nalimwe mwamihana kulya camakumbi avali. Twamenu mutu himutu kumahyenyi, cipwe mutu umwe kanda akafuma kwenyi hali­kumbi lyamucitanu naavaliko.
Ngoco vatu vanokele halikumbi lyamucitanu naavali.
Xikaho vaze vakuzuvo aIsalele vacilukile ngwavo, Mana. Cikiko capwile nge mbuto jakolyande, citoma, kaha kucimakila capwile nge jimbolo jajilelu jakusunga na­wuci.
Mose avambile ngwenyi, Eci cikiko cuma natulweze Yehova, ngwenyi, Valamenga lumele lwaco mukusemunwina cenu cosena, ma­ngana vakamone kulya kana ngwamilixilenga mupambo, omu ngwamilowele mulifuci lyaEjipitu.
Mose ambile kuli Alone ngwe­nyi, Mbata ndeho uhakemo lumele lwamana lwato, uyitumbike kumeso aYehova vayilamenga mukusemu­nwina cenu cosena.
Nge omu valwezele Mose kuli Yehova, ngoco mwayitumbikile Alo­ne kulutwe lwaUnjiho, mangana vayilamenga.
 Kaha vana vaIsalele valilenga mana myaka makumi awana pala­nga nomu vahetele kulifuci kwatwamine vatu. Valilenga mana palanga nomu vahetele mungiza yalifuci lya­Kanane.
Jino jimele likumi jinapu lifwa limwe.
Lizavu lyavana vaIsalele lyo­sena lyakatukile kupambo yaXine, vatambukile kumisango yavo, nge omu avalwezele Yehova, kaha vatungile cilombo cavo kuLefwicime. Kuze kakwapwile meya akunwa vatuko.
Xikaho vatu vamutatwokesele Mose, vamwambile ngwavo, Tuhane meya tunwenga. Mose avambile ngwenyi, Ikaze muli nakungukoko-jweselami? Ikaze muli nakwesekela Yehova?
Vatu vevwile lipwila lyameya kuze, kaha vatu vamutatwokesele Mose, vamwambile ngwavo, Ikaze watulowelele muEjipitu, nakutujiha nalipwila navana vetu navimuna jetu?
Mose atetele kuli Yehova, ngwe­nyi, Nanguvalingila vatu ava ika? Hanasale hahandende kaha nakungwasa malolwa.
Yehova ambile kuli Mose ngwe­nyi, Hita kulutwe lwavatu, yako navakulwane javaIsalele vamwe, kwata mukombo wove kulivoko lyove, uze wavetesele kalwiji, kaha yako.
Tala, nangwimana kumeso ove halilolwa lize lili kuHoleve. Veta lilolwa lize, kaha nakulovoka meya mangana vatu vanwenga. Mose ali­ngile ngoco kumeso avakulwane javaIsalele.
Kaha alukile kuze ngwenyi, KuMasa, ngwenyi, kuMeliva, mwo­mwo kukokojola cavana vaIsalele, namwomwo nawa vesekele Yehova ngwavo, Yehova ali mukaci ketu tahi, nyi ciku?
Jino vaAmaleke vejile nakulwa navaIsalele kuLefwicime.
Mose ambile kuli Yoxuwa ngwe­nyi, Tusakwile malunga, ulovoke ulwe navaAmaleke. Hamene nangwi­mana helu lyapili namukombo wa­Kalunga mulivoko lyami.
Ngoco Yoxuwa alingile nge omu amwambile Mose, alwile navaAma­leke. Kaha Mose naAlone naHule vakandukile helu lyapili.
Kaha casolokele, omu azundwile Mose livoko lyenyi, vaIsalele hina­vapwa nangolo. Kahomu azewile livoko lyenyi, vaAmaleke hinava­pwa nangolo.
Oloze mavoko aMose alemene. Vambacile lilolwa, valihakile muxi yenyi, kaha atwamineho. VaAlone naHule vakwacile mavoko enyi, umwe kuluhaci lumwe, mukwavo kuluhaci lukwavo. Ngoco mavoko enyi azamine nakukutoka caliku­mbi.
Ngoco Yoxuwa ahonesele Ama­leke navatu jenyi nauvela wajipoko jamikwale.
Yehova ambile kuli Mose ngwe­nyi, Sonekeci hamukanda cipwenga cakwanukilangaho, ucambulule mu­matwitwi aYoxuwa, mwomwo nangukajimbanganomu vananuka va­Amaleke muxi yalilu.
Mose atungile lijiko lyakulu­mbila, alilukile ngwenyi, Yehovanyixi.
Ambile ngwenyi, Mwomwo Ye­hova nalixingi ngwenyi, Yehova mwalwanga jita navaAmaleke hacisemunwino hacisemunwino.
Jino Yetelo kapilixitu wakuMicane, isewenu lyaMose, evwile vyuma vyosena vize alingile Kalunga hali Mose navatu jenyi vaIsalele, nomu alowele Yehova vaIsalele muEjipitu.
Kaha Yetelo isewenu lyaMose ayile naJipola pwevo lyaMose, omu alingile hanamusuwula lyehi,
navana venyi vamalunga vavali, vakivo majinavo ou Ngelexome, mwomwo ambile ngwenyi, Ngunapunga ngumuka-kuzuzumana muli­fuci lyavatu veka.
Kaha lijina lyamukwavo apwile ikiye Eliyeze, mwomwo ambile ngwenyi, Kalunga katata Ikiye apwi­le Muka-kungukafwako, angulwilile kupoko yaFwalo yamukwale.
Yetelo, isewenu lyaMose, ejile navana venyi vamalunga napwevo lyenyi kuli Mose mupambo, kuze atungilile cilombo kupili yaKalunga.
Ambile kuli Mose ngwenyi, Ami isowenu Yetelo nguneza kuli ove, napwevo lyove nawa navana venyi vavali.
Mose alovokele nakusesa isewenu, kaha alifukwile kuli ikiye, amu­sweswenyele. Valihwile omu vana­twame, kaha vengilile mumbalaka.
Mose amuhicilile isewenu muvyuma vyosena vize alingile Yehova kuli Fwalo nakuli vaEjipitu hali vaIsalele, nakukilikita cosena cize vawanyine mujila, nomu avapululwile Yehova.
Yetelo awahililile hakuwaha co­sena cize alingile Yehova hali va­Isalele, mwomwo avapululwile mu­mavoko avaEjipitu.
Yetelo ambile ngwenyi, Vamuki­sule Yehova, Ou namipululula mu­mavoko avaEjipitu namulivoko lyaFwalo, Ou napululula vatu muxi jamavoko avaEjipitu.
Jino ngunatacikiza ngwami, Ye­hova napu wamunene kuhambakana tulunga veka vosena. Camwenemwe­ne nomu nawa valipambwile navo.
Yetelo, isewenu lyaMose, akwa­cile wana wakulumba navimuna vakumuvatwila Kalunga. Kaha Alo­ne ejile, navakulwane javaIsalele vosena, valile naisewenu lyaMose hamwe kumeso aKalunga.
Kaha casolokele hakuca, Mose atwamine nakusopa milonga yava­tu. Vatu Vemanyine kuli Mose ji­ngulwixi kufumisa kucimene naku­twala kucingoloxi.
Kahomu amwene isewenu lya­Mose vyosena vize alingile kuli vatu, amwambile ngwenyi, Eci cuma kana uli nakulinga kuli vatu cika? Ikaze naulitwamina uka wove, kaha vatu vosena vanemana kuli ove jingu­lwixi kufumisa kucimene nakutwala kucingoloxi?
Mose ambile kuli isewenu ngwe­nyi, Mwomwo vatu veji kwizanga kuli ami nakwihula kuli Kalunga.
Omu vali nacihande, veji kwiza­nga kuli ami, kahami nanguvasopesa mutu namukwavo, nanguvalweza mangana vatacikize vilika vyaKalunga najiximbi jenyi.
Isewenu lyaMose amwambile ngwenyi, Omu weji kulinganga kamwawahileko.
Nauzeya cakuzeya, nayove na­vatu ava uli navo. Mwomwo cuma kana cinapu cacilemu kuhambakana ngolo jove. Kawexi kuhasa kucilinga uka woveko.
Ivwilila jino mulizu lyami, nangu­kulweza mangana kaha Kalunga apwenga nayove. Ove upwenga hali vatu kumeso aKalunga, kahove uhetese milonga yavatu kuli Kalu­nga.
Kaha uvanangule vilika najixi­mbi, uvalweze jila yatela kuli vakivo kutambukanga, namilimo yatela kuli vakivo kuzatanga.
Kaha nawa, ove utalilila malunga vakuzangama muli vatu vosena, vaze vanamwivu Kalunga woma, malunga vamucano vakuhunga cipululu, uvalingise kupwa vamyata javo, vaka-kuyula makombakaji, navaka-kuyula makulukaji, navaka-kuyula vizavu vyamakumi atanu makumi atanu, navaka-kuyula ma­kumi.
Vakivo vasopesenga vatu hama­kumbi osena. Kaha cipwenga, mi­longa yayinene yosena vayinehe kuli ove, oloze milonga yayindende yo­sena vayisope vavene. Ngoco naci­pwa cacaxi kuli ove, kaha vambatenga citeli kana nayove hamwe.
Kaci nge naulinga ngoco, kaci nge Kalunga mwakulweza ngoco, kaha nauhasa kwilila, kaha vatu vosenava navakaya kwavo nakeke.
Ngoco Mose evwililile mulizu lyaisewenu, alingile mwosenomwo amwambile.
Mose asakwile malunga vakuza­ngama muli vaIsalele vosena, avalingixile kupwa vamyata javatu, vaka-kuyula makombakaji, navaka-kuyula makulukaji, navaka-kuyula vizavu vyamakumi atanu makumi atanu, navaka-kuyula makumi.
Vakivo vasopeselenga vatu ha­makumbi osena. Milonga yayikalu vayitwalilenga kuli Mose, oloze mi­longa yayindende yosena vayisopeselenga vavene.
Kaha Mose asuwile isewenu, iki­ye aliyililile kwenyi kulifuci lyenyi.
Hakakweji wamucitatu kufumisomu valovokele vana va­Isalele mulifuci lyaEjipitu, haliku­mbi lize vene Vahetele mupambo yaXinai.
Kahomu valingile hivanakatuka lyehi kuLefwicime, vanahete lyehi mupambo yaXinai, vatungile cilo­mbo mupambo, kaha vaIsalele va­tungile cilombo kuze kulutwe lwapili.
Mose akandukile kuli Kalunga, kaha Yehova atambakanyine kuli ikiye nalizu lyakufuma hapili ngwe­nyi, Vambulile vatu vakuzuvo ya­Yakova ngana, uvalweze vana va­Isalele ngwove,
Enu mwamona lyehi muze ngwavalingile vaEjipitu, nomu ngunamiveleka kumavava avangonga naku­mihetesa kuno kuli Ami.
Xikaho jino, kaci nge namwono-nokanga vene mulizu lyami nakulamanga luxiko lwami, kaha namupwanga muluheto lwami lwakusakula muli vatu vosena, mwomwo mavu osena anapu ayami.
Kaha namupwanga muwangana wavapilixitu kuli Ami, mumuyaci wajila. Awa akiko mazu nauhanjika kuli vana vaIsalele.
Mose ejile, asanyikile vakulwane javatu, avalwezele mazu osenawa vamulwezele kuli Yehova.
Vatu vosena vamukumbulwile hohamwe ngwavo, Mazu osena nahanjika Yehova natuwalinganga. Kaha Mose ambulwile mazu avatu kuli Yehova.
Yehova ambile kuli Mose ngwe­nyi, Tala, nangwiza kuli ove muli­vwi lilava, mangana vatu vevweko omu nanguhanjika nove, vetavenga kuli ove haya myaka yosena. Kaha Mose ambulwile mazu avatu kuli Yehova.
Yehova ambile kuli Mose ngwe­nyi, Yako kuli vatu uvajilike nalelo nahamene, vakose mahinavo.
Kaha pwenu mwalizanga lyehi halikumbi lyamucitatu, mwomwo halikumbi lyamucitatu Yehova mwa­fuma mwilu nakwiza hapili Xinai kumeso avatu vosena.
Uvafunjikila vatu ngiza jingu­lwixi ndo, ngwove, Lilamenunga ku­cina namukanduka hapili, cipwe kukwata kungiza yayo. Wose mwakwata hapili navamujiha cakumujiha.
Kavexi kumunangika livokoko, oloze navamwasa malolwa cakumwasa malolwa, mokomoko nava­mwasa mivwi cakumwasa mivwi, cipwe kanyama cipwe mutu, kexi kuyoyako. Omu navemba luneta nakutwalaho, veze kupili.
Mose axikumukile kupili, ejile kuli vatu, ajilikile vatu, kaha vakosele mahinavo.
Ambile kuli vatu ngwenyi, Pwe­nu mwalizanga lyehi halikumbi lya­mucitatu, kanda mupandama kuli mapwevoko.
 Kaha casolokele, halikumbi lya­mucitatu nacimene kwapwile mikala­teta namiveso nalivwi lilava hapili, nakuvuma caluneta cakutezuka ci­kuma, ngoco vatu vosena vaze va­pwile kucilombo vacikimine woma.
Mose alowele vatu kucilombo valiwane naKalunga, kaha Vemanyine kumavu yapili.
 Pili Xinai yosena yapwile naku­fwinda wixi, mwomwo Yehova asulukileho mukakahya, kaha wixi wako wafwinjile nge wixi wakulilungu, kaha pili yosena yandendele cikuma.
Omu capwile kuvuma caluneta nakuya nakutezuka cikuma, Mose ahanjikile kaha Kalunga amuku­mbulwile nalizu.
Yehova afumine mwilu ejile ha­pili Xinai, helu lyapili. Yehova asanyikile Mose eze kwilu lyapili, kaha Mose akandukileko.
Yehova ambile kuli Mose ngwe­nyi, Xikumuka, ulweze vatu nangolo kucina navalicicimika kuli Yehova nakumutala, kucina vakwavo vava­vulu navanonga.
Navapilixitu nawa, vaze veji kupandamanga kuli Yehova valijilike, kucina Yehova mwavalovokela.
Mose ambile kuli Yehova ngwe­nyi, Vatu kavexi kuhasa kukanduka hapili Xinaiko. Mwomwo watulwezanga nangolo ngwove, Funjikenu ngiza kupili jingulwixi ndo, muyijilike.
Yehova amwambile ngwenyi, Ya­ko, xikumuka. Kaha ukanduka ceka, nayove naAlone nawa hamwe. Oloze vapilixitu navatu veka kanda valicicimika nakukanduka kuli Yehovako, kucina nanguvalovokela.
Ngoco Mose axikumukile kuli vatu avalwezele.
Kalunga ahanjikile mazu osenawa ngwenyi,
Ami yami Yehova Kalunga ke­nu, yami ngwamilowele mulifuci lyaEjipitu, muzuvo yaundungo.
Kanda mukatwama natulunga ve­ka kumeso amiko.
Kanda mukalisongela likombelo lyakusongako, cipwe cuma cakufwanyisa cuma cimwe, cipwe cuma cili mwilu, cipwe cuma cili hamavu, cipwe cuma cili mumeya muxi ya­mavu.
Kanda mukalifukula kuvikikoko, cipwe kuvizacila, mwomwo Ami Yehova Kalunga kenu nguKalunga wakwivwa lisungu, ngweji kuzangamisanga vana hakuhenga camasevo, nakucisemunwino cavaze vanguhunga camucitatu naceci camuciwana.
Kaha ngweji kusololanga likoji kumakombakaji avaze vanguzanga, vaze veji kulamanga jiximbi jami.
Kanda mukavuluka lijina lya­Yehova Kalunga kenu hamakuliko, mwomwo Yehova kexi kukasambisou mwavuluka lijina lyenyi hamakuliko.
Anukenu likumbi lyasambata mulijilile.
Zatenunga mulingenga milimo yenu yosena hamakumbi atanu na­limwe.
Oloze likumbi lyamucitanu na­avali likiko sambata kuli Yehova Kalunga kenu. Kanda mukazataho milimoko, cipwe enu, cipwe vana venu vamalunga, cipwe vana venu vamapwevo, cipwe vandungo jenu vamalunga, cipwe vandungo jenu vamapwevo, cipwe vimuna jenu, ci­pwe vangeji jenu vali mumembo enu.
 Mwomwo hamakumbi atanu na­limwe Yehova atangile lilu namavu nakalungalwiji navyuma vyosena vilimo. Kaha halikumbi lyamucitanu naavali anokele, xikaho Yehova aki­swile likumbi lyasambata, alijilikile.
 Vumbikenunga masenu namanenu, mangana makumbi enu akavule mulifuci lize mwamihana Ye­hova Kalunga kenu.
 Kanda mukajiha mutuko.
 Kanda mukalinga ujilako.
 Kanda mukevako.
 Kanda mukambulula unjiho wakwonga wakupayisa minenuko.
 Kanda mukevwa lwiso lwazuvo yaminenuko, kanda mukevwa lwiso lwapwevo lyaminenuko, cipwe lwandungo yenyi walunga, cipwe lwandungo yenyi wapwevo, cipwe lwangombe yenyi, cipwe lwacimbulu cenyi, cipwe lwacuma cimwe cinapu caminenu.
Vatu vosena vamwene mikala­teta namiveso, nakuvuma caluneta, napili hakufwinda wixi. Kahomu vacimwene vatu, vacikimine, Vema­nyine kwakusuku.
 Kaha Vambile kuli Mose ngwa­vo, Hanjikove nayetu, kaha natwivwilila. Oloze Kalunga kanda ahanjika kuli etuko, kucina natufwa.
Mose ambile kuli vatu ngwenyi, Kanda mwivwa womako. Mwomwo Kalunga neza nakumyeseka, ma­ngana kumwivwa woma cipwenga kumeso enu, kucina namukavulumuna milonga yaxili.
Vatu vemanyine kwakusuku, ka­ha Mose apandamine kumilima wi kwapwile Kalunga.
Yehova ambile kuli Mose ngwe­nyi, Vambulile vana vaIsalele ngwove, Enu vavene munamono, omu ngunahanjika kuli enu nalizu lyaku­fuma mwilu.
Kanda mukatenga tulunga veka naYami hamweko, tulunga vapalata cipwe tulunga vaulu kanda mukalitengelavoko.
Mukangutungila lijiko lyakulu­mbila lyamavu, mukanguvatwilengaho vimuna jenu vamawana akulu­mba, namawanenu akulweza keke, namikoko jenu navangombe jenu. Kwexokwo nangukavanukixila lijina lyami nangukeza kuli enu, kaha nangukamikisula.
Kaci nge namungutungila lijiko lyakulumbila lyamalolwa, kanda mukalitunga namalolwa akusongako. Mwomwo nge namukazundwilaho cikungo cenu, namukalijilula.
Kanda mukanyina hakandamino hakuya kulijiko lyami lyakulumbilako, kucina usonyi wenu naukasolokelaho.
Jino awa akiko mazu akuyula aze nauvalweza ngwove,
Kaci nge namulanda ndungo wa­kaHepeleu, akamizacilenga myaka yitanu naumwe, mwaka wamucitanu nayivali akafume tuhu wana muundungo.
Kaci nge engilile uka wenyi, kaha akalovoke uka wenyi. Kaci nge apwile nambate lyehi pwevo, kaha akalovoke napwevo lyenyi nawa.
Kaci nge kaka yenyi mwamuhana pwevo, kaci nge naseme nenyi vana vamalunga cipwe vamapwevo, na­pwevo navana navakapwa vakaka yenyi, kaha ikiye mwakalovoka uka wenyi kaha.
Oloze kaci nge uze ndungo mwakahanjika mwakulumbununa ngwe­nyi, Ngunazange kaka yami napwevo lyami navana vami, kangwexi ku­fuma muundungoko,
kaha kaka yenyi akamutwale kuli Kalunga, akamutwale kucikolo, ci­pwe kucipamba cacikolo. Kaka yenyi akamutuwule litwitwi lyenyi nakatwalo, kaha akamuzacilenga milimo haya myaka yosena.
Kaci nge lunga mwalanda mwa­nenyi wapwevo kupwa ndungo, pwevo kexi kulovoka nge omu veji kulovokanga vandungo vamalungako.
Kaci nge napihi kumeso akaka yenyi, ou namumbate, etave vamusokole. Kexi kuhasa kumulanda kuli vaka-lifuci lyekako, mwomwo amwongele, xikaho.
Kaci nge mwamuhangisa kuli mwanenyi walunga, amulinge nge mwavana venyi vamapwevo.
Kaci mwakambata pwevo weka, kanda akakehesa kulya cenyiko, cipwe kuvwala cenyi, cipwe milimo yenyi yaulo.
Kaci nge kexi kukamulingilanga vyumevi vitatuko, kaha uze pwevo akalovoke tuhu wana cakuzeneka kuhana jimbongo.
Uze mwaveta mutu, nge mwa­fwa, vamujihe cakumujiha.
 Kaci nge mutu kexi kuswaminyina mukwavoko, kaci nge Kalunga mwamwecela mulivoko lyenyi, kaha nangumilweza kuze mwakacinyina.
Oloze kaci nge mutu mwazamuka nakujiha mukwavo namakuli, mumufumisa kulijiko lyami lyakulu­mbila mangana akafwe.
Ou mwaveta ise, cipwe naye, vamujihe cakumujiha.
Ou mweva mutu nakumulanda, mokomoko nge navamuwana nenyi, vamujihe cakumujiha.
Ou mwangula ise cipwe naye, vamujihe cakumujiha.
Kaci nge malunga navakokojola, nge umwe mwaveta mukwavo nali­lolwa mokomoko nakonyi, nge kexi kufwako, oloze mwaviza kaha ha­kahela kenyi,
kaci nge mwakahinduka ceka nakutambuka kuweluka nakulijiki­lila hamukombo wenyi, kaha uze amuvetele kexi kukapwa namulo­ngako, oloze akakuke kuzezama cenyi, akafwete hakumuhindula ka­nawa.
Kaci nge mutu mwaveta ndungo yenyi walunga cipwe ndungo yenyi wapwevo nacitondo, nge himwamujiha, kaha vamutende cakumutenda.
Cipwe ngoco, kaci nge mwaximbula likumbi limwe mokomoko makumbi avali, kanda vakamutendako, mwomwo napu jimbongo jenyi, xikaho.
Kaci nge malunga navalipika, nakukuka pwevo ali najimo, ngoco mwana himwamufuma, nge kakwexi kupwa lupi lwekako, lunga vakamukukise cakumukukisa, nge omu mwamuvulukila lunga lyapwevo, akakuke nge omu navakamba vakakuyula.
Oloze kaci nge nakusoloka lupi lweka, kaha vakahane mwono na­mwono ndwa.
 naliso naliso ndwa, nalizo nalizo ndwa, nalivoko nalivoko ndwa, nalihinji nalihinji ndwa,
nakuwemesa nakuwemesa ndwa, nambandu nambandu ndwa, namukiki namukiki ndwa.
Kaci nge mutu mwaveta liso lyandungo yenyi walunga, cipwe liso lyandungo yenyi wapwevo, nakulyenyeka, amusuwule muundungo mwomwo haliso lyenyi.
Kaci nge mwaveta ndungo yenyi walunga, cipwe ndungo yenyi wa­pwevo, nakupukula lizo lyenyi, amu­suwule muundungo mwomwo halizo lyenyi.
Kaci nge ngombe mwatuta lunga cipwe pwevo, nakumujiha, vamwase uze ngombe malolwa cakumwasa malolwa, kaha nyama yenyi kanda vakayilyako. Oloze mwenyangombe kexi kupwa namulongako.
Oloze kaci nge ngombe atucilenga Ximbu kanda, nge vamulwezele mwenyayo, oloze kamusokeleko, oloze najihi lunga cipwe pwevo, kaha vamwase uze ngombe malo­lwa, kaha mwenyayo nawa vamu­jihe.
Kaci nge vanamuvulukila jimbo­ngo jakukuka mulonga, ahane vye­xovyo navamuvulukila vipwe nda­ndo yakusokola mwono wenyi.
Kaci nge ngombe natutu lunga cipwe pwevo, vamulinge nge mwaya lizu lyaciyulo lino.
Kaci nge ngombe mwatuta ndu­ngo walunga, cipwe pwevo, vamuhane kaka yavo jixekele japalata makumi atatu, kaha vamwase uze ngombe malolwa.
Kaci nge mutu mwafwikununa wina, mokomoko kaci nge mutu mwafula wina nakuzeneka kuufwika, kaci nge ngombe cipwe cimbulu mwaholokelamo,
uze mwenyawina amukuke, aha­ne jimbongo kuli mwenyayo, kaha cimuna wakufwa apwe wenyi.
Kaci nge ngombe yamutu umwe mwalemeka ngombe yamutu mu­kwavo, ngoco himwafwa, valande ngombe wamutonyi, valipangile nda­ndo yenyi. Kaha ngombe wakufwa nawa valipangileyo.
Oloze kaci nge vanatacikiza ngwavo, uze ngombe atucilenga Xi­mbu kanda, ngwavo, mwenyayo kamusokeleko, akuke cakukuka ngo­mbe nangombe ndwa, kaha uze wakufwa apwe wenyi.
Kaci nge mutu mweva ngombe cipwe mukoko, nakumu­jiha cipwe kumulanda, axixisemo vangombe vatanu kungombe umwe, namikoko vawana kumukoko umwe.
Kaci nge mwiji navamuwana ali nakupuzula nakwingila, kaci nge navamuveta, ngoco himwafwa, ka­kwexi kupwa mulonga wakumwanga manyinga hali ikiyeko.
Kaci nge likumbi linamututukila lyehi, nakupwa mulonga wakumwa­nga manyinga hali ikiye, axixisemo mwosena. Kaci nge kexi nacumako vamulande hakwiva cenyi.
Kaci nge uze wakwiva navamu­wana wamutonyi kulivoko lyenyi, cipwe ngombe, cipwe cimbulu, cipwe mukoko, axixisemo vavali.
Kaci nge mutu mwaliwisa wande, cipwe wande wamivinyo, kaci nge mweca cimuna cenyi numba alye muwande wambala, axixisemo vize vyamuwande wenyi vyahambakana kuwaha, cipwe vize vyamuwande wenyi wamivinyo vyahambakana ku­waha.
Kaci nge kakahya nakasambuka nakukwata kuviputa, ngoco milumba yamikuta hinayiwema, cipwe tiliku yakwimana, cipwe wande, ou ocanga kakahya axixisemo cakuxi-xisamo.
Kaci nge mutu mwasela mukwavo jimbongo, cipwe vikumba, mangana avilame, kaci nge navaviva muzuvo yayauze mutu, kaci nge mwiji navamuwana, axixisemo vyuma vivali mucuma cimwe.
Oloze kaci nge mwiji kavexi kumuwanako, kaha mwenyazuvo apa­ndame kuli Kalunga, vamutale nu­mba nge nahake livoko lyenyi ku­vyuma vyamukwavo.
Hamilonga yakuzomboka jiximbi yosena, cipwe hangombe, cipwe hacimbulu, cipwe hamukoko, cipwe hamahina, cipwe hakujimbala cuma cize mwavuluka mutu ngwenyi, Eci vene, vosena vavali vakeze kumeso aKalunga, kaha uze navakapayisa kuli Kalunga akamuxixixilemo mu­kwavo vyuma vivali.
Kaci nge mutu mwasela mu­kwavo cimbulu, cipwe ngombe, ci­pwe mukoko, cipwe cimuna hicimuna, mangana amulame, kaci nge cimuna mwafwa, mokomoko nge navakamulemeka, mokomoko nge navakamuvombola, cakuzeneka kucimona,
kulixinga Yehova cipwenga ha­kaci kavosena vavali, numba nge kahakile livoko lyenyi kuluheto lwamukwavoko, kaha mwenyalwo acitavile, ikiye kanda akaxixisamoko.
Oloze kaci nge vanamwiviyo, akamuxixixilemo mwenyayo.
Kaci nge vanamutanye, amuneheleyo kupwa unjiho. Kanda akaxixisa muli ou vanatanyeko.
Kaci nge mutu mwatambula cimuna kuli mukwavo, nge vanamulemeka, mokomoko nge mwafwa, cakuzeneka mwenyayo kupwako, axixisemo cakuxixisamo.
Kaci nge mwenyayo kwali, kanda akaxixisamoko. Kaci nge napu wa­kutambula hafweto, ejilanga hafweto yenyi.
Kaci nge lunga mwaximba pwevo acili kanda alimone nalunga, ou kanda vahuhwe, nakusavala nenyi, amuhanyine mivwi vene apwenga pwevo lyenyi.
Kaci nge ise mwakana kumuhanayo, kaha akuke jimbongo jakweseka namivwi yakumbacisa pwevo kanda alimone nalunga.
Kanda uketava muka-kupanda kuyoyako.
Wexowo mwasavala nakanyama vakamujihe cakumujiha.
Ou mwavatwila tulunga veka vimuna vamutengulwile kukufwa, xina amuvatwile Yehova kaha.
Muka-kuzuzumana kanda muka-mulisa nacikelako, cipwe kumumwenesa makava. Mwomwo enu mwa­pwile muvaka-kuzuzumana mulifuci lyaEjipitu, xikaho.
Kanda mukayanjisa pwevo watuliweko, cipwe mwana wakuzeneka ise.
Kaci nge namuvayanjisa hacuma cimwe, nge navateta kuli Ami, kaha Camwenemwene nangwivwa miteto yavo.
Nangukwata utenu, kaha nangumijinisa najipoko jamikwale, ka­ha mapwevo jenu navapwa vatuliwe, navana venu navazeneka masevo.
Kaci nge kuli vatu jami muli navo mutu umwe muka-kuhutwa mwalevana kuli enu, kanda mukapwa muvaka-mikuli kuli ikiyeko, cipwe kumukaxila hasakuko.
Kaci nge namutambula lihina lyaminenu kupwa cijikilo, mumuhilwixilalyo ceka ximbu kanda liku­mbi lilauke.
Mwomwo likiko kaha linapu lyakulifwika nalyo, likiko linapu lihina lyenyi lyakuvwala hamujimba wenyi, nyi mwasavala naka? Kaha nacisoloka, kaci nge mwateta kuli Ami, nangumwivwilila, mwomwo Ami nguMuka-kutetela.
Kanda mukatukana Kalungako, cipwe kwangula vamyata javakwenu vatu.
Kanda mukalangisa kuhana kuvize namukaha, nakuvize vyakumenenu akukamwinako. Vana venu vamalunga vavatwatwa mukavahana kuli Ami.
Mukiko nawa munamukalinga navangombe jenu namikoko jenu. Mwana akatwame nanaye makumbi atanu naavali. Eli lyamucitanu na­atatu mukamuhana kuli Ami.
Kaha pwenunga muvatu mwajilila kuli Ami, xikaho kanda mukalya nyama vanatanye tunyama mucipapako, mukayimbila kuli vatuwa.
Kanda mukambulula lingwavo lyamakuliko. Kanda mukalifutula navaka-kuhuka nakupwa muvinjiho vakuhengako.
Kanda mukakava vatu vavavulu nakulinga mwamupiko, kaha hakuhakula mulonga kanda mukakava vatu vavavulu nakuhengesa ciyuloko,
kaha nawa kanda mukalemesa muka-kuhutwa kumulonga wenyiko.
Kaci nge namuwana ngombe yamuka-kole wenu, cipwe cimbulu cenyi, nalaluka, mukamukindulula cakumukindulula kuli ikiye.
Kaci nge namuwana cimbulu cayou amihunga nasavala muxi yaciteli cenyi, kanda mumusezako, mumukafwa cakumukafwa kucilemuna.
Kanda mukahengesa ciyulo camuka-kukalikiza ali kuli enu kumulonga wenyiko.
Sosolokenu kwakusuku nacihande cakwonga, kaha kanda mukajihou azeneka cuma cakumupayixila, nayou wakwolokako, mwomwo ka­ngwexi kusambisa muka-kuhukako.
Kanda mukatambula maswekezako, mwomwo maswekeza eji kuvawuvisangava vanatono kumeso, nakuhengesa mazu avaka-kwoloka.
Kanda mukayanjisou nazuzumanako, mwomwo enu munatacikiza mucima wamuka-kuzuzumana, mwo­mwo enu mwapwile muvaka-kuzuzumana mulifuci lyaEjipitu.
Mukakuvakuva kumawande enu, mukahe mbuto jakwima hamyaka yitanu naumwe.
Oloze hamwaka wamucitanu na­yivali mukaweca nakusezako, ma­ngana vaka-kuhutwa vamuli vakwe­nu vatu vakalyeko, kaha cize navaka-sezaho, tunyama vamuvipapa vaka-cilye. Mukalinga ngoco nawa namawande enu amivinyo, namawande enu amilive.
Zatenunga milimo yenu makumbi atanu nalimwe, kaha likumbi lyamu­citanu naavali mukanoka, mangana vangombe jenu navimbulu jenu vakanoke, navana vavandungo jenu vamapwevo navava vanazuzumanako nawa vakahwime.
Lilamenunga muvyuma vyose­nevi ngunamyambe, kanda mukavuluka majina atulunga vekako, kanda akevwakana mutunwa twenuko.
Mukangulingila ciwanyino ha­mwaka katatu hamwaka katatu.
Mukalama ciwanyino cambolo yakuzeneka cimbalwila. Mukalyanga mbolo yakuzeneka cimbalwila makumbi atanu naavali, nge omu ngwamilwezele, oho ngunatongola hakakweji Avive (mwomwo hakiko vene mwalovokele muEjipitu). Mu­tu kanda akasoloka mavokovoko kumeso amiko.
Kaha naciwanyino cakwaha mbu­to jize jakulivanga kumilimo yenu, jize mwakuvile kumawande enu. Naciwanyino cakukungula, hakukumisa camwaka, omu namukakungula vyakumilimo yenu muwande.
Vakwenu malunga vosena vakasoloke kumeso aMwata Yehova hamwaka katatu hamwaka katatu.
Manyinga avimunava namuka-nguvatwila kanda mukawahana na­mbolo yacimbalwilako. Kaha nawa, maji akuviwanyino vyami kanda akasala palanga nahakucako.
Kumbuto jakulivanga jakumawande enu jize jakulivangako mukajineha muzuvo yaYehova Kalunga kenu. Kanda mukateleka mwanape­mbe mumavele anayeko.
Tala, nangutuma kangelo kumeso enu kumilama mujila nakumihetesa kuze ngunalongesa.
Lilamenunga kumeso enyi, mwivwililenunga mulizu lyenyi. Kanda mukamusowangizako, mwomwo ke­xi kumikonekela vilinga vyenu vyakuzomboka jiximbiko, mwomwo lijina lyami lili muli ikiye.
Oloze kaci nge namwivwililanga vene mulizu lyenyi, nakulinga mwe­xomwo nanguhanjika, kaha nangu­pwa ngumuka-kole wavaka-kole jenu, ngumuka-kuyanjisa vaze nava-kamiyanjisa.
Mwomwo kangelo kami mwata-mbukanga kumeso enu, nakumihe­tesa muli vaAmole navaHete nava­Peliji navaKanane navaHivi nava­Yevuse, kaha nangukavatetamo.
Kanda mukalifukula kuli tulunga twavoko, cipwe kuvazacila, cipwe kulinga mwaya vilinga vyavo, oloze mukavandumunandumuna, mukaci-kacika malolwavo akwimika cikiciki.
Mukazacilanga Yehova Kalunga kenu, kaha Ikiye mwakawahisanga kulya cenu nameyenu, kaha nangukafumisa misongo muli enu.
Mulifuci lyenu kamwexi kukapwou mwahongomona mwanako, cipwe mumba. Nangukatesamo ma­kumbi enu.
Nangukatuma muzuzu kumeso enu nakupinjisa vatu vosena kuze namukaya, kaha vaka-kole jenu vo­sena nangukavalingisa kumitalisa jinyima javo.
Nangukatuma vamboji kumeso enu, navakahanga vaHivi navaKa­nane navaHete kumeso enu.
Kangwexi kuvahanga kumeso enu hamwaka umwe kahako, kucina kulifuci nakupwa kwamokomoko, kucina tunyama vamuvipapa nava-kamivulila.
Nangukavahanga cacindende ca­cindende kumeso enu, palanga nomu namukapwa munavulu lyehi, nomu namukaswana lifuci.
Nangukafunjika ngiza yenu ku­fumisa kuKalungalwiji Ucila naku­twala kukalungalwiji kavaFwilixite, nakufuma kupambo nakutwala kuKalwiji. Mwomwo vaze vatwama mulifuci nangukavahana mumavoko enu, kaha namukavahanga kumeso enu.
Kanda mukalixika navo luxikoko, cipwe natulunga twavo.
Kanda vakatwama mulifuci lyenuko, kucina navakamivulumwisa mulonga kuli Ami. Mwomwo kaci nge namukazacila tulunga twavo, kaha Camwenemwene nacikapwa mu­heto kuli enu.
Kalunga ambile kuli Mose ngwenyi, Kandukenu kuli Yehova, nayove naAlone naNatave naAvihu navakulwane javaIsalele makumi atanu naavali, mungulemese hahasuku.
Kaha Mose uka wenyi apandame kuli Yehova. Oloze vakivo kanda vapandamakoko. Cipwe vatu veka kanda vakanduka nenyi hamweko.
Mose ejile, avahicilile vatu mu­mazu aYehova osena, namwosenomu ayulile. Vatu vosena vetavile nalizu limwe, Vambile ngwavo, Mazu osena nahanjika Yehova natuwalinganga.
Mose asonekele mazu aYehova osena. Kaha amenekele cimenemene, atungile lijiko lyakulumbila kumavu yapili, emikile malolwa akwimika likumi naavali, nge kumiyaci yava­Isalele likumi nayivali.
Atumine vakweze vavana vaIsa­lele, vakivo vamulumbilile Yehova mawana akulumba, vamuvatwilile vangombe kupwa mawana akulweza keke.
Mose ambacile cimbwa camanyinga, awahakile hajimbaxiya, kaha cimbwa camanyinga awasapwilile halize lijiko lyakulumbila.
Anonele nawa mukanda waluxiko, atangileho mumatwitwi avatu. Vatu vambile ngwavo, Mwexomwo naha­njika Yehova natulingangamo nakumwononoka.
 Mose ambacile manyinga, awa­sapwilile hali vatu, avambile ngwe­nyi, Talenu manyinga aluxiko nalixiki Yehova nayenu hamazu awa osena.
Jino Mose naAlone naNatave naAvihu navakulwane javaIsalele makumi atanu naavali hivakandukile.
Kaha vamwene Kalunga kavaIsalele. Muxi yamahinji enyi mwa­pwile nge malolwa ajisafwila akwala, akupelumuka nge livene lilu.
Kanangikile livoko lyenyi hali vilolo javana vaIsaleleko. Vamwene Kalunga, kaha valile, vanwine.
Yehova ambile kuli Mose ngwe­nyi, Kanduka kuli Ami hapili, upwengaho. Kaha nangukuhana malolwa akuya muuhanda, najiximbi navyevi ngunalweze, evi ngunasonekaho, ma­ngana uvinangule.
Mose akatukile, naYoxuwa kambaji kenyi, kaha Mose akandukile hapili yaKalunga.
Ambile kuli vakulwane ngwenyi, Tuvandaminenuho, palanga nomu natukinduluka ceka kuli enu. Talenu, Alone naHule vali nenu, wexowo ali nacihande apandame kuli vakivo.
Mose akandukile hapili, kaha lize livwi lyafwikile pili.
Upahu waYehova watwamine helu lyapili Xinai, nalivwi lyayifwikile makumbi atanu nalikumbi li­mwe. Halikumbi lyamucitanu naa­vali Yehova atambakanyine kuli Mose mulivwi.
Upahu waYehova kuutala wa­pwile nge kakahya kakunongesa helu lyapili kumeso avana vaIsalele.
Mose engilile mulivwi, akandukile hapili. Kaha Mose apwile hapili makumbi makumi awana namusana naufuku.
Yehova ambile kuli Mose ngwenyi,
Kahanjike kuli vana vaIsalele ngwove, vakangutambwile wana, mukatambule wana wakuli mutu himutu ou nalyanukila mumucima wenyi.
Ou ukiko wana uze naukatambula kuli vakivo, naulu napalata naunengu,
nawanda uxikima nawou waungonyi nawou ucila nawanda wa­mwaza utoma, namangona avapembe,
namalambu avizamba jamikoko akulomba acila, namalambu avambau, namitondo yamikexa,
namaji akulinongo, nevi vyalivumba lyamwaza vyakusunga maji akuwavisa, navyevi vyakulinga vize vyakulumba vyalivumba lyamwaza,
namalolwa ajinyixe, namalolwa akulamika, akuhaka kulifwote nakucipwiko.
Kaha vakangutungile zuvo yajila, mangana ngutwamenga mukaci kavo.
 Mukayitunga nge kutesa navyu­ma vyosena nangukulweza, kufwana catavanaku, nakufwana cavyuma vyayo vyosena, mukiko munamukayitungila.
Vakasonge cikaxa camukexa. Kusuhwa caco cikapwe jikuvite jivali nacimbwa cakuvite. Kutohwa caco cikapwe kuvite yimwe nacimbwa cakuvite. Kuzandama caco cikapwe kuvite yimwe nacimbwa cakuvite.
 Ukacilamika ulu wakutomesa namutulo nakusali, kaha ukafulilaho mucama waulu jingulwixi ndo.
Ukacizuzulwila makulu aulu awa­na, ukawahake kumavinji aco awana, makulu avali kuluhaci lumwe, ma­kulu avali kuluhaci lukwavo.
Ukasonga mivanda yamikexa, ukayilamike ulu.
Ukengisa mivanda kana mumakulu aze ali kujihaci jacikaxa, ma­ngana vakakulikise cikaxa.
Mivanda yize yikatwamenga mumakulu acikaxa, kanda vakayifu-misamoko.
Mutulo yacikaxa ukahakamo unjiho kana nangukuhana.
Kaha ukafula cifwiko calikoji caulu wakutomesa. Kusuhwa caco cikapwe jikuvite jivali nacimbwa cakuvite. Kutohwa caco cikapwe kuvite yimwe nacimbwa cakuvite.
Ukafula vakeluve vaulu vavali, ukavalinga vakutatula kujisongo jacifwiko calikoji jivali.
Ukafula keluve umwe kusongo yimwe, keluve mukwavo kusongo yikwavo. Vaze vakeluve ukavafula cixinda cimwe nacifwiko calikoji kujisongo jaco jivali.
 Vaze vakeluve vakatanduwule mavavavo helu, vakafwike cifwiko calikoji namavavavo, nameso avo akulitala, meso avakeluve akatale kucifwiko calikoji.
Ukanangika cifwiko calikoji helu lyacikaxa, kaha mutulo yacikaxa ukahakamo unjiho kana nanguku­hana.
Kwakuze nangukaliwanyinanga nayove, kaha nangukahanjika na­yove nalizu lyakufuma helu lyacifwiko calikoji, mukaci kavakeluve vavali vaze vali hacikaxa caunjiho, nakuvuluka vyuma vyosena vize nangukakuhanahana nakulweza Vana vaIsalele.
Kaha Ukasonga mesa yamukexa. Kusuhwa cayo cikapwe jikuvite ji­vali, kutohwa cayo cikapwe kuvite yimwe, kuzandama cayo cikapwe kuvite yimwe nacimbwa cakuvite.
Ukayilamika ulu wakutomesa, ukafulilaho mucama waulu jingu­lwixi ndo.
Ukasongelaho mukusa wakuto­hwa nge livoko jingulwixi ndo, kaha ukafulila mucama waulu hamukusa jingulwixi ndo.
Ukayifulila makulu aulu awana, kaha ukahaka makulu aze kumavinji awana ali kumahinji ayo awana.
Makulu aze akapwe kwakamwihi namukusa, akapwe akutwama mi­vanda yakukulikisa mesa.
Mivanda ukayisonga yamikexa, kaha ukayilamika ulu, mangana va­kakulikise mesa.
Ukafula vyenga vyayo najinguto jayo najipasa jayo naviloso vyayo vyakuhingunwisa. Ukavifula vyaulu wakutomesa.
Kaha mbolo yakutwamanga ku­meso ami ukayihaka hamesa kumeso ami makumbi osena.
Ukafula nawa citumbikilo camanongo caulu wakutomesa. Citumbikilo camanongo cikapwe cakutatula, nalitanda lyaco namukota waco najipasa jaco namaundu aco najitemo jaco, vyosena vikapwe vyakucixinda cocimwe nacikiko.
Kukapwe mitango yakufuma ku­jihaci jaco yitanu naumwe, mitango yacitumbikilo camanongo yitatu yikafume kuluhaci lumwe, mitango yacitumbikilo camanongo yitatu yikafume kuluhaci lukwavo.
Kumutango umwe kukapwe ji­pasa jitatu jakufwana nge jitemo jamumonde, naliundu nalutemo, ka­ha kumutango ukwavo jipasa jitatu jakufwana nge jitemo jamumonde, naliundu nalutemo; ngoco kumitango yitanu naumwe yize yakufuma kucitumbikilo camanongo.
Kaha kucitumbikilo camanongo kukapwe jipasa jiwana jakufwana nge jitemo jamumonde namaundu ajo najitemo jajo,
liundu muxi yamitango yivali lyacixinda cocimwe nacikiko, nali­undu muxi yamitango yivali lyaci­xinda cocimwe nacikiko, naliundu muxi yamitango yivali lyacixinda cocimwe nacikiko, kumitango yitanu naumwe yize yakufuma kucitumbikilo camanongo.
Namaundu aco namitango yaco vikapwe vyakucixinda cocimwe nacikiko, cikiko cosena cikapwe cimwe cakutatula caulu wakutomesa.
Ukafula manongo aco, atanu naavali, kaha vakawike manongo aco, mangana akamunyike kulutwe lwaco.
Najimanya jaco navyenga vyaco vyakukwacila mule, vikapwe vyaulu wakutomesa.
Vakacifule talende yaulu wakutomesa yimwe, navyumevi vyosena.
 Kaha tala kanawa ukavilinge nge kutesa nakufwana cavyo eci ngunakulweze hapili.
Kaha ukatunga tavanaku namahina likumi, awanda wamwaza wakuhosa utoma nawou uxikima nawou waungonyi nawou ucila. Ukawatunga navakeluve, tungiso yaveno.
Kusuhwa calihina limwe cikapwe jikuvite makumi avali najikuvite jitanu najitatu. Kutohwa calihina limwe cikapwe jikuvite jiwana. Mahinosena akapwe akweseka mumwe.
Mahina atanu akapwe akununga limwe kulikwavo, mahina akwavo atanu akapwe akununga limwe kulikwavo.
Ukalinga makulu awanda uxikima kukulo yalihina limwe, kumutwe walyo kuunungililo. Ngoco nawa mukalinga kukulo yalihina likwavo lili kusongo kuunungililo wamucivali.
Ukalinga makulu makumi atanu kulihina limwe, kaha ukalinga ma­kulu makumi atanu kukulo yalihina lili kuunungililo wamucivali, makulu akapwe akulitalasana.
Kaha Ukafula jifwenete jaulu ma­kumi atanu, ukanungasane mahina najifwenete jize, kaha tavanaku hinayikapwa yimwe.
Ukatunga mahina amangona avapembe kupwa mbalaka helu lyatavanaku, Ukawatunga likumi lyamahina nalihina limwe.
Kusuhwa calihina limwe cikapwe jikuvite makumi atatu. Kutohwa calihina limwe cikapwe jikuvite ji­wana. Mahinaze likumi nalimwe akapwe akweseka mumwe.
Ukanunga mahina atanu nahawo, namahina atanu nalimwe nahawo, kaha ukafunya lihina lyamusambu kulutwe lwambalaka.
Ukalinga makulu makumi atanu kukulo yalihina lize lili kusongo kuunungililo, namakulu makumi ata­nu kukulo yalihina lize lili kuunu­ngililo wamucivali.
Ukafula jifwenete jaunengu ma­kumi atanu, kaha ukengisa jifwenete jize mumakulu, ukanungasane mba­laka, mangana yikapwe yimwe.
Kaha lize lyakuzezalala nalikalitulaho kumahina ambalaka, cimbwa calihina cize nacikalitulaho, cikazezalale kunyima yatavanaku.
Kaha kuvite yimwe yize nayikalitulaho kuluhaci lumwe, nakuvite yize nayikalitulaho kuluhaci lukwa­vo, cize nacikalitulaho kukusuhwa camahina ambalaka, cikazezalale ku­jihaci jatavanaku kuluhaci kuluhaci cikayifwike.
Ukatonga nawa cifwiko camba­laka camalambu avizamba jamikoko akulomba acila, nacifwiko camala­mbu avambau helu.
Maliva atavanaku ukawasonga amikexa, akwimana.
Kusuhwa caliliva limwe cikapwe jikuvite likumi. Kutohwa caliliva limwe cikapwe kuvite yimwe naci­mbwa cakuvite.
Kuliliva limwe kukapwe vana vavali vakununga umwe kumukwavo, ngoco munaukalinga kumaliva atavanaku osena.
Ukasonga maliva atavanaku, ma­liva makumi avali kuluhaci lwasulo.
Kaha Ukafula manevo vapalata makumi awana vakuya muxi yamalivaze makumi avali, manevo vavali muxi yaliliva limwe vakusokekela vana valyo vavali, manevo vavali muxi yaliliva likwavo vakusokekela vana valyo vavali.
Kaha kuluhaci lwatavanaku lu­kwavo kuluhaci lwanote, kukapwe maliva makumi avali,
namanevo vapalata makumi awa­na, manevo vavali muxi yaliliva li­mwe, manevo vavali muxi yaliliva likwavo.
Kaha Ukasonga maliva atanu nalimwe akunyima yatavanaku ku­tala kumuyakumbi.
Ukasonga maliva avali amujimbango jatavanaku kuze kunyima.
Akapwe akulunjika avali kuxi, kaha ngoco nawa akapwe akuya mu­mwe nakwilu lyayo namucinunga cimwe. Ngoco munacikapwa kumalivosena avali. Akapwe amujimbango jivali.
Kaha kukapwe maliva atanu naatatu, namanevo vapalata, manevo likumi navatanu naumwe, manevo vavali muxi yaliliva limwe, manevo vavali muxi yaliliva likwa­vo.
Ukasonga mikambo yamikexa, mikambo yitanu yakumaliva akuluhaci lwatavanaku lumwe,
namikambo yitanu yakumaliva akuluhaci lwatavanaku lukwavo, namikambo yitanu yakumaliva aku­nyima yatavanaku kutala kumuya­kumbi.
Mukambo wamukaci, uze wahakaci kamaliva, ukahitasane kusongo nasongo.
Malivaze ukawalamika ulu, kaha Ukafula makulu awo aulu akutwama mikambo. Kaha mikambo Ukayila­mika ulu.
Ukemika tavanaku nge kutesa nakufwana cayo, eci vanakulweze hapili.
Kaha ukatunga lihina lyakuvatasana lyawanda uxikima nawou waungonyi nawou ucila nawou wa­mwaza wakuhosa utoma. Vakalitunge navakeluve, tungiso yaveno.
Ukalisukika kujipanda jamikexa jakulamika ulu jiwana. Malovo ajo akapwe aulu, jikemane hamanevo vapalata vawana.
Ukasukika lihina lyakuvatasana lize kuxi yajifwenete, ukengise cikaxa caunjiho muze mutulo yalihina lya­kuvatasana, kaha lihina lyakuvata­sana likamihandunwine muze mwajila namuze mwajila cikuma.
Cifwiko calikoji ukacihaka hacikaxa caunjiho muze mwajila ci­kuma.
Ukatumbika mesa kusali yalihina lyakuvatasana nacitumbikilo cama­nongo kuze kwakulitalasana namesa, kuluhaci lwatavanaku kutala kusulo. Mesa ukayitumbika kuluhaci lwakunote.
Kaha ukatunga civamba cakucikolo cambalaka, cawanda uxikima nawou waungonyi nawou ucila nawanda wamwaza wakuhosa utoma, yikapwe tongeso yavaka-kutonga nawino.
Civamba ukacisongela jipanda jamukexa jitanu, kaha ukajilamika ulu. Malovo ajo akapwe aulu. Kaha ukajizuzulwila manevo vaunengu va­tanu.
Lijiko lyakulumbila ukalisonga lyamukexa. Kusuhwa calyo cikapwe jikuvite jitanu, ku­tohwa calyo cikapwe jikuvite jitanu. Lijiko lyakulumbila likapwe namavinji awana. Kuzandama calyo ci­kapwe jikuvite jitatu.
Ukalisongela jimbinga jalyo hamavinji alyo awana. Jimbinga jalyo jikapwe jakununga mumwe nalikiko. Kaha ukalilamika unengu.
Ukafula jindeho jalyo jakufumixila wuto walyo, najifwoxolo jalyo, Ha­jimbaxiya jalyo, namalovo alyo akukwacisa nyama, namapanda alyo akukwacila kakahya, vyuma vyalyo vyosena Ukavifula vyaunengu.
Ukalitungila jisambo jakuselula jaunengu, kaha ukafulila makulu aunengu kumavinji ajisambo awa­na.
Ukajihaka muxi yamukusa walijiko lyakulumbila, kumavu, mangana jisambo jakuselula jitwamenga ha­kaci kalijiko lyakulumbila.
Ukasonga mivanda yalijiko lyaku­lumbila, mivanda yamikexa, kaha Ukayilamika unengu.
Mivanda yalyo vakayingise mu­makulu, kaha mivanda yikapwe ku­jihaci jalijiko lyakulumbila jivali hakulikulika.
Ukalisonga lyamaliva, mwamu­polongwa. Nge omu vanakulwezelyo hapili, ngoco munavakalisonga.
Ukatunga cipango catavanaku. Kuluhaci lwakutala kusulo kukapwe mahina acipango akusukika awanda wamwaza wakuhosa utoma, kusuhwa likulukaji lyajikuvite kuluhaci lumwe.
Jipanda jaco jikapwe makumi avali, namanevo makumi avali, vaunengu. Kaha malovo akujipanda namyalaci yajo vikapwe vya­palata.
Ngoco nakuluhaci lwanote nawa kukapwe mahina akusukika kusuhwa likulukaji lyajikuvite, najipa­nda jaco makumi avali namanevo makumi avali, vaunengu. Malovo ajipanda namyalaci yajo vikapwe vyapalata.
Kaha kukutohwa cacipango ku­mutamba wakumuyakumbi kukapwe mahina akusukika, kusuhwa jikuvite makumi atanu, najipanda jawo li­kumi namanevo likumi.
Kaha kutohwa cacipango kumu­tamba wamusamuko cikapwe jiku­vite makumi atanu.
Mahina akusukika akuluhaci lwacikolo lumwe akapwe kusuhwa ji­kuvite likumi najitanu, najipanda jawo jitatu namanevo vatatu.
Kaha kuluhaci lukwavo kuka­pwe mahina akusukika kusuhwa ji­kuvite likumi najitanu, najipanda jawo jitatu namanevo vatatu.
Kucikolo cacipango kukapwe ci­vamba kusuhwa jikuvite makumi avali, cawanda uxikima nawou wau­ngonyi nawou ucila nawanda wa­mwaza wakuhosa utoma, tongeso yavaka-kutonga nawino, najipanda jawo jiwana namanevo vawana.
Jipanda jacipango josena jingu­lwixi ndo jikapwe jakunungasana namyalaci yapalata, namalovo ajo apalata, namanevo vaunengu.
Kusuhwa cacipango cikapwe li­kulukaji lyajikuvite, kutohwa caco cikapwe makumi atanu kwosena. Kaha kuzandama caco cikapwe jiku­vite jitanu, mahina awanda wamwa­za wakuhosa utoma, namanevo vau­nengu.
Vyuma vyatavanaku vyosena ku­milimo yayo yosena vikapwe vya­unengu, najimbambo jayo josena, najimbambo jacipango josena.
Kahove ukalweza vana vaIsalele ngwove, Ngunehelenu maji alive akutwa atoma akulinongo, akumunyikisa linongo makumbi osena.
VaAlone navana venyi vama­lunga vakalilongese vakalilame ku­fumisa kucingoloxi nakutwala haku­ca kumeso aYehova, mumbalaka yakuliwanyina kusali yalihina lya­kuvatasana lili kulutwe lwaunjiho. Cikapwenga cilika haya myaka yo­sena mukusemunwina cavo cosena hali vana vaIsalele.
Kahove ukapandamisa yayove Alone kuli ove navana ve­nyi vamalunga hamwe, kuvasakula muli vana vaIsalele, mangana vakanguzacilenga milimo yaupilixitu, na­Alone naNatave naAvihu naEleyaza naItamale vana VaAlone.
Ukamutungila yayove Alone vyakuvwala vyajila, vikapwe vyaupahu naluvaji.
Ove ukahanjika kuli vakweci mangana mumicima vosena, vaze ngunasulisa naxipilitu yamangana, ngwove, vakatunge vyakuvwala vyaAlone mangana vamujilike akanguzacilenga milimo yaupilixitu.
Evi vikiko vyakuvwala vize navakatunga, nacipwiko nalifwote nasanya nacikuto caulombo weka na­weka wakusowasana nalihina lyakujinga kumutwe namuhya. Vakavatungile yayove Alone navana venyi vyakuvwala vyajila, mangana aka­nguzacilenga milimo yaupilixitu.
Vakambate ulu, nawanda uxikima, nawou waungonyi, nawou ucila, nawou wamwaza utoma.
Kaha vakatunge lifwote lyaulu, nawanda uxikima nawou waungo­nyi nawou ucila nawou wamwaza wakuhosa utoma, tungiso yaveno.
Likapwe navifwiji vivali, vyakunungasana kujisongo jalyo jivali, mangana likapwe lyakununga.
Kaha muhya wakutunga nawino, uze uliho, wakulivwalisa, ukapwe nge kutesa nomu navakalitunga, walihina lyolimwe nalikiko, waulu nawanda uxikima nawou waungo­nyi nawou ucila nawou wamwaza wakuhosa utoma.
Kaha ukambata malolwa ajinyixe avali, ukoleho majina avana va­Isalele.
Majinavo atanu nalimwe akapwe kulilolwa limwe, majina avatanu naumwe vaze vanasaleho akapwe kulilolwa likwavo, nge kukusemuka cavo.
Ukola malolwaze avali namilimo yamuka-kwola malolwa, nganomu veji kwolanga lilolwa lyakazekeso kakatacikijilo, nge kutesa namajina avana vaIsalele. Ukawengisa muvikwacilo vyaulu.
Ukahaka malolwaze avali kuvifwiji vyalifwote, akapwe malolwa akwanukilangaho hali vana vaIsalele. Kaha Alone akambatenga majinavo kumeso aYehova kuvifwiji vyenyi vivali, cikapwe cakwanukilangaho.
Ukafula vikwacilo vyaulu,
namalenge aulu wakutomesa ava­li, ukawafula nge jingoji, akuvinda, kaha malenge aze akuvinda ukawanunga kuvikwacilo.
Kaha ukatunga cipwiko caciyulo, tungiso yaveno. Ukacitunga nga­nomu navakatunga lifwote, caulu nawanda uxikima nawou waungonyi nawou ucila nawanda wamwaza wakuhosa utoma.
Cikapwe camavinji awana, cakulunjika mahina avali. Kusuhwa caco cikapwe cakweseka naminwe nakutohwa caco cikapwe cakweseka naminwe.
Ukalamikaho malolwa akulamika, mikana yamalolwa yiwana, mukana wasaciyu natopaze nakalavuku, ukiko ukapwe mukana wa­tete.
Namukana wamucivali walimelate nasafwila nandayamonde.
Namukana wamucitatu wayaxinde nalyangate nalimetusuto.
Namukana wamuciwana wambelelu nalunyixe nayaxipili. Vakawengise muvikwacilo vyaulu mukuwalamikaho.
Malolwaze akapwe nge kumajina avana vaIsalele likumi naavali, nge kumajinavo, nganomu veji kwolanga halilolwa lyakazekeso kakatacikijilo, limwe nalimwe nge kulijina lyalyo, akapwe hamiyaci likumi nayivali.
Kaha hacipwiko ukafulilaho malenge nge jingoji, akuvinda, aulu wakutomesa.
Ukafulila makulu aulu avali hacipwiko, kaha makulu aze avali ukawahake kujisongo jacipwiko ji­vali.
Ukengisa malenge aulu akuvinda aze avali mumakulu aze ali kujisongo jacipwiko.
Kaha jisongo jikwavo jivali jamalenge akuvinda avali ukajingisa muvikwacilo vivali, hikuvihaka kuvifwiji vyalifwote kulutwe lwalyo.
Kaha Ukafula makulu aulu avali, hikuwahaka kujisongo jacipwiko ji­vali, kukulo yaco kutala kusongo yalifwote kuxi.
Ukafula makulu aulu avali, hi­kuwahaka kuvifwiji vyalifwote kuxi, kulutwe lwalyo, kwakamwihi naunungililo walyo, helu lyamuhya walifwote wakutunga nawino.
Kaha vakakaxilile cipwiko kumakulu aco nakumakulu alifwote nawanda uxikima, mangana Cika­pwenga hamuhya walifwote wakutonga nawino, mangana cipwiko cikahone kufuma halifwote.
Alone akambatenga majina ava­na vaIsalele kucipwiko caciyulo hamucima wenyi, omu mwakengila muze mwajila, cikapwe cakwanuki­langaho makumbi osena kumeso aYehova.
Kaha mucipwiko caciyulo ukahakamo Ulime naTumime, vikapwenga hamucima waAlone omu mwengila kumeso aYehova, kaha Alone mwakambatanga ciyulo cahali vana vaIsalele makumbi osena hamucima wenyi kumeso aYehova.
Ukatunga sanya yalifwote yo­sena yawanda uxikima.
Yikapwe namuteta wamutwe mukaci kayo, yikapwe nalupula lwakusela kumuteta wayo jingulwixi, nge kumuteta wamupila wacikungo, kucina nayikapulika.
Kaha kusongo yayo ukatungilako jiloma jawanda uxikima, nawou waungonyi, nawou ucila, kusongo yayo jingulwixi ndo, namazunda aulu hakaci kajo jingulwixi ndo,
nalizunda lyaulu naloma, nalizunda lyaulu naloma, kusongo yasanya jingulwixi ndo.
Alone akayivwale hakunguzacila, kaha kuvuma cawo nacikevwakana omu mwakengila mwajila kumeso aYehova, nomu mwakalovoka, ku­cina mwakafwa.
Ukafula ulu wakutomesa wa­kuya muupalasese, ukoleho ngano­mu veji kwolanga halilolwa lyakazekeso kakatacikijilo ngwove, Ajilila Yehova.
Kaha ukaukaxilila hawanda uxi­kima, mangana ukapwe halihina lyakujinga kumutwe, ukapwe kulu­twe lwalihina lyakujinga kumutwe.
Alone akauvwalenga haluholo lwenyi, kaha Alone akambatenga kuhenga cahavyuma vyajila vize navakajilika vana vaIsalele kumawanavo ajila osena. Ukatwamenga makumbi osena haluholo lwenyi, mangana vakavetavile kumeso aYe­hova.
Ukatunga cikuto caulombo weka naweka wakusowasana cawanda wa­mwaza, kaha ukatunga lihina lya­kujinga kumutwe lyawanda wa­mwaza utoma, kaha ukatunga muhya tongeso yavaka-kutonga nawino.
Vana vaAlone nawa vakavatongele vikuto, ukavatungila mihya nawa, nakuvatungila matepa, vika­pwe vyaupahu naluvaji.
Ukavavwikavyo yayove Alone navana venyi ali navo, ukavawavise, ukavahandunwine kuupilixitu, ukavajilike, mangana vakanguzacilenga milimo yaupilixitu.
Kaha ukavatongela jiputula ja­wanda walinyu, kuwuva usonyi wamijimba yavo, jikafume mujimbunda nakukwata hajitungi.
Kaha Alone navana venyi vakajivwale omu navakengila mumba­laka yakuliwanyina, cipwe omu navakapandama kulijiko lyakulu­mbila nakunguzacila muze mwajila, kucina navakambata kuhenga, hiku­fwa. Cikapwenga cilika haya myaka yosena kuli ikiye nakuli vaka-tanga yenyi navakamukava.
Jino eci cikiko cuma naukavalinga nakuvajilika vaka­nguzacilenga milimo yaupilixitu. Ukakwata ngombe wacikuji walivuvu umwe navizamba jamikoko vakuzeneka katenga vavali,
nambolo yakuzeneka cimbalwila, najimbolo jakuzeneka cimbalwila vanahingunwina lyehi maji, najimbolo jakuzeneka cimbalwila jajilelu vanawavisa maji. Ukajisunga jawunga watiliku wakusalulula.
Ukajihaka mumutonga umwe, ukajinehe mumutonga kana, hamwe nayauze ngombe wacikuji naviza­mba jamikoko vavali.
Kaha ukapandamisa Alone na­vana venyi kucikolo cambalaka yakuliwanyina, ukavasanyise meya.
Ukanona vize vyakuvwala, ukavwike Alone nacikuto nasanya yalifwote nalifwote nacipwiko, ukakase muhya walifwote wakutunga nawino mumbunda yenyi.
Kaha ukajinga lihina lyakujinga kumutwe wenyi, hikuhaka mucama wajila halihina lyakujinga kumutwe.
Numba ukambate maji akuwavisa ukawahingunwine hamutwe wenyi, nakumuwavisa.
Kaha ukapandamisa vana venyi, ukavavwike vikuto.
Ukavakasa mihya mujimbunda javo, naAlone navana venyi, hikuvavwika matepa, kaha navakatwamanga naupilixitu nacilika cahaya myaka yosena. Ngoco naukavaha-ndunwina kuupilixitu, naAlone na­vana venyi.
Ukapandamisa uze ngombe wa­cikuji kulutwe lwambalaka yakuliwanyina. Kaha Alone navana venyi vakanangike mavoko avo hamutwe wayauze ngombe wacikuji.
Kaha ukajiha uze ngombe waci­kuji kumeso aYehova, kucikolo ca­mbalaka yakuliwanyina.
Ukambata kumanyinga angombe, ukawahake kujimbinga jalijiko lyakulumbila namunwe wove, hikumwanga manyingosena kuxina yalijiko lyakulumbila.
Ukambata maji osenaze ali havize vyamujimo, naciwuva camaji cili halisuli, najiyise jivali, namaji aliko, ukavilumbile halijiko lyakulumbila.
Oloze nyama yangombe nalilambu lyenyi, natuji twenyi, ukavilumbila hakakahya kusali yacilombo. Unapu wana wahaxili.
Ukakwata cizamba camukoko umwe, kaha Alone navana venyi vakanangike mavoko avo hamutwe wayauze cizamba.
Ukajihe uze cizamba, hikumbata anyingenyi ukawasapwile halijiko lyakulumbila jingulwixi ndo.
Cizamba camukoko ukamuteta vipuka vyenyi, ukakose vize vyamu­jimo lyenyi, namahinji enyi, ukavitumbike havipuka vyenyi nahamutwe wenyi.
Ukamulumbila cizamba wosena halijiko lyakulumbila. Unapu wana wakulumba wakuhana kuli Yehova, linapu livumba lvalupengopengo, wana wakwoca hakakahya wakuhana kuli Yehova.
Ukakwata cizamba mukwavo, kaha Alone navana venyi vakana­ngike mavoko avo hamutwe wacizamba.
Numba ukajihe uze cizamba, hikumbata kumanyingenyi, ukawa­hake kusongo yalitwitwi lyaAlone lyacilyo, nakujisongo jamatwitwi avana venyi avilyo, nakuminwe yaxina yamavoko avo avilyo, naku­minwe yaxina yamaninji avo avilyo. Kaha ukasapwila manyinga halijiko lyakulumbila jingulwixi ndo.
Ukambata kumanyingaze ali ha­lijiko lyakulumbila, nakumaji aku­wavisa, ukawasapwile hali Alone, nahavize vyenyi vyakuvwala, nahali vana venyi, nahavize vyavana venyi ali navo vyakuvwala. Kaha ikiye himwapwa wakujilika, navize vyenyi vyakuvwala, navana venyi, navize vyavana venyi ali navo vyakuvwala.
Kaha kucizamba ukambatako nawa maji, namukila wamaji, na­maji aze ali havize vyamujimo, naci­wuva camaji cili halisuli, najiyise jivali, namaji aliko, nalihinji lyacilyo (mwomwo napu cizamba wakuhandunwisa, xikaho),
nambolo yimwe, nambolo vana­hingunwina lyehi maji yimwe, na­mbolo yayilelu yimwe, kumutonga wajimbolo jakuzeneka cimbalwila uze uli kumeso aYehova.
Kaha ukahaka vyosena hama­voko aAlone, nahamavoko avana venyi, ukavihungise kupwa wana wakuhungisa kumeso aYehova.
Ukavitambula mumavoko avo, ukavilumbile halijiko lyakulumbila kupwa livumba lyalupengopengo kuli Yehova. Unapu wana wakwoca ha­kakahya wakuhana kuli Yehova.
Ukambata pambo lyacizamba caAlone wakuhandunwisa, ukalihungise kupwa wana wakuhungisa ku­meso aYehova, kaha cikapwe ca­zano cove.
Ukajilika pambo lyawana wakuhungisa, nalihinji lyawana wakuzundula olyo vanahungisa nakuzu­ndula, lyacizamba wakuhandunwisa, lyayauze wahali Alone, nalyeli lya­yauze wahali vana venyi,
likiko Ukapwe lyaAlone navana venyi, hicazano cavo cakuli vana vaIsalele haya myaka yosena. Mwo­mwo unapu wana wakuzundula, ka­ha ukapwe wana wakuzundula kuli vana vaIsalele wakuvimuna vakuvatula vamawanavo akulweza keke, ukiko wana wavo wakuzundula wa­kuhana kuli Yehova.
Kaha vize vyaAlone vyakuvwala vyajila vikapwe vyavana venyi na­vakamukava, vakavivwale hakuvawavisa, nahakuvahandunwina ku­upilixitu.
Uze mwanenyi mwakapwa kapi­lixitu wakuxisa muli ikiye akavivwalenga makumbi atanu naavali, omu mwakengila mumbalaka yakuliwa­nyina nakunguzacila muze mwa­jila.
Ukambata cizamba wakuhandu­nwisa, ukateleke nyama yenyi muma mwajila.
Kaha Alone navana venyi vakalile nyama yacizamba nambolo yize yili mumutonga kucikolo ca­mbalaka yakuliwanyina.
Vakalye vyuma vize vanalingi navyo cakufwika haxili, nakuvaha-ndununa nakuvajilika. Oloze mutu weka kanda akalyakoko, mwomwo vinapu vyajila, xikaho.
Kaci nge kunyama yakuhandunwisa, cipwe kujimbolo, nakukasalaho nahakuca, kaha ukalumba vize vinasaleho hakakahya. Kanda vaka­yilyako, mwomwo vinapu vyajila, xikaho.
Mukiko munaukalinga kuli Alo­ne nakuli vana venyi, nge mwaya vyosenevi ngunakulweze, ukavajilikenga makumbi atanu naavali.
Kaha hakumbi hakumbi ukahana ngombe wawana wahaxili, kupwa wakufwika xili, kaha ukatomesanga lijiko lyakulumbila omu naukalilingilanga cakufwika xili, kaha ukaliwavisa maji nakulijilika.
Makumbi atanu naavali ukalingila lijiko lyakulumbila cakufwika xili, ukalijilike. Kaha lijiko lyakulu­mbila nalikapwa lyajila cikuma, vyexovyo navikakwata halijiko lya­kulumbila navikapwa vyajila.
Jino ou ukiko wana uze naukahanyinanga halijiko lyakulumbila, vana vamikoko vamwaka umwe va­vali hakumbi hakumbi hamakumbi osena.
Mwanamukoko umwe ukamuhana hacimene, namwanamukoko mukwavo ukamuhana hacingoloxi.
Kaha hamwe namwanamukoko umwe ukahana cimbwa cimwe ca­kusokesa muvimbwa vyalifwa likumi cawunga wamwaza vanahingunwina cimbwa cimwe cakusokesa muvi­mbwa viwana vyahine camaji akutwa, nacimbwa cimwe cakusokesa muvimbwa viwana vyahine cavinyo kupwa wana wakuhingununa.
Mwanamukoko mukwavo uka­muhana hacingoloxi, kaha ukamulinga nge kutesa nawana wakulya wacimene, nawana wawo wakuhi­ngununa, kupwa livumba lyalupengopengo, wana wakwoca hakaka­hya wakuhana kuli Yehova.
Ukapwenga wana wakulumba hamakumbi osena mukusemunwina cenu cosena, kucikolo cambalaka yakuliwanyina kumeso aYehova, ku­ze nangukaliwanyinanga nayenu, na­kuhanjika kuli ove kuze.
Nangukaliwanyinanga navana vaIsalele kuze, kaha upahu wami naukayijilika mbalaka.
Nangukajilika mbalaka yakuli­wanyina, nalijiko lyakulumbila. Na­Alone nawa navana venyi vamalunga nangukavajilika, mangana vakangu­zacilenga milimo yaupilixitu.
Kaha nangukatwamanga mukaci kavana vaIsalele, nakupwanga ngu­Kalunga kavo.
Navakangutacikiza, Ami yami Yehova Kalunga kavo, Ami yami ngwavalowele mulifuci lyaEjipitu, mangana ngukatwamenga mukaci kavo. Ami yami Yehova Kalunga kavo.
Kaha Ukasonga lijiko lyakulumbila vize vyalivumba lya­mwaza, ukalisonga lyamukexa.
Kusuhwa calyo cikapwe kuvite yimwe, kutohwa calyo cikapwe kuvite yimwe, likapwe lyamavinji awa­na, kaha kuzandama calyo cikapwe jikuvite jivali. Jimbinga jalyo jikapwe jakusonga kumutondo woumwe.
Ukalilamika ulu wakutomesa, nahelu lyalyo nahajihaci jalyo jingu­lwixi ndo, nahajimbinga jalyo. Uka­fulilaho mucama waulu jingulwixi ndo.
Ukalifulila makulu aulu avali, muxi yamucama walyo, ukawafulila kujipaci jalyo jivali hajihaci jalyo jivali, kaha akapwe akutwama mi­vanda yakuiikulikisa.
Ukasonga mivanda yamikexa ka­ha Ukayilamika ulu.
Ukalitumbika kulutwe lwalihina lyakuvatasana lize lili kucikaxa ca­unjiho, kulutwe lwacifwiko ca likoji cili helu lyaunjiho, kuze nangukaliwanyinanga nayove.
Alone akalumbalumbeho vize vyalivumba lyamwaza, akavilumbe hacimene hacimene, omu mwakawahisa manongo.
Kahomu mwakawika Alone ma­nongo hacingoloxi, akavilumbe, vi­kapwe livumba lyamwaza hama­kumbi osena kumeso aYehova mu­kusemunwina cenu cosena.
Kanda mukalumbaho vyalivumba lyamwaza vyekako, cipwe wana wa­kulumba, cipwe wana wakulya, kaha kanda mukahingunwinaho wana wakuhingununako.
Alone akalinge cakufwika xili hajimbinga jalyo namanyinga awa­na wahaxili wakufwika xili hamwaka kamwe hamwaka kamwe. Akalilingile cakufwika xili hamwaka kamwe hamwaka kamwe mukusemunwina cenu cosena. Linapu lyajilila Yehova cikuma.
Yehova ahanjikile kuli Mose ngwenyi,
Omu naukalava vana vaIsalele, nge kutesa navaze navakalava, vakamuhane Yehova mutu himutu caku­fwika hamwono wenyi, omu naukavalava, kucina muli vakivo namukapwa musongo wacihita omu naukavalava.
Munavakahana ngana, mutu hi­mutu omu mwakasambukila kuli vaze vanalave, akahane cimbwa caxekele yakweseka naxekele yakuzuvo yajila (xekele yimwe yinapu jingela makumi avali), akahane ci­mbwa caxekele kupwa wana waku­hana kuli Yehova.
Mutu himutu uze mwakasambu­kila kuli vaze vanalave, ou wamyaka makumi avali nakusambula, akahane wana waYehova.
Muka-luheto kanda akavulisako, kaha muka-kuhutwa kanda akatepululako kucimbwa caxekeleko, omu navakahana wana waYehova, nakulingila myono yenu cakuyifwika.
Ukatambula jimbongo jakufwika xili jize kuli vana vaIsalele, ukajihane hamilimo yambalaka yakuliwanyina, mangana jikapwe jakwanukilangaho hali vana vaIsalele kumeso aYehova, nakulingila myono yenu cakuyifwika.
Yehova ahanjikile kuli Mose ngwenyi,
Ukafula nawa mbaxiya yaunengu, nalitanda lyayo lyaunengu, ya­kusanyina. Kaha ukayitumbika mu­kaci kambalaka yakuliwanyina nalijiko lyakulumbila, hikuhakamo meya.
Alone navana venyi vakasaneko kumavoko avo nakumahinji avo,
omu navakengila mumbalaka ya­kuliwanyina, vakasane meya, kucina navakafwa, cipwe omu navakapandama kulijiko lyakulumbila nakunguzacila nakulumba wana wakwoca hakakahya wakuhana kuli Yehova.
Ngoco vakasane kumavoko avo nakumahinji avo, kucina navakafwa. Cikapwenga cilika haya myaka yo­sena kuli vakivo, nakuli ikiye nakuli vaka-tanga yenyi mukusemunwina cavo cosena.
Kaha nawa, Yehova ahanjikile kuli Mose ngwenyi,
Ukalikungulwila vyuma vyalivu­mba lyamwaza vize vyavilemu, mila yakuhita yapezo yajixekele makulu­kaji atanu, nakinamone yalivumba lyamwaza yacimbwa capezo kana, ngwami, jixekele makulukaji avali namakumi atanu, nakalamu yalivumba lyamwaza, jixekele makulukaji avali namakumi atanu.
 nakaxa yapezo yajixekele maku­lukaji atanu, nge kutesa naxekele yakuzuvo yajila, namaji alive akwe­seka hine yimwe.
Kaha ukavisunga kupwa maji akuwavisa ajila, maji akusunga nge omu veji kusunganga vaka-kusunga maji alivumba lyamwaza, akapwe maji akuwavisa ajila.
Ukawavisa nawo mbalaka yaku­liwanyina nacikaxa caunjiho,
namesa navyuma vyayo vyosena, nacitumbikilo camanongo navyuma vyaco, nalijiko lyakulumbila vize vyalivumba lyamwaza,
nalijiko lyakulumbila mawana akulumba navyuma vyalyo vyosena, nambaxiya nalitanda lyayo.
Ukavijilika, vikapwenga vyajila cikuma. Vyexovyo navikakwata havikiko navikapwa vyajila.
Ukawavisa Alone navana venyi, nakuvajilika mangana vakanguzacilenga milimo yaupilixitu.
Ukahanjika kuli vana vaIsalele ngwove, Maji awa apwenga maji akuwavisa ajilila kuli Ami mukuse­munwina cenu cosena.
Kanda vakawahingunwina ha­mujimba wamutuko. Kanda mukasunga eka akufwana nge omu vawesekako, mwomwo anapu ajila, kaha apwenga ajila kuli enu.
Wexowo mwakasunga eka akuwafwana, mokomoko wexowo mwakawahaka hali mutu weka, navakamuteta muli vatu vakwavo.
Yehova ambile kuli Mose ngwe­nyi, Kalikungulwile vyalivumba lya­mwaza, nasatakate, nalunyika, nangalavanu, evi vyalivumba lya­mwaza nalavona yakutomesa nawa hamwe, pezo yacimwe nacimwe yoyo yimwe.
Ukavisunga kupwa vyalivumba lyamwaza, vyakusunga nge omu veji kusunganga vaka-kusunga vyali­vumba lyamwaza, vyakusunga namungwa, vitoma, vyajila.
Kaha ukatwa vimwe vikapwe vyavilelu, hikuvihaka kulutwe lwa­Unjiho mumbalaka yakuliwanyina, muze nangukaliwanyinanga nayove. Vikapwenga vyajila cikuma kuli enu.
Kahevi vyalivumba lyamwaza, vize naukasunga, anda mukalisugilenu vavene vyeka nge omu vavyesekako. Vikapwe vyajila kuli enu vyajilila Yehova.
Wexowo mwakasunga vyeka vyakuvifwana akevweko livumba, navakamuteta muli vatu vakwavo.
Yehova ahanjikile kuli Mose ngwenyi,
Tala, ngunasanyika Mbezalele mwanaUli, mwanaHule, wakumuyaci WaYuta, halijina lyenyi,
kaha ngunamusulisa naXipilitu yaKalunga, namumangana namukunangakana namucinyingi namuwino wosena,
mangana akatake milimo yautotombwe, nakutula ulu napalata naunengu,
nakusonga malolwa vakawalamike, nakusonga mitondo, nakuzata nawino wosena.
KahAmi, tala, ngunatongola Oholyave mwanaAhisamake, wakumuyaci waNdane, hamwe nenyi. Kaha mumicima yavakweci mangana mu­micima vosena ngunahakemo ma­ngana, mangana vakalinge vyosenevi ngunakulweze,
nambalaka yakuliwanyina, naci­kaxa caunjiho, nacifwiko calikoji ciliho, navyuma vyambalaka vyo­sena,
namesa navyuma vyayo, nacitumbikilo camanongo cakutomesa na­vyuma vyaco vyosena, nalijiko lya­kulumbila vize vyalivumba lya­mwaza,
nalijiko lyakulumbila mawana akulumba navyuma vyalyo vyosena, nambaxiya nalitanda lyayo,
navize vyakuvwala vyakutunga nawino, navize vyakapilixitu Alone vyakuvwala vyajila, navize vyavana venyi vyakuvwala, mangana vaka­nguzacilenga milimo yaupilixitu,
namaji akuwavisa, navize vyakulumba vyalivumba lyamwaza vyamuze mwajila, vakalinge nge kutesa navyuma vyosenevi ngunakulweze.
Yehova ahanjikile kuli Mose ngwenyi,
Hanjikove nawa kuli vana vaIsalele ngwove, Lamenunga jisambata jami vene, mwomwo cinapu cinjikizo mukaci kami nayenu mu­kusemunwina cenu cosena, mangana mukangutacikize, Ami yami Yehova Muka-kumijilika.
Xikaho lamenunga sambata, mwomwo yikiko yinapu yajila kuli enu. Wose mwakayijilula vakamu­jihe cakumujiha. Mwomwo wexowo mwakazataho milimo, mutu uze navakamuteta muli vatu vakwavo.
Vazatenga milimo hamakumbi atanu nalimwe, oloze halikumbi lya­mucitanu naavali hali kunoka casambata yayilemu, yajilila Yehova, Wexowo mwakazata milimo haliku­mbi lyasambata vakamujihe caku­mujiha.
Xikaho vana vaIsalele Valamenga sambata, valingenga sambata mu­kusemunwina cavo cosena, haluxiko lwahaya myaka yosena.
Cinapu cinjikizo mukaci kami navana vaIsalele haya myaka yose­na. Mwomwo hamakumbi atanu na­limwe Yehova atengele lilu namavu, kaha halikumbi lyamucitanu naavali anokele, kaha ahwimine.
Jino omu akumixile kuhanjika naMose hapili Xinai, amuhanyine aze malolwa aunjiho avali, malolwa akuya muuhanda, akusoneka namunwe waKalunga.
Omu vamwene vatu Mose aximbwile, kasulukile waxi hapiliko, vatu vawungilile kuli Alo­ne, vamwambile ngwavo, Katuka, tutengele tulunga, ava navatutwa-inyinangako, mwomwou Mose, lu­nga uze atulowele mulifuci lyaEjipitu, katwatacikizevi vinamuwaneko.
Alone avambile ngwenyi, Hokolenu tupata twaulu tuli kumatwitwi amapwevo jenu, nawawa avana venu vamalunga navava vamapwevo, munguneheletwo.
Vatu vosena vahokweleko tupata twaulu twapwile kumatwitwi avo, vatutwalile kuli Alone.
Atutambwile kumavoko avo, ausongele nacikungo cakusongesa, autengele mwanangombe wakuzuzulula. Kaha vambile ngwavo, Enu vaIsalele, ava vakivo tulunga twenu, ava vamilowele mulifuci lya­Ejipitu.
Omu acimwene Alone, atungile lijiko lyakulumbila kumeso enyi. Kaha Alone avilikile ngwenyi, Ha­mene nakupwa ciwanyino cakulemesa Yehova.
Ngoco hakuca Vamenekele cime­nemene, vahanyine mawana akulu­mba, vanehele mawana akulweza keke. Vatu vatwamine nakulya na­kunwa, kaha vakatukile nakuhema.
Yehova ahanjikile kuli Mose ngwe­nyi, Yako, suluka, mwomwo vatu jove vaze walowele mulifuci lya­Ejipitu vanahukisa.
Vananguhwa kupyapumuka mujila kana ngwavalwezanga. Vanalitengela mwanangombe wakuzuzulula, vanalifukula kuli ikiye nakumuvatwila vimuna ngwavo, Enu vaIsalele, ava vakivo tulunga twenu, ava vamilowele mulifuci lyaEjipitu.
Yehova ambile kuli Mose ngwenyi, Ngunamono vatu ava, kaha tala, vanapu vatu vakukakama jixingo.
Xikaho ngwece jino, mangana nguvakwacile utenu, nguvanongese, kaha nangukakulingisove kupwa umuyaci waunene.
Mose alembelelele Yehova Ka­lunga kenyi, amwambile ngwenyi, Ove Yehova, ikaze nauvakwacila vatu jove utenu, ava unalovola mu­lifuci lyaEjipitu nangolo jajivulu nalivoko lyangolo?
VaEjipitu vakambile ika ngwavo, Avalowele nakuvapihisa, akavajihe kujipili, akavalalise kwilu lyamavu? Alumuka kuliyena lyautenu wove, walumuke kulupi elu unasake ku­linga kuli vatu jove.
Anuka Apalahama naIsaka naIsalele, vangamba jove vaze walixikile nakulixingOve lyavene nakuvamba ngwove, Nangukavulisa vaka-tanga yenu nge vatanganyika vahelu, kaha lifuci lyoseneli ngunavuluka nangukalihana kuli vaka-tanga yenu, kaha navakaliswana haya myaka yosena.
Ngoco Yehova alumukile kulupi luze ambile kulinga kuli vatu jenyi.
Mose alumukile nakuxikumuka hapili, namalolwa aunjiho akuya muuhanda aze avali apwile muli­voko lyenyi. Malolwa akuya muu­handa aze apwile akusoneka kusali nakusali, apwile akusoneka noku noku.
Malolwa akuya muuhanda aze apwile songeso yaKalunga, kaha sonekeso yapwile sonekeso yaKalu­nga, yakusoneka hamalolwa.
Omu evwile Yoxuwa cungumo cavatu hakukuwa, ambile kuli Mose ngwenyi, Kucilombo kuli cungumo cajita.
Mose ambile ngwenyi, Kawexi mazu avaze navatambakana hakuhambakana ngolo, kaha kawexi ma­zu avaze vali nakuteta hakuvahasa, Oloze ngunevu mazu avaze navemba myaso.
Kaha casolokele, omu apanda­mine kucilombo, amwene uze mwa­nangombe, nomu vapwile nakukina. Kaha Mose akwacile utenu, ambilile aze malolwa akuya muuhanda mu­mavoko enyi, awahokwele kumavu yapili.
Akwacile mwanangombe uze vatengele, amwocele hakakahya, amutwile nge lukungu, alusukwilile hameya, kaha avanwixilelwo vana va­Isalele.
Mose ambile kuli Alone ngwe­nyi, Vatu ava vakulinganga ika nu­mba uvavulumwise mulonga wau­nene ngana?
Alone amwambile ngwenyi, Ove mwata wami, kanda ukwata utenuko. Ove unatacikiza vatu ava nomu vafwila vyavipi.
Mwomwo vangwambanga ngwa­vo, Tutengele tulunga, ava navatutwaminyinangako, mwomwou Mose, lunga uze atulowele mulifuci lyaEji­pitu, katwatacikizevi vinamuwaneko.
Ngwavambanga ngwami, Wexo­wo ali naulu, auhokoleko. Ngoco vanguhanangawo. Ngwaumbilanga mukakahya, kaha mwalovokangou mwanangombe.
Omu amwene Mose ngwenyi, Vatu vanahungukila muxili (mwo­mwo Alone avahungwilile muxili numba vavatoleke muli vaka-kole javo),
kaha Mose emanyine kucikolo cacilombo, ambile ngwenyi, Ou ne­mana kuli Yehova iya? Eze kuli ami. Kaha vana vaLevi vosena vakungulukile kuli ikiye.
Avambile ngwenyi, Yehova Ka­lunga kaIsalele nambe ngwenyi, Vwa­lenu lunga hilunga poko yenyi ya­mukwale hatungi yenyi, hitanganenu mucilombo kucikolo nakucikolo, jihenu lunga hilunga ndumbwenyi, nalunga hilunga mukwavo, nalunga hilunga uze alihata nenyi,
Vana vaLevi valingile nge mwa­yile lizu lyaMose, kaha likumbi lize kuli vatu kwalindumukile malunga kafwe makombakaji atatu.
Mose ambile ngwenyi, Lihandu-nwinenu lelo kuli Yehova, lunga hilunga hali mwanenyi nahali ndu­mbwenyi, mangana Yehova amikisule lelo.
Kaha casolokele hakuca, Mose ambile kuli vatu ngwenyi, Munavulumuna mulonga waxili waunene. Kaha jino nangukanduka kuli Ye­hova, pamo nanguhasa kulipga ca­kufwika hamulonga wenu waxili.
Mose akindulukile kuli Yehova, amwambile ngwenyi, Acivwilile mwane. Vatu ava vanavulumuna mulonga waunene, vanalitengela tu­lunga vaulu.
Oloze jino, kaci nauvakonekela mulonga wavo —, kaci nge pimbi, aci ngujimbangane mwane hamuka­nda wove unasoneka.
Yehova ambile kuli Mose ngwe­nyi, Wexowo navulumuna mulonga kuli Ami, ikiye nangumujimbangana hamukanda wami.
Xikaho jino yako, twala vatu ava kuze ngunakuvulukila. Tala, kangelo kami mwakutwaminyinangako. Ci­pwe ngoco, halikumbi lize nangukavawana, nangukavazangamisa hamulonga wavo.
Kaha Yehova avetele vatu, mwo­mwo vatengele mwanangombe, uze vatengele kuli Alone.
Yehova ahanjikile kuli Mose ngwenyi, Katuka, fuma kuno, nayove navatu ava unalovola muli­fuci lyaEjipitu, muye kulifuci lize ngwalixingilile kuli Apalahama na­kuli Isaka nakuli Yakova ngwami, Nangukalihana kuli vaka-tanga yo­ve.
Nangutuma kangelo kulutwe lwo­ve, kaha nangukahangamo vaKanane navaAmole navaHete nava­Peliji, navaHivi navaYevuse.
Yenunga kulifuci lyakumbwambu­muka mavele nawuci. Mwomwo kangwexi kukanduka mukaci kenuko, mwomwo enu munapu muvatu vakukakama jixingo, xikaho, kucina nangukamilalisa mujila.
Omu vevwile vatu mazu amapi awa, valixonene, kaha kakwapwile mutu umwe avwalile vyuma vyenyi vyakulilengako.
Mwomwo Yehova ambile kuli Mose ngwenyi, Vambulile vana va­Isalele ngwove, Munapu muvatu vakukakama jixingo. Kaci nge na­ngukanduka mukaci kenu cipwe kapyapya kakandende kaha, nangumilalisa. Xikaho jino lizulenu vyuma vyenu vyakulilenga, ngutacikize mwakumilingila.
Kaha vana vaIsalele valizulile vyuma vyavo vyakulilenga kufumisa kupili Holeve.
Jino Mose atwalilenga mbalaka nakuyilema kusali yacilombo, kwa­kusuku nacilombo, ayivulukile ngwe­nyi, Mbalaka yakuliwanyina. Kaha casolokele, wexowo atondele Yehova alovokele nakuya kumbalaka yaku­liwanyina, yize yapwile kusali yacilombo.
Kaha casolokele, omu alovokele Mose nakuya kumbalaka, vatu vo­sena Vakatukile, Vemanyine mutu himutu kucikolo cambalaka yenyi, nakutala Mose palanga nomu engi­lile mumbalaka.
Kaha casolokele, omu engilile Mose mumbalaka, yize panda yali­vwi yazezumukile, yemanyine kuci­kolo cambalaka, kaha Yehova aha­njikile naMose.
Vatu vosena vamwene panda yalivwi kwimana kucikolo camba­laka, kaha vatu vosena vakatukile nakulifukula, mutu himutu kucikolo cambalaka yenyi.
Yehova ahanjikile kuli Mose meso nameso, nge omu eji kuhanji­kanga mutu kuli sepa lyenyi. Kaha Mose akindulukile ceka kucilombo, Oloze kambaji kenyi Yoxuwa mwanaNune, mwanalunga, kafumine mumbalakako.
Mose ambile kuli Yehova ngwe­nyi, Tala, uli nakungwamba ngwove, Twala vatu ava. Oloze kawangulwezele ou nautuma nguyenga nenyiko. Oloze unambe ngwove, Ngunamutacikiza halijina lyove, ngwove, Una­wane likoji kumeso ami.
Xikaho jino, kaci nge ngunawane likoji kumeso ove, aci ngulweze jijila jove mwane, mangana ngukutacikize, mangana nguwane likoji kumeso ove, kaha nyingilila, mwomwo mu­yaci ou vanapu vatu jove.
Yehova ambile ngwenyi, Ami Lyavene nanguya nove, kaha nangukakunokesa.
Mose amwambile ngwenyi, Kaci nge Ove Lyavene kawexi kuya na­yamiko, kaha kanda utufumisa ku­noko.
Mwomwo navakatacikijila halihi jino, omu ngunawane likoji kumeso ove, ami navatu jove? kacexi mwo­mwo uli nakuya nayetu numba? Ngoco tunatumbunuka, ami navatu jove, muli vatu vosena vali kwilu lyamavu.
Yehova ambile kuli Mose ngwe­nyi, Nangulinga cumeci nawa unavuluka, mwomwo unawane likoji ku­meso ami, kaha ngunakutacikiza halijina lyove, xikaho.
Mose amwambile ngwenyi, Aci ngulweze upahu wove mwane.
Yehova amwambile ngwenyi, Ami nanguhicisa kuwaha cami co­sena kumeso ove, nanguvilika lijina lyaYehova kumeso ove. Kaha nangutetelou vene nangutetela, nangwivwila keke ou vene nangwivwila keke.
Amwambile ngwenyi, Kawexi kuhasa kutala kumeso amiko, mwo­mwo mutu kexi kungumona nakuyoyako.
Yehova amwambile ngwenyi, Tala, kuli kumwe kwakamwihi nayAmi, kaha wimane aha halilolwa.
Kaha nacisoloka, omu uli nakuhita upahu wami, nangukwingisa mumwaji wamulilolwa, nakukufwika nalivoko lyami palanga nomu na­ngulinga ngunahici lyehi.
Kaha nangufumisa livoko lyami numba umone nyima yami, oloze kumeso ami kavexi kumonakoko.
Yehova ahanjikile kuli Mose ngwenyi, Lisongele malolwa akuya muuhanda avali nge aze akulivanga. Kaha mazu aze apwile hamalolwa akulivanga aze wahokolanga nanguwasoneka hamalolwawa.
Pwako walizanga lyehi nacimene, ukanduke nacimene hapili Xinai, wimane kumeso ami kuze kwilu lyapili.
Mutu kanda akanduka nayove hamweko, kaha kanda vamona mutu kupili kwosenako, cipwe mautanga avimuna vavandende cipwe awa avangombe kanda valila kwaka­mwihi napili yizeko.
Asongele malolwa akuya muuha­nda avali nge aze akulivanga. Kaha Mose amenekele cimenemene, aka­ndukile kupili Xinai, nge omu vamu­lwezele kuli Yehova, ambacile ma­lolwaze akuya muuhanda avali.
Yehova afumine kwilu mulivwi, emanyine nenyi kuze, avilikile lijina lyaYehova.
Yehova apalikile kumeso enyi, avilikile ngwenyi, Yehova, Yehova, Kalunga wakeke, Muka-kutetela, wakuxipwokela kutenuka, walikoji namucano vyavivulu,
eji kulamanga likoji hamakombakaji avatu, eji kukonekelanga kuhe­nga nomu vanazomboka jiximbi, naxili, oloze mwakana kusambisou atela kumupayisa, wakuzangamisa vana hakuhenga camasevo, navazu­kulu javo nawa, nakucisemunwino camucitatu nacize camuciwana.
Kaha Mose anguhwixile, anonga­mine namutwe wenyi hamavu, ali­fukwile.
Amwambile ngwenyi, Ove Mwata, kaci nge ngunawane likoji kumeso ove, Ove Mwata, acitave kwiza muli etu, mwomwo vanapu vatu vakuka­kama jixingo, kaha tukonekele ku­henga cetu naxili yetu, twitavile kupwa tuuswana wove.
Yehova amwambile ngwenyi, Tala, nangulixika luxiko nayove. Nangukazata vyuma vyakukomwesa kumeso avatu jove vosena, vyangoco kanda vavilinge lyehi hamavu ho­sena, cipwe muli vaka-lifuci limwe. Kaha vatu vosena mukaci kavo uli navakamona milimo yaYehova, mwomwoco nangukalinga nayove cikiko cuma cakwivwisa woma.
Lamenungeci nangumilweza lelo. Tala, nangukahanga vaAmole na­vaKanane navaHete navaPeliji na­vaHivi navaYevuse kumeso enu.
Lilamenunga, kucina namukalixika luxiko navaka-lifuci lize a­muya, kucina nacikapwa muheto muli enu.
Oloze mukapuzula majiko avo akulumbila, mukacikacika malolwavo akwimika, mukatetateta Maxela javo.
(Mwomwo kanda mukalemesa kalunga wekako, mwomwo Yehova Ou ukweci lijina lyenyi Ikiye Walisungu, Ikiye napu Kalunga walisungu.)
Kucina namukalixika luxiko navaka-lifuci lize, kaha vakivo hinava-kalinga ujila hakukava tulunga twa­vo, nakuvavatwila tulunga twavo vimuna, kaha vamwe navakamisanyika, kahenu hikulya kuvimuna javo vakuvatula,
kucina namukambacila vana ve­nu vana vavo vamapwevo, kaha vana vavo vamapwevo hinavakalinga ujila hakukava tulunga twavo, na­kulingisa vana venu vamalunga ujila hakukava tulunga twavo.
Kanda mukalilingila tulunga vakuzuzululako.
Mukalama ciwanyino cambolo yakuzeneka cimbalwila. Mukalyanga mbolo yakuzeneka cimbalwila makumbi atanu naavali, nge omu ngwamilwezele, haze ngunatongola hakakweji Avive. Mwomwo haka­kweji Avive hakiko mwalovokele muEjipitu.
Wexowo wakuliteta mutwe napu wami, navimuna jenu vavilunga vo­sena, vatwatwa vavangombe navava vamikoko.
Twatwa wacimbulu mukamusokola namwanamukoko. Kaci nge kamwexi kumusokolako, kaha mukahokola xingo yenyi. Vana venu vavatwatwa vamalunga vosena mukavasokola. Kanda mukasoloka ku­meso ami mavokovokoko.
Zatenunga milimo yenu hama­kumbi atanu nalimwe, oloze ha­likumbi lyamucitanu naavali mukanoka, hangonde yakulima nayeyi yakwaha mukanoka.
Mukalinga ciwanyino cakulya cajisemana, cize catiliku yakulivanga kwaha, naciwanyino cakukungula mbuto hakukumisa mwaka.
Vakwenu malunga vosena vaka-soloke hamwaka katatu hamwaka katatu kumeso aMwata Yehova, Kalunga kaIsalele.
Mwomwo nangukahanga vaka-mafuci kumeso enu, nakutohwesa ngiza yenu, kaha mutu weka kexi kukafwila lifuci lyenuko, omu namukakanduka nakusoloka hamwaka katatu hamwaka katatu kumeso aYehova Kalunga kenu.
Manyinga avimuna jami munanguvatwila kanda mukawahana nambolo yacimbalwilako, cipwe ku­seza cimuna wakuvatula wapaseka nahakucako.
Kumbuto jakulivanga jakumavu enu, jize jakulivangako mukajingisa muzuvo yaYehova Kalunga kenu. Kanda mukateleka mwanapembe mumavele anayeko.
Yehova ambile kuli Mose ngwe­nyi, Soneka mazu awa, mwomwo ngunalixiki luxiko nayove navaIsalele nge omu mwaya mazu awa.
Apwile kuze kuli Yehova maku­mbi makumi awana namusana na­ufuku, kalile mboloko, kanwine meyako. Kaha Yehova asonekele mazu aluxiko, aze mazu likumi, hamalolwaze.
Kaha casolokele, omu axikumukile Mose kupili Xinai, namalo­lwa aunjiho aze avali mulivoko lye­nyi, omu axikumukile hapili, Mose katacikijileko omu capwile cikova cakumeso enyi nakuvyakuma mwo­mwo ahanjikile nenyi.
Alone navana vaIsalele haku­mona Mose, kumana, cikova cakumeso enyi capwile nakuvyakuma, kaha vevwile woma wakupandama kuli ikiye.
Mose avasanyikile. Alone navamyata jalizavu vosena vakindulukile kuli ikiye, kaha Mose ahanjikile kuli vakivo.
Hakukumisa vyumevi, vana va­Isalele vosena vapandamine, kaha avalwezele mwosenomu ahanjikile nenyi Yehova hapili Xinai.
Omu akumixile Mose kuhanjika navo, aliwuvixile naciwuva kumeso enyi.
Oloze omu engilile Mose muli Yehova nakuhanjika nenyi, owulwile lihina palanga nomu mwalo­voka. Kaha alovokele, ahanjikilevi vamulwezele kuli Yehova kuli vana vaIsalele.
Vana vaIsalele vatalile kumeso aMose, vamwene cikova cakumeso aMose cavyakumine, kaha Mose aliwuvixile ceka kumeso enyi naci­wuva, palanga nomu engilile na­kuhanjika nenyi.
Jiximbi jahasambata Mose akungulwile lizavu lyavana vaIsalele lyosena, ava­mbile ngwenyi, Awa akiko mazu namilweze Yehova, mangana muwalingenga.
Vazatenga milimo makumbi atanu nalimwe, oloze likumbi lyamucitanu naavali likapwe likumbi lyajila kuli enu, kunoka casambata yayilemu kuli Yehova. Wexowo mwakazataho milimo yimwe vakamujihe.
Kanda mukawika kakahya mumautwamenu osena halikumbi lyasambatako.
Mose ahanjikile kulizavu lyavana vaIsalele lyosena ngwenyi, Eci cikiko cumoco namilweze Yehova ngwenyi,
Mbatenu wana wakuhana kuli Yehova muli enuvexovo vakweci micima yakulyanukila vaunehe, wana waYehova, naulu napalata na­unengu,
nawanda uxikima nawou wau­ngonyi nawou ucila nawou wa­mwaza utoma, namangona avape­mbe,
namalambu avizamba jamikoko akulomba acila, namalambu ava­mbau, namitondo yamikexa,
namaji alinongo, navize vyalivu­mba lyamwaza vyakumaji akuwa­visa, navize vyakulumba vyalivumba lyamwaza.
namalolwa ajinyixe, namalolwa akulamika, nawawa akulifwote, na­wawa akucipwiko.
Kaha mutu himutu ukweci ma­ngana mumucima muli enu eze, alinge vyosenevi natulweze Yehova,
 natavanaku nambalaka yayo nacifwiko cayo najifwenete jayo namalivayo namikambo yayo najipanda jayo namanevo jayo,
nacikaxa namivanda yaco naci­fwiko calikoji, nalihina lyakuvata­sana lyacivamba,
namesa namivanda yayo navyu­ma vyayo vyosena, nambolo yaku­twamanga kumeso aYehova,
nacitumbikilo camanongo akumunyika, navyuma vyaco namanongo aco namaji alinongo,
nalijiko lyakulumbila vize vyali­vumba lyamwaza namivanda yalyo, namaji akuwavisa, navize vyakulu­mba vyalivumba lyamwaza, nacivamba cacijilo cakucikolo catavanaku,
nalijiko lyakulumbila mawana akulumba najisambo jalyo jaunengu jakuselula, namivanda yalyo navyu­ma vyalyo vyosena, nambaxiya na­litanda lyayo,
namahina acipango akusukika, najipanda jaco namanevo jajo, nacivamba cakucikolo cacipango,
najimbambo jatavanaku, naji­mbambo jacipango najingoji jajo,
navize vyakuvwala vyakutunga nawino vyakuzacila muze mwajila, navize vyakapilixitu Alone vyaku­vwala vyajila, navyavana venyi vya­kuvwala, mangana vakazacilenga mi­limo yaupilixitu.
Kaha lizavu lyavana vaIsalele lyosena lyafumine kumeso aMose.
Vejile mutu himutu uze wakatwile mucima wenyi, mutu himutu alyanukilile muxipilitu yenyi, vanehele wana waYehova, wahamilimo yambalaka yakuliwanyina, hakuzata milimo yayo yosena, nahavize vya­kuvwala vyajila.
Kaha vejile, malunga namapwe­vo, vosena vakweci micima yakulyanukila, Vanehele vinunga, natupata twakumatwitwi, natuzekeso twatutacikijilo, namalenge, navyuma vyaulu vyosena, mutu himutu wakuhana wana waulu kuli Yehova.
Kaha mutu himutu uze apwile nawanda uxikima nawou waungonyi nawou ucila nawou wamwaza utoma, namangona avapembe, namalambu avizamba jamikoko akulomba acila, namalambu avambau, vavinehele.
Kaha mutu himutu uze ahanyine wana wapalata nawou waunengu nehele wana kuli Yehova. Kaha mutu himutu uze apwile namutondo wamukexa wakulinga vyuma vyakuzacisa milimo yize yosena aunehele.
Kaha mapwevo vosena vakweci mangana mumicima vahosele nama­voko avo, vanehele wanda uze vahosele, ou uxikima nawou waungonyi nawou ucila nawou wamwaza uto­ma.
Kaha mapwevo vosena vaze yakatwile micima yavo namangana vahosele mangona avapembe.
Vamyata vanehele malolwa aji­nyixe, namalolwa akulamika akulifwote nawawa akucipwiko,
navize vyalivumba lyamwaza, na­maji, awa alinongo nawawa aku­wavisa, navize vyakulumba vyalivu­mba lyamwaza.
Vana vaIsalele vanehele wana wakulyanukila kumicima wakuhana kuli Yehova, lunga hilunga napwevo hipwevo ukweci mucima wakumwitavisa kuneha hamilimo yosena, nge omu avalwezele Yehova muli Mose.
Ngoco vaMbezalele naOholyave vazatenga milimo, na­malunga vosena vakweci mangana mumicima, vaze nahake Yehova mangana nakunangakana, mangana vatacikize mwakuzacila milimo yahakuzacila zuvo yajila, mwosenomu natulweze Yehova.
Mose asanyikile Mbezalele na­Oholyave namalunga vosena vakweci mangana mumicima, vaze ahakile Yehova mangana mumicima yavo, mutu himutu uze wakatwile mucima wenyi kwiza kumilimo ayizate.
Wana wosena uze Vanehele vana vaIsalele hamilimo yahakuzacila zu­vo yajila nakuyitunga vautambwile kuli Mose. Kaha valingile civamunehela lika mawana akulyanukila hacimene hacimene.
Vaka-mangana vosena vaze vazacile milimo yazuvo yajila yosena, malunga vosena vejile kufuma ku­milimo yize vazacile,
vahanjikile kuli Mose ngwavo, Vatu vali nakuneha vyuma vyavivulu vyakulisala vyahakuzata milimo eyi nalweze Yehova kulinga.
Mose ahanyine luximbi, kaha valuhicixile muluvila kucilombo kwo­sena ngwavo, Cipwe lunga cipwe pwevo kanda azata ceka milimo yawana wazuvo yajilako. Ngoco vamanyixile vatu kuneha ceka vyuma.
Mwomwo vyuma vize vapwile na­vyo vyaswile lyehi kumilimo yosena vayilinge, vyalisalile nawa.
Muli vaze vazacile milimo, ma­lunga vosena vakweci mangana mu­micima vatungile tavanaku naliku­mi lyamahina, awanda wamwaza wakuhosa utoma nawou uxikima nawou waungonyi nawou ucila, na­vakeluve, tungiso yaveno. Mbezalele awatungile.
Kusuhwa calihina limwe capwile jikuvite makumi avali najikuvite jitanu najitatu, kutohwa calihina limwe capwile jikuvite jiwana. Ma­hinosena apwile akweseka mumwe.
Mahina atanu awanungile limwe kulikwavo, namahina akwavo atanu awanungile limwe kulikwavo.
Atongelele makulu awanda uxi­kima kukulo yalihina limwe kumu­twe walyo kuunungililo. Ngoco nawa mwalingile kukulo yalihina likwavo lyapwile kusongo kuunungililo wa­mucivali.
Atongelele makulu makumi atanu kulihina limwe, namakulu makumi atanu kulihina likwavo lyapwile ku­unungililo wamucivali, aze makulu apwile akulitalasana.
Afulile jifwenete jaulu makumi atanu, kaha anungasanyine mahina limwe kulikwavo najifwenete, ngoco tavanaku hiyapwile yimwe.
Atungile mahina amangona ava­pembe nawa kupwa mbalaka helu lyatavanaku. Awatungile mahina li­kumi nalimwe.
Kusuhwa calihina limwe capwile jikuvite makumi atatu, kutohwa calihina limwe capwile jikuvite ji­wana. Mahinaze likumi nalimwe apwile akweseka mumwe.
Anungile mahina atanu nahawo, namahina atanu nalimwe nahawo.
Atongelele makulu makumi ata­nu kukulo yalihina limwe lyapwile kusongo kuunungililo, namakulu makumi atanu kukulo yalihina lya­pwile kusongo kuunungililo wamu­civali.
Afulile jifwenete jaunengu ma­kumi atanu jakunungasanyisa mba­laka mangana yipwenga yimwe.
Alingile nawa cifwiko cambalaka camalambu avizamba jamikoko aku­lomba acila, nacifwiko camalambu avambau helu.
Asongele maliva atavanaku, ami­kexa, akwimana.
Kusuhwa caliliva limwe capwile jikuvite likumi, kutohwa caliliva limwe capwile kuvite yimwe naci­mbwa cakuvite.
Liliva hililiva lyapwile navana vakulinunga vavali. Ngoco mwali­ngile kumaliva atavanaku osena.
Asongele maliva atavanaku, ma­liva makumi avali kuluhaci lwaku­tala kusulo.
Afulile manevo vapalata makumi awana muxi yamalivaze makumi avali, manevo vavali muxi yaliliva limwe, vakusokekela vana valyo vavali, manevo vavali muxi yaliliva likwavo, vakusokekela vana valyo vavali.
Kaha kuluhaci lwatavanaku lwamucivali, elu lwakutala kuno­te, asongeleleko maliva makumi avali,
namanevo vapalata makumi awa­na, manevo vavali muxi yaliliva li­mwe, manevo vavali muxi yaliliva likwavo.
Kumutamba wakunyima yatava­naku kutala kumuyakumbi, asongeleleko maliva atanu nalimwe.
Asongelele maliva avali mujimbango jatavanaku kunyima,
apwile akulunjika avali kuxi, ngoco apwile akuya mumwe nakwilu lyawo namucinunga cimwe, ngoco mwalingile kumaliva amujimbango jivali osenavali.
Kwapwile maliva atanu naatatu, namanevo vapalata, manevo likumi navatanu naumwe, manevo vavali muxi yaliliva hililiva.
Mbezalele asongele cikaxa camukexa. Kusuhwa caco ca­pwile jikuvite jivali nacimbwa cakuvite, kutohwa caco capwile kuvite yimwe nacimbwa cakuvite, ku­zandama caco capwile kuvite yimwe nacimbwa cakuvite.
Acilamikile ulu wakutomesa na­mutulo nakusali, afulilileho mucama waulu jingulwixi ndo.
Acizuzulwilile makulu aulu awana kumahinji aco awana, makulu avali kuluhaci lumwe, makulu avali kulu­haci lukwavo.
Asongele mivanda yamikexa, ayilamikile ulu.
Ayingixile mivanda mumakulu akujihaci jacikaxa, mangana vakulikisenga cikaxa.
Afulile cifwiko calikoji caulu wa­kutomesa. Kusuhwa caco capwile jikuvite jivali nacimbwa cakuvite, kutohwa caco capwile kuvite yimwe nacimbwa cakuvite.
Afulile vakeluve vaulu vavali, avafulile vakutatula kujisongo jacifwiko calikoji jivali,
keluve umwe kusongo yimwe, keluve mukwavo kusongo yikwavo, avafulile vakeluve kucixinda cimwe nacifwiko calikoji kujisongo jaco jivali.
Kaha vakeluve vapwile vakutanduwula mavavavo helu, nakufwika hacifwiko calikoji namavavavo, na­meso avo akulitala. Meso avakeluve atalile hacifwiko calikoji.
Asongele mesa yamukexa. Ku­suhwa cayo capwile jikuvite jivali, kutohwa cayo capwile kuvite yimwe, kuzandama cayo capwile kuvite yi­mwe nacimbwa cakuvite.
Ayilamikile ulu wakutomesa, kaha afulilileho mucama waulu ji­ngulwixi ndo.
Asongeleleho mukusa wayo wa­kutohwa nge livoko jingulwixi ndo, kaha afulilile mukusa wayo mucama waulu jingulwixi ndo.
Ayizuzulwilile makulu aulu awa­na, awahakile kumahinji ayo awana.
Makulu aze apwile kwakamwihi namukusa, akutwama mivanda ya­kukulikisa mesa.
Asongele mivanda yamikexa, ayi­lamikile ulu, mangana vakakulikisenga mesa.
Afulile vyuma vyakumesa, na­vyenga vyayo, najinguto jayo, naviloso vyayo, najipasa jayo, jakuhingunwisa, avifulile vyaulu waku­tomesa.
Kaha afulile Citumbikilo cama­nongo caulu wakutomesa. Afulile Citumbikilo camanongo cakutatula, nalitanda lyaco namukota waco na­jipasa jaco namaundu aco najitemo jaco, vyapwile vyakucixinda cimwe nacikiko.
Kwapwile mitango yitanu nau­mwe yakufuma kujihaci jaco, mi­tango yacitumbikilo camanongo yi­tatu kuluhaci lwaco lumwe, mitango yacitumbikilo camanongo yitatu ku­luhaci lwaco lukwavo,
najipasa jitatu jakufwana nge jitemo jamumonde kumutango umwe naliundu nalutemo, najipasa jitatu jakufwana nge jitemo jamumonde kumutango ukwavo, naliundu na­lutemo, ngoco kumitango yakufuma kucitumbikilo camanongo yitanu na­umwe.
Kaha kucitumbikilo camanongo kwapwile jipasa jiwana, jakufwana nge jitemo jamumonde, namaundu ajo najitemo jajo,
liundu muxi yamitango yivali lyakucixinda cimwe naco, naliundu muxi yamitango yivali lyakucixinda cimwe naco, naliundu muxi yami­tango yivali lyakucixinda cimwe naco, ngoco kumitango yakufumako yitanu naumwe.
Maundu avyo namitango yavyo vyapwile vyakucixinda cimwe naci­kiko, cikiko cosena capwile milimo yakutatula yimwe, caulu wakuto­mesa.
Kaha manongo aco atanu na­avali najimanya jaco navyenga vyaco vyakukwacila mule avifulile vyaulu wakutomesa.
Acifulile catalende yaulu waku­tomesa yimwe, navyuma vyaco vyo­sena.
Asongele lijiko lyakulumbila vize vyalivumba lyamwaza, lyamukexa. Kusuhwa calyo capwile kuvite yi­mwe, kutohwa calyo capwile kuvite yimwe, lyapwile lyamavinji awana. Kuzandama calyo capwile jikuvite jivali. Jimbinga jalyo japwile jaku­songa kumutondo umwe nalikiko.
Alilamikile ulu wakutomesa, na­helu lyalyo, nahajihaci jalyo jingu­lwixi ndo, nahajimbinga jalyo. Kaha afulilileho mucama waulu jingulwixi ndo.
Alifulilile makulu aulu avali, muxi yamucama walyo, kujipaci jalyo jivali, kujihaci jalyo jivali, kupwa akutwama mivanda yakuii­kulikisa.
Asongele lijiko lyakulumbila mawana akulumba lyamuke­xa. Kusuhwa calyo capwile jikuvite jitanu, kutohwa calyo capwile jiku­vite jitanu, lyapwile namavinji awa­na. Kuzandama calyo capwile jiku­vite jitatu.
Asongelele jimbinga jalyo kuma­vinji alyo awana. Jimbinga ajisongele jamutondo umwe nalikiko, kaha alilamikile unengu.
Afulile vyuma vyalijiko lyakulu­mbila vyosena, najindeho najifwo­xolo najimbaxiya namalovo akukwa­cisa nyama namapanda akukwacila kakahya, vyuma vyalyo vyosena avifulile vyaunengu.
Afulilile lijiko jisambo jakuselula jaunengu, muxi yamukusa waku­jinguluka kumavu, utwame hakaci nakaci.
Azuzulwilile makulu awana ku­mavinji ajize jisambo jakuselula jaunengu awana, kupwa akutwama mivanda.
Mivanda ayisongele yamikexa, ayilamikile unengu.
Kahengixile mivanda kana mu­makulu akujihaci jalijiko lyakulu­mbila, mangana vakalikulikisenga. Alisongele lyamaliva mwamupolo­ngwa.
Mbaxiya yaunengu nalitanda lya­yo lyaunengu avifulile kuvitalilo vyamapwevo vaze vazacilenga mili­mo kucikolo cambalaka yakuliwa­nyina.
Atungile nawa Cipango. Kulu­haci lwakutala kusulo mahina aci­pango akusukika apwile awanda wa­mwaza wakuhosa utoma, alikulukaji lyajikuvite.
Jipanda jawo japwile makumi avali, manevo vapwile makumi avali, vaunengu. Malovo ajipanda na­myalaci yajo vyapwile vyapalata.
Kuluhaci lwakutala kunote liku­lukaji lyajikuvite, najipanda jawo makumi avali namanevo makumi avali, vaunengu. Malovo ajipanda namyalaci yajo vyapwile vyapa­lata.
Kumutamba wakumuyakumbi kwapwile mahina akusukika ajikuvite makumi atanu, najipanda jawo likumi namanevo likumi. Malovo ajipanda namyalaci yajo vyapwile vyapalata.
Kumutamba wamusamuko ku­tala kumututuko kwapwile jikuvite makumi atanu.
Mahina akusukika kuluhaci lwa­cikolo lumwe apwile alikumi lya­jikuvite najikuvite jitanu, najipanda jitatu namanevo vatatu.
Ngoco nawa kuluhaci lukwavo. Kuluhaci nakuluhaci kucikolo caci­pango kwapwile mahina akusukika alikumi lyajikuvite najikuvite jitanu, najipanda jawo jitatu, namanevo vatatu.
Mahina acipango akusukika ose­na jingulwixi ndo apwile awanda wamwaza wakuhosa utoma.
Manevo jajipanda vapwile vau­nengu, malovo ajipanda namyalaci yajo vyapwile vyapalata. Hamitwe yajipanda valamikileho palata. Jipa­nda jacipango josena japwile namya­laci yapalata.
Civamba cakucikolo cacipango capwile tongeso yavaka-kutonga na­wino, cawanda uxikima nawou wa­ungonyi nawou ucila nawou wa­mwaza wakuhosa utoma. Kusuhwa caco capwile jikuvite makumi avali, kukuluka caco capwile jikuvite jitanu mwomumwe namahina acipango akusukika.
Jipanda jawo japwile jiwana, namanevo vawana, vyaunengu. Ma­lovo ajo apwile apalata, kaha hami­twe yajo valamikileho palata, na­myalaci yajo yapwile yapalata.
Jimbambo jatavanaku josena najeji jacipango jingulwixi ndo japwile jaunengu.
Eci cikiko kulava vyuma vya­tavanaku, eyi tavanaku yaunjiho, nge omu vavilavilile, nge mwayile luximbi lwaMose, vyahamilimo yavaLevi, nge omu vavilavile kulivoko lyaItamale mwanakapilixitu Alone.
Kaha kuwanda uze uxikima nauze waungonyi nauze ucila vatungile vize vyakuvwala vyaku­tunga nawino, vyakuzacila muze mwajila, kaha vatungile vize vya­Alone vyakuvwala vyajila, nge omu valwezele Mose kuli Yehova.
Atungile lifwote, lyaulu nawanda uxikima nawou waungonyi nawou ucila nawou wamwaza wakuhosa utoma.
Vasamine ulu upwe waulelu, hikuuteta jisambo, nakuuselula muwanda uxikima nawou waungonyi nawou ucila nawou wamwaza uto­ma, tungiso yaveno.
Valitungilile vifwiji, vyakununga, lyapwile lyakununga kujisongo jivali.
Muhya walyo wakutunga nawino wapwileho, wakulikaxisa mumbu­nda, wapwile wakulihina lyolimwe nalikiko, wakutunga mwomumwe nalikiko, waulu nawanda uxikima nawou waungonyi nawou ucila na­wou wamwaza wakuhosa utoma, nge omu valwezele Mose kuli Ye­hova.
Vasongele malolwa ajinyixe, akwingisa muvikwacilo vyaulu, akwola nge omu veji kwolanga hakazekeso kakatacikijilo, nge omu aya majina avana vaIsalele.
Kaha awahakile kuvifwiji vyali­fwote, kupwa malolwa akwanukila­ngaho hali vana vaIsalele, nge omu valwezele Mose kuli Yehova.
Atungile cipwiko, tungiso yaveno, nge muze valingile lifwote, caulu nawanda uxikima nawou waungonyi nawou ucila nawou wamwaza waku­hosa utoma.
Capwile camavinji awana, vatu­ngile cipwiko cakulunjika mahina avali. Kusuhwa caco capwile cakwe­seka naminwe, kutohwa caco capwile cakweseka naminwe, capwile cakulunjika mahina avali.
Vahakileko mikana yamalolwa yiwana. Mukana umwe wasaciyu natopaze nakalavuku wapwile mu­kana watete.
Mukana wamucivali wapwile wa­limelate nasafwila nandayamonde.
Mukana wamucitatu wapwile wa­yaxinde nalyangate nalimetusuto.
Mukana wamuciwana wapwile wambelelu nalunyixe nayaxipili. Vawengixile muvikwacilo vyaulu mukuwalamika.
Malolwaze apwile nge kumajina avana vaIsalele, likumi naavali, nge kumajinavo, nge omu veji kwolanga hakazekeso kakatacikijilo, limwe na­limwe kulijina lyalyo, hamiyaci li­kumi nayivali.
Vafulilile malenge nge jingoji hacipwiko, akuvinda aulu wakuto­mesa.
Vafulile vikwacilo vyaulu vivali, namakulu aulu avali, vahakile ma­kulu aze avali kujisongo jacipwiko jivali.
Vengixile aze malenge aulu aku­vinda avali mumakulu aze akujisongo jacipwiko avali.
Jisongo jikwavo jivali jamalenge akuvinda avali vajinungile kuvikwa­cilo vivali, nakujihaka kuvifwiji vya­lifwote kulutwe lwalyo.
Vafulile makulu aulu avali, vawahakile kujisongo jacipwiko jivali, kukulo yaco kutala kulifwote kuxi.
Vafulile makulu aulu avali, vawahakile kuvifwiji vyalifwote viva­li kuxi, kulutwe lwalyo, kwakamwihi naunungililo walyo, helu lyamuhya walifwote wakutunga nawino.
Kaha vacikaxiiile cipwiko ku­makulu aco nakumakulu alifwote nawanda uxikima, mangana cipwe­nga helu lyamuhya walifwote wa­kutunga nawino, mangana cipwiko cizeneke kufuma kulifwote, nge omu valwezele Mose kuli Yehova.
Atungile sanya yalifwote yakusela, nawanda uxikima kaha.
Muteta wasanya mukaci kayo wapwile nge muteta wamupila waci­kungo, nalupula kumuteta wayo jingulwixi ndo, kucina nayikapu­lika.
Kusongo yasanya vatungilileko jiloma jawanda uxikima nawou waungonyi nawou ucila nawou wa­kuhosa utoma.
Vafulile mazunda aulu wakuto­mesa, vawahakile mazunda mukaci kajize jiloma kusongo yasanya jingu­lwixi ndo,
nalizunda naloma, nalizunda na­loma, kusongo yasanya jingulwixi ndo, kuzacila milimo, nge omu va­lwezele Mose kuli Yehova.
Vavatongelele Alone navana ve­nyi vikuto vyawanda wamwaza uto­ma vyakusela,
nalihina lyakujinga kumutwe lya­wanda wamwaza utoma, namatepa amwaza awanda wamwaza utoma, najiputula jalinyu jawanda wamwaza wakuhosa utoma,
namuhya wawanda wamwaza wakuhosa utoma nawou uxikima nawou waungonyi nawou ucila, tongeso yamuka-kutonga nawino, nge omu valwezele Mose kuli Ye­hova.
Vafulile ulu wakutomesa wakuya muupalasese wamucama wajila, kaha vasonekeleho jisona, nge omu veji kwolanga hakazekeso kakatacikijilo ngwavo, Ajilila Yehova.
Vakaxilileko wanda uxikima, nakuukasa halize lihina lyakujinga kumutwe helu, nge omu valwezele Mose kuli Yehova.
Ngoco vamanyixile milimo yatavanaku yambalaka yakuliwanyina yosena, kaha vana vaIsalele valingile nge mwosenomu valwezele Mose kuli Yehova, mukiko vene muvali­ngile.
Kaha vatwalile tavanaku kuli Mose, nambalaka navyuma vyayo vyosena, najifwenete jayo namalivayo namikambo yayo najipanda jayo namanevo jayo,
nacifwiko camalambu avizamba jamikoko akulomba acila, nacifwiko camalambu avambau, nalihina lya­civamba lyakuvatasana,
nacikaxa caunjiho namivanda yaco, nacifwiko calikoji,
namesa navyuma vyayo vyosena, najimbolo jakutwamanga kumeso aYehova,
Yehova ambile kuli Mose ngwenyi,
Hakakweji watete halikumbi lya­kakweji lyatete ukajika tavanaku yambalaka yakuliwanyina.
Ukahakamo cikaxa caunjiho, kaha ukavamba cikaxa nalihina lyakuva­tasana.
Ukengisa mesa, ukahakeho vyuma viliho. Ukengisa nawa Citumbikilo camanongo, ukawike manongo aco.
Lijiko lyaulu lyakulumbila vize vyalivumba lyamwaza ukalihaka ku­lutwe lwacikaxa caunjiho, hikusukika civamba cakucikolo kutavanaku.
Ukahaka lijiko lyakulumbila ma­wana akulumba kulutwe lwacikolo catavanaku yambalaka yakuliwa­nyina.
Kaha ukahaka mbaxiya hakaci kambalaka yakuliwanyina nalijiko lyakulumbila, ukahakemo meya.
Ukemika Cipango ce ndo, ukasukike civamba cakucikolo cacipango.
Ukambata maji akuwavisa ukawavise tavanaku navyuma vyosena vilimo, ukayijilike, navyuma vyayo vyosena, kaha hinayikapwanga yajila.
Ukawavisa lijiko lyakulumbila mawana akulumba, navyuma vyalyo vyosena, ukajilike lijiko lyakulu­mbila, kaha lijiko lyakulumbila hinalikapwanga lyajila cikuma.
Ukawavisa mbaxiya nalitanda lyayo, ukayijilike.
Kaha ukapandamisa Alone na­vana venyi kucikolo cambalaka ya­kuliwanyina, ukavasanyise meya.
Ukavwika Alone vize vyakuvwala vyajila, ukamuwavise, ukamujilike, mangana akanguzacilenga milimo yaupilixitu.
Ukapandamisa vana venyi va­malunga, ukavavwike vikuto.
Ukavawavisa nge omu unawavisa sevo, mangana vakanguzacile­nga milimo yaupilixitu. Kahoco kuvawavisa kana nacikapwanga upilixitu wahaya myaka yosena kuli va­kivo mukusemunwina cavo cosena.
Ngoco mwalingile Mose, nge mwosenomu vamulwezele kuli Ye­hova, mukiko mwalingile.
