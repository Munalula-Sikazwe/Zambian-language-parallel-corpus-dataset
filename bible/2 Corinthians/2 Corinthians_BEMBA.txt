Ine Paulo, Lesa kukufwaya kwakwefye anjita ukuba musole wakwa Kristu Yesu. Ine ndi na Timote munyinefwe.
Icikuuku no mutende wakwa Lesa Shifwe ne Mfumu yesu Yesu Kristu fileba na imwe.
Napaalwe na matotelo Lesa kabili Wishi wa Mfumu yesu Yesu Kristu. Ni Shifwe waluse, Lesa uutukoselesha muli fyonse. 
Eutukoselesha mu bwafya bonse, epakuti na ifwe tumone ukukoselesha bonse abali mu bwafya ubwalekana lekana. Tulebakoseleshako ne cikoseleshi cine ico Lesa atukoseleseshako. 
Pantu apo na ifwe tuculako amacushi ayengi Kristu aculileko, kanshi na ifwe kuti twakoseleshako abengi ku maka yene yakwa Kristu. 
Nga tulecula, ninshi ni pakumukoseleshako kabili pakuti mupusuke. Nga Lesa atukoseleshako, ninshi ni pakuti na ifwe tumukoselesheko. Ici cine e cikoseleshi mukwata pakuti mushipikishe mu macushi ayo yene na ifwe tuculako. 
Kanshi ifwe twalimutetekela nganshi. Pantu twalishiba ukuti apofye muculako amacushi yene na ifwe tuculako, na imwe bene mukashukilako icikoseleshi tushukila.
Bamunyinefwe, tulefwaya ukumwishibishako amacushi twaculile mu calo ca Asia. Ala, ayo macushi yali yacipeshamano, kabili ayabipisha, icakuti tatwalesubila no kupusuka. 
Ifwe twamwene ukuti iyi e mfwa yesu, lelo ici cacitike pakutulanga ukuti tatuli nakucetekela mu maka yesu fwe bene, kanofye muli Lesa uubusha na bafwa. 
Lesa uyu uwatupuswishe ku macushi yakututwala ku mfwa, akulatupususha. Pantu ifwe eo twatetekela ukuti akatupususha nakabili. 
Imwe muletwafwako mukutupepelako. Kanshi abengi nga balatupepelako, Lesa akaasuka amapepo yabo, na ifwe ninshi akatupaala, elyo na bengi bakatasha Lesa pafyo atucitila.
Ici ecilenga tuleumfwa icilumba, na kambone wesu ni kampingu wa mu mitima yesu. Pantu mu bumi bwesu pano calo, palibufi mufyo twaleikala na imwe, mwalifye ubufumacumi no bwina Lesa. Tamwali mano yabuntunse iyoo, kanofye amaka ya cikuuku cakwa Lesa. 
Pantu ifwe tumulembelafye ifyakuti mwabelenga no kumfwa mwaumfwa.  
Nomba nangu pa nshita ino tamuletumfwa bwino bwino, ndesubila ukuti kuntanshi mukalatumfwafye bwino bwino. Epakuti mu Bushiku bwa Mfumu, imwe mukomfwe icilumba pali ifwe ngefyo na ifwe tukomfwa icilumba pali imwe.
Pali ici cine nshaletwishika, eico napangile ukubalilapo ukumupempula, pakuti mwashukila ukumupempula imiku ibili. 
Pantu napangile ukumupempula pa bulendo bwandi ubwakuya ku Makedonia, elyo na pakubwela ukufuma ku Makedonia. Lyena epakuti mwangafwilishako na pa bulendo bwandi ubwakuya ku Yudeya. 
Bushe ilyo nalepanga ifi, bushe nshaishibe ico nalecita? Bushe ilyo mpanga ukucita icintu, bushe muleti nkonkelelafye amano yabuntunse? Icakuti pa nshita imo ine natila, “Ee” kabili nati, “Iyoo”? 
Awe mu cishinka cakwa Lesa amashiwi yesu kuli imwe teyakutila, “Ee na iyoo” pa nshita imo ine. 
Pantu Mwana Lesa Kristu Yesu, uo Sailasi na Timote na ine twamushimikilapo, teuyu uutila, “Ee na Iyoo” pa nshita imo ine. Awe wene lyonse ni “Ee” wakwa Lesa. 
Pantu mu filayo fyonse Lesa alaile abantu, Kristu ewaba “Ee” wakwa Lesa. Eico ku maka yakwa Kristu tusosela atuti, “Ameni,” pakuti Lesa alelumbwa. 
Ni Lesa umwine ku maka yakwa Kristu alenga ukuti twaampane pamo. Ni Lesa umwine ewatusala ukuba abantu bakwe. 
Alitufwatika ne cishibilo cakulanga ukuti tuli bantu bakwe. Kabili pakutulaya ukuti aba nokutupa na fimbi, alitupeela Mupashi Wamushilo mu mitima yesu.
Lesa e kambone, ewaishiba umutima wandi! Ala ico nshaishile ku Kolinti nico nshalefwaya ukumukalifya imitima. 
Ifwe tatufwaya kulamupatikisha mu cisumino cenu. Lelo ifwe tubombela pamo na imwe pakuti mube ne nsansa. Pantu ifwe twalishiba ukuti mwaba ne cisumino icakosa.
Kanshi ecalengele ukupangulula ubo bulendo, nico nshalefwaya ukwisa mubika mu bulanda nakabili. 
Pantu nga nimwe nabika mu bulanda, nga kanshi nani umbi engandetela insansa? Bushe teabo bene bantu nengele ukuba no bulanda! 
Kanshi eco namulembele ulya kalata, nshalefwaya ukwisa kuli imwe nokwisa mbika mu bulanda mwe bantu mwe bafwile nimwe mulendetela insansa. Pantu nalishininkisha ukuti nga ndesansamuka ninshi na imwe bonse muli ne nsansa. 
Ilyo namulembele ulya kalata, nalembele ndelila ne filamba nganshi ku mutima ubukali, kabili nali no bulanda nganshi. Kanshi nshalefwaya ukumuletela ubulanda, nalefwayafye ukuti mwishibe ifyo namutemwisha.
Nomba umo nga alilufyanya, kwena ninshi tekuli ine, lelo nalimo ni kuli imwe bonse. Kwena nshilefwaya kukosha umulandu. 
Apo bonse balimukalipila, ico cine ecilingile. 
Nomba icilefwaikwa kumubelelako uluse no kulamukoseleshako. Pantu limbi kuti aikatwa no bulanda nganshi icakuti anenuka. 
Kanshi ndemulomba mulemulanga ukuti eshibe ukuti icine cine mwalimutemwa. 
Pantu uyu wine e mulandu namulembele kalata. Nalefwaya ukumwesha njishibe nga mulabeela muli fyonse. 
Kanshi lyonse ilyo mwabelela umuntu uluse pafyo amulufyanya, na ine wine ninshi nimubelela uluse. Nga cakuti nabelela uluse, nga cine pali icakubelelapo umuntu uluse, ninshi nacita ifyo pa cinso cakwa Kristu pa mulandu wenu. 
Lyena epakwansha Satana, pantu twalishiba amapange yakwe.
 Ilyo naile kukubila Imbila Nsuma yakwa Kristu mu Troa, nasangile ukuti Imfumu yalimpekanishisha inshila pakuti mombe. 
Lelo icansakamike nganshi, nico nshasangileko munyinefwe Tito. Kanshi epakubashalikapo, naya na ku Makedonia.
Ala natuletasha Lesa. Pantu alenga ukuti tulebomba pamo na Kristu uwacimfya fyonse. Kabili nifwe Lesa alenga ukuti tusalanganye ku bantu bonse amano yakwishiba Kristu kwati cena cisuma. 
Ifwe twaba kwati cena cisuma ca bubani Kristu atuula kuli Lesa, icisalanganina ku balepusuka na ku baleloba. 
Kuli abo balelobelela, bena cena icanunka pipi icakubepaya. Lelo ku balepusuka bena cena icisuma icakubapeela umweo. Nga kanshi nani engabomba uyu mulimo? 
Ifwe tatwaba nga bantu bambi abengi. Ifwe tatubomfya ishiwi lyakwa Lesa pakunonkelamo. Lelo ifwe pantu ni Lesa watutuma, tulanda amashiwi yakwa Lesa pa cinso cakwe mu cishinka nga babomfi bakwa Kristu.
Bushe ici calamoneka kwati tulefwaya ukuti mube bakambone besu? Bushe cilefwaikwa ukuti tulecita nga bantu bambi, tulepoka amakalata yakulondolola kuli imwe, nangu ayakufuma kuli imwe? 
Ala imwe bene nimwe kalata wesu wakutulondolola uwalembwa mu mitima yesu pakuti onse abelenge eshibe no kwishiba. 
Kabili te cakutwishika nimwe bene kalata Kristu alemba uo na ifwe twasakamana mu kubomba kwesu. Pakulemba uyu kalata, talebomfya inki iyoo, lelo alemba na Mupashi wakwa Lesa wamweo. Kabili uyu kalata talembwa pa mabwe ayapapatala, lelo alembwa mu mitima ya bantu.
Ico twalandila ifi nico ku maka yakwa Kristu twalicetekela Lesa. 
Pantu muli ifwe tamwaba cakutulanga ukuti twaliba na maka yakubomba uyu mulimo. Ni Lesa ewatupeela amaka yakubomba. 
Ni Lesa ewatupeela amaka yakuba ababomfi ba cipangano cipya. Ici, cipangano icishaba pa mafunde yalembwa, lelo cakwa Mupashi. Pantu amafunde yalembwa yena yaleta imfwa, lelo Mupashi wena apeela umweo.
Ifilembo fya Mafunde yakwa Mose ayaletele imfwa fyafukwilwe pa mabwe. Kabili ilyo aya mafunde yapeelwe, kwamoneka no bucindami bwakwa Lesa. Abena Israeli balefilwa no kulolesha pa mpumi yakwa Mose ico yalebengeshima, nangu uko kubengeshima kwaile kulepwa. 
Palibufi umulimo wakwa Mupashi wena walicilapo nganshi ukucindama. 
Nga kanshi apo imibombele iyaleta imilandu yaishile no bucindami, palibufi imibombele iyalenga tube abakaele pa cinso cakwa Lesa tayalicilapo nganshi ku bucindami! 
Kanshi ico paisa icakwata ubucindami ubwacilapo, icali no bucindami nomba tacakwata. 
Pantu nga cilya icali nokubakofye pa kashita kanono caishile no bucindami, palibufi icakubelelela, ubucindami tabwalicilapo nganshi!
Pali ico twakwata ili isubilo, eco tupamina no kulanda. 
Ifwe tatwaba nga Mose uwalefimba insalu pa mpumi, pakuti abena Israeli belamona uko ukubengeshima pa mpumi kwile kulepwa. 
Imitima yabo yali iyakutwa. Pantu ukufika na nomba babelenga icipangano cakale ne nsalu imo ine naibafimba pa menso. Pantu ni mukuba pamo na Kristu emo tumona amaka yakufumyapo insalu. 
Ukufikafye na lelo, lyonse ilyo babelenga Amafunde yakwa Mose, imitima yabo ibafye iyakupwa ne nsalu. 
Lelo insalu ilafimbulwapo ilyo umuntu ayalukila ku Mfumu. 
Nomba muli aya mashiwi, Imfumu baloshako ni Mupashi. Ukuli Mupashi wa Mfumu ninshi ekuli ubuntungwa. 
Ifwe tatwafimbwa pa menso pakulolesha ubucindami bwa Mfumu. Kabili ni Mfumu Mupashi eutwalula pakuti tulecililako mu bucindami, tutole icata cakwe.
Lesa ku luse lwakwe ewatupeela ukubomba uyu mulimo, kanshi tatuli nakunenuka. 
Ifyo fyonse ificitwa mu bumfisolo ifilenga insoni twalifitalukako. Ifwe tatwaba na bucenjeshi nangu ukufulunganya amashiwi yakwa Lesa. Ifwe lyonse twaba abacishinka pa cinso cakwa Lesa pakuti umuntu wa mutima usuma aletupashanya. 
Pantu Imbila Nsuma tufunda nga yalifisama, ninshi yafisamafye ku bantu abalelobelela. 
Ico bashasuminina, nico Ciwa, lesa we sonde lino abateeka mu mfifi. Abateeka mu mfifi pakuti bemona ulubuuto ulwabasanikila ulwa Mbila Nsuma ya bucindami bwakwa Kristu. Uyu Kristu ewaba icine cine icata cakwa Lesa. 
Pantu ifyo tubila te fya pali ifwe iyoo. Ifwe tubila pali Yesu Kristu Imfumu, elyo ifwe tulifye basha benu pa mulandu wakwa Kristu. 
Pantu ni Lesa ewasosele ati, “Mu mfifi namufume ulubuuto lulesanika.” Ni uyu wine Lesa ewalenga ukuti ulubuuto lwakwe lulesanika mu mitima yesu, pakuti tumone ukwishiba ubucindami bwakwa Lesa ububengeshima pa mpumi yakwa Kristu.
Nomba ici cuma caba muli ifwe. Ifwe twabafye nge nongo she bumba. Epakulanga ukuti uwakwatisha amaka ni Lesa teifwe iyoo. 
Ifwe amacushi yatwishilafye ukufuma konse konse, nomba tatunenuka. Ilyo catwansha ifyakucita, nalyo tatufupuka. 
Abantu balatucusha, lelo Lesa tatulekelesha. Balatupuma, lelo tatufwa. 
Lyonse twenda ne mfwa yakwa Yesu pa mibili yesu, epakuti umweo wakwa Yesu ulemoneka mu mibili yesu. 
Pantu ilyo tucili abomi lyonsefye twenda mu busanso bwa mfwa pa mulandu wakwa Yesu, epakuti umweo wakwa Yesu ulemoneka mu mibili yesu iyinakufwa. 
Kanshi emukutila imfwa eibomba muli ifwe, nomba muli imwe mweo.
 Calembwa ukuti, “Ine nalisumine, ecalengele nalisosele.” Na ifwe pantu apo twaba no mutima umo wine uwacisumino, tulalanda pantu twalisumina. 
Twalishiba ukuti Lesa uwabushishe Imfumu Yesu ku bafwa, na ifwe bene akatubusha ngefyo abushishe Yesu. Kabili akatusenda pamo na imwe, akatubike na pa cinso cakwe. 
Fyonse ifi fyacitika pa mulandu wa imwe. Epakuti abantu balefulilako abaleshukila icikuuku cakwa Lesa, balecililako ukutasha no kulumbanya Lesa.
Ni pali uyu mulandu eco tushinenukila. Nangu umubili wesu wena wile ulekota, awe umutima wesu wena ulecililakofye ukuwama cila bushiku. 
Kabili utu tumacushi tuleculako pali nomba etukalenga tukashukile ubucindami ubwakubelelela ubwacipeshamano ubwacila nganshi na pa macushi. 
Kabili ifwe tatwabika imitima yesu pa fintu ifimoneka, lelo kano pa fintu ifishimoneka. Ifintu ifimoneka fiya pa nshitafye inono, lelo ifishimoneka fyena fyakubelelela.
Nomba twalishiba ukuti iyi nsakwe twikalamo pano calo, umubili wesu nga waonaika, Lesa alitupekanishisha iŋanda imbi mu mulu iyakwikalamo. Iyi ŋanda yena ni Lesa umwine ewakuula, kabili yakubelelela. 
Ilyo tucili pano calo, tulaisosha no kufwaisha nganshi ukufwala imibili ya ku mulu. 
Pantu ukufwala imibili ya ku mulu, kukalenga ukuti twikaba ubwamba. 
Pantu ilyo tucili muli ino nsakwe ya pano calo, tulaisosha no kuba abasakamikwa. Temukutila nico tulefwaya ukufwa, ukusha imibili yesu, lelo nico tulefwaya ukufwala imibili ya ku mulu, pakuti umweo ukalule imibili ifwa. 
Ni Lesa umwine ewatupekanishishe ici cintu. Kabili Mupashi uo atupeela e cishibilo cakushininkishishako fintu fyonse ifyo atupekanishisha.
Eco ifwe lyonse twabela abashipa. Twalishiba ukuti ilyo tucili abomi ne mibili yesu, ninshi tucili ukutali no kwaba Imfumu. 
Ifwe icitutungulula mu bumi bwesu cisumino, te fintu tumona. 
Ifwe twalishipa nganshi. Kabili ndetila kuti twatemwapo ukusha umubili wesu pakuti twaya kukwikala ne Mfumu. 
Ifwe ilyo tuli abomi ne mibili, nangu panuma yakusha imibili, lyonse tufwayafye ukusansamusha Imfumu. 
Pantu bonse tukeminina pa cinso cakwa Kristu pakuti akatupingule. Elyo cila muntu akapoka icilambu icimulingile ukulingana nefyo acitile, ifisuma nangu ifibi ilyo acili umumi.
Ifwe twalishiba ifyo ukuba na katiina kuli Lesa kwaba, kanshi eico tulacincisha na bambi ukuba na katiina. Lesa alitwishiba bwino ifyo twaba. Kabili ndesubila ukuti mu mitima yenu na imwe mwalitwishiba ifyo twaba. 
Tatulefwaya cimoneke ukuti tulefwaya mube bakambone besu nakabili. Lelo tulefwayafye ukumulanga ico mufwile ukumfwilapo icilumba pali ifwe. Epakuti mumone umwakwasukila abo bantu ababa ne cilumba pafyo balemona umuntu, nomba tepafyo aba mu mutima. 
Kanshi nga tusabailafye, ninshi ni kuli Lesa tusabaila. Lelo nga tulanda ifyamano, ninshi ni pa mulandu wenu. 
Ifwe, icitemwiko Kristu atukwatila cilatupamfya. Pantu ifwe twalishininkisha ukuti muntu umo ewafwila pa bantu bonse, kanshi na ifwe bonse twalifwa nankwe. 
Apo afwila abantu bonse, kanshi ninshi na bonse abacili abomi tabali nakuisakamanafye abene beka, lelo bali nokusakamanafye uyo uwabafwilile. Elyo kabili pa mulandu wabo alibushiwa na ku bafwa.
Kanshi nomba tatupima umuntu pakukonka amano yabuntunse. Nangu kwena kale twalepima Kristu mukukonka amano yabuntunse nomba tatucita ifyo iyoo. 
Eico, umuntu onse uwaba muli Kristu ninshi nomba aba umuntu mupya. Bumuntu bwakale bwapwa, nomba aba umupya. 
Uubomba fyonse ifi ni Lesa. Ewatuwikishanya nankwe umwine pa mulandu wakwa Kristu. Elyo na ifwe atupeela uyu wine mulimo uwakuwikishanya. 
Kanshi ekutila Lesa umwine ewawikishanya na bantu ba pano isonde pa mulandu wakwa Kristu. Alasuula ku fyabubifi bacita. Kabili alitupeela imbila yakuwikishanya.
Ifwe tuli nkombe shakwimininako Kristu. Ilyo tulemwita ukubwelela kuli Lesa, ni Lesa umwine eulemwita. Pa mulandu wakwa Kristu, tulemupapata ukuti lekeni amuwikishanye nankwe. 
Kristu wena takwete bubifi. Lelo pa mulandu wa ifwe Lesa amucita ngo wabubifi nga ifwe, epakuti mukuba nankwe pamo, tumone ukuba abakaele pa cinso cakwa Lesa.
Apo ifwe bonse tubombela pamo na Lesa, tulemupapata apo Lesa amukwatila icikuuku, mwicilekelesha. 
Pantu Lesa atila ati,
Ifwe tatufwaya ukuti umuntu asanga icilubo mu milimo yesu. Kanshi eico tatuleka cintu nelyo cimo mu muntu icakumufulunganya. 
Mu cintu conse ico tulecita, tulapamfiwa ukuti tube ababomfi bakwa Lesa bene bene. Kanshi tulashipikisha mu macushi ayaletwishila, mu mafya na mu masanso. 
Ifwe balatupuma, balatuposa na mu fifungo, elyo no kucenwa mu fimfulunganya. Kabili baleka tulebombesha nganshi, nomba ukwabula ukulya nangu ukusendama. 
Ifwe twenda ne mitima iyakaele, abamano, abateka imitima, kabili twaliba no luse. Twenda na Mupashi Wamushilo ne citemwiko cesu cacishinka. 
Tulanda ifyacishinka, kabili maka yakwa Lesa ayabomba muli ifwe. Ifyanso fyesu ifyakulwishishako no kuipokolwelako kucita ifyo Lesa afwaya. 
Balatucindika kabili balatutuka. Balatusaalula, kabili batutasha. Batucita kwati tuli babufi, lelo tulanda ifyacishinka. 
Twaba kwati tabatwishiba, lelo bonse balitwishiba. Twaba kwati baletwipaya, nomba moneni, epo tucili abomi. Balatucusha, lelo tabatwipaya. 
Ifwe tuli ababulanda, lelo lyonse tulasansamuka. Tuli bapina, nomba nifwe tulenga abengi ukuba abakankala. Tatwakwata nelyo kamo, lelo nifwe twakwata fyonse.
Mwe bena Kolinti, twamwebafye fyonse ukwabula ukushapo nelyo kamo. Ala twalimutemwa nganshi. 
Ifwe tatwaleka ukumutemwa, lelo imwe nimwe mushilefwaya ukututemwa. 
Ndelanda kuli imwe ngefyo ningalanda ku bana bandi. Kanshi na imwe langeni icitemwiko mwatukwatila.
Mwilaesha ukwampana na bantu abashasumina. Ngo busuma no bubi kuti fyaampana shani? Ngo lubuuto ne mfifi kuti fyaikala shani pamo? 
Nga Kristu kuti baumfwana shani na Satana? Nga finshi uwasumina bengomfwana no ushasumina? 
Bushe itempele lyakwa Lesa kuti lyaumfwana shani no tulubi? Pantu ifwe bonse tuli tempele lyakwa Lesa wamweo. Lesa umwine atila ati,
 Kabili Imfumu yatila aiti,
 Nkaba Shinwe,
Mwe bacibusa bandi, fyonse ifi ni Lesa ewatulaya. Kanshi natuisangulule kuli fyonse ifikowesha umubili no mupashi. Tube na katiina kuli Lesa, mukuba icine cine abamushilo pa cinso cakwa Lesa.
Kanshi tulangeni icitemwiko mwatukwatila. Ifwe tatwalufyanyapo ku muntu nelyo umo. Kabili tatwalenga umuntu nelyo umo ukubifya, nangufye ukucenjeshapo umuntu nelyo umo. 
Nshilelanda ifi ico ndefwaya ukumupeela umulandu. Pantu nimweba kale ukuti, ala twalimutemwisha nganshi, cibe ni mu bumi nangu mu mfwa, lyonse tuba na imwe pamo. 
Ine nalimucetekela nganshi. Kabili ndomfwa icilumba pa mulandu wa imwe! Ala ici cilankoselesha nganshi. Elyo na mu macushi yesu yonse ndomfwa insansa nganshi.
Ilyo twafikile mu Makedonia, awe tatwamwene na pakutuushisha. Twaisangile mu mafya mpanga yonse, ukubikana ifikansa na bantu, elyo no kumfwa umwenso mu mitima yesu. 
Nomba Lesa uukoselesha abafupuka mu mitima, alitukoseleshe ico Tito aishile. 
Twalikoseleshiweko te pa mulandufye wakwisa kwakwe, lelo kabili twalikoseleshiwe na pafyo atushimikile pafyo mwamukoselesheko. Aishile tushimikilako nokuti mulefwaya tukamonane na imwe. Atushimikileko nefyo muli no bulanda, nefyo mulebombesha nganshi pakumpokololako. Awe ici canengele nomba ukuba ne nsansa nganshi.
Kwena nangu ulya kalata wandi aishile mukalifya imitima, awe ine nshilanguluka nakalya. Lelo kwena ilyo namwene ukuti camukalipa, nangu califye pa kashita akanono, nalilangulwike. 
Nomba ilelo ine ninsansamuka, teico namulengele ubulanda iyoo, lelo nico ubulanda bwalenga ukuti mulapile no kupilibuka. Ubo bulanda ebo Lesa alefwaya, kanshi ifwe tapali nelyo cimo ico twamucushisheko. 
Pantu ubulanda ubo Lesa afwaya bulalenga ukulapila no kupilibuka, elyo ici naco cilenga ukupusuka. Kanshi pali ici tapali cakulangulukapo. Lelo ubulanda bwa muno calo bwena bulaleta imfwa. 
Shimoneni ifyo Lesa abomfeshe ubo bulanda. Nomba bulengele ukuti mube abacincila mulefwaisha nganshi ukukanaikumika kuli ico cilubo. Yangu ifyo mufulilwe uwabifishe, ifyo mukwatishe umwenso! Yangu ifyo muli abakalabana, no kuipeelesha nganshi ku Mfumu, elyo no kufwaisha nganshi ukulungika uwabifishe! Muli ifi fyonse mwalangafye ukuti tamwabamo muli uyo mulandu. 
Eico kanshi ilyo nalembele ulya kalata, nshalembele pa mulandu wa ico uyo abifishe, nangu pali uyo abifisheko. Nalembele pakuti mushininkishe pa cinso cakwa Lesa ifyo cine cine mwatusakamana. 
Ici cine ecitukoselesha.
Pantu ilyo nalelanda pali imwe kuli Tito, nalemutasha nganshi. Awe na imwe tamwansebenye iyoo. Pantu nga filya lyonsefye tumulandila ifyacishinka, nefyo twalemutasha kuli Tito nafyo afisangile ukuti fyacishinka. 
Elyo icitemwiko amukwatila cilelundulukilako nga aibukisha ifyo imwe bonse mwalemunakila, nefyo mwamusekelele no mucinshi na katiina. 
Awe mwandini ine ndi ne nsansa nganshi pakumona ukuti imwe kuti namucetekela muli fyonse.
 Mwe bamunyinefwe, tulefwaya ukuti mwishibe ifyo Lesa ku cikuuku cakwe abomba mu nkuta sha mu Makedonia. 
Kwena abo bantu balyeshiwa nganshi ku macushi ayabipisha bapitilemo. Eico nangu bali mu bupina ubwabipisha, lelo basansamwike nganshi mukupeela ubupe ukwabula akaso nelyo panono. 
Ndemweba icine cine, balipeele ukufika napo bakwatile, kabili balicishishe napo bakwatile. Elyo kabili ni kukufwayafye kwabo abene. 
Benefye ebabikilepo ukutulomba ukuti tubapeele ili shuko lyakwafwako abamushilo ba mu Yudeya. 
Ukupeela kwabo kwacilile na pafyo twalecetekela! Icakubalilapo baituulile abene ku Mfumu, elyo kabili baituula na kuli ifwe bene, ngomo Lesa alefwaila. 
Eico twakonkomesha Tito uwatampile uyo mulimo, ukuti akonkanyepo ukumwafwilisha mupwishishishe bwino uyo mulimo wacikuuku. 
Imwe mwalicilamo ukukwatisha fyonse, mu cisumino, mukulanda, na mu fyakwishiba, mukukalabana muli fyonse, elyo na mu citemwiko mwatukwatila. Efyo tulefwaya nokuti muli uyu mulimo wacikuuku mwiba na kaso.
Ine nshilemupangila ifunde nelyo limo. Lelo ndefwayafye ukumona apo icitemwiko cenu capela, pakumulanga ifyo bambi bacincila mukwafwa. 
Imwe mwalishiba icikuuku ca Mfumu yesu Yesu Kristu. Nangu wena ali umukankala, ayalwike umupina, epakuti ico wena ayalwike umupina, imwe mumone ukuba abakankala.
Ine ifyo ndetontonkanya icingamuwamina ukucita pali uyu mulandu nifi. Pali ino nshita mutale mupwishe umulimo mwatampile uyu mwaka wapwile. Nimwe mwabalilepo ukutampa ukubomba uyu mulimo, elyo teico ceka, lelo kabili nimwe mwabalilepo no kufwaya ukubomba uyu mulimo. 
Aleni kanshi pwilishisheni umulimo! Kalabaneni ukupwisha, ngefyo mwakalabene ilyo mwalepangana ukubomba. Mubomfyefye ifyo fine mukwete. 
Nga cine cine mulefwaya ukupeela, Lesa akapokelela ubupe bwenu mwapeela ukulingana napo mukwatile, te pa fintu mushikwete.
Kanshi nshiloseshefye mukutila, muleafwa bambi pakuti bena baleikala bwino elyo imwe mulecula. Lelo icilefwaikwa mulinganya. 
Apo imwe pa nshita ino namukwata ifingi, nacilinga ukuti mwayafwako kanshi abashikwete ifyo balekabila. Epakuti na imwe ilyo mushikwete ifintu mulekabila, elyo bena nabakwata ifingi, nabo bakamwafweko. Muli uyu musango ekucita umulinganya. 
Efyo calembwa ukuti, “Ku muntu uwakungwibe ifingi tafyashelepo, elyo uwakungwibe utunono nao wine tabulishe.”
Ndetasha Lesa pakulenga Tito amusakamane nga filya ine musakamana. 
Teicofye namwipwishe ukuti ese, lelo umwine winefye ewafwaile ukuti ese kuli imwe. Kabili umwine wine alefwaisha nganshi ukuti ese amwafwilisheko. 
Munyinefwe uyo twatuma uuleisa na Tito, untu inkuta shonse shacindika nganshi pafyo abomba mukufunda Imbila Nsuma. 
Teico ceka, lelo uyu munyinefwe ni nkuta shonse eshamusala ukuti tuleenda nankwe mukubomba uyu mulimo waluse, pa mulandu wakucindika Lesa no kulanga ukuti tulafwaya ukwafwa.
Tulasakamana nganshi ukuti abantu belaisosha pafyo tulebomba uyu mulimo wa fyabupe fyafula ifi. 
Ifwe tufwaya ukucita ifisuma, te pa cinsofye ca Mfumu, lelo na pa cinso ca bantu pene. 
Kanshi twatuma na umbi munyinefwe ukwisa nabo. Uyu munyinefwe twalimwesha mu nshila ishingi lelo twasanga ukuti lyonse abafye uwacincila. Nomba nico imwe alimucetekela nganshi, awe elyo acilile ukucincila. 
Tito wena eo twaampana nankwe, kabili eico tuba nankwe mukubombela imwe. Elyo bamunyinefwe bambi abo baleisa nabo, ebemininako inkuta no kuletela Kristu umucinshi. 
Mulange ukuti mwalibatemwa. Epakuti inkuta shonse shishininkishe no kwishiba ukuti tulalungika pakumutasha.
Kwena mu cacine tacilefwaikwa ukumulembela pa mulimo wakwafwa abamushilo ba mu Yudeya. 
Nalishiba ukuti mulafwaisha ukwafwa. Kanshi eico mutashisha ku bantu ba mu Makedonia. Ndabeba ukuti abanenu mu Akaia bena batendeke umulimo wakwafwilishako uyu mwaka wapwile. Kanshi ukucincila kwenu nakulenga abengi pali bena babe abacincila. 
Nomba natuma aba bamunyinefwe, epakuti ukumutasha kwesu pali uyu mulandu kwiba kwabufi. Kanshi ngefyo nandile, muipekanye no bupe bwenu bwakwafwilishako. 
Limbi nalimo kuti naisa na bena Makedonia bamo, kabili twasanga tamupekenye fyonse. Ninshi tukomfwa insoni, palibufi imwe mwebo twacetekela nganshi. 
Eico ine ntontonkenye ukuti, cilefwaikwa ukuti twatuma aba bamunyinefwe bese uko ilyo ifwe tatulaisa. Epakuti mwapekanya kabela ifyabupe ifyo mwalaya ukupeela. Ilyo nkafika, nkasangefye nafiteyanishiwa. Ici cikalanga ukuti mupeelafye ku kufwaya kwenu tekumupatikisha iyoo.
Mwibukishe ukuti umuntu uutanda utunono, no kuseepa aseepa utunono. Lelo uutanda ifingi, no kuseepa aseepa ifingi. 
Cila muntu ali nokupeela apo umwine alefwaila, tekupeela na mutimako, nangu mukupatikishiwa iyoo. Pantu Lesa atemwa umuntu uupeela ne nsansa. 
Kabili Lesa aliba na maka yakupeela icikuuku ukucila na pali fyonse ifyo mukabila. Epakuti lyonse imwe mwe bene mulekwata fyonse ifyo mulekabila, elyo mukwate na fimbi ifingi pakwafwako bambi. 
Efyo calembwa ukuti,
 Kabili Lesa uupeela imbuto kuli katanda ne cakulya cakuti alye, akamupeela ne mbuto shonse mukabila. Akalenga nokuti shikule, shikatwale ne fisabo ifingi ukufuma kukucita ifintu ifyo Lesa afwaya. 
Lesa nao akulalenga lyonse mulekwata ifingi, epakuti mulemona ukwafwilishako bambi inshita yonse. Epakuti abantu abengi baletasha Lesa pa bupe bwenu ubo balepoka ukufuma kuli ifwe. 
Pantu uyu mulimo mulebomba, tewakwafwakofye abamushilo mufyo balekabila epela, lelo wakulenga nokuti abantu abengi baletasha Lesa. 
Ala uyu mulimo mubombele, wakushininkishafye ifyo mwanakila Imbila yakwa Kristu iyo mwasumina. Kabili wakulenga na bantu abengi ukulalumbanya Lesa. Elyo ukubafwilishako no kwafwako bambi fyakulalanga ukuti tamwaba na kaso. 
Bakulamupepelako no kufwaisha ukumumona pa mulandu wa cikuuku cacipeshamano Lesa amukwatila. 
Ala natuletasha Lesa pa bupe bwakwe ubushaikulila!
Ine wine ne Paulo neo beba abati naba uwafuuka kabili uwamutembo ilyo ndi na imwe, lelo mba uwapama nga ndi ukutali. 
Ala ndemupapata ku cilela no luse lwakwa Kristu ukuti, mwilampatikisha ukuba uwapama ilyo nkesa. Pantu cine kuti nailanga ukuba uwapama kuli abo baleti tukonkafye amano yabuntunse. 
Kwena twikalafye ngo muntu onse pano calo, lelo tatulwila na mano yabuntunse. 
Ifyanso tulwishishako te fyabuntunse iyoo, lelo fyanso fyakwa Lesa ifyamaka, ifyo tubongolwelako amalinga ayakosa. 
Tulacimfya ifikansa fyonse ifyabufi. Tulacimfya icilumba conse icilesha ukwishiba Lesa. Tulanasha amatontonkanyo yonse aya bantu ukuti yanakile Kristu. 
Kanshi ilyo mukanakila Kristu umupwilapo lyena elyo tukakanda abo bonse abamusangukila.
Lolekesheni bwino ifintu muleimwena na menso yenu! Bushe palipo umuntu umo uuleimona ukuti cine cine muntu wakwa Kristu? Ala na ifwe bene tuli bakwa Kristu ngefyo fine aletontonkanya ukuti wena muntu wakwa Kristu. 
Kwena insoni shena nshikwete, nangu nalimo nacishamo mukuitakisha pa maka Imfumu yampeela ayakumukosha mu cisumino teyakumonaula iyoo. 
Nshilefwaya ukuti cimoneke kwati ndefwaya ukumutiinya ku makalata yandi. 
Pantu bamo baleisosha abati, “Amakalata yakwa Paulo yantu yayafya kabili ayakosa. Nomba umwine wine nga epo ali, amonekafye umuntu wafye na mashiwi yakwe teyakuposako na mano.” 
Abo bantu bali nokushininkisha ukuti, ifyo tumulembela mu makalata ilyo tuli ukutali, tafyakapusane nefyo tukacita ilyo tukaba na imwe uko.
Lelo kwena tekuti tupame ukulingana nangu ukuipalanya kuli abo bantu abaimona ukucila bambi. Awe aba bantu ni mpelwamano! Abene bene baipangila icipimo cakuipiminako, elyo balaipima ku cipimo baipangila abene! 
Ifwe ukuitakisha kwesu teti kucile mu cipimo. Ifwe ukuitakisha kwesu kuti kwabafye nokulingana no mulimo Lesa atupeela. Elyo muli ici cena, no mulimo tubomba pakati kenu emo uli. 
Apo na imwe mwaba muli ici cipimo tuitakishamo, kanshi tatwacililemo iyoo, ilyo twaishile kumwenu no kuleta Imbila Nsuma yakwa Kristu. 
Eico ifwe tatuitakisha ukucila pa cipimo ico Lesa atupimina, pantu tatuitakisha pa mulimo uo abantu bambi babomba. Lelo ifwe tusubila ukuti icisumino cenu cakulakulilakofye, epakuti na ifwe umulimo tubomba pakati kenu ulelundulukilakofye, ukulingana nomo Lesa apimina. 
Elyo lyena ukufuma mu calo cenu tukalabila Imbila Nsuma na mu fyalo fimbi. Kabili epakuti kwikaba ukuitakisha pa mulimo uwabombwa no muntu umbi kale.
 Calembwa ukuti, “Onse uulefwaya ukuitakisha, ali nokuitakishisha muficita Imfumu.” 
Pantu umuntu uo Imfumu imona ukuti aliba bwino e wacishinka, te muntu uimona umwine ukuti aliba bwino.
Kuti cawama nga mwantekela umutima nangu natumpa panono! Napapata ntekeleniko umutima. 
Filya Lesa aba no bufuba pali imwe, efyo na ine wine naba no bufuba pali imwe. Pantu mwaba ngo mukashana musuma uushakuma ku mwaume, uo nasobwela ukupwa ku mwaume umo mpo, Kristu. 
Ndi no mwenso wakuti amano yenu kuti yayalukila ku bubi, kabili mwasuula no kupetamina Kristu ne mitima yenu yonse, nga filya Efa abepelwe ku bucenjeshi bwa nsoka. 
Pantu imwe mupokelela bwangu bwangufye onse uwaisa kuli imwe alabila na pali Yesu umbi uo ifwe tushamubililapo. Kabili mupokelela mupashi ne mbila ifyapusana na Mupashi ne Mbila Nsuma mwapokelele kuli ifwe. 
Ine ndetontonkanya ukuti abo basole mulumbilisha tabancilile nakalya. 
Nalimo mukulanda mwena nshacenjela, lelo mu mano mwena iyoo. Ici cena twalimulangafye bwino bwino mu nshila shonse, kabili na mu nshitafye shonse. 
Nshatalile mulipilisha pakumushimikila Imbila Nsuma yakwa Lesa. Bushe nalilufyenye pali ico naleicefya pakuti imwe mucindame? 
Ilyo nalebomba pakati kenu, inkuta shimbi eshalengafwilishako. Cali kwati nalebebilafye ifyuma pakuti mwafweko. 
Kabili ilyo nali na imwe nshatalile musakamika pakuti mungafwilisheko pafyo nalekabila. Bamunyinefwe abafumine ku Makedonia ebandetele fyonse ifyo nalekabila. Ifyo fine kale nshalemusakamika efyo na kuntanshi kwine cikaba. 
Kanshi mu cishinka cakwa Kristu icaba muli ine, ndemweba tapakabe nangu umo uwakundesha ukulaitakisha mu calo conse ica Akaia. 
Cinshi nasosela ifi? Bushe nico nshamutemwa? Lesa wena alishiba ukuti nalimutemwa!
Ifyo ndecita nomba efyo nakulakonkanyapo ukucita lyonse, epakuti abo abaita ukuti basole, bemona mulandu wakuitakishishapo no kulasosa abati babombafye ngefyo ifwe tubomba. 
Abo bantu tabali basole bacine cine. Basole babufi, ababepa abantu mu mibombele yabo, mukumoneka kwati basole bene bene bakwa Kristu. 
Awe cena ico te cakupapa iyoo! Pantu na Satana nao alabepa abantu, amoneka no lubuuto kwati ni malaika musuma! 
Kanshi tecakusunguka iyoo, nga cakuti ababomfi bakwa Satana nabo balamoneka kwati babomfi basuma. Lelo pakulekelesha bakapoka icilambu ca milimo yabo.
Kabili nabwekeshapo ukulanda ukuti nangu umo elatontonkanya ukuti ine ndi ciwelewele. Lelo nga efyo mutontonkanya, kanshi lekeni mbe nge ciwelewele, pakuti mba njitakisheko panono. 
Lelo ifi nalasosa te milandile ya Imfumu. Muli ici cena icakuitakisha ndelandafye icine cine nge ciwelewele. 
Lelo apo abantu abengi baitakisha pafyo babomba ifyabuntunse, na ine wine nalacita ifyo fine. 
Apo imwe mwe bene muli bamano nganshi, kanshi eico ne fipuba mulatemwa ukufitekela imitima! 
Imwe mutekela imitima no muntu uulemuteeka nga basha, uulemuliila pa mutwe, nangu uulemucenjesha, nangu uwamusuula, nangu uwamutoba ulupi pa menso. 
Awe cena cansoni nasumina, ifwe tuli bamwenso teti tucite ifyo.
Bushe Bahibulu? Na ine wine. Bushe bena Israeli? Na ine wine. Bushe ba mu lupwa lwakwa Abrahamu? Na ine wine. 
Bushe babomfi bakwa Kristu? Lyena nalalanda nga uwapena, ine nalibacila ukubombela Kristu! Ine nalibomba ukubacila. Nalibacila ne miku bamposa mu cifungo. Nalibacila imiku iyingi iyo bangumine ifikoti. Elyo imikufye iyingi naleba mupepi no kufwa. 
Pa miku isano Abayuda bangumine ifikoti amakumi yatatu na pabula. 
Abena Roma nabo bangumine ne nkonto pa miku itatu. Elyo umuku umo bandashile amabwe. Pa miku itatu napuswike kukubunda na mato pali bemba. Umuku umo nali mu menshi pali bemba akasuba no bushiku. 
Mu nyendo shandi ishingi naleisanga mu masanso pakwabuka imimana, mu masanso ku bapupu, mu masanso ku Bayuda banandi na ku Benafyalo. Nalesanga amasanso mu misumba, amasanso mu matololo, amasanso pali fibemba, elyo amasanso na kuli bamunyinefwe ababufi. 
Kwali ukubomba imilimo iyakosa nganshi. Ilingi bwalecafye ukwabula ukusendama. Kabili ilingi line naleendafye ne nsala ne cilaka, elyo no kututuma ku mpepo, kabili ukwabula ukukwata ifyakufwala ifilingile. 
Kulifye na fimbi ifingi ifyo nshilumbwile, lelo kabili cila bushiku nyendafye uwasakamana nganshi pa mulandu wa nkuta shonse. 
Umwina Kristu umo nga aleumfwa ukunakuka, na ine ninshi ndomfwa ukunakuka. Umwina Kristu umo nga awila mukubifya, ine ndomfwa ubulanda nganshi.
Nga ndi nokuitakisha, ninshi ndi nokuitakishafye pa fintu ifilanga ubunasha bwandi. 
Lesa Wishi wa Mfumu Yesu, uufwile alelumbwa lyonse pe, naishiba ukuti nshilebepa iyoo. 
Ilyo nali mu Damasiko, umulashi wa mfumu Aleta abikile abantu bakulinda impongolo sha musumba pakuti banjikate. 
Lelo nalifyukile, banjishishe mu museke, bampisha mu cipunda ce linga.
Ndeitakisha nangu mushaba kantu mukuitakisha. Nomba nalalanda pa fintu ifyo Imfumu yalengele mone nefyo yansokolwelele. 
Nalishiba umwina Kristu umo uwasendelwe ku mulu ukutali nganshi, nomba papita imyaka ikumi limo na ine. Kwena nshishibe nga asendelwe umutuntulu no mubili, nangu nalimo califye mu cimonwa, ico cena ni Lesa ewishibe. 
Nalishibe ukuti uyu muntu asendelwe ku Cifulo Cansansa. Nga asendelwe umutuntulu no mubili nalimo califye mu cimonwa, nshishibe, ni Lesa ewishibe. 
Muli iyo ncende aumfwile ifintu umuntu ashingalondolola, kabili teti asuminishiwe ukufilandapo. 
Pali uyu muntu pena epo ningaitakishishapo. Nomba pali ine ne mwine tekuti njitakishe, shikano ninshi pa fintu filanga ubunasha bwandi. 
Kwena nangu ningaitakisha tekuti mbe iciwelewele, pantu ifyo ningalanda fyacishinka. Lelo nshaitakishe, pantu nshilefwaya ukuti umuntu nelyo umo aletontonkanya pali ine ukucila pafyo amona ncita na pafyo aumfwa nsosa.
Nomba pakutalusha kukuba ne cilumba pa mulandu wa fintu ifyakupapa nganshi ifyo namwene, Lesa alimpeela icintu icilasa mu mubili kwati munga. Ici cintu caba kwati ni nkombe yakwa Satana, icakuncusha pakuti mone ukutaluka kukuba ne cilumba. 
Napapete Imfumu pa miku itatu pakuti imfumyemo ici cintu. 
Lelo Imfumu yanjaswike aiti, “Ala icikuuku nakukwatila eco ulekabila, pantu amaka yandi yamonekesha bwino ilyo uli mu bunasha.” Kanshi nakulasansamuka nganshi no kuitakisha mu bunasha bwandi, epakuti amaka yakwa Kristu yekalilile muli ine. 
Pa mulandu wakwa Kristu ndasekela mu bunasha, mukutukwa insele, mu mafya, mukucushiwa, na mu masanso. Pantu ni mu bunasha bwandi, emo mba na maka.
Nalanda kwati ndi ciwelewele, lelo nimwe mwalenga ukuti nande ifyo. Pantu nimwe mwali nokulantasha. Pantu nangu ningaba icinangwa, abo basole benu mulumbilisha tabancilile nakalya. 
Ifishibilo ifilanga ukuba umusole wine wine, ifinjelengwe ne fipeshamano, fyonse nalifibomba no mutekatima pakati kenu. 
Ngefyo nshabomba kuli imwe ifyo nabomba ku nkuta shimbi finshi? Shikanofye ninshi nico nshamusakamike kukungafwa? Kanshi mbeleleniko uluse pali ici cilubo!
Nomba uyu muku ewalenga butatu uwakwisa mupempula. Kabili nshakamusakamike ku cintu nelyo cimo. Ico ine mfwaya nimwe, te fyuma iyoo. Kabili kwena abana tabapekanya icuma cakusungilamo abafyashi, lelo abafyashi ebapekanya icuma cakusungilamo abana. 
Ine kuti nasansamuka nganshi ukubomfya fyonse ifyo nakwata no kuleka umweo wandi pakumwafwako. Bushe nico namutemwisha ifyo, eco imwe mwingantemenwa panono?
Kanshi ninshi na imwe mulesumina ukuti nshalemusakamika nelyo panono. Nomba umo kuti ati ala nico wabucenjeshi, eco amongwelele ku bucenjeshi bwakwe. 
Bushe ninshi namucenjelele muli abo bantu naletuma ukwisa kuli imwe? 
Nalombele Tito ukwisa uko, elyo natumine na munyinefwe umwina Kristu ukwisa nankwe. Bushe kuti mwatila Tito aishile mucenjelela? Bushe Tito na ine tatwabombelefye no mutima umo ne myendele yesu nayo imo ine?
Nalimo imwe mutontonkanya ukuti fyonse ifyo tumweba fyakuiwaminishafye? Awe iyoo! Tulandafye ngefyo Kristu engafwaya tulande pa cinso cakwa Lesa. Ala fyonse ifyo tucita mwe batemwikwa besu fyakumwafwakofye. 
Ine ndetiina ukuti ilyo nkesa uko, nkesa musanga ifyo nshingatemwa ukuti mube. Elyo na imwe mukansange ifyo mushingatemwa ukuti mbe. Kabili ndetiina ukuti nkesa sanga ukuumana, umufimbila, icipyu, bukaitemwe, ukubepeshanya, ulwambo, imiya elyo ne cimfulunganya. 
Ndetiina ukuti limbi ilyo nkesa, Lesa wandi akaleka nkekatwe ne nsoni pa cinso cenu. Kabili nkesa lila ne filamba pali abo bantu abengi abakaana ukulapila no kupilibuka pa fyabupulumushi bacita kale, pa lunkumbwa lubi lwabo na pali bucilende bwabo.
 Uyu e muku walalenga butatu ukwisa mupempula. “Pa kupeela umuntu umulandu kano pali bakambone babili nangu batatu.” 
Naishile musokako lilya naishile mupempula pa lwendo lwacibili. Nomba nalabwekeshapo nakabili ilyo ncili ukutali. Ndemweba ukuti ilyo nkesa nakabili, nkakanda bonse abo ababifishe kale na bambi bene bonse. 
Lyena elyo mukashininkisha ukuti ni Kristu eulandila muli ine. Pantu ilyo Kristu abomba muli imwe, alanga amaka yakwe, talanga ukuti taba na maka. 
Pantu nangu imfwa ya pa musalaba ilanga ukuti taba na maka, lelo ni ku maka yakwa Lesa eko abela umumi. Kanshi na ifwe nelyo twaampana na Kristu, tatwakwata maka. Lelo ilyo tumubombela, tulakwatako amaka yakwa Lesa ayo na Kristu akwatako.
Muipime mwe bene, muyeshe mumone nga cine cine mwaliba ne cisumino. Bushe tamwashininkisha ukuti Kristu Yesu aba muli imwe? Nga teifyo ninshi mwalifilililwafye. 
Lelo ndesubila ukuti mukeshiba ukuti awe ifwe tatwafilwa iyoo. 
Ifwe tulamupepelako kuli Lesa ukuti mwilawila mu filubo. Te mulandu wakufwaya ukulanga abantu ukuti ifwe tatwafilwa iyoo, lelo ni pakuti imwe mulecita ifilungeme, nangu nalimo ifwe tulemoneka kwati twalifilwa. 
Pantu ifwe teti tucite nelyo cimo icakukaanya icishinka, kanofye icakwafwilisha icishinka. 
Ifwe tulasansamuka ukuba mu bunasha, kumfwa imwe muli abakosa. Kanshi ifwe tulamupepelako pakuti mwaluke mube abapwililika. 
Eico nalembela kalata uyu ilyo ncili ukutali noko muli. Epakuti ilyo nkesa uko, nikesa bomfya ubukali, mukubomfya amaka Imfumu yampeela. Aya maka teyakumonaula iyoo, lelo yakumwafwako pakuti muwamineko.
Bamunyinane, pakulekelesha ndeti shalenipo! Muleesha ukuba abapwililika. Mulekonka ifyo mwebele. Mube aba mutima umo, muleikala mu mutende na banenu. Kabili Lesa uwacitemwiko, kabili uwamutende, engalaba na imwe. 
Muleposhanya mukutomona kwamushilo. 
Abamushilo bonse balemuposha.
Icikuuku ca Mfumu Yesu Kristu ne citemwiko cakwa Lesa no kwampana Mupashi Wamushilo apeela, fileba na imwe bonse.
