Ndime Paulu mutumwa wa Kilisito Jesu kwiindila mukuyanda kwa Leza, tuli a Timoti mukwesu.
Leza Taata a Mwami Jesu Kilisito amubede aaluse aluumuno.
Aalumbwe Leza Wisi wa Mwami wesu Jesu Kilisito, Taata siluzyalo, uutuumbulizya. 
Ulatuumbulizya mumapenzi eesu oonse, kutegwa aswebo tukonzye kuumbulizya baabo bali mumapenzi naali buti oonse, mbubonya mbuli Leza mbwatuumbulizya. 
Nkaambo mbubonya mbotumvwa macise a Kilisito, mbubonya oobo Kilisito mbwatuumbulizya kapati. 
Kuti naa katupenga, nkuti nywebo muumbulizigwe eelyo kwamana mukafutulwe. Kuti katuumbulizigwa nkuti anywebo muumbulizigwe kwamana mutambule nguzu zyakuyuma ciindi ncomuli mumapenzi aali mbubonya mbuli ngotupenga aswebo. 
Lusyomo lwesu mulindinywe taluzungaani pe. Tulizi kuti mbubonya mbomumvwa macise mbuli ndiswe mbubonya oobo muyooumbulizigwa mbotuumbulizigwa aswebo.
Nobakwesu, tuyanda kuti muzibe mapenzi ngitwakajana mu Asiya. Mukuli wamapenzi wakatulemena kapati kwiinda mbutwakali kukonzya, cakuti tiitwakazi kuti tucinoopona. 
Twakasyomede kuti tulaafwiifwi kufwa. Eeco cakaba kuti tutalitembi lwesu tobeni, pele tusyome Leza uubusya bafu. 
Wakatuvuna kuzwa muntenda zibyaabi zyalufu, alimwi ucinooyootuvuna. Twakabikka lusyomo lwesu loonse mulinguwe kuti uciyootuvuna kumbele. 
Anywebo muleelede kutugwasya akukomba kwanu. Ndendilyo banji nibayoolumbaizya Leza nkaambo kazeezyo nzyatucitila muluse lwakwe.
Lino cintu ncotukonzya kulisumpwida nceeci, cakuti moyo wesu ulazumina kakunyina akweezeezya kuti kuli koonse nkutwakainda, kapati akati kanu, Leza wakatupa buumi busalala butali bwabuzangi. Buumi oobo tiibwakali boobo nkaambo kamaanu aabantu, pele nkaambo kaluse lwa Leza. 
Twamulembela zyalo nzyomukonzya kubala akumvwa. Ndasyoma kuti mulazimvwisya, 
nikuba kuti mulizi aasyoonto lino. Ndasyoma kuti mubuzuba bwa Mwami Jesu muyoolisumpula akaambo kesu, aswebo akaambo kanu.
Nkaambo kakuti ndakasyoma boobu, ndakali kuyanda kuti ndisaangune kuboola kulindinywe kutegwa muzoolelekwe ziindi zyobilo. 
Ndakali kuyanda kuti ndizoomuswaye ciindi cakuya ku Masedoniya, alimwi ndapiluka mundigwasye mulweendo lwangu lwakuya ku Judiya. 
Nindakayeeya kucita boobo, sena muyeeya kuti ndakali kucita zyabuyo? Sena ndilakanza mbuli simalabali uuti “Iiyi” naa “Peepe” ciindi comwe? 
Ndakonka muli Leza kuti majwi ngotumwaambila taali buyo “Iiyi” naa “Peepe.” 
Jesu Kilisito Mwanaa Leza, ooyo swebo, Silivanusi a Timoti ngutwakamukambaukila taakali “Iiyi” naa “Pe” ciindi comwe, pele lyoonse wakali “Iiyi” kweendelana akuyanda kwa Leza. 
Nkaambo muli “Iiyi,” Leza ulacita zyoonse nzyaakasyomezya. Ncencico eeco muli Kilisito tulazuminana azeezi notuti “Akube boobo,” mukulemeka Leza. 
Leza nguusinizya kuti swebo andinywe tuli bakwe Kilisito. Ngonguwe wakatutuma, 
wabikka cizibyo cakwe aalindiswe akutupa Muuya Uusalala mumyoyo yesu kuti abe citondezyo cazeezyo ziciza.
Leza ulizi kuti nsibeji. Ulizi kuti ncindakaboolela ku Kolinti nkuti nditamujazyi nsoni. 
Tatusoli kumulailila nzyomweelede kusyoma. Kwaamba zyalusyomo lwanu, mulisimide ncobeni. Ncotuyanda nkugwasyanya andinywe kuti mukondwe.
Nkaambo kaako ndakayeeya kuti nsyeelede kuboola kuzoomuswaya akumukatazya alimwi pe. 
Nkaambo kuti naa ndamupenzya, ino nguni uunga ulakonzya kundikkomanisya? Mbabaabo mbabonya mbendipenzya. 
Ndakamulembela mbuli mbwindakacita, kuti ndaakusika nditakausigwi nsoni abantu aabo beelede kundikkomanisya. Nkaambo ndasyoma kuti ciindi nenkondwa anywebo mulakondwa. 
Ndakamulembela cakupenga kuciswa mumoyo kapati amisozi minji, kutali kumuusya nsoni, pele kuti muzibe luyando lupati ndwejisi mulindinywe.
Pele kuti naa umwi wakausya nsoni mweenzinyina, taakausya ndime nsoni pe, pele kutaamba cakubeja wakausya ndinywe nyoonse. 
Kwazulila kuti bunji bwanu mwamusubula muntu uuli boobo. 
Aboobo lino muleelede kulekelela muntu uuli boobo. 
Lino ndamukumbila kuti mumuboozye kutondezya kuti mulamuyanda. 
Nkankakaako ncindakamulembela, kuti ndimusunke ndizibe naa mulaaswiilila malailile aangu oonse. 
Kufumbwa ngomulekelela, ambebo ndamulekelela mbubonya. Nkaambo kuti ndalekelela, naa kuli ngweelede kulekelela, Kilisito ulizi kuti ndacita oobo nkaambo kanu. 
Tulizi bucenjezu bwa Saatani alimwi tatuyandi kuti atucenjelele.
Lino nindakasika ku Tilowasi akukambauka Makani Mabotu aa Kilisito ndakajboa kuti Mwami wandijalwida mulyango kuti ndibeleke. 
Pele moyo wangu tuuwakakkede kabotu, nkaambo taakwe nindakamujana mukwesu Taitasi ooko pe. Aboobo ndakabalaya ndakainka ku Masedoniya.
Pele aalumbwe Leza, uutupa luzundo muli Kilisito. Mulindiswe Leza uzibya bantu boonse zya Kilisito, eelyo cizibyo eeco cilimwaikide koonse-koonse mbuli bweema. 
Nkaambo tuli mbuli bweema bwatununkilizyo Kilisito ntwapa kuli Leza. Bweema oobo bulamvwigwa abaabo bayoofutulwa alimwi akuli baabo basweekede. 
Kuli baabo basweekede bweema oobo mbwalufu alimwi buyoobajaya, pele kuli bamwi tuli bweema buponya buleta buumi. Ino nguni uukonzya mulimo ooyu? 
Tatuli mbuli banji baulisya Majwi aa Leza. Pele mukuti tuli muli Kilisito, tulakambauka zyabwini. Twakatumwa a Leza kuti mukuyanda kwakwe tukaambe Mulumbe wa Kilisito.
Sena twatalika kulilumbaizya lwesu alimwi? Sena tweelede kuba amagwalo aatulungulula aazwa kulindinywe antela aaya kulindinywe mbuli bamwi? 
Tee kayi ndinywe lugwalo lutulungulula? Lulilembedwe mumyoyo yesu kuti luzibwe akubalwa abantu boonse. 
Lino nywebo lwanu mulatondezya kuti muli lugwalo lwa Kilisito lwakaletwa andiswe. Tiilwakalembwa ainki atala acilembelo camabwe pe, pele Muuya wa Leza muumi nguwakalulemba mumyoyo yabantu. 
Leza ulizi kuti twaamba boobo nkaambo Kilisito nguutucita kuti tube aacamba. 
Ani ndiswe bani swebo kuti tuliyeeyele kuti tulakonzya kuucita mulimo ooyu tobeni! Nguzu nzyotujisi zizwa kuli Leza. 
Nguutupa nguzu kuti tube basimilimo bacizuminano cipya. Mucizuminano eeci Leza tatupi milawo iilembedwe alimwi, pele utupa Muuya Uusalala. Milawo iilembedwe ileta lufu, pele Muuya upa buumi.
Lino Milawo yakabezedwe bbala abbala abbwe yakaamba zya lufu, nikuba boobo bulemu bwa Leza bwakaboneka ciindi naakapa Milawo. Nikuba kuti bulemu oobo bwakali kuzimaana, pele busyu bwa Mozesi bwakali kumweka cakuti Baisilayeli tiibakakonzya kumulangisisya. Naa Milawo yakaletwa abulemu buli boobo, 
sena mulimo wa Muuya Uusalala tuukaindilili bulemu? 
Kuti naa mulimo uubeteka bantu kuti basubulwe wakali wabulemu, nkokuti mulimo uutululamika kuli Leza ngwabulemu bwiinda. 
Nkaambo kabulemu bwiinda bwaboneka lino, bulemu bwakaindi buya bwakali kuboneka aanga mbupati, tabucili bulemu pe. 
Kuti naa eeco cakali kuzookkala kaindi kasyoonto cakali cabulemu, eeco ciyookkalilila cilijisi bulemu bwiindilila.
Lino nkaambo tulalangila eezi tulaacamba kapati. 
Tatuli mbuli Mozesi wakalivumbilila kumeso kuti Baisilayeli bataboni bulemu oobo bwakali buya buzimaana. 
Pele bakacili bayumu mitwe, nkaambo nikuba kusikila sunu, eeco civumbilizyo nciconya mpocicili ciindi nibabala mabbuku aacizuminano cakale nkaambo cikonzya buyo kugwisigwa nibakkala muli Kilisito. 
Iiyi, kusikila sunu kufumbwa ciindi ncibabala mabbuku aa Mozesi civumbulizyo eeco mocili mumyoyo yabo. 
Pele muntu nasandukila ku Mwami, civumbilizyo eeco cilagwisigwa. 
Lino Mwami ngwa Muuya, nkabela kufumbwa Muuya wa Mwami nkuubede kuli lwaangunuko. 
Swebo toonse notunyina civumbilizyo tuli mbuli cimboni-mboni tutondezya bulemu bwa Mwami. Tulasanduka kuba mucikozyanyo cakwe, tuya butabuka kuzwa mubulemu bumwi akunjila mubulemu bumbi alimwi, nkaambo buzwa ku Mwami walo uuli ngwa Muuya.
Lino Leza muluse lwakwe wakatupa mulimo ooyu, ncencico eeco ncotutalengaani pe. 
Twakasowa zyoonse zyakusisikizya zijazya nsoni. Tatucengi naa kusandula Majwi aa Leza, pele Leza ulizi kuti tulaamba zyabwini. Aboobo tulayanda kuti bantu boonse batuzuminine mumyoyo yabo. 
Naa kuti Makani Mabotu ngotukambauka alivumbidwe, avumbidwe buyo kuli baabo basweekede. 
Aabo tabasyomi nkaambo Saatani uuli ngoleza waansi aano woofwaazya mizeezo yabo kuti bataboni mumuni wa Makani Mabotu aatondezya bulemu bwa Kilisito awalo Kilisito nguutondezya Leza mbwabede. 
Nkaambo makani ngotukambauka taali eesu tobeni pe, tulakambauka kuti Jesu Kilisito ngo Mwami, akuti swebo tuli babelesi banu nkaambo ka Jesu. 
Kayi Leza wakaamba kuti, “Akube mumuni uumunika kuzwa mumudima.” Leza ngonguwe ooyo uumunika mumyoyo yesu kuti tuzibe bulemu bwakwe butumunikila kuzwa kubusyu bwa Kilisito.
Swebo tuli mbuli nongo zyabulongo ziyobwedwe lubono oolu kuti Cizibike kuti nguzu zigambya eezi zizwa kuli Leza, tazizwi kulindiswe tobeni pe. 
Tulapenzegwa munzila zinji-zinji, nikuba boobo tatupwaigwi. Tulizingidwe, nikuba boobo tatutyompwi. 
Tulatundululwa, pele tatubulide uutugwasya. Tulaumputwa, pele tatuzundwi. 
Lyoonse tuliyumwide mumibili yesu lufu lwa Jesu, kutegwa buumi bwa Jesu abwalo buboneke mumibili yesu. 
Ciindi ncotupona tulaabwa kulufu nkaambo ka Jesu, kuti buumi bwa Jesu abwalo buboneke mumibili yesu yabuntunsi. 
Aboobo swebo tulaabwa kulufu, pele eeci cimupa buumi nywebo.
Umwi wakalemba kuti, “Ndakasyoma, aboobo ndakaamba.” Lino mbuli mbotujisi moyo walusyomo ndulonya oolo, aswebo tulasyoma aboobo tulaamba. 
Tulizi kuti Leza wakabusya Mwami Jesu kuzwa kubafu, uyootubusya mbuli Jesu akuyootubikka antoomwe anywebo kulinguwe. 
Muzeezo wazyoonse eezi nkuti mulelekwe, akuti mbubonya mbuli bantu batambula zileleko zya Leza mbobaya buvula, mbubonya oobo abalo balumbaizya Leza bavule alimwi bamulemeke.
Nkankakaako ncotutatyompwi. Nikuba kuti mubili wangu uyabucembaala, pele muuya wangu uyabuyungizigwa lyoonse. 
Mapenzi eesu mauba-uba alimwi ngakaindi kaniini, pele ayootuletela bulemu bupati kapati, bulemu butamani, butakonzyi kweezyanyizigwa pe. 
Tatulangi kuzintu zibonwa pe, pele tulanga kuzintu zitabonwi. Nkaambo zintu zibonwa nzyakaindi kaiini buyo, pele eezyo zitabonwi tazigoli pe.
Mubili ngotujisi ansi aano uli mbuli civuka. Pele tulizi kuti civuka eeci caakumwaigwa, tuyooba aaŋanda Leza njatubambila kujulu, yalo yatakayakwa amaanza aabantu, alimwi iyookkalilila. 
Ncencico eeco ncotutongela akusukama kuti Leza atusamike ŋanda yesu yakujulu. 
Twaakwiisama, tatukajaniki katunyina mubili. 
Swebo notuli mucivuka eeci tulatongela mumapenzi. Takuli kuti tuyanda kusamununa civuka eeco pe, pele tuyandisisya kusamikwa ŋanda yakujulu mukuti eeco cimwaikika cisandulwe cabuumi. 
Leza nguutubamba kuti tukatambule zintu eezi, eelyo wakatupa Muuya Uusalala mbuli cizibyo cakwe.
Aboobo swebo lyoonse tulaacamba, alimwi tulizi kuti ciindi notuli mumubili tuli kulaale kuzwa ku Mwami. 
Nkaambo cipati ndusyomo kutali kulibonena aameso. 
Iiyi, tulaacamba, pele ncotuyandisya nkuti tuzwe mumubili akuba aa Mwami. 
Aboobo nikuba kuti tuli waano naa tuli aa Mwami, tuyanda kumubotezya. 
Nkaambo toonse tuleelede kuyooima kuli Kilisito kuti atubeteke. Ooko muntu amuntu uyootambula zimweelede, kweendelana anzyaakacita ansi aano, zibotu naa zibi.
Mukuti tulizi ncocaamba kulemeka Mwami, tulakombelezya bantu. Leza ulituzi cakumaninina, alimwi tulasyoma kuti anywebo mulituzi mumyoyo yanu. 
Tatulilumbaizyi lwesu tobeni kulindinywe alimwi pe, pele tuyanda kuti nywebo mulisumpule akaambo kandiswe. Tuyanda kuti mube acakwiingula baabo balisumpwida ziboneka ameso kutali aamoyo. 
Kuti naa twakali kuboneka aanga tulisondokede, twakali boobo nkaambo ka Leza. Kuti naa tulisitikide, tuli boobo nkaambo kandinywe.
Luyando lwa Kilisito ndolutweendelezya, nkaambo tulasyoma kuti omwe wakafwida boonse, nkaambo kaako boonse bakafwa mulinguwe. 
Wakabafwida boonse kuti aabo bapona kabataciliponeni beni, pele baponene yooyo wakabafwida akubusigwa nkaambo kabo.
Nkaambo kaako, kuzwa sunu tatuciyeeyeli muntu kuti muntu buyo pe. Nikuba kuti twakali kuyeeyela Kilisito mbuli muntu buyo, sunu tatucimuyeeyeli boobo pe. 
Kuti naa muntu umwi waba muli Kilisito, walengwa bupya. Zintu zikulu-kulu zyamana, zyoonse zyaba zipya. 
Wacita eezi ngu Leza, walo muli Kilisito wakayanzana andiswe. Eelyo wakatupa mulimo wakukambauka luyanzano oolu. 
Tukambauka kuti muli Kilisito, Leza ulayanzanya bamunyika anguwe, tabali zibi zyabo. Eelyo watupa makani aaluyanzano oolu. 
Tuli baiminizi ba Kilisito, nkaako Leza ulamukombelezya mulindiswe. Nkaambo kaako twamukomba muzina lya Kilisito kuti amuyanzane a Leza. 
Kilisito wakanyina cinyonyoono, pele Leza wakabikka zinyonyoono zyesu alinguwe, kuti swebo tube balulami kuli Leza.
Lino mbuli mbotuli basimilimonyina a Leza, tulamukumbila kuti zileleko zyaluse lwa Leza mutazitambuli cabuyo pe. 
Nkaambo walo wakati,
Swebo tatuyandi kuti bantu basampaule ncotucita, akujana kampenda mumulimo wesu. 
Pele muli zyoonse tulalitondezya kuti tuli babelesi ba Leza, mulukakatilo lupati, mumapenzi, mumakatazyo, mubuyumu-yumu, 
mukuumwa, mukwaangwa, mumapyopyongano, mumapakasyo, mukutoona kabotu, amunzala. 
Alimwi tulalitondezya kuti tuli babelesi ba Leza mubusalali, muluzibo, mulukakatilo, muluzyalo, mu Muuya Uusalala, muluyando lwini-lwini, 
mumajwi aabwini, amunguzu zya Leza. Tulabelesya zibelesyo zyabululami mumaanza oonse obilo lyalulyo niliba lyalumwensi. 
Bantu balatulemeka akutusampaula. Batwaamba bubi abubotu. Batucita mbuli babeji, pele tatubeji pe. 
Batucita mbuli batazizilwe nikuba kuti tulizizilwe kapati. Batubona mbuli bantu bayanda kufwa, nikuba boobo tulapona. Batubona mbuli bantu beelede kusubulwa, nikuba boobo tatujaigwi. 
Batubona mbuli bantu bauside, nikuba boobo tulakondwa lyoonse. Batubona mbuli bantu bacete, nikuba boobo twavubya banji. Batubona mbuli bantu batajisi, nikuba boobo tulijisi zintu zyoonse.
Nywebo no Bakolinti, tulaamba andinywe cakulikwaya, moyo wesu ulijulidwe. 
Takuli kuti swebo twakamusinkila, pele nywebo mwakasinkilwa amyoyo yanu iini. 
Lino ndamwaambila mbuli bana, atucitilane mbubonya, anywebo amutujulile myoyo yanu.
Mutavwelaani abakunze. Ino bululami inga bwaswaangana buti abubi? Naa mumuni ulavwelaana buti amudima? 
Sena Kilisito a Saatani balakonzya kuzuminana? Naa musyomi ujisi lubazu nzi ayooyo uutasyomi? 
Ncizuminano nzi ŋanda ya Leza nciijisi abaleza bapange? Nkaambo swebo tuli ŋanda ya Leza muumi, mbuli Leza mbwaamba kuti,
Aboobo amuzwe muli bakunze, amube nyolikke,”
Nkabela nzooba Uso,
Lino nomuyandwa, mukuti tulijisi zisyomezyo eezi, atulisalazye lwesu tobeni kuzwa kuli zyoonse zisofwaazya mibili amyoyo. Alimwi mukulemeka Leza, tusole kukkala buumi bulondokede busalala.
Amutujulile myoyo yanu. Taakwe muntu ngotwakabisizya, naa kumunyonyoona, naa kumucenga. 
Takuli kuti nindaamba boobu nsola kumujanina kaambo pe. Ndakamwaambila kale kuti muli bayandisi mumyoyo yesu, nikuba mulufu, nikuba mubuumi tuli aandinywe lyoonse. 
Ndijisi lusyomo lupati mulindinywe, ndalisumpula kapati nkaambo kandinywe. Mumapenzi eesu oonse ndicili aacamba, alimwi nditangede kapati.
Nikuba ciindi ncitwakasika mu Masedoniya, tiitwakali kukonzya kulyookezya, pele twakali kupenzegwa munzila zinji-zinji. Anze twakali kulwanwa abasinkondoma, mukati twakaliyoowede. 
Pele Leza uuyumya-yumya batyompedwe wakatuyumya-yumya lyakasika Taitasi. 
Kutali buyo kukusika kwakwe, pele kapati amajwi aakwe aamba mbuli mbumwakamuyumya-yumya. Wakatwaambila kuti mundifwide nyota, alimwi muli uside amapenzi aangu, mulilibambilide kundigwasya. Ncenciceeco ncindatangala kapati.
Nikuba kuti lugwalo lwangu lwakamuusya nsoni tacindipenzyi kuti ndakalulemba. Ndakali uside nindakamvwa kuti lugwalo oolo lwakamuusya nsoni kwakaindi kaniini buyo. 
Lino ndakondwa, kutali kaambo kakuti mwakausigwa nsoni pe, pele nkaambo kakuti nsoni zyanu zyakamuletela kweempa. Nsoni zyanu zyakali kutambulika a Leza, aboono tiitwakamubisizya aasyoonto pe. 
Nkaambo nsoni zitambulika a Leza zilaleta kweempa kucita kuti muntu afutulwe. Muntu ooyo tacimvwi limbi nsoni. 
Amubone nsoni zyanu zitambulika a Leza ncizyamucitila. Zyamuletela busungu, bunkutwe bwakulisalazya lwanu, kunyema nkaambo kacinyonyoono, kuyoowa, kusukamina kuti mundibone alimwi akuyandisisya kusubula sizinyonyoono. Muli zyoonse mwalitondezya kuti tamujisi kampenda kumakani aaya pe.
Aboobo nikuba kuti ndakamulembela lugwalo oolo, nsiindakalemba nkaambo kayooyo wakabisya buyo, naa nkaambo kayooyo wakabisigilwa, pele ndakamulembela kuti busungu bwanu kulindiswe Leza abubone. 
Nkaako swebo twayumizigwa kapati.
Ndakamwaambila kuti ndalisumpula nkaambo kandinywe. Nsiindakausigwa nsoni pe. Mbubonya mbuli mbozyakali zyamasimpe nzindakamwaambila, mbubonya oobo kwaboneka kuti nzindakaambila Taitasi zyakulisumpula akaambo kandinywe zyakali zyakasimpe azyalo. 
Nkabela moyo wakwe uli kulindinywe ciindi nayeeya mbumwakaswiilila majwi aangu nyoonse, ambuli mbumwakamutambula cakumulemeka akulibombya. 
Ndakondwa, nkaambo ndijisi lusyomo lumaninide mulindinywe.
Lino nobakwesu, tuyanda kuti muzibe makani aaluse lwa Leza ndwaakatondezya kumbungano zyaku Masedoniya. 
Bantu bambungano eezyo bakasunkwa kapati amapenzi, nikuba boobo tiibakaleka kukondwa kwabo kupati. Bakali kupa amaanza obilo, nikuba kuti bakali bacete kapati. 
Bakapa mbuli mbobakali kukonzya, kutali boobo buyo, alimwi ndakonzya kubaambilila kuti bakapa kwiindilila mbobakali kukonzya. 
Bakatukumbila camoyo woonse kuti tubazumizye kuti abalo bagwasye bantu ba Leza baku Judiya. 
Bakacita mbutwatakali kubayeeyela, nkaambo kusaanguna bakalipa ku Mwami alimwi bakalipa akulindiswe mbuli mukuyanda kwa Leza. 
Ncenciceeco ncitwakalailila Taitasi kuti mbwali nguwakatalisya kale mulimo ooyu waluse, uleelede kuumanizizya limwi akati kanu. 
Lino mbuli mbomwiinda muli zyoonse, mulusyomo, mukunongosola kwaamba, muluzibo, mubusungu amuluyando ndomutuyanda, nkaako amukainde kucita kabotu amumulimo ooyu waluse.
Ndamwaambila eeci kutaamba mbuli mulawo pe. Nemwaambila zyabusungu bwabamwi njanda buyo kuziba naa luyando lwanu ndwini-lwini. 
Mulizi mbolubede luse lwa Mwami wesu Jesu Kilisito, kuti nikuba kuti wakali muvubi, wakaba mucete akaambo kanu, kuti bucete bwakwe bumuvubye nywebo.
Lino malailile aangu kumakani aaya ngaaya, ncintu cibotu kuti mumanizye eeco ncimwakatalika mwakali, kutali kucicita buyo, pele akuyandisisya. 
Amulibambile kuti mumanizye mulimo ooyo. Kayi mwakali basungu, musungu bwanu amumanizizye limwi eeco ncomuceelede kumanizya. 
Kuti naa muntu kalibambilide, Leza ulatambula cakutangala ncapa muntu ooyo, Leza takakatizyi kuti muntu ape ncatajisi pe.
Nsiindaamba kuti bamwi balemununwe, nywebo kamulemedwe pe. 
Pele kumakani akweelana, ndaamba kuti mbuli mbomujisi kunji ciindi cino, amugwasye babulide kuti kumbele baakuba aazinji abalo bakamugwasye. Aboobo muleelana. 
Mbuli mbokulembedwe kuti, “Ooyo wakatola kunji, tiicakavula, pele ooyo wakatola kuce buyo, taakwe ncaakabula.”
Pele aalumbwe Leza, ooyo wasungwaazya Taitasi mbubonya mbotumusungwaalila aswebo. 
Nkaambo taakacita buyo nzitwakamulailila, mukuti wakalisungweede lwakwe mwini kuza kulindinywe. 
Twamutuma a Taitasi mukwesu umwi uuzizilwe kapati mumbungano zyoonse akaambo kamulimo wakukambauka Makani Mabotu. 
Kutali buyo boobo, pele mbungano zyakamusala kuti akandisindikile mukutola zipego zyaluse. Tulacita zyoonse eezi kuti tupe Mwami bulemu akutondezya moyo mubotu.
Tatuyandi kupa bantu ciindi cakutwaamba zibi mubweendelezi bwazipego zinji zili boobu pe. 
Nkaambo tuyanda kucita ziluleme, kutali buyo ku Mwami kulikke, pele akubantu.
Antoomwe ambabo twatuma aumwi mukwesu, ngutwasunka kanji-kanji akujana kuti mmusungu muzintu zinjaanji. Nkaambo ulamusyoma kapati ulayandisisya kuboola ooko. 
Kwaamba Taitasi mmweenzuma, alimwi tubelekela antoomwe. Pele bamwi bakwesu aabo batumwa ambungano, eelyo Kilisito ulalemekwa akaambo kabo. 
Aboobo amubatondezye luyando lwanu, kuti mbungano zimwi zilubone. Bazibe kuti tatulubizizye notulikankaizya akaambo kanu.
Lino kumakani aamulumbo wakugwasya basyomi ku Judiya, taceelede kuti ndimulembele majwi manji pe. 
Nkaambo ndizi kuti mulilibambilide kugwasya, aboobo ndilamulumbaizya kubantu baku Masedoniya. Ndilabaambila kuti bantu baku Akeya bakalilibambilide kale kuzwa mwakali kuti bagwasye, nkabela busungu bwanu bwayumya banji-banji. 
Pele lino ndatuma bakwesu aaba kutegwa kulikankaizya kwesu kutabi kwabuyo, pele kuti mulibambilile ncobeni mbuli mbwindakaambide kale. 
Kuti naa ndaboola abamwi bantu baku Masedoniya, bamana bajana kuti tamunalibambila, tulagunwa swebo alwanu nobeni kuti twamusyomede kapati. 
Nkaako ndakayeeya kuti ndeelede kukumbila bakwesu kuti bandisaangunine kuza kulindinywe kuzoobamba mulumbo wanu ngomwakasyomezya. Ndendilyo mulumbo ooyo nuuti bambililwe limwi alimwi uzooba cipego cini-cini, citali capegwa cakusinikizigwa.
Amuyeeye eeci, ooyo uusyanga cakucesya ulatebula kuce, pele ooyo uusyanga cakuvuzya ulatebula kunji. 
Umwi aumwi uleelede kupa mbuli mbwayanda mumoyo wakwe, kutabi cakunyonosya moyo nikuba cakusinikizigwa, nkaambo Leza uyanda yooyo uupa calumwemwe. 
Leza ulakonzya kumupa zileleko cakuvuzizya limwi kuti lyoonse mukabe aazintu zyakuligwasya nobeni, azintu zinji zyakucita milimo yoonse mibotu. 
Mbubonya mbuli mbokulembedwe kuti,
Ooyo waabila mulimi mbuto azilyo, uyoomwaabila anywebo mbuto, alimwi uyoozivuzya akuyooyungizya kutebula kwabwaabi bwanu. 
Muyoovubizigwa muzintu zyoonse kuti mube baabi, cakuti banji bayoolumba Leza nkaambo kazipego zyanu nzyotuyoobatolela. 
Nkaambo mulimo wamulumbo ooyu tuukagwasyi buyo basyomi aabo muli nzyobabulide, pele ciyooccilila ncakuti banji bayoolumba Leza. 
Mulimo ooyu ngoocibikka antangalala kuti mulasyomeka, nkaako uyoocitya kuti banji bakalumbaizye Leza nkaambo kakuswiilila kwanu kweendelana a Makani Mabotu aa Kilisito. Alimwi bayoolumbaizya Leza nkaambo kabwaabi bwakwaabana zipego ambabo abantu bamwi boonse. 
Lino bayoomukombela cakumuyeeya kapati, nkaambo Leza wakamubeda aaluse kwiindilila. 
Leza aalumbwe nkaambo kacipego cakwe citaambiki!
Mebo lwangu nde Paulu ndamukumbila, ndime yooyo bamwi ngobati mubombe nali aandinywe, pele ulamutapatila natawo. Ndamukumbila akaambo kalubomba aluzyalo lwa Kilisito, 
kuti mutandiciti kuti nzoobe aacamba cakumutapatila ndazoosika kulindinywe. Nkaambo nsidonaiki kuti ndilaacamba cakuti ndilakonzya kutapatila baabo batuyeeyela kuti tulacita milimo mbuli bantunsi. 
Iiyi, tuli bantu, pele tatulwani nkondo mbubucita bantunsi. 
Zilwanyo zyesu tazili zyaansi pe, pele nzyanguzu zya Leza zyakunyonyoona ziyubilo ziyumu. 
Tulamanya kukazyanya akulisumpula koonse kusola kulesya bantu kuti bazibe Leza. Tulcita mizeezo yoonse mukuti iswiilile Kilisito. 
Nywebo mwaziba mbomweelede kuswiilila Kilisito, ndililibambilide kusubula kufumbwa ooyo uutaswiilili.
Amulange zimucitikila. Kuti naa kuli muntu uuyeeya kuti nguwa Kilisito, ooyo muntu aibaluke kuti mbuli mbwali muntu wa Kilisito walo, aswebo tuli bantu ba Kilisito. 
Nikuba kuti ndaindilizya buniini kulikankaizya akaambo kabulelo bwesu mbotwakapegwa a Mwami kuti tumuyake kutaamba kuti tumumwaye, nsiusi nsoni pe. 
Nsiyandi kuboneka kuti ndamukonga amagwalo aangu pe. 
Ambweni inga umwi ulati, “Magwalo aakwe malemu, alijisi nguzu, pele alibonya mutete, alimwi kwaamba kwakwe nkuuba.” 
Pele muntu uuyeeya boobo azibe kuti ncotwaamba mumagwalo ciindi ncetutawo, ncencico ncotucita ciindi ncotuliwo.
Tatuli mbuli baabo baliiminina alimwi tatusoli akulyeezyanya ambabo. Pele nobalyeeleka muli cabo beni akulyeezyanya balitondezya kuti mbafuba-fuba. 
Swebo tatukooyoolikankaizya kwiinda mbotweelede, pele tuyoobamba cipimyo Leza ncaakatupa, anywebo muli mukati mwacipimyo eeco. 
Aboobo tiitwakaindilizya nitwakasika kulindinywe. Kwaamba masimpe, ndiswe twakasaanguna kuza kulindinywe akumuletela Makani Mabotu aa Kilisito. 
Tatulikankaizyi kwiinda mbokweelede mumilimo yabamwi bakali kubeleka akati kanu. Kapati tulangila kuti lusyomo lwanu lulakomena akuti mulimo wesu akati kanu uyookomena kapati, 
kuzwa waawo tuyookonzya kukambauka Makani Mabotu mumasi aali kumbele lyanu, kakutakwe kulikankaizya mumilimo yakacitwa aumbi pe. 
Mbuli Malembe mbwaati, “Ooyo uulikankaizya alikankaizizye zyakacita Mwami Leza.” 
Nkaambo ooyo uulilumbaizya mwini teensi nguutambulika pe, pele uutambulika nguyooyo uulumbaizigwa a Mwami.
Ndakomba amundilekele mubufuba-fuba bwangu asyoonto. Amundileke! 
Ndamufwida bufwi mbuli bwa Leza, nkaambo ndakamukwasya kumwaalumi umwi uuli ngu Kilisito, kuti mube mbuli musimbi uutazi musankwa. 
Pele ndiliyoowede kuti mbuli nzoka mbuyakacenga Eva mubucenjezu bwayo, anywebo inga myoyo yanu ileenwa akuleka kulipa kuli Kilisito amoyo oonse. 
Nkaambo kuti naa kwasika muntu uukambauka Jesu uumbi kuleka Jesu ooyo ngutwakamukambaukila, naa mwatambula muuya uumbi uutali mbuli muuya ooyo ngumwakatambula, naa mwatambula makani aambi aatali mbuli makani aayo ngomwakatambula, mulafwambaana kutobela kakunyina kuyeeya.
Ndiyeeya kuti mebo nsili muniini kuli baabo mbomuti, “Mbatumwa basale-sale.” 
Nikuba kuti ncita mbuli kuti ndabalika buyo mukukanana, pele muluzibo pe. Eeci twakacisalazya munzila zyoonse amuzintu zyoonse.
Ndakalibombya kutegwa nywebo musumpulwe, nkaambo ndakamukambaukila Makani Mabotu aa Leza cakutapegwa cintu. Sena ndakabisya mukucita boobo? 
Nindakatambula zyakundigwasya kuzwa kumbungano zimwi, cakakoya aanga ndabanyanga kutegwa ndigwasye ndinywe. 
Nkabela ciindi nindakacili aandinywe, nindakabula cintu, tiindakalemezya muntu naba omwe pe, bakwesu bazwa ku Masedoniya bakanditumina zintu zyoonse nzindakali kubula. Aboobo ndakalikasya alimwi ndicinoolikasya kuti ndimulemene. 
Mbubuli kasimpe ka Kilisito mbokali mulindime, ndaambisya kuti taakwe muntu uuyoolesya kulikankaizya kwangu muminyinza yoonse ya Akeya. 
Ino nkaambo nzi nceamba boobo? Nkaambo nsimuyandi na? Leza ulizi kuti ndamuyanda!
Eeco ncecita ndinoociya bucicita, kuti nkabatesule aziimino zyabo aabo bantu bayanda kulikankaizya cakwaamba kuti mumulimo wabo baleelene andiswe. 
Bantu aabo bali boobo mbatumwa babeji, mbabelesi balweeno, balicita mbuli batumwa ba Kilisito. 
Tacigambyi eeci pe, nkaambo awalo mwini Saatani ulalicita mbuli mungelo wamumuni. 
Aboobo tacili cintu ceenzu kuti naa babelesi bakwe balicita beni mbuli babelesi babululami. Mamanino aabo azooba mbuli bubede milimo yabo.
Ndaindulula kuti kutabi muntu uundiyeeya kuti ndimufuba-fuba. Nikuba kuti kamuyeeya boobo, amunditambule mbuli muntu mufuba-fuba, kutegwa ambebo ndilikankaizye buniini. 
Eeci ncendaamba tacili mbuli bwaamba Mwami pe. Ndaamba mbuli bafuba-fuba mukulikankaizya boobo. 
Bantu banji balikankaizya kuzintu zyamunyika, ambebo eendikankaizye ma! 
Nywebo mbomuti muli basongo, nkankakaako bafuba-fuba mulabaleka cakubotelwa. 
Muleka bantu bamutola mubuzike, nibaba bamulida lubono, nibaba bamweena, nibaba bamusampaula, nibaba bamuuma kumeso. 
Cansoni ndeelede kwaamba kuti tuli bateteete kuti tucite zili boobo!
Sena balo Mbahibulu? Andime. Sena balo Mbaisilayeli? Andime. Sena mbalunyungu lwa Abulahamu? Andime. 
Sena mbabelesi ba Kilisito? Mebo ndainda, ndaambaula aanga muntu uusondokede, ndabainda kumilimo mipati. Ndabainda mukwaangwa amuzyuumo zitabaliki, kanji-kanji nkeyanda kufwa. 
Ziidi zyosanwe bapati ba Bajuda bakandikwabbaula zimboko zili makumi otatwe afuka. 
Ziindi zyotatwe ndakaumwa amisako, alimwi ndakaumwa amabwe lomwe. Ndakafwidwa bwato ziindi zyotatwe, ciindi cimwi ndakali kutonkaikwa mulwizi masiku amasikati. 
Kanji-kanji nkeli mumisinzo ndakajana ntenda mumilonga, ntenda kubafumpi, ntenda ku Bajudama, ntenda kuli bamasi, ntenda muminzi, ntenda munkanda, ntenda mulwizi, ntenda kubakwesu babeji. 
Lyoonse nkeli mumilimo amapakasyo, kanji-kanji nketooni ŋonzi, nkefwa nzala anyota, kubula cakulya, alimwi nkefwa mpeyo akubula zisani. 
Kunze azeezi, ndemenwa akulibilikila mbungano zyoonse. 
Nguni muteteete ime nketali mutete anguwe? Nguni waleba umwi, ime nketamunyemeni?
Kuti naa ndileelede kulikankaizya, ndilalikankaizya muli zeezyo zitondezya butete bwangu. 
Leza, Wisi wa Mwami Jesu, ooyo uutembaulika lyoonse, ulizi kuti nsibeji pe. 
Ku Damasikasi, mweendelezi wakabikkwa amwami Aletasi, wakabikka balindizi muzyooko zyoonse zyamunzi kuti bandijate. 
Pele ndakaselusigwa mucinzuma kuzwa kumpulugwido yabwaanda, nkaako ndakaloboka kuzwa kumaanza aakwe.
Ndileelede kulikankaizya, nikuba kuti tacigwasyi pe, pele ndilamwaambila buyo makani aazilengaano Mwami nzyaakandiyubunwida. 
Ndizi muntu umwi Mukilisito, ooyo walo kwamyaka iili kkumi aine yainda wakakwempelwa kujulu kwini. Nsizi naa kali amubili naa kazwide mumubili, Leza alikke nguuzi. 
Ndizi buyo kuti ooyo muntu wakakwempelwa kubusena bwakubotelwa. Nsizi naa kali mumubili naa kazwide mumubili, Leza nguuzi. 
Ooko wakamvwa zintu zitaambiki zitondwa kwaambwa aa muntu. 
Zyamuntu ooyo ndakonzya kulikankaizya, pele nsikonzyi kulikankaizya lwangu ndemwini pe, ccita kwaamba zyabuteteete bwangu. 
Nikuba kuti ndalikankaizya, inga nsikooba mufuba-fuba pe, nkaambo ndinookanana zyabwini. Pele ndalikasya, kuti kutabi muntu naba omwe uyeeya kuti ndaliindilizya kwiinda mbwandibona walo, nikuba kwiinda mbwamvwa kuzwa kulindime.
Lino kutegwa intalikankaizyi kwiindilila akaambo kaziyubunuzyo zinji, ndakabikkwa bumvwa buyasa mumubili, bwalo buli mutumwa wa Saatani kuti andipenzye, kuti intakaindi kulisumpula. 
Kwaziindi zyotatwe ndakamukumbila Mwami andigwisye bumvwa oobo. 
Pele wakandaambila kuti, “Luse lwangu lulikkwene, nkaambo nguzu zyangu zilalondoka mubuteteete.” Aboobo ndalikankaizya abuteteete bwangu cakukondwa, kuti nguzu zya Kilisito zibe alindime. 
Akaambo ka Kilisito, mebo ndakondwa mubuteteete, bantu nobanditukana, kundikatazya nemvwa macise amapenzi. Nkaambo ciindi nendili muteteete, ndendilyo nendaanguzu.
Lino ndaba mufuba-fuba! Pele ndinywe mwandicitya boobo. Ndinywe mwakeelede kundiiminina. Nikuba kuti nsibalwi, pele batumwa banu bapati tabandiindi aasyoonto pe. 
Zitondezyo zyabutumwa bwini zyakacitwa akati kanu. Iiyi, zitondezyo zigambya, amilimo mipati yoonse yakacitwa mukulibombya koonse. 
Sena kuli cintu niciba comwe ncindatakamucitila kwiinda mbungano zimwi zyoonse, kuleka kuti mebo taakwe nindakamulemezya? Akaka, amundilekelele mulandu ooyu!
Lino oolu ndwatatu nkelibambila kuza kumuswaya. Nkabela nsikoozoomubeda mukuli pe, nkaambo nsiyandi lubono lwanu, pele nceyanda ndinywe. Bana tabeelede kuyobweda bazyali babo lubono pe, pele bazyali mbabeelede kuyobweda bana babo. 
Mebo cilandibotela kapati kusowa zintu zyangu zyoonse alwangu ndemwini akaambo kanu. Kuti naa nkemuyandisisya, sena mebo njandwe buniini?
Ambweni inga mulazumina kuti teendakamulemena. Pele cimwi ciindi umwi ulati mbwecenjede, ambweni ndakamucenjelela. 
Sena ndakamucenjelela kwiindila muli baabo mbindakamutumina? 
Ndakakumbila Taitasi kuti azoomuswaye, alimwi anguwe ndakatuma aumbi. Sena Taitasi wakamucenjelela? Sena walo andime tiitwakacita zintu amoyo omwe? Sena taakwe nitwakeenda munzila yomwe?
Sena mulayeeya kuti swebo lyoonse tulalikwabilila kulindinywe? Leza ulizi, nobayandwa kuti tuli muli Kilisito, aboobo zyoonse nzitwali kwaamba nzyakumuyaka. 
Ndayoowa kuti ambweni ciindi ncetisike nzoojana kuti tamuli mbuli mbweyanda, anywebo nobeni muzoondijana kuti nsili mbuli mbomuyanda nywebo. Ndayoowa alimwi kuti ambweni nzoojana kuzwangana, munyono, kunyema, kuliyanda, kutamizyanya, kuvwiya, kulisumpula alupyopyongano. 
Ndayoowa kuti ciindi ncetisike alimwi Leza wangu uzoondifwisya nsoni kulindinywe, nkaambo nzoolila akaambo kabantu banji-banji bakacita zibi kale-kale, pele kabataneempa kubusofwaazi, bwaamu, azisusi zibi nzibakali kucita.
Lino ndwatatu ndweza kulindinywe. Malembe alati, “Makani oonse aali buti aleelede kusinizigwa abakamboni bobilo naa botatwe.” 
Ndakabacenjezya aabo bakabisya abamwi boonse, alimwi ndabacenjezya lino nentako, mbuli mbundakacita nindakamuswaide lwabili, kuti ciindi neyooboola alimwi nsikooyoobeengelela pe. 
Eelyo ndendilyo nemuyoobona citondezyo ncomuyanda cakuti Kilisito nguukanana mulindime. Tali muteteete kuli zeezyo nzyacita kulindinywe, pele ulabonesya nguzu zyakwe mulindinywe. 
Nkaambo walo wakakankaminwa mubuteteete, pele ulapona munguzu zya Leza. Tuli bateteete mulinguwe, pele tuyooba aabuumi anguwe munguzu zya Leza, twaakubeleka akati kanu.
Amulilingule lwanu nobeni, mubone kuti naa mulijisi lusyomo. Amulisunke lwanu nobeni. Sena tamuzi kuti Jesu Kilisito ulikkede mulindinywe? Kuti naa tamuli boobo nkokuti mwakacilwa! 
Ndasyoma kuti mulakonzya kubona kuti tiitwakacilwa swebo pe. 
Tulamukombela kuli Leza kuti mutabisyi. Kutaamba kuti tulibonye mbuli kuti twakainda, pele kuti nywebo mucite eeco ciluleme, nikuba kuti kamutulanga mbuli kuti swebo twakacilwa. 
Nkaambo swebo tatukonzyi kucita cintu citeendelani azyabwini, tuleelede kucita zyabwini. 
Tee kayi tulabotelwa ciindi ncotubula nguzu, nkabela nywebo inga muli bayumu. Ncotukombela lyoonse nkuti nywebo muzwidilile kabotu. 
Ndamulembela eezi nketanasika ooko kuti ndaakusika, kutakabi cintu cindiletela bukali mukubelesya bulelo bwangu. Mwami wakandipa bulelo oobu kuti njumye mbungano, kutali kwiimwaya pe.
Lino ndamana, nobakwesu, mbubo, kamusyaala kabotu. Amuswiilile malailile aangu, alimwi amululamike buumi bwanu. Amumvwane, amukkale muluumuno, nkabela Leza siluyando, siluumuno uyooba aandinywe.
Amujuzyanye muluyando lwini-lwini.
Luse lwa Mwami Jesu Kilisito aluyando lwa Leza, aluswaanganyo lwa Muuya Uusalala zibe aandinywe nyoonse.
Empty verse
