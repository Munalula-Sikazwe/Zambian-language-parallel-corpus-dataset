Ami Paulu, ngukaposetolo kaKulixitu Yesu cakumucima wa­ Kalunga, nandumbwetu Cimoteu hamwe, kuliuka lyaKalunga lili kuKolinde, hamwe navaka-kujila vosenovo vali kuAkaya kwosena.
 Kuli enu kupwenga likoji nakuunda vyakuli Kalunga Setu naMwata Yesu Kulixitu.
 Vamukisulenga Kalunga kaMwata wetu Yesu Kulixitu, Ikiye Ise nawa, Ikiye Ise yakutetela, Ikiye Kalunga Mwenyakuvendejeka cosena,
Ou eji kutuvendejekanga muluyando lwetu lwosena, mangana ngwenyi, tukahase kuvavendejeka nawa vaze vali nakumona luyando hiluyando, kuvavendejeka nakuvendejeka kana vali nakutuvendejeketu vavene kuli Kalunga.
Mwomwo nganomu vinalisale vihuli vyaKulixitu kuli etu, ngoco nakutuvendejeka nawa mucalisalila muli Kulixitu.
Oloze cipwe nge tuli nakuyanda, mangana kumivendejekenu nakumilwila. Mokomoko, cipwe nge navatuvendejeka, mangana kumivendejekenu, cikiko nacizata mukukakacila muvihuli vyovimwe navyevi tuli nakumonetu.
Kaha kutalilila cetu hali enu cinazame mbe, hakutacikiza ngwetu, omu vene muli nakutambwila nayetu hamwe kuvihuli, mukiko vene munamutambwila nayetu hamwe kukumivendejeka nawa.
Mwomwo, enu vandumbwami, katwasakile ngwetu, muhone kutacikiza luyando lwetu luze lwatuwanyine kuAjako, mwomwo twahondonokele cikumakuma kuhambakana ngolo jetu, ngoco twahombele ngwetu, Pamo katwexi kuyoyako.
Oloze etu vavene mumicima yetu twapwile nalizu lyakutuvulukila kufwa, mangana kucina natulifwelelangetu vavene, oloze tumufwelelenga Kalunga Muka-kuvasangula vafu.
Ikiye vene Uze atuyowele mukufwa cakuhambakana ngoco, kaha mwatuyovola, hali Ikiye hakiko tunatalilila nawa ngwetu, hanga mwatuyovolanga lika.
Enu nawa hakutukafwangako nakulembelela cenu, mangana hawana kana vanatuhane hali vavavulu, vatu vavavulu vasakwililengaho hali etu.
Mwomwo kulisasa cetu cikiko vene eci, ngana mwaya unjiho wacivezu cetu, ngwetu, Mukujila namukuxixika cakuli Kalunga, kexi nge mumangana acisemwa cahamavuko, oloze mulikoji lyaKalunga, mukiko vene mutwatambukililenga hano hamavu, nakuhambakanamo cikuma kuli enu.
Mwomwo katwexi kusoneka vyuma vyeka kuli enuko, xinevi kaha muli nakutanga nakwitavila nawa, kaha ngunatalilila ngwami, mukavitavilenga palanga nakusongo.
Nge omwo nawa mwatwitavilile nawa muvamwe ngwenu, yetu vene namulisasanga, nganomu namukapwenu nawa yenu vene natukalisasetu halikumbi lyaMwata wetu Yesu.
Jino hakutwama nakufwelela ngana, xikaho ngwajinyinenga ngwami, ngulivange kwizokwo kuli enu, mangana mukatambule likoji lyamucivali.
Kaha ngwami, ngukahite muli enu ngukaye kuMasetonya, ngwami, ngukeze ceka kuli enu hakufuma kuMasetonya, ngwami, enu mukanguxinjikizeko mujila yami yakuya kuYuleya.
Xikaho, omu ngwajinyine ngoco, ngwalingile nge kusapula tuhu tahi? Nyi vyuma ngunalihalila kulinga ngunalihalila tuhu mwaya cisemwa cahamavu tahi? mangana kuli ami kupwenga E, E, naNduma, Nduma?
Oloze hakupwa Kalunga Kavitakamwamba-limwe tu, mazu etu kuli enu kawexi E naNduma hamweko.
Mwomwo MwanaKalunga, Ivene Yesu Kulixitu, Ou twambulwile muli enu, etu vene naXilivanu naCimoteu, Ikiye kapwile E naNduma hamweko, oloze muli Ikiye muli E kaha.
Mwomwo mwexomwo mwaya jixiko jaKalunga, muli Ikiye mukiko muli E, xikaho nawa muli Ikiye mukiko muli Amene, mangana vamutohwesenga Kalunga muli etu.
Kaha jino, Ou eji kutuzamisanga nayenu hamwe muli Kulixitu, Ou natuwavisa lyehi, Ikiye Kalunga.
Ikiye nawa Ou natuhake lyehi katacikijilo kenyi, kaha natuhane lyehi cijikilo, Ivene Xipilitu, mumicima yetu.
Oloze ami nangumusanyika Kalunga ngwami, apwenga cinjiho hamwono wami, ngwami, hakumitetela, hakiko vene ngwalitwaminyine kwami, nakwizokwo kuKolinde kanda.
Kacexi nge tukweci wata hakufwelela cenuko, oloze tuvaka-kumikwacisako mukuwahilila cenu, mwomwo hakufwelela hakiko vene munemanyina.
Oloze ngwajinyine mumucima wami ngwami, Kangwexi kukeza ceka nakunyengetela kuli enuko.
Mwomwo kaci nge ami nangumivwisa kunyengetela, kaha iyaze ou napu muka-kungwivwisa kuwaha xinou kaha ngunevwisa kunyengetela?
Kaha mukiko vene ngwasonekele kuli enu, kucinomu nangwiza nangukamona kunyengetela kuli ava vatela kungwivwisa kuwahilila. Mwomwo ngunafwelela kuli enu muvosena ngwami, kuwahilila cami cinapu kuwahilila cayenu muvosena, xikaho.
Mwomwo ngwasonekele kuli enu naluyando lwalunene, namalwa amavulu kumucima wami, namasoji amavulu, kexi nge mangana ngwami, ngukamivwise kunyengetelako, oloze mangana ngwami, zangi yami yakumbwambumuka eyi ngunamizange mukayitacikize.
Oloze kaci nge mutu umwe nevwisa vakwavo kunyengetela, kangwivwixile ami kunyengetelako, oloze hamwe hamwe namivwisa muvosena kunyengetela (mwomwo kangwasaka kumilemuwisa muvosena cikumako).
Mutu wangoco, kuzangamisa kana vanamuzangamisa lyehi kuli vavavulu cinazuku lyehi.
Ngoco jino, hakulinga mweka, kaci namumukonekela nakumuvendejeka, kucina hamwe mutu wangoco mwajimuwila pamo kukunyengetela cenyi cakumbwambumuka.
Xikaho ngunamilembelela ngwami, mukamulweze zangi yenu.
Mwomwo hoho vene ngwasonekelele nawa, mangana ngwami, ngumyeseke, ngukatacikize numba nge muvaka-kwononoka muvyuma vyosena.
Oloze ou namukonekela cuma, nayami nawa mwomwo. Mwomwo kaci nge ami nawa ngunakonekela lyehi cuma, oco ngunakonekela ngunacikonekela hali enu kumeso aKulixitu,
kucina kutukumba kuli Satana, mwomwo vixinganyeka vyenyi katwahona kuvitacikizako.
Kaha jino, omu ngwejile kuTolowa hamujimbu wamwaza waKulixitu, omu vangusokwelele kucikolo muli Mwata,
kuxipilitu yami kangwamweneko kunokako, mwomwo ndumbwami Cituse kangwamuwanyinekoko, xikaho. Oloze ngwavavandamixile vakwetu, ngwafumine kuze ngwayile kuMasetonya, Omu ahasa Kulixitu vaka-kole, nomu twatokwamo
Oloze vamusakwililenga Kalunga, ou eji kututwalanga makumbi osena mucendo cavafunge jenyi muli Kulixitu, kaha livumba lyamwaza lyacinyingi cakumutacikiza Ikiye eji kulilumbununanga muli etu kwosena.
Mwomwo tunapu tulupengopengo lwaKulixitu kuli Kalunga, namuli ava ali nakulwila, namuli ava vali nakunonga.
 Kuli ava tunapu tulivumba lyakufuma kukufwa Nakutwala kukufwa, kuli vakwavo tunapu tulivumba lyakufuma kukuyoya lyakutwala kukuyoya. Kaha iyaze ou nahase vyumevi?
Mwomwo katwexi nganomu vapwa vavavulu ava veji kulumbulanga mazu aKalungako, oloze mwavakakuxixika, mwavaka-Kalunga, kumeso aKalunga muli Kulixitu, mukiko vene mutweji kuhanjikilanga.
Tuli nakuputuka ceka kulijimbula kuli enu tahi? nyi catela kuli etu tahi, nge kuli vamwe veka, kutwama namikanda yakutujimbula yakwiza nayo kuli enu, cipwe yakufuma kuli enu?
 Enu yenu mukanda wetu, wakusoneka mumicima yetu, wakutacikiza, wakutanga kuli vatu vosena.
Mwomwo munalumbunukomu munapu mumukanda waKulixitu wakuzata kuli etu, kawexi wakusoneka naulomboko, oloze naXipilitu yaKalungOu ayoya, kawexi hamikanda yamalolwako, oloze hamikanda yamicima yanyama.
Kaha kufwelela kana tuli naco muli Kulixitu nakutala kuli Kalunga.
Kacexi nge etu vavene tunalihaxila kumona cuma cimwe ngwetu, cakufuma muli etu vaveneko, oloze kuhasa cetu cinapu cakuli Kalunga.
Ou Ikiye vene Uze natulingisa nawa kuhasa kupwa tuvaka-kuzacila kuxika cacihya, kexi nge kamuze vasonekeleko, oloze caxipilitu, mwomwo muze vasonekele mweji kujihanga, oloze Xipilitu eji kuyoyesanga.
Oloze milimo yakufwa, yize yakusoneka nakwola hamalolwa, kaci nge yejile naupahu, numba vana vaIsalele vahone kuxixika kumeso aMose haupahu uze wapwile kumeso enyi, ou upahu kana wapwile nakuhita,
ngwetu, milimo eyi yaxipilitu kayahambakana cikuma upahuko numba?
Mwomwo kaci nge milimo yakuneha kupaya yapwile naupahu, kaha milimo yakuneha kwolokanyi yinahambakana cikuma upahu.
Mwomwo camwenemwene, yize vahanyine upahu, oloze hoho vene kavayihanyine upahuko, haupahu uno wakulitulaho.
Mwomwo yize yakuya nakuhita, kaci nge yejile naupahu, kaheyi yakutwamangaho yinahambakananyi cikuma muupahu.
Ngoco, mwomwo tukweci kutalilila cangana, xikaho tweji kuhanjikanga nakumika cikuma.
Katwexi nge Moseko, uze aliwuvixile naciwuva kumeso enyi kucina vana vaIsalele navaxixika nakukukuma cawauze wapwile nakuhita.
Oloze vixinganyeka vyavo vyakaluhwile, mwomwo nakulikumbi lyalelo lino hakutanga hakuxika cize camwaka ciwuva coco cimwe cinasaleko, kavavawuulwile numba vamone ngwavo, muli Kulixitu unahici lyehiko.
Oloze nakulikumbi lyalelo lino, cosena navatanga hamukanda waMose, ciwuva cicili kumicima yavo.
Oloze hexoho Kwalumukila kuli Yehova, ciwuva navacifumisako.
Jino Mwata Ikiye Xipilitu kana, kahoku kuli Xipilitu yaYehova, kwoku vene kuli kulihehwa.
Oloze etu tuvosena, nameso etu akuwuulula lyehi, hakutala upahu waMwata nge kucitalilo, vali nakutwalumwina mweka mukulifwana cocimwe, kufuma kuupahu waundende nakutwala kuupahu wauvulu, mukiko mwakuli Mwata, Ivene Xipilitu.
Xikaho mwomwo tuli namilimo eyi, nganomu tunawane kututetela, katwexi kuzeyako.
Oloze vize vyakusweka vyasonyi tunavimbili lyehi, katwexi nakutambuka nakutangisako, cipwe nakuhanjika mazu aKalunga camakuliko. Oloze hakulumbununa mucano, tweji kulijimbulanga kuvivezu vyavatu vosena kumeso aKalunga.
Kaha numba mujimbu wetu unapu wakuwuva nawa, unapu wakuwuva muli vaze vali nakunonga,
muli vakivo kalunga wamyaka yino nelavisa lyehi meso avixinganyeka vyavaze vazeneka kwitava, kucina kuvatutukila musana wamujimbu wamwaza waupahu waKulixitu, Ikiye vene Ou alifwana henyihenyi naKalunga.
Mwomwo katwexi kulyambululetu vaveneko, oloze tweji kumwambululanga Kulixitu Yesu ngwetu, Ikiye Mwata, kahetu vavene ngwetu, tuvandungo jenu hali Yesu.
Mwomwo Ivene Kalunga, Ou ambile ngwenyi, Mumilima mumunyikenga musana, Ikiye vene Ou amunyikile mumicima yetu mangana ngwenyi, ahane kumunyika kana cacinyingi cakutacikiza upahu waKalungou uli kumeso aYesu Kulixitu.
Oloze luheto elu tuli nalwo mumilondo yauma, mangana kumbwambumuka cangolo cipwenga caKalunga kaha, kexi cakuli etu vaveneko.
Veji kutuxindakananga mwosena, oloze katwexi kuhataminamoko. Tweji kuhilasananga, oloze katwexi nakuhombako.
Veji kutuhangasananga, oloze katusezele uka wetuko. Veji kulumbilanga hamavu, oloze kavatunongeseleko.
Hamakumbi osena tweji kumbatanga kufwa caYesu mumijimba yetu, mangana nakuyoya caYesu nawa cilumbunuke mumijimba yetu.
Mwomwo etu twayoya veji kutuhananga makumbi osena kukufwa, hali Yesu, mangana nakuyoya caYesu nawa cilumbunukilenga mumijimba yetu yili nakuya nakufwa.
Ngoco jino kufwa ceji kuzatanga muli etu, oloze kuyoya ceji kuzatanga muli enu.
Oloze mwomwo tuli naxipilitu yakufwelela yoyimwe, nge muze vasoneka ngwavo, Ngunetava, xikaho ngunahanjika, nayetu nawa tunetava, xikaho tweji kuhanjikanga.
Mwomwo tunatacikiza ngwetu, Ou amusangwile Mwata Yesu mwakatusangula nayetu nawa naYesu hamwe, kaha mwakatwimika kumeso enyi nayenu hamwe.
Mwomwo vyuma vyosena vinapu hali enu, mangana likoji hakuvula hali vavavulu likavulise kusakwilila, mangana vamutohweselengaho Kalunga.
Xikaho katwexi kuzeyako, oloze cipwe mutu wetu wakusali ali nakunonga, oloze mutu wetu wamutulo veji kumulingisanga kupwa wamuhya halikumbi halikumbi.
Mwomwo luyando lwetu lwaluhehu, lukiko lwahakapyapya kakandende kaha, luli nakuya nakuhambakana cikuma kutuzacila upahu waulemu wahaya myaka yosena.
Kaha katwexi nakutala kuvyumevi vamonako, xina kuvyumovyo vahona kumona. Mwomwo vyumevi vamona vinapu vyatando yayindende kaha, oloze vyuma kanovyo vahona kumona vyapwa vyahaya myaka yosena, xikaho.
Mwomwo tunatacikiza ngwetu, kaci nge eyi zuvo kana yambalaka yetu yahamavu navayixiula, kaha tuli nazuvo yakutunga yakuli Kalunga, yikiko zuvo yakuzeneka kutunga namavoko, yahaya myaka yosena mwilu.
Mwomwo camwenemwene muzuvo yino tweji kukemenangamo nakufwila ngwetu, vatuvwike utwamo wetu owo wakufuma mwilu,
ngwetu, kaci hakutuvwikawo numba vahonenga kutuwana uselesele.
Mwomwo camwenemwene, etu tuli mumbalaka yino tweji kukemenanga, mwomwo tunalemuwa, kacexi nge tunasake ngwetu, vatuzuleyoko, oloze ngwetu, vatuvwike, mangana ngwetu, eci cakufwa cikajimuwile mukuyoya.
Kaha jino, Ou atutengelele kutwala kucuma kaneci Ikiye Kalunga, Ou Ikiye vene Uze natuhane nawa cijikilo, Ivene Xipilitu.
Xikaho, etu hakupwa makumbi osena nauswa, kaha hakutacikiza nawa ngwetu, ximbu tucili mumahyetu mumijimba yetu katwexi mumahyetu muli Mwatako
(mwomwo tweji kutambukanga mukwitava, kexi mukumona namesoko),
ngwami, xikaho tuli nauswa, kaha tunamono kuwaha cikuma ngwetu, kaci kufuma mumahyetu mumijimba yetu nakutwama mumahyetu muli Mwata.
Xikaho mukiko mutunajiki micima yetu ngwetu, cipwe tuli mumahyetu, cipwe katwexi mumahyetuko, oloze tupwenga tuvaka-kumwivwisanga kuwaha.
Mwomwo etu tuvosena kuvanga vakatulumbunune kulutwe lwautwamo caKulixitu cakusopela, mangana mutu himutu akatambule vyuma kana azacilenga mumujimba wenyi, nge kutesa nomu alingilenga, cipwe mwamwenemwene, cipwe mwamupi.
Ngoco, mwomwo tweji kumwivwanga Mwata woma, xikaho tweji kukunyulanga vatu. Oloze tunalumbunuka lyehi kuli Kalunga, kaha ngunatalilila ngwami, kaci tunalumbunuka namuvivezu vyenu nawa.
 Katwexi nakulijimbula ceka kuli enuko, oloze natumihana kengililo kakulisaxila hali etu, mangana mumonenga mwakuvakumbulwila vaze veji kulisaxilanga havyuma vize vamona nameso, kexi havize vyamumicimako.
Mwomwo cipwe nge tunakindama, tunamukindamina Kalunga. Mokomoko, cipwe nge tunaliunjika, tunaliunjikila hali enu.
Mwomwo zangi yaKulixitu yeji kutuxinjilanga, mwomwo tunamono ngwetu, Umwe avafwilile vosena, xikaho ngwetu, vosena vafwile.
Kaha ngwetu, avafwilile vosena manganava vayoya vakanenga kuliyoyela ceka vavene, oloze vamuyoyelenga Uze avafwilile asangukile ceka.
Xikaho, kufumisoholili katwexi kukatacikiza mutu naumwe nge mwaya cisemwa cahamavuko. Cipwe nge Kulixitu twamutacikijile nge mwaya cisemwa cahamavu, oloze oholili katwamutacikiza ceka ngocoko.
Xikaho kaci nge mutu ali muli Kulixitu, kuli kutenga cacihya, vyuma vize vyamwaka vinahici lyehi, tala, kuneza lyehi vyavihya jino.
Oloze vyuma vyosena vinapu vyakuli Kalunga, Ou natuwanyisa lyehi naivene muli Kulixitu, Ou natuhane lyehi milimo eyi yakwa­mbulula kuwanyisa kana.
Ngwetu, Kalunga apwilenga muli Kulixitu nakuwanyisa vaka-mavu naivene, kapwile nakuvavulukila vilinga vyavo vyakuhingikako, kaha mazu akuvuluka kuwanyisa kana nawaseze muli etu.
Xikaho tunapu tuvaluwa hali Kulixitu, nge Kalunga mwamilembe­lela muli etu, tunamilembelela hali Kulixitu ngwetu, Liwanenu naKa­lunga.
Uze azenekele kutacikiza xili amulingixile kupwa xili hali etu, manganetu tulinge kupwa tukwoloka caKalunga muli Ikiye.
Kahetu mutwazacila nenyi, tuli nakumilembelela ngwetu, likoji lyaKalunga kanda mulitavila tuhu nakulixinyisako.
(Mwomwo nambe ngwenyi,
Kaha kucuma nacimwe pimbi katwexi kulinga mwakulimbwisa va­tuko, kucina milimo yetu navakayi­fulilila.
Oloze muvyuma vyosena tweji kulijimbulanga kupwa tuvaka-kumu­zacila Kalunga, namukukakacila cikuma, namuluyando, namukukali­kiza, namuvihuli,
 namumikiki, namuufunge, namumauya, namukukilikita, namukunyingama, namukulitwamina kulya,
namukutoma mumucima, namucinyingi, namukutalilila vakwetu cikoki, namukukokweza, namuli Xipilitu wajila, namuzangi yakuze­neka kulyonga,
namumazu amucano, namungolo jaKalunga, namuvyuma vyakwo­loka vyajita kulivoko lyacilyo nalyeli lyacimoswe,
namukututohwesa namukutufwefulula, namupuho yayipi namupuho yamwaza, nge tuvaka-kuhungumwisa vatu, kaha kumana, tuvaka-mucano,
nge kavatutacikizako, kaha ku­mana, vatutacikiza kanawa, nge tuli nakufwa, kaha kumana, tunayoyo, nge vali nakutuzangamisa, kaha kavexi nakutujihako,
nge tuvaka-kunyengetela, oloze tweji kuwahililanga lika makumbi osena, nge tuvaka-kuhutwa, oloze tweji kuhetesanga vavavulu luheto, nge katwexi nacumako, kaha ku­mana, tunahete vyuma vyosena.
Enu vaka-Kolinde, kanwa ketu kanalokoloka nakuhanjika kuli enu, mucima wetu unatoho nazangi.
Kamwakehelele muli etuko, oloze munakehela muzangi yenu.
Jino nguli nakuhanjika nge kuli vana vami ngwami, nayenu nawa tohwenu muzangi, mangana munguxixixilemo hohamwe.
Kanda mulikasa toka yoyimwe navaze vacili kanda vetaveko. Mwo­mwo kwoloka naupapwoki vyeji kulifutwilanga halihi? Kaha musana weji kulikakanga namilima halihi?
Kaha Kulixitu eji kulivwasanyinanga naMbelyale halihi? Moko­moko muka-kwitava mwatambwila halihi nayou acili kandetave?
Kaha zuvo yaKalunga yajila yeji kulikundwijilanga namakombelo halihi? Mwomwo etu tunapu tuzuvo yaKalungOu ayoya yajila, nganomu ambile Kalunga ngwenyi, Nangukatwamanga muli vakivo, ngwenyi, nangukatambukanga muli vakivo, ngwenyi, nangukapwanga nguKalunga kavo, kaha vakivo navakapwanga vatu jami.
Xikaho Yehova nambe ngwenyi,
 Kuli enu nangupwanga ngu­ Senu,
Xikaho, enu vakwetu ngwazanga, hamono tuli najixiko eji, tulitomesenu kuvyuma vyakupihisa vyosena, nevi vyamujimba nevi vyaxipilitu, tutesenungamo mukujila muwoma waKalunga.
Tutambulenu mumicima yenu. Katwapihixile mutu naumweko. Katwenyekele mutu naumweko. Katwongele mutu naumweko.
Kangwexi nakuhanjikamo nakumipayisako, mwomwo nganomu ngunambe lyehi ngwami, Muli mumicima yetu, mangana tufwile hamwe, mokomoko tuyoyelenga hamwe.
Hakuhanjika kuli enu ngunomika cikuma. Nguli nakulisaxila cikuma hali enu. Ngunazalilila nakanguvendejeka. Muli ami munasupuka kuwahilila muluyando lwetu lwosena.
Mwomwo cipwe omu twejile kuMasetonya, katwamwene kwakunokela mijimba yetuko, oloze vatuyanjixilenga kwosena. Kusali kwapwilenga vikokojola, mutulo mwapwilenga viwoma.
Oloze Muka-kuvendejekava vanenyisa, Ivene Kalunga, atuvendejekele hakwiza caCituse,
kaha kexi nge hakwiza cenyi kahako, oloze nahakuvendejeka kana vamuvendejekele muli enu, omu atwambulilile kufwila cenu, nakuliximwoka cenu, nomu munangusungwila, ngoco ngunahambakana kuwahilila.
Mwomwo cipwe ngwamivwixile kunyengetela namukanda wami, cipwe ngwapihililile, oloze kangwexi kupihilila cekako, mwomwo ngunamono ngwami, mukanda kana wamivwixile kunyengetela, cipwe hatando yayindende kaha.
Jino ngunawahilila, kacexi nge mwomwo ngwamivwixile kunyengetelako, oloze mwomwo mwevwile kunyengetela cakutwala kukwalumuka cakupihilila. Mwomwo ngwamivwixile kunyengetela cakuya mwatwala Kalunga, mangana kucina namukamona kuvindama kucuma cakuli etu cimwe.
Mwomwo kunyengetela cakuya mwatwala Kalunga ceji kuzatanga kwalumuka cakutwala kuulwilo, cakuzeneka kuneha kupihilila, oloze kunyengetela cavaka-mavu ceji kunehanga kufwa.
Mwomwo talenu cuma cino ngwetu, omwo cazacile kunyengetela kana cakuya mwatwala Kalunga muli enu, omwo cazacile owo unyongocima, noco kulihakwila, noco kwivwa kupihya, nowo woma, noco kufwila, noco kusungwila, noco kuzangamisa! Mwosena munalilumbununomwo munatomo kumulonga kana.
Ngoco, cipwe ngwasonekele kuli enu, kangwasonekele hali owo apihixileko, cipwe hali owo Vapihixile, oloze mangana ngwetu, kuzakama cenu oco mweji kutuzakaminanga cimilumbunukile kumeso aKalunga.
Xikaho vanatuvendejeka lyehi, kaha kukutuvendejeka kana tunahambakana kuwahilila hakumona kuwahilila caCituse, mwomwo xipilitu yenyi yinamono kuhwima kuli enu muvosena.
Mwomwo kaci nge hamwe ngwalisaxile kuli ikiye hali enu, kamwangwivwixile sonyiko, oloze muze vene twahanjikile vyuma vyosena mwamucano kuli enu, mukiko vene nakulisasa cami ngwalisaxile nawa kumeso aCituse vanacimono lyehi ngwavo, camucano nawa.
Kaha nahambakana cikuma kumizanga hakwanuka kwononoka cayenu muvosena, nomu mwamwitavilile nawoma nakucikima.
Ngunawahilila mwomwo nguli nauswa hali enu kuvyuma vyosena.
Kaha nawa, enu vandumbwami, natumijimbwila likoji lyaKalunga, eli nahane muli vaka-mauka akuMasetonya.
Mwomwo hakuveseka cikuma naluyando, kuwahilila cavo cakumbwambumuka, nausuvi wavo waunene, vinambwambumuna luheto lwakuhanahana cavo.
Mwomwo nangwambulula unjiho wami ngwami, vahanyine nge kutesa nomu vahaxilile, nakuhambakanamo nawa, cakulyanukila vavene kaha,
nakutulembelela nakutuxinjila cikuma halikoji kana, hakulikata kana navaka-kujila nakuvakafwako.
Kaha kavalingile nge muze twatalililileko, oloze hakulivanga valihanyine vavene kuli Mwata nakuli etu nawa hamucima waKalunga.
Xikaho twamulembelelele Cituse ngwetu, muze avangilile kuputula milimo, ngoco vene akamanyise nalikojeli nawa muli enu.
Oloze nganomu muli navyuma vyosena vyakulisala, namukufwelela, namukuhanjika, namukutacikiza, namuunyongocima wosena, namuzangi yenu yakutuzangetu, hambakanenungamo namulikojeli nawa.
Kangwexi nakuhanjika nge kumihana luximbiko, oloze mangana ngwami, haunyongocima wavakwenu ngwesekeleho nazangi yayenu nawa, numba nge yinapu yamwenemwene.
Mwomwo munatacikiza likoji lyaMwata wetu Yesu Kulixitu, mwomwo cipwe apwilenga Ikiye Mukaluheto, oloze hali enu hakiko vene alilingixilile kupwa Ikiye Mukakuhutwa, mangana ngwenyi, hakuhutwa cenyi enu mupwenga muvakaluheto.
Kaha mwomwo vene nangumilwezomu ngwaxinganyekela, mwomwo eci cinawahe kuli enu, enu mwalivangile mwaka wali, kexi nge nakulinga tuhuko, oloze nakuzanga ngoco mumicima yenu nawa.
Xikaho jino citesenumo nakuci­linga nawa, mangana haze hapwile mucima wakwanguhwa kuzanga, ngoco hapwenga nakutesamo nawa kuvyumovyo muli navyo.
Mwomwo kaci nge mucima wakwanguhwa kuuli, Kalunga mwacitavila nge kutesa navize ali navyo mutu, kexi nge kutesa navize nahonoko.
Mwomwo kangwasakile ngwami, veka vamonenga kuhwima, kahenu mumone luyandoko.
Oloze ngwami, mukesekele hamwe, mangana makumbi ano luheto lwenu lwakulisala lukavakafweko kukuhona cavo, mangana kumwaka luheto lwavo lwakulisala nawa lukapwe lwakumikafwako enu kukuhona cenu, mangana kukapwe kumyesekela hamwe.
Nge muze vasoneka ngwavo, Kuli ou akungwile cacivulu kakwasalilehoko, ou akungwile cacindende kahoneneko.
Oloze vamusakwililenga Kalunga, Ou nahake kumizakamina coco cimwe mumucima waCituse.
Mwomwo kulembelela cetu nacitavila, oloze ivene hakupwa mukakwanguhwisa cikuma, mweza kuli enu cakulyanukila ivene.
Kaha hamwe naikiye tunatumu nawa ndumbwetu, ou veji kwalisanga hamujimbu wamwaza mumaukosena.
Kaha kexi ngoco kahako, oloze ikiye vene uze vasakwile kuli vakamauka mangana apwenga mukwetu mutwatambwojokela hamilimo yalikojeli, eyi tweji kuzatanga nakumutohwesela Mwata, nakulwezomu munanguhwila micima yetu,
nakulilamanga kucina mutu umwe mwakatuhana mulonga hamilimo yavyumevi vyakulisala, eyi tuli nakuzata.
Mwomwo tweji kulyanukanga nakukava vyuma vyambwende, kexi kumeso aMwata kahako, oloze nakumeso avatu nawa.
Kaha hamwe navakivo tunatumu ndumbwetu, ou tuneseka kakavulu tunamono ngwetu, ikiye muka-unyongocima kuvyuma vyavivulu, kaha ngwetu, ikiye muka-unyongocima cikuma makumbi ano hakufwelela cikuma, eci namifwelela.
Cipwe kumuvuluka Cituse, ikiye mukwetu mutwazacila nayami hali enu. Cipwe kuvavuluka vandumbwetu, vanapu valuwa jamauka, vakivo upahu waKulixitu.
Xikaho haya zangi yenu nakulisasa cetu tunalisaxila hali enu valwezenungaho kumeso avaka-mauka.
Mwomwo hakuvuluka milimo yakuvakafwako vaka-kujila, ngunamono ngwami, Kusoneka kuli enu hikuxilika tuhu.
Mwomwo ngunatacikizomu yinanguhwa micima yenu, hakiko vene ngweji kulisaxilanga hali enu kuli vaka-Masetonya ngwami, vakaAkaya valizanga lyehi munahici lyehi mwaka umwe. Kaha kwivwa cenu hyangu cinanukisa lyehi vavavulu kumilondezeza.
Oloze vandumbwetu ngunavatumu kucina kulisasa cetu hali enu nacikumina mwamokomoko kucuma kana, mangana ngwami, vakamiwane munalizange lyehi nge muze ngwambilenga.
Kucina, kaci nge nangwiza navaka-Masetonya vamwe, nge navakamiwana mucili kanda mulizange, etu natwivwa sonyi kukufwelela kana tunamifwelela (ngwetu, nayenu nawa nyi?).
Xikaho ngunamono ngana ngwami, catela kuli ami kuvalembelela vandumbwetu, mangana valivangengaho nakwiza kuli enu, kaha vakalivange nakukungulula kuwahisa cenu cimweza, cize mwaxikile hakulivanga, mangana cikiko cikapwe nakukungulula lyehi cakuwahisa, kexi nge cakukanjikizako.
Oloze ngunambe ngana ngwami, Muka-kukuva vyavindende vyavindende mwakaha nawa vyavindende vyavindende, kaha muka-kukuva nakuvulisa mwakaha nawa vyavivulu.
Mutu himutu alinge nganomwo najinyi mumucima wenyi, kexi nge nakunyengetelako, kexi nge caku­muhana cilikako, mwomwo Kalunga nazange muka-kuhana nacisambo.
Kaha Kalunga nahase kumivulixila cikuma likoji lyosena, manganenu hakutwama makumbi osena navyuma vyosena mukahambakanenga kuzata milimo yamwenemwene yosena.
Nge muze vasoneka ngwavo,
Kaha Muka-kuhana mbuto kuli muka-kukuva, nambolo nawa yakulya, mwakamihana mbuto jenu jakukuva nakujivulisa nawa, nakuvulisa mihako yakwoloka cenu,
enu hakumihetesa vyuma vyosena cakutwala kukuhanahana cosena, cikiko nacizata kumusakwilila Kalunga muli etu.
Mwomwo kuzata milimo eyi kacexi kukumina hakuvazukisa vize vahonanga vaka-kujila kahako, oloze cinahambakanako nawa nakusakwila cavavavulu cakumusakwilila Kalunga.
Mwomwo hakumyeseka ngoco namilimo eyi, veji kumutohwesanga Kalunga hakwononoka cakwitava cenu munetavila mujimbu waKulixitu wamwaza, nahakulikata cenu navakivo navosena nakuvahanahana.
Kaha vavene nawa hakumilombela veji kumifwilanga cikuma halikoji lyaKalunga lyakumbwambumuka muli enu.
 Vamusakwililenga Kalunga hawana wenyi navahona kulumbununa!
Kaha jino, ami lyavene Paulu ngunamilembelela hakuvova caKulixitu nahalikoji lyenyi, ami ngwavo, omu nguli kumeso enu ngunapu vene ngumuka-kulinyisa muli enu, oloze ngwavo, omu nguli kweka ngunahwimikiza kuli enu.
Oloze nangumulembelela, kucinomu nangukapwa kuli enu nangukahwimikiza nakufwelela kana ngunajinyi kumika kuli vamwe vanatujinyi ngwavo, tuvaka-kutambuka nge mwaya cisemwa cahamavu.
Mwomwo cipwe tuli nakutambuka mucisemwa cahamavu, oloze katwexi nakulwa jita mwaya cisemwa cahamavuko.
Mwomwo vitwa vyajita yetu kavyexi vyacisemwa cahamavuko, oloze vyangolo jakuli Kalunga, mangana tuxiwisenga vyuma vyangolo.
Tweji kuxiulanga vikokojola, navyuma vyakuzezuka helu vyosena vyakulitohwesa nakole yacinyingi cakumutacikiza Kalunga, kaha tweji kutwalanga vixinganyeka vyosena muufunge mangana vyononokenga kuli Kulixitu.
Kaha lwalizanga lyehi kuzangamisa kulikanga cosena omu nacitamo kwononoka cenu.
 Mweji kutalangovyo vili kumeso enu kaha. Kaci nge mutu nalifwelela ivene ngwenyi, Ngumuka-Kulixitu, kahanukenga ceka mumucima wenyi, mwomwo nganomu apwa ikiye muka-Kulixitu, ngoco mutwapwa nayetu nawa.
Mwomwo cipwe nge hamwe nangulisasa cikuma hangolo jetu, eji nanguhane Mwata mangana ngwenyi, ngumitungenga, kexi nakumixiulako, oloze cipwe ngoco kavexi kukangwivwisa sonyiko.
Kucina navangumona nge ngunasake kumizuzwisa nawoma namikanda yami.
Mwomwo ngwavo, Mikanda yenyi yinapu yayilemu yaundume, oloze hakupwaho namujimba wenyi nahehela, kaha hanjikiso yenyi yatela kuyilumbilisa.
Mutu wangoco anukenga, mwomwo nganomu twapwa kumazu akumikanda omu tuli kweka, mukiko nawa mutwapwa nakuvilinga vyetu nawa omu tuli kuli enu.
Mwomwo katwomika nakulitavila, cipwe nakulyesekesa navamwe vaze veji kulijimbulanga vaveneko. Oloze vakivo vavene hakuliseteka navavene nakulyesekesa navavene kavamonomu mwalumbunukila manganako.
Oloze etu kwetu katwexi kulisasa havyuma vyakuhambakana setekoko, xina nge kutesa nomu yaya Seteko kana atupangilile Kalunga ngwenyi, yipwenga Seteko yetu, yikiko yakuheta mbwe nakuli enu.
Mwomwo katwexi kulitanduula cikuma nge katwahetele nakuli enuko, mwomwo twahetele vene palanga nakuli enu nawa namujimbu wamwaza waKulixitu.
Katwexi kulisasa kuhambakana Seteko yetu, ngwetu, okwo vanakilikicila vatu vekako, oloze tuli nakutalilila ngwetu, kufwelela cenu hakutohwa, numba vatutohwesele muli enu nge kutesa naseteko yetu, mangana tukahambakaneko,
mangana ngwetu, mujimbu wamwaza tukautwale mbwe nakumafuci ali kulutwe lwenu, kaha ngwetu, kanda tukalisaxila haseteko yambala, nakuvuluka vyuma tunawane vyakulongesa lyehiko.
Oloze ou mwalisasa alisaxile muli Mwata.
Mwomwo kexi ou mwalijimbula ivene ikiye ou vanetavilako, xinou navajimbula kuli Mwata kaha.
Kaci munahase kungwivwilila mukuhulama cacindende. Acingwivwililenu vene!
Mwomwo ngweji kumisungwilanga lisungu lyakuli Kalunga, mwomwo ngwamihangisa lyehi kuli lunga umwe, mangana ngukamimike kumeso aKulixitu nge pwevo utoma acili kanda alimone nalunga.
Oloze nguli nawoma, ngwami, kwiji, nge muze atangixile linoka Eve nakulunguluka cenyi, ngoco pamo munavalumbula navixinganyeka vyenu nawa, nakuvihungumwisa kukuxixika nakukutoma cinate kuli Kulixitu.
Mwomwou mweza, kaci nge mwambulula Yesu mukwavo twazenekele kwambulula, mokomoko nge namutambula xipilitu weka mwazenekele kutambula, cipwe mujimbu weka mwazenekele kwitavila, kaha mweji kumwivwililanga kanawa.
Mwomwo ngunalimono ngwami, hakungweseka navaze vaposetolo yakukangana kangwakuminamoko.
Mwomwo cipwe kukuhanjika cami kangwalinangulakoko, oloze kangwexi ngoco kukutacikiza camiko. Mwomwo vene, tunamilumbunwinaco lyehi mwosena muvyuma vyosena.
Nyi ngwavulumwine mulonga tahi? hakulinyisami lyavene mangana ngwami, vakamizezulenu helu, hakumyambulila mujimbu wamwaza waKalunga cawana?
Ngwapupile maukeka nakutambula fweto kuli vakivo, mangana ngumizacilengenu.
Kahomu ngwapwile kuli enu nakuhona vyuma, kangwapwile nguciteli kuli mutuko, mwomwo vize ngwahonene vandumbwami vaze vafumine kuMasetonya vanguhanyinevyo. Kuvyuma vyosena ngwalilaminenga kucina nangupwa nguciteli kuli enu. Kaha ngoco vene munangulilaminanga.
Mucano waKulixitu watwama muli ami, pundu vene, kavexi kukanguholesa kulifuci lyaAkaya omu nangulisasa ngocoko.
Mwomwo ika? Kangwamizangako tahi? Kalunga natacikiza.
Oloze omu ngweji kulinga nangulingangamo nawa mangana vaze vanasake ngwavo, vamone kengililo ngukavahonese oko kengililo kana, mangana haze veji kulisaxilanga vakavamweneho ngwavo, vanapu nganomu twapwa nayetu nawa.
Mwomwo vatu vangoco vanapu vaka-kulyongela uposetolo, vakakuzata vamakuli, veji kulyalumunanga mweka nge vaposetolo jaKulixitu.
Oho kahatwama kulikomokelako, mwomwo cipwe ivene Satana nawa eji kulyalumuna mweka nge kangelo kamusana.
Xikaho kaci nge navaka-kumuzacila nawa navalyalumuna mweka nge vaka-kuzacila kwoloka, kacexi cuma cacineneko. Oloze kukumisa cavo nacikapwa nge kutesa navilinga vyavo.
Nangwamba ceka ngwami, Kanda mutu umwe akangumona ngwenyi, ngwahulamako, oloze kaci ngoco, ngwitavilenu nge ngumukakuhulama, mangana nayami nawa ngulisase cacindende.
Omu nguli nakuhanjika, kangwexi nakuhanjika nganomu mwatwala Mwatako, oloze nge mwakuhulama, mukulifwelela kana cakulisasa.
Hamono kuli vavavulu veji kulisasanga mwaya cisemwa cahamavu, xikaho nayami nawa nangulisasa.
Mwomwo vaka-kuhulama mweji kuvetavila nakuwahilila, mwomwenu vavene muvaka-kuzangama, xikaho.
Mwomwo mweji kucitavila kaci nge kuli mutu mwamihetuwisa muundungo, kaci nge kuli mutu mwamilya, kaci nge kuli mutu mwamitambula vyuma, kaci nge kuli mutu mwalitohwesa, kaci nge kuli mutu mwamiveta mbanda kumeso.
Nguli nakuhanjika mwakulifwefulula, nge ngwami, etu twapwile tuvaka-kuhehela. Oloze mwexomwo munomikila mutu, nayami nawa ngunomikilamo (nguli nakuhanjika mwakuhulama).
Vanapu vaHepeleu tahi? nayami nawa. Vanapu vaIsalele tahi? nayami nawa. Vanapu vaka-tanga yaApalahama tahi? nayami nawa.
Vanapu vaka-kumuzacila Kulixitu tahi? (nguli nakuhanjika nge ngwazaluka) ngwami, ami ngunahambakanamo, kukukilikita kumbwambumuna, muufunge kumbwambumuna, namikiki yakuhambakanomu navahasa kulava, mukufwafwa kakavulu.
VaYuleya Vanguvetele katanu, mikiki makumi awana nakuhona umwe, mikiki makumi awana nakuhona umwe.
 Vanguvetele navitondo katatu, vangwaxile malolwa kamwe, ngwapwile katatu mumawato akuvomba, ngwapwile ufuku umwe namusana umwe mukalungalwiji.
Mukutambuka jijila jajivulu, nakulyonona kutulwiji, nakulyonona kuli mangwangwa, nakulyonona kuli vaka-tanga yami, nakulyonona kuli vaka-mafuci eka, nakulyonona mumembo, nakulyonona mujipambo, nakulyonona mukalungalwiji, nakulyonona muli vaka-kulyongela kupwa vandumbwami,
 nakukilikita, nakuyanda, nakunyingajama, nazala, nalipwila, nakulitwamina kulya kakavulu, nacixika, nauvu.
Kaha kuhakilako kuvyumevi vili kusali, kuli naweci cakungulemuwisa hakumbi hakumbi, cikiko vene kuzakamina mauka avaka-kwitava osena.
Iyaze nazeye cakuzenekami kuzeya? Iyaze ou navalimbwisa Cakuzenekami kwivwa kupihya?
Kaci nge catela kuli ami kulisasa, kaha nangulisaxila havyumevi vyakukuhehela cami.
 Kalunga kaMwata Yesu, Ikiye Ise nawa, Ou vakisula nahaya myaka yosena, Ikiye natacikiza ngwenyi, kangwexi nakwongako.
 KuNdamaxiku nguvulu uze wakwononoka kuli mwangana Aleta apwile nakulama kunganda yavakaNdamaxiku, mangana ngwenyi, angukwate.
Oloze vangulowelele kunjanena nakunguzezumwina mumutonga kusali yakembwe, kaha ngwaputukile mumavoko enyi.
Catela kuli ami kulisasa. Camwenemwene, kacawahixileko, oloze nanguvuluka jino vize vanangumwenesa, navize nawa vanangusolwela kuli Mwata.
Ngunatacikiza mutu umwe muli Kulixitu, munahici lyehi myaka likumi nayiwana (kwiji, apwile mumujimba, nyi kapwile mumujimbako ngana, catacikijileko, Kalunga natacikiza), mutu kana vamuhukwilile mbwe namulilu lyamucitatu.
Kaha ngunamutacikizou mutu kana (kwiji, apwile mumujimba nyi kapwile mumujimbako ngana, Catacikijileko, Kalunga natacikiza),
nomu vamuhukwilile mwilu muPalacise, kahevwile mazu navahona kwambulula, cijila kuli mutu kuwavuluka.
Hali mutu kanou hakiko vene nangulisaxila, oloze hali ami lyavene kangwexi kulisaxilahoko, xina hakuhehela cami cacivulu kaha.
Mwomwo cipwe nge nangusaka ngwami, ngulisase, oloze kangwexi kuhulamako, mwomwo nanguhanjika mucano kaha. Oloze nangulitwamina jino, kucina mutu mwangujina ngwenyi, ngwalema kuhambakanomu mwangumona nomu mwangwivwa.
Kaha mwomwo vyuma vize vangusolwelele vinahambakana cikumakuma, kaha nawa, mangana kucina nangukahambakana kulivwimba, xikaho vanguhanyine mungonga mumujimba wami, ou muluwa waSatana, mangana ungulukulenga, mangana kucina nangukahambakana kulivwimba.
Kucuma kana ngwamulembelelele Mwata katatu ngwami, cingufume.
Kaha Ikiye nangwambe ngwenyi, Likoji lyami Unahase muli ove, mwomwo ngolo jami najitamo mukuhehela. Xikaho nanguwahilila cikuma nakulisaxila hakuhehela cami cacivulu, mangana ngolo jaKulixitu jitwamenga hali ami.
Xikaho ngweji kwivwanga kuwaha hakumona kuhehela, nahakungusaula, nahakukalikiza, nahakunguyanjisa, nahakumona vihuli, hali Kulixitu, mwomwomu nanguhehela, numbanyi ngupwenga nangolo, xikaho.
 Ngunalingi lyehi kupwa ngumuka-kuhulama. Enu munangukanjikizamo. Mwomwo catela kuli ami kungwalisa kuli enu, mwomwo ami hakungweseka navaze vaposetolo yakukangana kangwakuminamo kucuma nacimweko, cipwe ngunapu tuhu nguwamokomoko.
Camwenemwene, vinjikizo vyauposetolo ngwavizacile muli enu mukukakacila cosena, havinjikizo, nahavyuma vyakukomwesa, nahavilinga vyangolo.
Mwomwo kuli cuma Cikaze camihonesele kweseka namaukeka? xina ngwami, omu ngwakanyine ami lyavene kupwa nguciteli kuli enu. Ngukonekelenu oco kuhengesa kana.
Ivwenu, kamucitatu jino ngunalizange lyehi kwiza kuli enu. Kaha kangwexi kukapwa nguciteli kuli enuko, mwomwo kangwasaka vyuma vyenuko, oloze ngunamisakenu vavene kaha. Mwomwo kacatela kuli vana kuvalunjikilanga visemi vyavoko, oloze visemi vavalunjikilenga vana vavo.
Kahami nanguwahilile cikuma kuhwa nakuhwililila hamyono yenu. Kaci nge nangumizanga cakuhambakana, kaha namutepulula zangi yenu yakunguzangami tahi?
Cipweze, ami kangwapwile nguciteli kuli enuko. Oloze ngwavo, ami hakulunguluka ngwamikwacile namakuli.
Ngwamyongele numba, muli minetu umwe ngwatumine kuli enu?
Ngwamulembelelele Cituse, kaha ngwatumine uze ndumbwetu ezenga nenyi. Cituse amyongele numba? Katwatambukile mwaya xipilitu yoyo yimweko numba? Katwatambukilile mujitambo jojo jimweko numba?
Muno mwosena munaxinganyeka ngwenu, tuli nakulihakwila kuli enu. Kumeso aKalunga kukiko vene tuli Hakuhanjikila muli Kulixitu. Oloze, enu ngwazanga, vyuma vyosenevi vinapu vyakumitunga.
Mwomwo ngunevu woma kucinomu nangukeza nangukamimona mweka, kexi nge omu ngunazangeko, kucina namukangumona nayami nawa mweka, kexi nge omu munazangeko, kucina nakukapwa vikokojola, nalisungu, namatoto, nakulikindukila, nakulifulilila, najisaki, nakulivwimba, namauya,
kucinomu nangwiza ceka Kalunga kami mwakangwinyisa muli enu, kucina nangukalixona hali vavavulu vaze vanavulumuna lyehi, vanakane kwalumuka kumilimo yavo yamajilo, nakuujila wavo, kukuzungumeci vanalingi.
 Kamucitatu jino nguli nakwiza kuli enu, Kutunwa twavinjiho vavali, cipwe twavatatu, kukiko vene nawakolela mazu osena mbe.
Vaze vavulumwine hakavanga navakwavo vosena nawa, ngunavalwezela lyehi cimweza, kaha nanguvalweza ceka nawa, nge omu ngwapwile nenu kamucivali, ngoco namakumbi ano nawa ximbu nguli kweka, ngwami, kaci nge nangwiza ceka, kangwexi kukavatetelako.
Mwomwo munasake kumona cinjikizo kuli ami cakumitavisomu eji kuhanjikanga Kulixitu muli ami. Ikiye kahehelele kuli enuko, oloze ali nangolo muli enu.
Mwomwo vamusukikile kukulusu hakuhehela cenyi, oloze ayoya hangolo jaKalunga. Mwomwo nayetu nawa tunahehela muli Ikiye, oloze natuyoyanga naikiye hamwe hangolo jaKalunga kuli enu.
Lyesekenungenu vavene numba nge muli mulufwelelo, litalenungenu vavene. Kamwalitacikijililenu vaveneko tahi? Mwomwo Yesu Kulixitu ali muli enu, nyi kwiji, vanamikane lyehi tahi?
Oloze ngunatalilila ngwami, mutacikize ngwenu, etu kavatukanako.
Kaha jino, natumulomba Kalunga ngwetu, kanda mukalinga cuma cacipi nacimweko, kexi nge mangana ngwetu, vatumonengetu ngwavo, vanatwitavila lyehiko, oloze ngwetu, cipwetu Vanatumono nge vatukana lyehi, oloze enu kwenu mulingenga mwamwaza.
Mwomwo katwexi kuhasa kulinga cuma nacimwe cakutangika mucanoko, xina cakukafwa mucano kaha.
Mwomwo tweji kuwahililangomu tunaheheletu, kahomu muli enu nangolo. Kaha tweji kulombanga cuma kaneci ngwetu, enu mukakupuke mwosena.
Xikaho ximbu ngucili kuno kweka ngunasoneka vyumevi, mangana kucinomu nangukapwa kuli enu nangukamitenukila cikuma, nge kutesa nangolo kana nanguhane Mwata mangana ngwenyi, ngumitungenga, kexi nge mangana ngwenyi, ngukamixiuleko.
Hakukumisa, enu vandumbwami, wahililenunga. Kupukenunga mwosena, livendejekenunga, twamenunga namucima umwe kaha, twamenunga mukuunda, kaha Kalunga Mwenyazangi-nakuunda mwatwamanga nenu.
 Limenekenu navakwenu nakulisweswenya cajila.
 Vaka-kujila vosena vanamimeneka.
 Likoji lyaMwata Yesu Kulixitu, nazangi yaKalunga, nakulikata caxipilitu wajila, vitwamenga nayenu muvosena.
