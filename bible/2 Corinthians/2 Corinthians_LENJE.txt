Ndime Paulo, mutumwi wakwe Klistu Jesu kwiinda mukuyanda kwakwe Lesa. Ndi pantu pomwi amushominyineesu Timoti. Ntoolembela ndimwe nocoonde cakwe Lesa cili muKolinto abashomi boonse bali mucishi ca Akeya. 
Luse aluumuno shibe amwebo kuswa kuli Lesa Ishiwesu aMwaami Jesu Klistu. 
Atulumbe Lesa Ishi Mwaami wesu Jesu Klistu, Ishiwesu shinkumbu uyo utucafwa! 
Ulatucafwa mumapensho esu oonse kwaamba ayi tukonshe kucafwa bamwi bacite mapensho amushobo uli woonse, kwiinda mulucafwo ulo ndotwakatambula kuswa kuli Lesa. 
Mukwiinga bweenka bwakapenga Klistu, aswebo tulapenga. Ono bweenka Lesa mbwaakacafwa Klistu, aswebo ulatucafwa kwiinda muli nguwe. 
Lyoonse nditupenga mwebo mulatambula lucafwo lwakukalika myoyo kwaamba ayi mukapulushikwe. Ono ndituyuminishikwa, nkwaamba ayi amwebo muyuminishikwe akuba ankusu shakwiinda mumapensho ayo ngotwiindaamo aswebo. 
Aboobo lushomo ndotucite pali ndimwe talutenkaanishikwi ceebo tulishi kwaamba ayi bweenka mbomupenga, mbotupenga aswebo, alimwi mulanooyuminishikwa bweenka mbuli ndiswe.
Nobamakwesu tulisuni kwaamba ayi mwishibe mapensho ngotwakabona mucishi ca Esha. Mapensho akalinga afula cakwiinda paayo ngotukonsha kukoma palweesu. Aboobo tetwakalinga kushoma kwaamba ayi inga katucili boomi. 
Ncakwiila mumyoyo yesu lufu lwakalinga lweelela kale. Sombi ici cakacitika kwaamba ayi tutalishoomi sobeene, sombi Lesa eenkabo uyo ubusha bantu kuswa kubafu. 
Wakatufuna mumapensho alufu amushobo uyo alimwi ulaakutufuna. Ono tulishomete kwaamba ayi ulaakutolelela kutufuna 
kweelana ambomutucafwa mumipailo yanu. Lyalo baanji balaakulumbaisha Lesa mukwiinga wakatupa shoolwe ceebo ca mipailo ya bantu baanji.
Ono kuli cintu comwi ncetukonsha kulilumbaishilaawo. Tulishi cakutatonsha ayi koonse koonse twakalinga kulilemeka cakubula kampenda akushomeka kweelana abuyanda Lesa, bunene bunene pakati kanu. Tetwakalinga kutanjililwa abusongo bwabuntu, sombi nkusu sha luse lwakwe Lesa. 
Makalata ngotumulembela ngoobu kubelenga akunyumfwa. Nakubi boobo bulya tamunyumfwishishi nshetulemba, 
sombi ndishi kwaamba ayi kunembo mulaakushinyumfwishisha. Lyalo pabushiku Mwaami wesu Jesu Klistu ndyeshi akese, noonse mulaakulilumbaisha ceebo cesu aswebo ceebo canu.
Ceebo cakushoma boobo, ndakalinga kuyeeya kwaamba ayi ntaangune kufwakashisha ndimwe ayi mukapekwe shoolwe mankanda obilo. 
Ndakalinga kuyeeya kumufwakashisha pakuya kuMakedoniya, alimwi pakuboola munkancafwe shiyandika mulweendo lwangu lwakuya kuJudeya. 
Ndindakayeeya boobo, sa mutooyeeya ayi ndakalinga kucita cakampuwe? Sa ndi anga ngumuntu utayeeyi pakucita shintu, uyo waamba ayi, “Ee” alimwi ayi, “Sobwe” paciindi comwi? 
Bweenka Lesa mbwaashomeka, ncendakamulasha tecakalinga cakwaamba ayi, “Ee” nabi ayi, “Sobwe”. 
Ceebo Jesu Klistu Mwanaakwe Lesa uyo Sailasi, Timoti anebo ngotwakashimikila pakati kanu, teshi “Ee” nabi ayi, “Sobwe” paciindi comwi, sombi lakwe lyoonse ngu “Ee” wakwe Lesa. 
Mukwiinga lakwe ngo “Ee” kusheesho shoonse shakashomesha Lesa. Nceceeco ncetwaambila ayi “Ameni” kwiinda muliina lyakwe Klistu, lyoonse nditulumba Lesa. 
Lesa ngowakatulengesha kwaamba ayi swebo amwebo tube bayumu muli Klistu. Peculu lya waawo ngowakatutuma, 
wakatubika cishibilo cakwe, akutupa Mushimu Usalashi mumyoyo yesu kwaamba ayi ube anga ncecisumina mulandu ca shintu sheshi shikese.
Lesa ulishi kwaamba ayi nshibeci. Ncakwiila nceentakwe kwishita kuKolinto nkwaamba ayi ntamupeenshi alimwi. 
Tatutokweelesha kunoomulwiita pasheesho nshemweelete kushoma. Ceebo tulishi kale kwaamba ayi muli bayumu mulushomo. Anu tutoosebenselabo pantu pomwi ayi mukeendeewo kusangalala.
Paceebo ceeco ndakayeeya kwaamba ayi ntesi mukumufwakashisha akumupensha alimwi. 
Ceebo na ndamupensha, ngani weenga wansangalasha? Mbaabo beenka mbondapensha. 
Ndakamulembela mbuli mbondakacita, kwaamba ayi ndaakwisa, ntakoongumanishikwi abantu abo beelete kunsangalasha. Ceebo ndashoma kwaamba ayi ndinsangalala amwebo mulasangalala. 
Ndakamulembela cakuungumana akucisa moyo alimwi akulila abuumbi, kuteshi kwaamba ayi mulenshe nsoni, sombi kwaamba ayi mwishibe lusuno kukomena ndooncite pali ndimwe.
Musankwa uyo wakabisha taakwe kubishisha ndime, sombi mwebo nobamwi. Nshisuni kulemya makani pamusankwa uyo wakabisha. 
Ceebo baanji pakati kanu bakamupa mulandu wa mushobo wooyo kweelana akubisha kwakwe. 
Ono bulya mulyeelete kumulekelela akumuyumyayumya kwaamba ayi atoongumani bunene. 
Aboobo ndamusenga kwaamba ayi mutondeshe ayi ncakwiila mulimusuni. 
Ndakamulembela nkalata ilya ceebo ndakalinga kusuni kumusunka na mulakonsha kunyumfwila mushintu shoonse. 
Kulilabo muntu ngomwalekelela anebo ndamulekelela. Ceebo na ndalekelela muntu, na kaciyandika kumulekelela, Klistu ulishi kwaamba ayi ndacita boobo ceebo ca ndimwe. 
Tulishi bucenjeshi bwakwe Satana alimwi tatusuni kwaamba ayi atwiinde kumaano.
Ono ndindakashika kuTulowasi mukushimikila Makani Abotu akwe Klistu, ndakabona kwaamba ayi Mwaami wakancalwita mulyango wakusebensa. 
Nakubi boobo moyo wangu tewakalinga kushiite kabotu ceebo mushomima Taitasi nshikwe kumucanaako uko. Aboobo ndakalasha bwaangu akuya kuMakedoniya.
Ono aalumbwe Lesa utulengesha kukoma kwiinda muli Klistu. Ulatusebensesha mukulengesha makani apali Klistu kuya koonse koonse anga mbweema bubotu. 
Ceebo swebo tuli anga mbweema bwa tununkila kabotu pakutenta uto Jesu Klistu ntwaabenga kuli Lesa. Bweema ubo bwanyumfwika kubaabo beshi bakapulushikwe abaabo batoosowekwa. 
Kubaabo batoosoweka, bweema ubo mbwalufu. Sombi kubaabo beshi bakapulushikwe, mbubotu alimwi bulaleta buumi. Ono ngani weelete kucita mulimo wa mushobo uyu? 
Tatubete mbuli bamwi baanji bashimikila maswi akwe Lesa anga batoocitabo makwebo mwakucanina shiyandika mubuumi. Sombi ceebo Lesa wakatutuma, tulashimikila cakushomeka pameenso akwe, mukwiinga tuli muli Klistu.
Sa nkokwaamba ayi twatalika kulilumbaisha alimwi? Sa cilaamba ayi tulyeelete kwisa ankalata yakutunsansulula, nabi kubwesa nkalata ya mushobo wooyo kuswa kuli ndimwe kweelana abucita bamwi? Sobwe! 
Mwebo nweenka ndimwe nkalata yesu ilembetwe mumyoyo yesu, kwaamba ayi bantu boonse baishiibe akwiibelenga. 
Cilibwenekete patuba kwaamba ayi Klistu mwiine ngowakalemba nkalata iyi akwiituma kwiinda muli ndiswe. Tailembetwe ainki, sombi aMushimu wakwe Lesa muumi alimwi tailembetwe pamabwe, sombi pamyoyo ya bantu.
Twaamba boobo ceebo kwiinda muli Klistu tulicite lushomo muli Lesa. 
Swebo palweesu taaku ncetucite ceenga catulengesha ayi tube ankusu shakucita mulimo uyu. Nkusu nshetucite shilaswa kuli Lesa. 
Lakwe ngootupa nkusu shakwaamba ayi tube basebenshi ba cipangano cipya, ico citakwe kupangwa aMilawo ilembetwe, sombi aMushimu Usalashi. Milawo ilembetwe ilaleta lufu, sombi Mushimu ulapa buumi butamaani.
Milawo ilembetwe yakabesekwa libala alibala pamabwe alya, alimwi pakupekwa kuli Mose bulemu bwakwe Lesa bwakaboneka. Ciwa cakwe Mose cakamweka kubulemu ubo. Ono nakubi kwaamba ayi bwakalinga kuya cishimingana, bene Isilaeli tabakwe kutolelela kulangilisha Mose paciwa. Na Milawo, iyo ileta lufu, yakesa abulemu bwa mushobo uyo, 
ino cilaakweela kuli pamulimo wa Mushimu Usalashi? 
Na mulimo wa loombolosho akupa mulandu yakesa abulemu, cilaakweela kuli pamulimo uyo uleta bululami? 
Ceebo ca bulemu kufula alimwi bwiindaawo bwakaboneka bulya, bulemu ubo bwakalinga kwiindaawo kale kale tabwishi bulemu, sobwe. 
Ceebo na ico cakekalabo ciindi ciniini cakalinga kucite bulemu, ino ico ceshi cikekalilile cilaakweela kuli?
Ceebo tulalangila sheeshi, ncetwaambila cakubula boowa. 
Tatubete mbuli Mose uyo wakalifweka cisani pameenso, kwaamba ayi bene Isilaeli bataboni bulemu mbobwakalinga kuya cimana paciwa cakwe. 
Ncakwiila maano abo alicalitwe ceebo kushikila sunu cisani ceenka ico cilafweka maano abo ndibabelenga Cipangano ca Kale kale. Cisani cilakushikwabo na muntu wekala muli Klistu. 
Ee, kushikila acecino ciindi ndibabelenga shakalemba Mose, cisani cicibafweketebo pamyoyo. 
Sombi na muntu wasandukila kuMwaami, cisani ico cilakushikwa. 
Ono Mwaami nguMushimu, aboobo kulilabo kubete Mushimu wa Mwaami kuli lwaanguluko. 
Swebo soonse sotucite shiwa shitafweketwe shisani, tuli anga nshilola shitondesha bulemu buswa kuMwaami. Tutoosandululwa kuba mbuli nguwe, kuswa mubulemu bumwi kuya mubuumbi bwiindaawo, kwiinda muMwaami uli nguMushimu.
Paceebo ceeco tatubooli pesule ceebo tulishi kwaamba ayi Lesa wakatupa mulimo uyu kwiinda munkumbu shakwe. 
Twakaleka shoonse sha bushishi shilensha nsoni. Tatuciti milimo mububeshi nabi kubika bubeshi mumaswi akwe Lesa. Sombi pameenso akwe Lesa tulaamba shalushinisho, akweelesha kulengesha bantu boonse ayi batutambule mumyoyo yabo. 
Ceebo na Makani Abotu ngotushimikila alishisitwe, ingayi nkubaabo beenka batoosoweka. 
Bantu abo tabashomi ceebo Satana uyo uli anga ngulesa pacishi ca panshi, wabika maano abo mumunshinshe. Ulabakasha kubona mumuni utoomunika pali mbabo, uyo mumuni uswa muMakani Abotu aamba shabulemu bwakwe Klistu. Klistu ngootondesha Lesa mbwaabete. 
Ceebo tatushimikili shapali ndiswe sobeene, sombi shapali Jesu Klistu ayi ngoMwaami. Swebo tulalyaamba ayi tuli basebenshi banu ceebo cakwe Jesu. 
Ceebo Lesa wakaamba ayi, “Akube mumuni umunika kuswa mumunshinshe.” Lesa eenkabo uyo ngoolengesha mumuni kumunika mumyoyo yesu, kwaamba ayi twishibe bulemu bwakwe bumunika pameenso akwe Klistu.
Sombi swebo tuli anga ninongo mubikitwe bubile, kwaamba ayi cishibikwe ayi nkusu shiindaawo nshetucite tashishi shesu sobeene, sombi nshakwe Lesa. 
Tulapenshekwa munshila shiinji, sombi tatupwaiki. Cimwi ciindi tulatonsha, nakubi boobo tatutyongoli. 
Balwani besu mbaanji, sombi tatubuli shikutucafwa. Nakubi kwaamba ayi cimwi ciindi tulacisikwa, sombi tatunyonyoolwi. 
Lyoonse tuleenda alufu lwakwe Jesu mumibili yesu, kwaamba ayi abwalo buumi bwakwe buboneke mumibili yesu. 
Mubuumi bwesu boonse tulaboolelabo pakalindi ceebo cakwe Klistu, kwaamba ayi buumi bwakwe buboneke mumibili yesu ifwa. 
Nkokwaamba ayi kuli ndiswe lufu lutokweendelabo mumaansa, sombi mwebo mbuumi.
Malembo akwe Lesa alaamba ayi, “Ndakashoma, aboobo ndakaamba.” Mumushimu weenka uyo walushomo ngotucite aswebo tulaamba ceebo tulashoma. 
Tulishi kwaamba ayi Lesa uyo wakabusha Mwaami Jesu kuswa kubafu, ulaakutubusha aswebo bweenka mbuli Jesu akututola soonse andimwe uko nkwaabete. 
Muyeeyo wa shoonse ishi nkwaamba ayi mwebo mutambule shoolwe alimwi bweenka luse lwakwe Lesa mbolutooya cishika kubantu baanji, amipailo yakulumba itoofula mukulemeka Lesa.
Nceceeco ncetutabooleli pesule. Nakubi kwaamba ayi mibili yesu itooya cicembela, sombi Mwaami utooya citufushishako nkusu muMushimu bushiku abushiku. 
Aya mapensho oobu ngotutoobona teshi a ciindi cilaamfu, sombi alaakutuletela bulemu bwiindaawo abuumbi alimwi butamaani ubo buteelanishikwi amapensho oonse 
Mukwiinga tatwiililwi shintu shiboneka, sombi isho shitaboneki. Ceebo shiboneka shilekalabo ciindi ciniini, sombi shitaboneki shilekala muyayaya.
Mubili ngotucite bulya uli anga ninkunka. Ono tulishi kwaamba ayi nkunka iyi yaakunyonyoolwa, tulaakwikala muŋanda yakatubambila Lesa kwiculu, ŋanda iyo teekwe kuyakwa amuntu alimwi njamuyayaya. 
Nceceeco ncetutongelela ceebo tutooyandishisha ayi Lesa atufwalike ŋanda yesu ya kwiculu iyo. 
Twaakwifwala ŋanda iyo teshi tukacanike katutacite mubili. 
Nditwikala munkunka iyi tulatongela mumapensho. Teshi kwaamba ayi tulisuni kufuula nkunka iyi, sombi tulisuni kwaamba ayi tufwalikwe ŋanda yesu ya kwiculu iyo kwaamba ayi ico cifwa cisandulwe akuba cabuumi butamaani. 
Lesa ngowakacibamba boobo alimwi wakatupa Mushimu Usalashi ayi ube anga ncecisumina mulandu kwaamba ayi tulaakutambula shoonse isho nshaakatubambila.
Aboobo lyoonse tatucite boowa alimwi tulishi kwaamba ayi mubili uyu wa buntu ndyoocili anga niŋanda yesu, tatutookala pantu pomwi aMwaami. 
Ceebo cinene mubuumi bwesu buno nkushoma, kuteshi kubona. 
Ncakwiila tatucite boowa, ono ncetusuni bunene ncakwaamba ayi tuswe mumubili uno akuya mukwikala aMwaami. 
Sombi ncetusuni, nkucita shikondelesha Mwaami mumubili uno nabi mumubili wa kwiculu. 
Ceebo soonse tulyeelete kuya mukwiimikana pameenso akwe Klistu ayi atoomboloshe. Muntu woonse ulaakutambula ncaaelete kweelana ashoonse nshaakacita, shibotu nabi shibiibi mubuumi bwa buntu buno.
Ono tulishi ayi Mwaami ulyeelete kulemekwa, aboobo tuleelesha kunyengelela bantu. Lesa ulishi shoonse shapali ndiswe alimwi ndashoma kwaamba ayi amwebo mulinshi mumyoyo yanu. 
Tatutoolilumbaisha kuli ndimwe alimwi, sobwe. Ncetutoocita nkwaamba ayi mube aceebo cibotu cakulilumbaishilaawo muli ndiswe, ee, kwaamba ayi mube acakukumbula baabo bakondwabo musheesho shiboneka ameenso, kuteshi shili mumoyo wa muntu. 
Na tulaboneka anga tulicinkukite, tulaboneka boobo ceebo cakwe Lesa. Ono ncakwiila tulikwenebo kabotu, tuli boobo ceebo canu. 
Lusuno lwakwe Klistu ndolutweendelesha ceebo tulashoma kwaamba ayi muntu womwi wakafwita bantu boonse, paceebo ceeco boonse bakafwa kwiinda muli nguwe. 
Wakafwita boonse, kwaamba ayi abo boomi batekali buumi bwakulisangalasha beene, sombi wooyo wakafwa akubushikwa ceebo cabo.
Kuswabo nditwakaba bashomi, twakacileka kuyeeyela muntu munshila sha buntu. Ndushinisho ico twakacicitaawo pali Klistu, sombi bulya twakacileka. 
Aboobo na muntu waba muli Klistu ulaba abuumi bupya. Shikulukulu shamana, nkokwaamba ayi shoonse shaba shipya. 
Wakacita shoonse ishi nguLesa. Kwiinda muli Klistu, Lesa wakalengesha kwaamba ayi tube beshicibusa bakwe alimwi. Bulya watupa mulimo wakunooya bulengesha bantu bamwi ayi babe beshicibusa bakwe abalo. 
Tutooshimikila ayi, kwiinda muli Klistu, Lesa utoolengesha bantu boonse kuboosha bushicibusa anguwe. Shibiibi shabo ulabalekelela akushilubaako. Watupa makani akwaamba ayi ulisuni bantu boonse kuba beshicibusa bakwe. 
Mbulya ono, tutokwiimikanina Klistu. Nceceeco Lesa utoosengesha bantu boonse kwiinda muli ndiswe. Aboobo twamusenga muliina lyakwe Jesu kwaamba ayi mube beshicibusa bakwe Lesa. 
Klistu taakalinga kucite cibiibi, sombi Lesa wakabika shibiibi shesu pali nguwe kwaamba ayi swebo tube abululami bwakwe Lesa.
Kweelana ambotusebensela pantu pomwi aLesa, twamusenga kwaamba ayi nomwakatambula shoolwe sha luse lwakwe Lesa mutakashinyonyoolibo. 
Ceebo Lesa wakaamba ayi,
Swebo tatusuni kwaamba ayi bantu batongooke mulimo wesu kwiinda mukubashinkilisha. 
Sombi mushintu shoonse tulalitondesha ayi tuli basebenshi bakwe Lesa, kwiinda mukutolelela kushoma mushiindi sha mapensho apusenepusene. 
Mukuumwa, mukwaangwa, mumanyonyongano, mukusebensa cankusu, mukutoona tulo amunsala. 
Alimwi kwiinda mubuumi bwesu butacite kampenda, lushibo lwesu, kukalika moyo kwesu, inkumbu nshetucite, muMushimu Usalashi, mulusuno lwancinencine, 
mumaswi alushinisho alimwi amunkusu shakwe Lesa. Tulasebensesha shakulwanisha sha bululami mumaansa oonse obilo lyalulyo alyacipiko. 
Bantu balatulemeka akutusebaanya, balatwaamba bubi abubotu, balatucita anga tuli babeshi, sombi tatubeci, sobwe. 
Balatucita anga tatushibikitwe nakubi kwaamba ayi tulishibikitwe abuumbi. Balatubona anga mbantu bafwite, sombi tuli boomi. Nakubi kwaamba ayi tulapenshekwa cankusu, tabatucaayi. 
Tulaboneka anga tulyuungumene, sombi tulakondwa lyoonse. Tulaboneka anga mbakandu, sombi tulalengesha bantu baanji kubila. Tulaboneka anga taaku ncetucite, sombi shintu shoonse shili mumaanseesu.
Nobene Kolinto, swebo twaamba cakutashisa. Myoyo yesu ilitubite. 
Teshi ndiswe twashinkila lusuno lwesu kuli ndimwe, sombi mwebo nobeene mwashinkila lusuno lwanu kuli ndiswe. 
Ono ntoomwaambila anga mbana bangu ayi, “Amutondeshe lusuno lwanu amwebo.”
Mutacatani pantu pomwi abakunsengwe. Ino bubotu abubi inga shacatana buyani? Munshilanshi mweenga mumuni amunshinshe shabeta pantu pomwi? 
Ino Klistu aMubiibi ulya inga basuminishanya buyani? Ino ono mushomi inga weendelana buyani autashomi? 
Ncipanganonshi ceenga caba pakati ka Ŋanda yakwe Lesa ashibumbwabumbwa? Ceebo swebo tuli Ŋanda yakwe Lesa muumi, mukwiinga Lesa ulaamba ayi,
Aboobo Lesa wakaamba ayi,
Ndaakuba ishiwanu,
Ono nomusunikwi, Lesa wakashomesha shintu shoonse ishi kuli ndiswe. Aboobo atulisalashe kushintu shoonse shibisha mibili amyoyo yesu. Kwiinda mukulemeka Lesa, atweeleshe kwikala buumi busalalite pameenso akwe.
Amututambule mumyoyo yanu. Taaku ngotwakabishisha, kunyonyweeta lushomo nabi kubeca. 
Ndindaamba boobo, nshina kwaamba ayi mushinine, sobwe. Mbuli mbondakaambawo kale, mwebo tulimusuni abuumbi cakwaamba ayi taaku ceenga catupansaanya amwebo, lufu nabi cintu cili coonse mubuumi. 
Ndicite lushomo lunene abuumbi muli ndimwe alimwi ndikondetwe abuumbi ceebo ca ndimwe. Mapensho oonse ngotweendaamo taakwe kuntyongwesha, sombi lyoonse ndeendabo akusangalala.
Ceebo nabi nditwakesa kuMakedoniya mibili yesu taikwe kookeshaawo, sombi twakalinga kupenshekwa mushiindi shoonse, kupikishanya abantu alimwi akulisukama mumyoyo. 
Sombi Lesa, uyumyayumya batyongola, wakatuyumyayumya ciindi ndyaakashika Taitasi. 
Teshibo kupola kwakwe kwakatuyumyayumya, sombi amakani ngaakaleta ambuli mbomwakamuyumyayumya. Wakatulwiita ayi mwayeeya kumbonaawo, mbomwakoongumana ceebo ca ndime alimwi ambomulibambite kunjimikanina. Bulya ndisangalete abuumbi.
Nakubi kwaamba ayi nkalata njindakamulembela yakamulenga buumba, tacikwe kuncisa ayi ndakailemba. Ndakoongumana ndindakanyumfwa ayi nkalata yamulengesha buumba, nakubi kwaamba ayi nkwaciindi ciniinibo. 
Sombi bulya ndakondwa kuteshi kwaamba ayi ceebo mwakaba abuumba, sombi ceebo buumba bwanu bwakalengesha ayi musanduke kuswa kushibiibi shanu. Buumba ubo nguLesa wakabulengesha. Anu aboobo taaku cibiibi ncitwakamucita. 
Mukwiinga buumba busangalasha Lesa bulalengesha moyo kusandukila kuli nguwe akuleta lupulusho. Ncakwiila tacipiwo nsoni! Sombi buumba buswa kubuumi bwa buntu bulaleta lufu. 
Amubone buumba bwanu busangalasha Lesa ncebwamucitila! Bwamulengesha kuyandishisha, ayi mucite akutondesha ayi tamucite mulandu. Mwakakalala abuumbi alimwi mwakalinga kuloondete paceeco cakacitika. Bwakamulengesha kuyanda kumbona akupa mulandu wooyo wakabisha kweelana ambwaaelete. Ono mucikani coonse ici mwatondesha ayi tamucite mulandu.
Ndindakalemba nkalata nshikwe kwiilemba ceebo ca wooyo wakabisha nabi wooyo wakabishilwa. Ndakailembela kwaamba ayi muboneshe patuba pameenso akwe Lesa ayi kulyaaba kwanu kuli ndiswe nkunene. 
Nceceeco ncetwakayuminishikwa abuumbi.
Ndakamutondesha mboonkondetwe pali ndimwe alimwi amwebo tamukwe kunensha nsoni. Tatukwe kumubecaawo kale alimwi mbweeke ubo kumulumbaisha nkondakacita kuli Taitasi kwalitondesha ayi nkwalushinisho. 
Lusuno lwakwe pali ndimwe lutooya cikomenenaako ndyaibaluka mbuli noonse mbomwakalinga kulibambite kucita nshaakalinga kumwaambila alimwi ambomwakamutambula cakuliceesha abulemu. 
Ndisangalete abuumbi kwaamba ayi ndashoma cakumaninina muli ndimwe.
Ono nobamakwesu, tulisuni kwaamba ayi mwishibishishe shaluse Lesa ndwakatondesha shoonde sha muMakedoniya. 
Bantu ba mushoonde isho bakasunkwa abuumbi kumapensho ayo ngobakeendaamo, sombi ceebo bakalinga kusangalete lyoonse, bakalinga kupa shipo amyoyo yabo yoonse, nakubi kwaamba ayi bakalinga bakandu. 
Bakalinga kupa kweelana ambobakalinga kukonsha. Inga ndaamba ayi bakalinga kwiindilisha ampobakalinga kukonsha. 
Bakatusenga cakuyandishisha ayi tubasuminishe abalo kucafwa bashomi ba kuJudeya. 
Bakacita buteshi mbotwakalinga kubayeeyela, sombi kutaanguna bakalibenga kuli Lesa, lyalo kweelana akuyanda kwakwe Lesa, bakalibenga akuli ndiswe. 
Nceceeco ncetwakalwiitilisha Taitasi ayi ulyeelete kumanishisha mulimo wa luse ngwaakatalika kale pakati kanu. 
Mbuli mbomwiindawo bamwi mushintu shoonse, mulushomo, mukushimikila, mulushibo, mukuyandishisha kucafwa alimwi amulusuno ndomucite pali ndiswe, ndisuni kwaamba ayi mwiindeewo bamwi amukucita mulimo uyu wa luse.
Nshintokwaamba ayi uyu ngumulawo, sombi mukwaamba shabamwi mbobasunishi kucafwa, ndisuni kubona lusuno lwanu na ndwancinencine. 
Mukwiinga mwebo mulishi luse lwa Mwaami wesu Jesu Klistu. Wakalinga mubile, sombi wakaba mukandu ceebo ca ndimwe kwaamba ayi mwebo mube babile mumushimu kwiinda mubukandu bwakwe.
Ono makani ngakwaamba ayi ncibotu kumanisha ico ncemwakatalika mwakali. Tamukwe kutaangunabo mukucicita, sombi amukuciyandishisha. 
Anu amutolelele, mucimanishe bweenka mbomwakalinga kusunishi kucicita pakutalika. Amucite boobo ashintu nshemucite. 
Ceebo na mulayandishisha kupa shipo, Lesa ulaakutambula shipo shanu mukubona kwaamba ayi mwapa kweelana ambomukonsha, kuteshi sheesho nshemutacite.
Nshikwe kwaamba boobo ayi bamwi boobilwe, mwebo mulemenwe. 
Sombi pacikani cakweelanina ndaamba ayi mwebo bulya nomucite buboni buunji, ncibotu kwaamba ayi mucafwe baabo bapengete. Lyalo mwaakupenga abalo balaakumucafwa. Ubo ndikuba kweelanina. 
Bweenka bwaamba Malembo akwe Lesa ayi, “Uyo wakatebula shiinji taakwe kuba ashakeendilila, alakwe uyo wakatebula shiniini taakwe kubulisha.”
Ono aalumbwe Lesa ulengesha Taitasi kulyaaba bweenka mbotulyaaba aswebo pali ndimwe. 
Ceebo taakwe kucitabo sheesho sheenka nshitwakamwaambila, mukwiinga wakalinga kulyaabite kale mwiine kwisa kooko. 
Twamutuma amushominyineesu uyo ulemekwa abuumbi mushoonde shoonse ceebo ca mulimo wakwe wakushimikila Makani Abotu. 
Kuteshibo boobo, sombi wasalwa ashoonde akutumwa kwaamba ayi tweendaakwe mumulimo wa luse ngotucite. Shoonse ishi tutooshicita mukupa bulemu Mwaami Jesu akutondesha kwaamba ayi tulisunishi kucafwa bashominyineesu bakandu.
Tatusuni kulengesha bantu kutalika kutongooka panshila njetutokweendelesheshamo shipo shakapekwa amyoyo yoonse sha mushobo wooyu. 
Ceebo tulisuni kucita shiluleme, kuteshibo pameenso aMwaami peenka, sombi akubantu.
Pantu pomwi ambabo twatuuma aumwi mushominyineesu musankwa. Ngumuntu ngotwakeelesha mushintu shiinji, ono twakacana kwaamba ayi ulayandishisha abuumbi kucafwa. Bulya weendaawo kuyandishisha kucafwa ceebo waba alushomo lunene muli ndimwe. 
Ono amwiibaluke kwaamba ayi Taitasi ngumusebenshima alimwi tulasebensela pantu pomwi mukucafwa ndimwe. Bashominyineesu bamwi abo besa anguwe, batookwiimikanina shoonde alimwi mulimo wabo ulaleta bulemu kuli Klistu. 
Amutondeshe basankwa abo ayi mulibabasuni. Shoonde shoonse shaakunyumfwa cikani ico, shilaakushinisha kwaamba ayi kumulumbaisha kwesu nkwalushinisho.
Ono tacicite ncito nabi ndabula kumulembela shamulimo wa lucafwo kubashominyineesu muJudeya. 
Ceebo ndishi kwaamba ayi mulayandishisha kucafwa alimwi ndakamulumbaisha abuumbi kubene Makedoniya. Ndabaambila kwaamba ayi, “Bashominyineesu muAkeya balinga kulibambite kucafwa kuswabo mwakali.” Aboobo kuyandishisha kwanu kwalengesha ayi bantu baanji bayande kucita mulimo uyu. 
Paceebo ceeco ntootuma bashominyineesu abo kwaamba ayi kumulumbaisha kwesu kuboneke ayi nkwalushinisho. Bweenka mboondwiita bene Makedoniya kwaamba ayi munoolibambite kupa. 
Ceebo na ndashika uko abashominyineesu bamwi bene Makedoniya, akucana kwaamba ayi tamukwe kulibambila shalucafwo, sa te inga twafwa nsoni abuumbi ceebo cakumushoma bunene? Ono mwebo teshi shakwaamba. 
Aboobo ndakayeeya ayi cilyeelete kusengesha bashominyineesu kwaamba ayi mbatanjishe kooko mukubamba shipo nshemwakashomesha. Lyalo ndyeshi cikaboneke ayi mulapa ceebo mulisuni, kuteshi kukakatishikwa.
Amwiibaluke kwaamba ayi uyo ushanga shiniini, ulatebula shiniini, sombi uyo ushanga shiinji, ulatebula shiinji. 
Womwi awomwi ulyeelete kupa kweelana amoyo mbowayanda, kuteshi myoyo yobilo nabi kukakatishikwa ceebo Lesa ulisuni bantu bapa cakusangalala. 
Lesa ulakonsha kumupa shoolwe shiinji abuumbi ayi lyoonse munoocite shintu shakulicafwa nobeene ashintu shiinji shakucitisha milimo yoonse ibotu. 
Bweenka bwaamba Malembo akwe Lesa ayi,
Lesa ngoopa mbuto muntu kwaamba ayi ashange alimwi ulapa acakulya. Aboobo ulaakumupa mbuto njemukonsha kushanga akukomenesha shishango shanu. Lyalo ceebo ca nkumbu shanu ulaakulengesha ayi mukatebule shiinji. 
Ulaakumubilisha cakwaamba ayi lyoonse mwebo nkunoocitabo milimo ya luse. Aboobo bantu baanji balaakulumba Lesa ceebo ca shipo nshetutoobatolela. 
Ceebo mulimo uyo wa luse taweelibo mukucafwa bashomi mushintu nshebatacite, sombi cibolaawo bantu baanji balalumba Lesa abuumbi. 
Mulimo uyu ulaakutondesha ayi mulashomeka alimwi baanji balaakulumbaisha Lesa ceebo ca mbuli mbomushimikila akunyumfwila bwaamba Makani Abotu apali Klistu. Peculu lya waawo balaakulumbaisha Lesa ceebo mulabaana ambabo akubaana abantu bamwi boonse nshemucite cakusangalala. 
Aboobo bananoomupailila calusuno lwiine lwiine ceebo ca luse lwiindaawo Lesa ndwaamutondesha. 
Atulumbe Lesa ceebo ca cipo ncaakatupa, ico nceenga tatukoonshi kusansulula.
Nebo nePaulo, ntooyanda kumusenga ono. Bantu balaamba ayi na kaandi amwebo ndalibombya, sombi na nkaantabete amwebo ndamukalalila. Kwiinda mukulibombya ankuumbu shakwe Klistu ntoomusenga ayi 
mutankakatishi kwaamba ayi nkese abukali ceebo ncakwiila ndakonsha kukalalila bantu abo batuyeeyela ayi tulacita mulimo wesu mubuntu. 
Ee, tuli bantu, sombi tatulwaani bucita bali mubuntu. 
Shilwanisho nshetusebensesha teshi sha pacishi ca panshi, sombi nsha nkusu shakwe Lesa isho shinyonyoola bulwani bwa bubi. 
Tulamanisha kupikishanya akulisumpula uko kulengesha bantu ayi bateshibi Lesa. Tulakoma miyeeyo yoonse kwaamba ayi ibe yeeyo inyumfwila Klistu. 
Ono mwaakubonekabo ayi mutoonyumfwila Klistu cakumaninina, tulilibambite kupa mulandu uyo woonse utanyumfwili.
Amubone shimucitikila. Na kuli muntu uliyeeyela kwaamba ayi ngwakwe Klistu, ncibotu aliyeeye alimwi ceebo swebo tuli bakwe Klistu bweenka mbwaabete lakwe. 
Nakubi kwaamba ayi ndaindilisha paniini kulilumbaisha ceebo ca nkusu nshaakatupa Mwaami Jesu, isho shakumuyaka kuteshi kumumwaya, nshinyumfwi nsoni, sobwe. 
Nshisuni kuboneka anga ntoomukonga mumakalata ngoomulembela. 
Ceebo umwi inga waamba ayi, “Makalata ngaaleemba Paulo alicite bulemu alimwi ankusu. Sombi ndyaaba aswebo ulaboneka anga ngumubombu alimwi kwaamba kwakwe nkuubu.” 
Sombi muntu wa mushobo uyo ulyeelete kwishiba ayi taapu bupusano buliiwo pakati ka sheesho nshetulemba nditutabete amwebo, ansheshi tukacite twaakunooli kooko.
Tatubete mbuli baabo. Swebo tatukoonshi kulyeeleka nabi kulikoshanisha abaabo balibika mpobatabete. Na balyeeleka bene kubeene akulikoshanisha beene kubeene, ingayi tababete basongo. 
Ono swebo, kulilumbaisha kwesu teshi kukeendilile manyinsa amwi. Tulalilumbaisha mukati ka manyinsa a milimo iyo Lesa njaakatupa. Ncakwiila amwebo muli mumanyinsa a milimo iyo. 
Ceebo cakwaamba ayi muli mumanyinsa ayo, tatukwe kwaindilila nditwakesa kuli ndimwe akumushimikila Makani Abotu apali Klistu. 
Aboobo tatulilumbaishi pamilimo yakacita bamwi kusotoka manyinsa Lesa ngwaakatupa. Sombi tulayanda ayi lushomo lwanu lukomene alimwi ayi tukakonshe kucita milimo imwi iindaawo pakati kanu, kweela mumanyinsa Lesa ngwaakatupa. 
Nkokwaamba ayi tukashimikile Makani Abotu amushishi shicanika kusotoka kooko. Ceebo tatusuni kulilumbaisha pamulimo wakacita umwi muntu mumuunda wakwe.
Bweenka bwaamba Malembo akwe Lesa ayi, “Sombi uyo usuni kulilumbaisha, aalilumbaishe paceeco cakacita Mwaami Lesa.” 
Mukwiinga teshi wooyo ulilumbaisha mwiine utambulwa, sobwe. Sombi ngooyo Mwaami Lesa ngwaalumbaisha.
Ndasenga kwaamba ayi mundekelele mubuluya bwangu. Ono amundekeleleeko! 
Ndamufwita munyono bweenka mbuli Lesa. Mwebo muli anga ngumooye utana kukumanawo kale amusankwa, uyo ngondakamamikisha kumusankwa womwibo, Klistu. 
Sombi ndiloondete kwaamba ayi bweenka mbuli nsoka mboyakabeca Efa mubucenjeshi bwa njiyo, amwebo inga mwabecekwa, lyalo mwacileka kulyaaba kuli Klistu amyoyo yoonse. 
Ceebo na kwesa muntu utooshimikila Jesu umwi uteshi wooyo ngotwakamushimikila, na mwatambula mushimu umwi uteshi wooyo ngomwakatambula, nabi kutambula makani amwi ateshi ayo ngomwakatambula, mulafwambaana kukonkela cakutayeeya.
Ntooyeeya ayi nshiindwiiwo kubaabo mbomwaamba ayi, “Batumwi beendaawo.” 
Mpashi nshina kucishiba kwaamba kabotu, sombi lushibo ndicite. Ici twakacaamba patuba munshila amushintu shoonse.
Ndakalibombya kwaamba ayi mwebo musumpulwe ceebo ndakamushimikila Makani Abotu akwe Lesa cakutamulipilisha. Sa ndakabisha kucita boobo? 
Lucafwo loonse ndindakalinga kusebensela pakati kanu lwakalinga kuswa kushoonde shimwi. Ico cakalinga kuboneka anga ntoopamba shoonde isho kwaamba ayi ncafwe ndimwe. 
Paciindi ndindakalinga amwebo, ndakalinga kuyanda lucafwo lwa maali, sombi nshikwe kupensha ndimwe. Bashominyineesu bakaswa kuMakedoniya bakampa shoonse nshendakalinga kuyanda. Nshikwe kupensha ndimwe palucafwo alimwi teshi mupeenshe bulya, nabi bumwi bushiku. 
Kwiinda mulushinisho lwakwe Klistu luli muli ndime, taaku eshi akankashe kulilumbaisha uku mucishi coonse ca Akeya. 
Sa ntokwaamba boobo ceebo cakutamusuna? Sobwe, Lesa ulishi kwaamba ayi ndimusuni!
Ntootolelela kucita nceentoocita bulya kwaamba ayi bamwi babule ceebo cakulilumbaisha, akwaamba ayi balacita mulimo uyu bweenka mbuli ndiswe. 
Ceebo bantu abo mbatumwi babeshi, mbasebenshi beshi kuya cicenjeeka ayi baboneke anga mbatumwi bakwe Klistu bancinencine. 
Anu tacikankamanishi mukwiinga alakwe Satana ulalisandula kuboneka anga ngumunjelo wa mumuni. 
Aboobo tacikankamanishi kwaamba ayi abalo basebenshi bakwe balayubila mukuboneka anga mbasebenshi ba bululami. Meelelesho abo alaakuba bubete milimo yabo.
Ntooboshaawo kwaamba ayi taaku muntu weelete kumbona anga ndimuluya, sombi na kamuyeeya boobo, amuntambule mbuli muntu muluya ayi anebo noolilumbaisha paniini. 
Nshintookonkelesha Mwaami Jesu ndintoolilumbaisha boobo. Ntokwaambabo anga ngumuntu muluya. 
Bantu baanji balalilumbaisha mubuntu bwabo, anebo andilumbaisheewo yaaya! 
Mwebo mbuli mbomulyaamba ayi muli basongo, aboobo baluya mulabatambula cakukondwa. 
Ceebo mwebo mulakondwa bantu bamutola mubusha, na bamunyengelela shintu, na bamubeca, na bamulenga buluya nabi bamuuma mpaka kumeenso. 
Ono cilalensha nsoni kwaamba ayi tetwakalinga kukonsha kucita shintu sha mushobo uyo ceebo tetwakalinga bayumu.
Sa balo mbaEbulu? Anebo ndi muEbulu. Sa mbene Isilaeli? Anebo ndi mwine Isilaeli. Sa mbamulunyungu lwakwe Abulaamu? Anebo ngumushobo womwi. 
Sa mbasebenshi bakwe Klistu? Nebo ndeendaawo. Ndaamba anga ngumuntu ucinkukite. Nebo ndeendaawo kusebensa ankusu, mankanda akwaangwa, mankanda akukwipwa cakutasekana, amankanda akuboolela pakalindi. 
Mankanda osanwe bamaloba ba baJuda bakankwipa misako ili makumi otatwe, yosanwe ayone. 
Ndakakwipwa misako mankanda otatwe kubeendeleshi bene Loma, alimwi ndakoomwaawo mabwe linkanda lyomwi. Bwaato bwakamfwitaawo mankanda otatwe alimwi bushiku bumwi ndakalinga kuseelabo pamaanshi mashiku amalumwi. 
Munyendo shiinji ndakalinga kupulukila kwempe kumaanshi, kubapambi, kubaJudama, kubaswamashi bakunsengwe, mumandabala anene, mumisena yatakalinga kwikala bantu, mulweenge lulaamfu akubashominyineesu babeshi. 
Lyoonse ndakalinga kuyuwaana, mankanda maanji nshindakalinga koona tulo. Liinji liinji ndakalinga kufwabo nsala anyotwa. Alimwi liinji ndakalinga kubula shakulya, kufwa mpewo mukubula ŋanda ashakufwala. 
Peculu lya shimwi shoonse, lyoonse ndacanika akulisukama kunene abuumbi ceebo ca shoonde shoonse. 
Na umwi walefuka, anebo ndalefuka. Na umwi wawita mucibiibi, nebo ndoongumana.
Na ndyeelete kulilumbaisha, ndaakulilumbaisha pashintu shitondesha mboondefukite. 
Lesa alimwi Ishi Mwaami wesu Jesu, uyo weelete kulumbaishikwa lyoonse alyoonse, ulishi ayi nshintoobeca. 
Ndindakalinga muDamasikasi mweendeleshi wa mwaami Aletasi, wakabika beshikulindilila paminjililo yoonse ya ndabala inene iyo kwaamba ayi bancaate. 
Sombi ndakapushilwa pacipense ca mulubumbu akundeleesha mumutaanga, lyalo ndakaloboka kuswa mumaansaakwe.
Ndyeelete kulilumbaisha nakubi kwaamba ayi taaku mpindu. Ono bulya ntokwaamba shasheesho nshindakabona anga mushiloto asheesho shakanjubulwita Mwaami. 
Ndishi musankwa umwi ushoma muli Klistu wabwesekwa akutolwa kwiculu kwiine. Pakeenda myaaka likumi ayone ici ndicakacitika. Nshishi na cakacitika cancinencine, na wakalinga kubonabo anga muciloto, Lesa eenkabo ngooshi. 
Ndabooshaawo, ndishi kwaamba ayi musankwa uyu wakasompwetwa kuMusena ukondelesha. Nshishi na ncakwiila cakacitika ici, na wakalinga kubona anga muciloto, Lesa eenkabo ngooshi. 
Kumusena uko wakanyumfwa shintu isho muntu nshaatakonshi kusansulula alimwi nshaatakwe kusuminishikwa kwaamba. 
Aboobo ndaakulilumbaisha ceebo ca musankwa uyo, sombi teshi nkalilumbaishe palwaangu citobo pashintu shitondesha mboondefukite. 
Nabi na ndayanda kulilumbaisha, inga nshibiiwo muluya ceebo inga kaaŋamba shalushinisho. Ono teshi nkalilumbaishe mukwiinga nshisuni umwi muntu kwaamba ayi akanjeyele kwiinda pasheesho nsheencita akwaamba.
Ono kwaamba ayi ntalisumpuli bunene ceebo ca sheesho shikankamika nshindakayubulwitwa, ndakabikwa muumfwa mumubili uyo wiimfwi muciimo ca mutumwi wakwe Satana utoonguma kwaamba ayi ntalilumbaishi. 
Ndakapaila kuli Lesa mankanda otatwe kwaamba ayi cintu ici acikusheemo. 
Sombi wakankumbula ayi, “Luse lwangu lulikwene pali ndiwe, ceebo nkusu shangu shilaboneka bunene na koolefukite.” Ono nanoolilumbaisha cakukondwa ceebo cakulefuka kwangu kwaamba ayi nkusu shakwe Klistu shibe pali ndime. 
Aboobo ceebo cakwe Klistu ndikondetwe kulefuka, kutukanwa, kupenga, kupenshekwa alimwi amakatasho. Mukwiinga, muciindi ndyeendefukite, lyalo ndyeenjuma.
Ono ntoocita anga ngumuntu muluya! Sombi ndimwe mwanengesha kuba boobo. Mwebo ndimwe mwakalinga kweelete kunumbaisha ceebo nakubi kwaamba ayi taaku mboombete, sombi abo mbomwaamba ayi, “Batumwi beendaawo,” tabanyindiiwo. 
Shaankamiko ashitondesho sha nkusu sha kwiculu, isho shitondesha butumwi bwangu bwancinencine shakacitwa pakati kanu cakukalika moyo. 
Sa kuliiwo cintu cimwi ncendakacita kushoonde shimwi ico ncitakwe kucita kuli ndimwe, kulekabo cakwaamba ayi nshikwe kumupensha pashintu nshendakalinga kuyanda? Nobamakwesu amundekelele na nkokulubya uko.
Bulya luno ndwatatu ndoondibambite kumufwakashisha. Alimwi teshi nkamupensheewo ceebo nshintokweendela shintu shanu, sombi mwebo nobeene. Teshi baana beelete kubamba shiyanda bashali, sombi mbashali babamba shiyanda baana. 
Ndisangalete kusebensesha shoonse nsheencite anebo nemwiine ceebo cakumucafwa. Ono sa mulyeelete kunsuna paniini ceebo ndimusuni bunene?
Cimwi ciindi inga mwasumina kwaamba ayi nshikwe kumupenshaawo. Sombi umwi inga waamba ayi ndakalinga kucenjete, alimwi ndamwiinda kumaano ashintu shabubeshi. 
Ono munshilanshi? Sa ndakamunyengelelaawo kwiinda mubaabo mbondakatuma? 
Ndakasenga Taitasi kwaamba ayi ese amufwakashishe alimwi ndakamutuma pantu pomwi amushominyineesu umwi. Sa inga mwaamba ayi Taitasi wakamunyengelelaawo? Sa lakwe anebo tatusebenseshi muyeeyo womwi? Sa buumi bwesu tabukoshenye?
Mpashi mulayeeya kwaamba ayi lyoonse ili twakalinga kunooliimikaninabo kuli ndimwe. Sobwe! Tulaamba kweelana abuyanda Klistu pameenso akwe Lesa alimwi shoonse nshetucita shilacitwa kwaamba ayi mwebo nomusunikwi, mucafwikwe. 
Ceebo ntooloonda kwaamba ayi ndaakwisa uko ndaakumucana kamutabete mbuli mbondakalinga kumuyeeyela, nabi mwebo kumbona mbomutasuni. Ntooloonda ayi ndaakucana kwaambana, munyono, bukali, kulisuna, matushi, kufuya, kulisumpula akunyonyongana. 
Ntooloonda kwaamba ayi ndaakwisaako alimwi, Lesa inga wanengesha kunyumfwa nsoni pameenso anu mukwiinga ndaakutalika kulila ceebo ca baabo boonse bakabisha kale kale, batana kusanduka kuswa kushibiibi shabo sha lunkumbwa, cikololo ashimwi shoonse shakutalilemeka.
Ono luno ndwatatu ndoondibambite kwisa kooko kuli ndimwe. Malembo akwe Lesa alaamba ayi, “Makani oonse alyeelete kwiimikaninwa abakamboni bobilo nabi botatwe.” 
Ndakacenjesha bantu abo bakabisha abamwi boonse alimwi bulya ntoomucenjesha kaantabete amwebo, bweenka mbuli mbondakacita mulweendo lwabili kaandi amwebo, ayi ndaakwisa alimwi teshi nkanyumfwilewo nkumbu bantu abo. 
Ono ndyeshi mukabone citondesho kwaamba ayi Klistu ngowaamba muli ndime. Taalefuki pakumucita mbomweelete, sombi ulatondesha nkusu shakwe pakati kanu. 
Ceebo nabi wakapopwa pamucilingano mukulefuka kwa buntu, ngumuumi kwiinda munkusu shakwe Lesa. Tulilefukite muli nguwe, sombi munkusu shakwe Lesa tulaakuba boomi anguwe kwaamba ayi tukamucite bweelete.
Amulyeeleshe nobeene akuliyeeya na mulicite lushomo. Sa tamwishi kwaamba ayi Klistu uli muli ndimwe? Na tacibete boobo, ingayi mwaalilwa! 
Ndishomete kwaamba ayi mulakonsha kubona ayi tatukwe kwaalilwa, sobwe. 
Tulamupailila kuli Lesa kwaamba ayi mutabishi, kuteshi kwaamba ayi tulisuni kutondesha ayi twookonsha, sombi ayi mucite shibotu, nabi swebo twaboneka ayi twaalilwa. 
Mukwiinga swebo tatukoonshi kucita shiteendelani ashalushinisho, sombi kucita shalushinisho. 
Swebo tulasangalala kwaamba ayi tulilefukite, mwebo muli bayumu. Aboobo ncetupailila nkwaamba ayi mukaswitilile kabotu. 
Ndamulembela ishi kaantana kwisa uko, kwaamba ayi ndaakwisa uko, ntakasebenseshi nkusu shangu cabukali. Mwaami wakampa nkusu isho ayi njake coonde kuteshi kumwaya.
Ono nobamakwesu, amucaale kabotu. Amululamike buumi bwanu, mukutike milasho yangu. Kamunyumfwana, mwikale muluumuno. Lyalo Lesa shilusuno aluumuno ulaakuba amwebo.
Amwaanshanye mulusuno lwiine lwiine.
Luse lwa Mwaami Jesu Klistu, lusuno lwakwe Lesa alimwi abwanabwankashi bwa Mushimu Usalashi shibe amwebo noonse.
Empty verse
