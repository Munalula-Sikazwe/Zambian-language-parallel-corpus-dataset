  Kalata kufuma kuli Paulo, mutumwa wakwe Klistu Yesu kupitila mu kulonda kwakwe Leza, pamwi na Timoti mwina witu.
 Leza Tata nu Mwene witu Yesu Klistu amupeele cikuku nu mutende.
  Lekini tutaizye Leza nupya Isi wakwe Yesu Klistu Mwene witu. Wene a Tata wa luse, Leza ali ntulo ya kutekeziwa konsi! 
 Wene akatwazwa mu ntazi zitu zyonsi, pakuti naswe tungaya na maka akwazwa antu yauze yano akweti intazi zya misango yonsi, tula tukuomvya kutekeziwa kuli kumwi kuno twapokelela kufuma kuli Leza. 
Wakwe vino twakumako ku macuzi aingi yakwe Klistu, vivyo kwene tukakumako ku kutekeziwa kukulu kuno Leza akatupeela kupitila muli Klistu. 
Ndi twacula, ala pamulandu wa kumwazwa kuti namwe mutuulwe. Ndi swemo twazwiwa, ala lyene namwe kwene mwazwiwa nga nu kupelwa maka akuposya nu kuteeka myenzo mu macuzi ali yamwi na yano naswe kwene twacuzile nu kuposya. 
Caleka upaalilo witu muno muli usi uwasilesile. Twamanya ukuti wakwe vino mukakumako ku macuzi itu, vivyo kwene mukakumako nu ku wazwilizyo kwene uno Leza akatupeela. 
 Inane tukulonda kumwiusya pamulandu wa ntazi zino twakweti mu muputule wa mpanga ya Asia. Ucuzi ukulu cuze cakuti twasumvile nu upaalilo witu onsi uwakuya aumi. 
Nupya twaisininkizye ukuti twali nu kufwa. Lelo cii cacitike kuti tutemelela muno tuli sweisikulu, lelo twemelele sile muli Leza, wino akaleka kuti afwe yazyukuke. 
Wene watutuuzile ku mazanzo aipisye a mfwa, Leza alatutuula. Tukweti upaalilo munoli wakuti alatutuula nupya. 
Mwemo mwatwika mu mapepo. Leza alaasuka mapepo inu aingi yano mukutupepela, nupya wene alatupolelela. Lyene na antu aingi yalataizya Leza pa kutupolelela.
Tungaitumika pano yakampingu itu yasininkizya kuno tuli ukuti umi witu muno nsi waya uwa cumi nupya uwaula ucenjezi, maka maka lino twali mu utandano namwe. Nupya twatungululwanga na maka acikuku cakwe Leza kuluta kutungululwa na mano ya untu. 
Tukamulembela sile vino mungawelenga nu kuvwa. Nkupaalila vino mulatuvwikisya, 
wakwe vino mwatuvwa sile mbali. Lyene lino Mwene Yesu alawela, mulaya ni cilumba pamulandu witu wakwe vino twaya ni cilumba pamulandu winu. 
Nasininkizye cuze pa cilumba cino mwakwata muno tuli cakuti nakweti pange lya kumutandalila nkolelo yakwe vyonsi. Mu musango uu, amuno mungapolelelwa naswe maila yaili. 
 Pano nakweti pange lya kumutandalila pakuya ku Makedoniya nga na lino ndawela kweneko, pakuti nkize nkapokelele uwazwilizyo kufuma kuno muli pakuya ku Yudeya. 
Pa kukwata pange lii uzye nemo nafutwike? Nanti uzye nkaloleka wa muntu umwi wino akati, “Ee” nanti “Awe” kuti azanzye sile antu yauze? 
Leza angatailwa, nga nani kwene ningatailwa, lino nalanda ukuti kwasuka kwitu kuno muli lyonsi ukwakuti “Ee” lelo asi “Awe”. 
 Cii, cili vivyo pamulandu wakuti Yesu Klistu Mwana wakwe Leza wene lyonsi kwene waya a “Ee” nupya atatala waya a “Awe”. Wene ali wino Siluvano, Timoti, nga nani twamunenyile pali aliwe. 
Klistu akati, “Ee” ku malayo yakwe Leza onsi. Uli mulandu uno tukavwangila muli Klistu Yesu tuti “Ameni” apa kulumbanya Leza. 
Caleka Leza akalenga mwemwe nani twimilile akomeleke muli Klistu. Leza aliwe kwene uwatusolwile 
nu kwika Mupasi wakwe mu myenzo itu kuti alangilile vino sweswe akwakwe. 
Leza ali kambone uwamanya mwenzo wane vino pa kukana mucuzya acino ntizile ku Kolinto. 
Swemo tusi angalizi pa utailo winu akumunena vino mungataila. Tukuomba pamwi namwe kuti muye a nsansa, pano utailo winu ukome.
Caleka nemo nasolwile ku ntiza kuno muli nupya kuti ntamulenga muvwe ulanda. 
Pano ndi namulenga kuvwa ulanda, lyene aweni angasyala kuti ansansamusya? Suka sile antu kwene yano ningalenga kuvwa ulanda. 
Cino nkulonda kuya nu luzango apamulandu wakuti namwe kwene muye nu luzango. Nalemvile kalata pano ntalondanga kumutandalila nu kundenga kuvwa ulanda, mucifulo cakuti mwemwe mulinzile kundenga kuya nu luzango. 
Pa nsita ino nalemvile kalata kuli mwemwe, nali mu kucululuka cuze. Manso yane yazilemo minsozi, nga nu kunyunguluka mu mwenzo. Lelo ntalondanga kuti muvwe ulanda. Nemo nalondanga sile kuti mumanye kutemwa kuno namutemwa.
Lyene muntu umwi ndi watalenga muze kuvwa ulanda, ale wene atacisile cii kuno ndi lelo kuno muli mwensi. “Nalanda cii pamulandu wakuti ntakomya mulandu kuno muli.”
Cati cilingana pali vino aingi muno muli mwati muvunuka muntu wii pakumunenola pali vino waluvyanya. 
Lelo nanti angala muntu wifya, mulinzile kumwelela nga nu kumukomelezya, kuti mutaleka auvwe ulanda nga nu kunenuka. 
Caleka nkumupapata kuti muleke wene amanye mu cumi vino mwamutemwa. 
Nalemvile kalata wiya kuti nezye kumanya ndi mukaposya mu mezyo nupya ndi munganjela muli vyonsi. 
Muntu wino mwelela nani ala namwelela, na cino namwelela nda kuno cili cakwelela ala namwelela pamulandu winu pa manso yakwe Klistu. 
Nemo nacita cii kuti ntaleka Satana aye na maka pano tuli. Pano twamanya mapange yakwe vino yaya.
Lino nafisile mu Tuloa kuti nkosole Ilandwe Lisuma lya pamulandu wakwe Klistu, nazanyile vino Mwene wayula inzila kweneko. 
Lelo nasakamikwe cuze, pano naposiwe kuzana mwina witu Tito. Caleka napakisye antu kweneko nga mpita ku Makedoniya.
Tutaizye Leza pano muli Klistu akatutungulula nsita zyonsi uku ucimvyo. Leza akatuomvya kuti kumanya kwakwe Klistu kusalangane konsi wa mununko usuma. 
Pano swemo tukoline wa mununko usuma uwa ubani uno Klistu wapela kuli Leza. Mununko uu, waya usuma ku antu akutuulwa, na kuli yao akulowa. 
Lelo ku antu akulowa, wene waya mununko wa mfwa nupya ukakoma. Lelo kuli yao akatuulwa mununko uu uwa cumi nupya ukayapeela umi. Uzye lyene aweni alinzile kuomba mulimo uwa musango uu? 
Swemo tutakoline wa antu yauze aingi, yano yakaezya kuya akama kupitila mu kukosola ilandwe lyakwe Leza. Lelo pano twaya muli Klistu tuli wa nkombe zyakwe Leza, tukakosola mu cumi kulingana nu kulonda kwakwe.
  Uzye twatandika nupya ukuitumika? Uzye naswe wa antu yauze tukulondekwa kuya na makalata akutulondola kuno muli nanti makalata akufuma kuno muli akutulondola. 
Kalata witu amwemwe, uwalembwa mu myenzo itu kuti muntu wensi angawelenga nu kuvwa. 
 Cimanyike vino mwemwe muli kalata uwalembwa na Klistu wino watumilizye sweswe. Kalata wii atalembwa na inki, lelo walemvilwe na Mupasi wakwe Leza wa umi. Nupya atalemvilwe pa vipampa vya mawe lelo mu myenzo ya antu. 
Tukuvwanga vii pano tukataila Leza kupitila muli Klistu. 
Tutakweti nsambu zyakulanda ukuti twati tucita cintu cili consi swenga pa lwitu. Leza uwatupela maka akucita vyonsi vino tukacita. 
 Aliwe kwene akatupeela maka akutumikila mu upangano upya. Upangano uu usi pa masunde yano alembwa, lelo pa Mupasi Wamuzilo. Masunde yano alembwa yene yakaleta imfwa, lelo Mupasi Wamuzilo wene akapela umi. 
 Masunde yalemvilwe pa vipampa vya mawe, nga lulumbi lwakwe Leza lwalolike lino yapilwe kuli Mose. Masunde yalenzile cinso cakwe Mose kuyengesa cuze cakuti aina Izlaeli yaposiwe kulolekesya penepo, nanti angala kuyengesa kwali mu kuzima. Ndi Masunde yano yakaleta imfwa, yapilwe nu lulumbi lwa musango uu, 
uzye lyene lulumbi lwa kuomba kwakwe Mupasi Wamuzilo lutalalusya? 
Ndi mulimo wakulenga kuti antu yavunukwe wali uwa lulumbi, nga lyene mulimo wakulenga kuti antu yaye aololoke pa manso yakwe Leza uzye utalalusya kuya uwa lulumbi? 
Pano vintu ivyali nu lulumbi ndakai vitakweti, pamulandu wa lulumbi ululusilepo lukuloleka ndakai. 
Masunde yene yapilwe nu lulumbi luno lwazimile. Lelo lulumbi lwa upangano upya lwene lukulu kuluta, pano lutalatala luzime. 
Pamulandu wakuya nu upaalilo uu, twati tupama cuze. 
 Swemo tutakoline na Mose, wino wavimvile nsalu pa usyu wakwe pakuti aina Izlaeli yatalola kuno kuyengesa kukuzima nu kusila. 
Mu cumi mano yao yali muli kupi. Ni lelo kwene insalu ikayavimba lino yakuwelenga zya mu upangano wa mpiti. Insalu ingavimbuka sile lino muntu waya muli Klistu. 
Ni lelo kwene lino Masunde yakwe Mose yakawelengwa, yakampingu ya ina Izlaeli yakavimbwa 
 lelo muntu ndi waseleukila ku Mwene alino insalu ino ikavimba ikafumiwapo. 
 Mwene ali Mupasi. Acino kuno Mupasi wa Mwene ali ukuli untungwa. 
Caleka mausyu itu yatavimbwa. Yakalanga kuyengesa kwa lulumbi lwa Mwene akatulenga kukolana nawe ndi vino cinso ca muntu cikaloleka mwi galasi. Mwene ali Mupasi akatusenula kuti tukolane nawe nu kuya nawe mu lulumbi.
Leza mu mizu yakwe watupela mulimo uu kuti twaomba. Acino tusyatonta. 
Swemo tusyacita vintu vya nsonyi vino vikacitwa mu nkama. Caleka tusyacita vya usomvi nanti kupililika Ilandwe lyakwe Leza. Leza ali kambone witu ukuti vino tukulanda vyene ivya cumi. Caleka antu yauze muli yakampingu yao yangasininkizya ukuti sweswe yakutailwa. 
Ndi kuli cimwi cino cafiswa ica pamulandu wi Landwe lino tukakosola, ale cafiswa ku antu yano akulowa. 
Yene yatataila, pano Satana wino ali leza uwa nsi ii, walesyanya kuti yatalola luswepo ululi Ilandwe Lisuma lya pali Klistu uwa lulumbi. 
Kukosola kwitu kusi kwa pali sweswe, lelo tukakosola Ilandwe ukuti Klistu u Mwene. Naswe sweswe yaomvi inu sile pamulandu wakwe Klistu Yesu. 
 Calembwa mu malembelo cati, “Leza watile kuye luswepo, luyako.” Luswepo luyengesa mu mfinzi. Lyene ndakai Leza kwene wiyo akuyengesa mu myenzo itu kuti antu yamanye vino lulumbi lwakwe lukaloleka muli Yesu Klistu. 
Swemo tukoline wa nyungu muno cuma cii casungwa. Maka ya umi yakafuma kuli Leza, asi kuno tuli. 
Lingi tukacula, lelo tusitonta. Nanti ndi twatwisika tusyata kupaalila. 
Tukazunyiwa, lelo tusitazyelwa. Nanti yatufwanta tusyacimba. 
Lyonsi tukapita ni mfwa yakwe Klistu mu mili itu kuti umi wakwe waloleka mu mili itu. 
Swemo tuli aumi lelo pamulandu wakwe Klistu lyonsi twaya mu uzanzo wa mfwa. Pakuti umi wakwe Klistu waloleka mu mili itu ikafwa. 
Caleka swemo tukaya mu mfwa, lelo cikasenula kumupeela umi. 
 Calembwa mu malembelo cati, “Navwanzile pano nakweti utailo.” Naswe twakwata utailo uli onga na uwo. Caleka tukavwanga 
pano twamanya ukuti Leza wino wazyukwile Mwene Yesu, naswe kwene alatuzyukula pamwi na Yesu nu kutufisya pa manso yakwe pamwi namwe. 
Vii vyonsi vyacisilwe pamulandu winu, pakuti vino cikuku cikufika ku antu aingi vivyo kwene cikungilizya ntaizyo ku lulumbi lwakwe Leza.
Swemo tusyanenuka. Mili itu ikucucuka, lelo sweisikulu tukukomeleziwa mu myenzo cila wanda. 
Macuzi itu angupale ansita inono, lelo yakatuletela lulumbi lukulu kuluta pa macuzi nupya ulwa pe. 
Uli mulandu uno swemo tukaika mano pa vintu vino vikaloleka asi pa vintu vino visyaloleka. Vintu vino vikaloleka vyene visyaikalilila lelo vintu vino visyaloleka vyene ivya manda pe.
Umwili uno twakwata pano pansi waya wa mutanda. Twamanya vino umutanda ndi waca ononeka tukweti ng'anda yuze kwi yulu, yene itakulwa na makasa ya antu nupya iyape na pe. 
Lino tucili pano pa nsi, tukateta pano tukulonda kwikala mu wikalo ulya uwa mwi yulu. 
Tukulonda kuuzwala wa nsalu kuti tutaya tupu. 
Swemuno tuli mu mutanda uu tukanyomelwa nupya tukateta. Tusyalonda kusya mili ino ilafwa, lelo tukalonda kuzwalilapo yuze ino italatala ifwe. Pakuti icikafwa cizimiwe ni cisyafwa. 
Leza aliwe watuteyanyizya kusenulwa kuu nga watupela Mupasi Wamuzilo mu myenzo kuti alangilile vino sweswe akwakwe. 
Acino lyonsi twaya akomeleke! Lyonsi lino tuli mu mili ii, ala tuli kutali nu Mwene. 
Lelo tukaikala umi wakutaila, usi uwa pali vino tukalola. 
Tulinzile kuya akomeleke, pamulandu wakuti catuzipila kusya mili ii kuti tuye mu wikalo wa Mwene. 
Kuluta pali vyonsi, nanti cingaya uli, swemo tukulonda kuzanzya Mwene lino tuli pamwi nawe mu wikalo wakwe nanti lino tuli kutali kufuma kunoli. 
 Pano swensi kwene tulimilila nkolelo yakwe Klistu, kuti atupingule. Cila muntu alapokelela viine ni milimo ino wacita muno nsi, iipe nanti isuma.
Twamanya vino cikasenula koopa Mwene, caleka tukaezya kukonkomezya yauze kucita cii. Leza watumanya mu ufumaluke, nupya nkupaalila vino mu myenzo inu naswe kwene mwatumanya. 
 Tusyakuitumika kuno muli lelo tukuvwanga kuti mungaya ni cakwasuka yano akailumba pali vino muntu akaloleka, ukuluta pali vino muntu waya mu mwenzo wakwe. 
Ndi twaloleka avulungane ale pamulandu twacindika Leza. Lelo ndi twaloleka amano ale pamulandu wakumwazwa. 
 Kutemwa kwakwe Klistu ukukatupindulula pano twamanya kwaula kutwisika kuti muntu wenga wafwilile antu onsi, lyene swensi kwene twakuma ku mfwa yakwe. 
Klistu watufwilile swensi. Wafwile pakuti tutaikala umi uwakuizanzya, lelo uwakuzanzya wino uwafwile nupya wazyukwike pamulandu witu.
Caleka ndakai tusyapingula antu kulingana na vino yakaloleka. Nanti angala pa nsita imwi twatazile tupingula Klistu kulingana na vino muntu akaloleka, lelo ndakai tusyacita vivyo. 
 Lino umuntu wailundanya kuli Klistu, wene akaya ciumbwa cipya. Vyampiti vyasila, vyonsi vikaya vipya. 
Leza aliwe uwacita vii vyonsi. Wene watumile Klistu kupanga mutende pakasi kakwe Leza naswe, nupya watupela mulimo uwa kupanga mutende pakasi kakwe umwisikulu na antu. 
Cino tukusenula cakuti Leza akupanga mutende pakasi kakwe na antu muli Klistu. Nupya wene watupela mulimo uwa kusalanganya ilandwe ilya kupanga mutende. 
 Twatumilwe kuya nkombe zyakwe Klistu, Leza umwisikulu akumupapata kuti mupange mutende pakasi kinu na aliwe. 
Klistu atatazile aifye! Lelo Leza wamucisile wakwe kaifya pamulandu witu, kuti muli Klistu tukume ku wololole wakwe Leza.
Mu kuomba pamwi na Leza, lyene tukumupapata kuti mwapokelela cikuku cakwe Leza, mutaleka cikuku ciye caula mulimo. 
 Leza walanda mu malembelo ati,
Swemo tusyakulonda umwi azane kuluvyanya mu mulimo witu, acino tukwezya na maka kuntaleta intazi. 
 Lelo mu vintu vyonsi vino tukacita tukalanga ukuti mu cumi sweswe aomvi yakwe Leza. Lyonsi tukateeka myenzo nu kuzizimizya nanti tukweti intazi zingi, ucuzi nga nu kutitikiziwa. 
 Tumwanga, twanyepwanga mu man'ganda ya minyololo nga nu kuciswa mu zya mpanzela. Twaombesyanga nupya tutalalanga tulo nanti kulya. 
Tukailanga nupya ukuya aomvi yakwe Leza mu kuswepa kwa myenzo itu, mukumanya vya cumi, mu kuteeka myenzo, nu mukuya nu luse na Mupasi Wamuzilo, nga nu kutemwa kuno twakwata ukwa cumi, 
tukalanda ivya cumi nga na maka yakwe Leza yaomba muno tuli. Tukaomvya vyanzo vya wololoke kwi kasa itu lunji ni limani kwene.
Antu yakatucindika nupya yakatusaalula. Tukatukwa nga nu kutasiwa. Antu yakati sweswe ya ufi, lelo swemo tukavwanga cumi. 
 Swemo tutamanyikwa kuli yauze, lelo twamanyikwa ningo kuno muli. Yakati tuli nu kufwa, lelo tucili nu umi. Antu yatuvunuka, lelo yatatukoma. 
 Yakati sweswe ya ulanda, lelo tukazanga lyonsi. Yakati sweswe apina, lelo tukalenga antu aingi kuya akama. Yakati tutakweti nanti cimwi, lelo tukweti vyonsi.
  Mwe yacuza amu Kolinto, tukalanda cumi lino tukamunena ukuti twayula myenzo itu kuno muli. 
Asi sweswe twayala myenzo kuno muli. Lelo mwemwe mwayala myenzo inu kuno tuli. 
Ndakai nkulanda kuno muli ndi vino ningalanda ku ana yane kwene. Nkumupapata, yulini myenzo inu kuno tuli.
Fuminiko ku antu atataila! Uzye muntu musuma angalemana uli nu muntu mwipe? Uzye wololoke vingalemana uli nu ui? Uzye uluswepo ni mfinzi vingaya pamwi? 
Uzye Klistu a cuza wakwe Satana? Uzye ataila Mwene yangalemana uli na antu atamutaila? 
 Uzye ng'anda yakwe Leza vingalemana uli nu tuluwi? Sweswe ng'anda ikulu yakwe Leza wa umi, ndi vino Leza umwisikulu walanda wati, “Ndikala pamwi na antu yaa nga nu kupita pakasi kao. Ndaya Leza wao, nao yalaya antu yane.” 
 Nupya Mwene wavwanga wati,
  nu kuya So. Namwe mulaya ana yane
Mwe yacuza, Leza uwacita malayo yaa. Acino tulinzile kufumako ku vintu vyonsi vino vikakowezya mili nga ni mipasi itu. Acino pa koopa Leza twaezya kuya amuzilo.
Tupokelelini ni myenzo inu yonsi! Tutaifya umwi, tutatala umwi mulandu, nanti kucenjezya umwi. 
 Ntakulanda cii pakuti mupele mulandu. Lelo wakwe vino nalanzile nkolelo, mwemo tutalatala tumwilile lyonsi lino tuli nu umi nanti mu mfwa. 
Mwemo namutaila cuze. Lyonsi nkaya ni cilumba pamulandu winu, nga nupya nkakomeleka cuze. Mu ntazi zyane zyonsi nemo ncili nu luzango.
  Na lino twafisile mu Makedoniya tutakweti kupuza kumwi. Konsi kwali intazi, kulemanila na antu yauze nga ni ngofyo mu myenzo itu. 
 Lelo Leza akakomelezya antu atonte myenzo nupya watukomelizye lino watumile Tito kuno tuli. 
Asi kwiza kwakwe Tito ukwatukomelizye sile, lelo na mazwi yano watunenyile pali vino mwamukomelizye. Wene watunenyile ukuti mwemo mukulondesya kulolana nani, na pa ulanda uno mukuuvwa nga nu kusakamala kuno mukweti pali nene ukwa kuncingilila. Na cii, candenzile kuya nu luzango lukulu.
  Pano nanti angala kalata wane wamulenzile kuya nu ulanda, ntakuuvwa ui wakuti nalemvile. Nkolelo nuvwile ui lelo ndakai cisi vivyo. Manyile vino mazwi amuli kalata wiyo yamucisile panono. 
Ndakai ndi nu luzango asi pamulandu wakumulenga kuvwa ulanda. Lelo apamulandu wakuti Leza waomvizye ulanda kwene uu, kuti aleke muzenzuke ku miyele inu. Caleka swemo tutacisile cimwi ciipe kuno muli. 
Pano ulanda uno Leza akaomvya wene ukuleta ukuzenzuka kuno kukatungulula ku ufyusi. Caleka mutalinzile kuvwa ulanda pali cii. Pano kuvwa ulanda wakwe vino amu nsi yakacita kwene kukaleta imfwa.
Mulole vino Leza wacita pa ulanda kwene uu, wamulenga kuya amukozya, nu kulenga musininkizye ukuti mwemwe yakaele, wamulenga kusoka, wamulenga kuvwa intete nu kulondesya kundola, wamulenga kuti muvunuke muntu pa kuluvyanya kwakwe. Vii vyonsi vikulanga paswe kuti mwemwe yakaele. 
 Lino nalemvile kalata, asi pamulandu wakupeela mulandu kuli wiyo uwaluvyanyizye nanti kuvwangila muntu wino wifizye. Nalemvile kalata kuti Leza amulange paswe kusakamala kuno mwatusakamala. 
Acino naswe twakomeleziwe cuze.
Namunenyile vino nkailumba pali vino mwaya, nga namwe mutandenga kuya uwa nsonyi. Ndi vino lyonsi tukulanda cumi kuno muli, avino cili pali vino nanenyile Tito ivya pali mwemwe. 
Acino Tito watemwisya mwensi kwene, maka maka ndi wiusya vino mwayelanga mazwi yakwe nga na vino mwazakazanga nu koopa lino mwamuzengile. 
Mu cumi nemo ndi nu luzango pa kumanya vino ningemelela muno muli.
Inane tukulonda kuti mumanye vino Leza walanga cikuku ku mauvi amu Makedoniya. 
Yene yeziwe cuze na macuzi yano yapisilemo. Lelo luzango lwao lwali lukulu cuze cakuti kupeela kwao kwali kukulu cuze nanti angala yali apina cuze. 
 Nkusininkizya kuno muli ukuti yene yapile kulingana na pa maka yao, nupya nu kupeela kuluta pali vino yangapeela. Kwaula kupatikiziwa, 
 yene yuzizye nu kutupapata kuti tuyazumilizye kukwata syuko lya kwazwa antu yakwe Leza mu Yudeya. 
Nao yacisile kuluta pali vino twapaalilanga. Inkolelo yene yaipile aisikulu ku Mwene nga pacisila kuno tuli, wakwe vino Leza walondanga kuti yacite.
  Acino swemo twakonkomizye Tito, wino uwatandike mulimo uu, kuti atwalilile nga na kuti amwazwe kumalila kutumikila kwene kuu ukwa kutemwa. 
Mwemo mukacita vintu vyonsi ningo kuluta muntu ali wensi. Mukweti utailo ukome kuluta. Mukalanda ningo nupya mwamanya vintu vingi kuluta. Mukalondesya kupeela, nupya mwatutemwa cuze. Caleka ndakai mulinzile kupeela kuluta vino muntu ali wensi angacita.
Nemo nsyakupeela ilamulo lili lyonsi. Lelo apa kumulanga vino antu yauze yakalondesya kwazwa, nkwezya kumanya kutemwa kuno mwakwata ndu kwa cumi. 
 Mwamanya cikuku ca Mwene witu Yesu Klistu. Nanti angala wali umukama, wene waicisile mupina kuti muye akama kupitila mu upina wakwe.
  Ilango lino nkweti ilyakuti cingamuzipila kumalila vino mwatandike mwacizo. Mwemo mwali a nkolelo, asi sile mu kucita, lelo nu mu kutemwa kucita. 
Cazipa mumalile vino mwatandike. Ndi mungapela kulingana na vino mukweti, lyene mungasininkizya ukuti mukulondesya kupeela ndi vino mwelenganyanga kucita. 
Ndi mukulondesya kupeela, Leza alapokelela uwila winu pakulola pali vino mukweti, pano asilolekesya pali vino mutakweti.
Ntakwezya kwangupazizya yamwi visendo kuti namwe munyomelwe. Lelo ica nsambu ukuti 
mwayankanyako yauze vintu lino mukweti vingi, na lino yene aulilwe. Lyene namwe lino mululilwa, lino nao yalakwata vingi, yalamwazwa. Mu musango uu, mwensi mulalingana kukwata. 
 Cili wakwe vino calembwa mu malembelo cati, “Yao akolonginye vingi yatavulilwe kuluta, nga na yao akolonginye vinono sile, yene yatulilwe.”
Tukutaizya Leza cuze pa kulenga kuti Tito alondesye kumwazwa wakwe vino naswe tukacita kuno muli. 
Lino twapapasile Tito kwiza mutandalila, wene atazumile sile. Lelo walondesyanga kwiza mwazwa mukulonda kwakwe umwisikulu. 
 Pali pamwi na Tito twatuma wenga mwina witu mu utailo wino uwamanyika cuze mu mauvi, mu mulimo uwa kusalanganya Ilandwe Lisuma. 
 Wene atamanyikwa sile lelo wasololwa na mauvi kuti apita naswe lino tukusenda uwila uu uno ulaleta lulumbi ku Mwene nga nu kulanga vino tukapaalila kwazwa. 
Tutakulonda kuleka umwi azane kuluvyanya kumwi apamulandu na vino tukuomba pa wila uu uwa kuipelesya. 
Ipange litu ilya kucita cisuma, asi sile pa manso ya Mwene, lelo na pa manso ya antu kwene.
Nupya tumatuma mwina witu mu utailo namuze pamwi na Tito. Wene twamusininkizya ningo. Mu cumi twalola maila aingi ukuti wene akulonda kwazwa. Na ndakai kwene acili akulonda kwazwa yauze nu kuluta, pamulandu wakuti mwemo wamutaila cuze. 
Tito wene muomvi unji, nupya wene akaomba pamwi nani mu kwazwa mwemwe. Ndi vino cili pamulandu wa ina itu yauze mu utailo yano akupita pamwi nawe, yene yatumwa na mauvi nupya yakaletela Klistu lulumbi. 
Mulange kutemwa kwinu kuno yali, pakuti mauvi yonsi yasininkizye cii, vino tukuitumika pali mwemwe.
  Citakulondekwa kuti mulembele pamulandu wa kwazwa kuno mwapanga kupeela ku antu yakwe Leza amu Yudeya. 
 Manyile vino mukulondesya kupeela. Acino nemo namaitumika ku alondezi ya Mwene amu Makedoniya kuti mwe antu amu Akaya mwaiteinye kufuma mwacizo. Ndakai kulondesya kwinu kwa kupeela kwalenga kuti nao kwene yalondesye kupeela. 
 Lelo ndakai natuma aina itu mu utailo kuno muli kuti kuitumika kwitu pali mwemwe kutaya ukwasilesile, na kuti muye aiteyanye, ndi vino nalavile. Cii cilasininkizya ukuti swemo tutaluvinye pa kuitumika pamulandu winu. 
Pano antu yamwi aku Makedoniya ndi yangiza pamwi nani, nu kuzana ukuti musi aiteyanye. Cii cingatulenga insonyi pano twamupile mulimo uu kuti muombe. Lelo mwemo cingamulenga insonyi kuluta. 
Acino nelenginye kuzya ina itu mu utailo kuti nkolelo iize kuno muli pakuti yangakwata kasita kakuteyanya kupoka impiya zino mwalavile. Lyene cilaloleka ukuti mukapela pano mukulondesya kupeela, lelo asi pamulandu wakupatikiziwa.
Mwiusye ukuti muntu wino akata imbezu zinono sile, wene alazombola vinono. Na wino akata imbezu zingi wene alazombola vingi. 
 Cila muntu alinzile kupeela kulingana na vino wataipingula umwisikulu kwaula kusiima nanti kupatikiziwa. Pano Leza watemwa muntu wino akapela ni nsansa. 
 Nupya Leza akweti maka akumupeela kuluta pali vino mukulonda, kuti lyonsi kwene mukwate kulingana na vino mukulonda nga nu kuluta pali vivyo pakuti mwaomba mulimo uwa kwazwa yauze. 
 Cili ndi vino calembwa mu malembelo cati,
  Leza wino akapela imbezu ku alimi nga ni vyakulya vyakuti yalye. Wene alamupeela imbezu zyonsi azisandulule nu kuvuzya uzombozi kuli yao aulilwa. 
Alamulenga kuya akama muli vyonsi kuti namwe mwapeela, pakuti antu aingi yataizya Leza pa mawila inu yano yakupokelela kufuma kuno tuli.
Pano kutumikila kwinu kuu kusyaazwa sile antu yakwe Leza, lelo kukalenga kuti antu aingi yataizye Leza. 
 Na pa usininkizyo uno kutumikila kwinu kuu kukaleta, antu aingi yalapeela lulumbi kuli Leza pa kuyela kuno mwayela Ilandwe Lisuma lya pali Klistu, lino mwazumila, nga na pa kwankana pamwi nao vintu vinu nga na yauze. 
Mu kutemwa kukulu yalamupepela pamulandu wa cikuku cakwe Leza cino wakwata kuno muli. 
 Lekini tutaizye Leza pa wila wakwe uwakuzunguka uno mazwi yatangalondolola!
  Ne Paulo, nkumupapata, ne muno antu yakati nene cantete lino ndi namwe, lelo mupame lino nsi namwe. Kupitila mu ufuke nga nu luse lwakwe Klistu nkumupapata 
 kuti mutace mumpatikizye kuya na kasokonda kuno muli lino ndiza. Pano nati nsininkizya ukuti ningaya na kasokonda kuli yao akati swemo tukacita vintu mu mapange ndi muno amu nsi yakacitila. 
Swemo tukaikala muno nsi, lelo tusyacita ndi vino antu amuno nsi yakacita 
nanti kuomvya vyanzo vya muno nsi pa kulwa ulwi. Lelo mu cifulo cakwe cii, swemo tukaomvya maka yakwe Leza yano angonona malinga ya mwanisi. Swemo tukaonona kwelenganya kwa ntumpu 
nga ni citutumusi cino cikalenga kuti muntu ali wensi atamanya Leza. Swemo tukaongola melenganyo ya antu nu kulenga kuti yayela Klistu. 
Lyene lino mwamuyela cuze, naswe tulavunuka muntu ali wensi wino akakana kuyela.
  Elenganyini ningo pa vintu vikuloleka paswe. Uzye kuku kungaya umwi wino waitaila ukuti wene uwakwe Klistu? Ndi avino cili, lekini wene aelenganye nupya pali aliwe umwisikulu, pano sweswe yakwe Klistu wakwe vino nawe kwene ali. 
Manye nemo nati njitumika cuze pamulandu wa maka yano Mwene wampela akuti mwazwe kwaula kumucisa. Lelo ntakuzewana pamulandu wa kuitumika. 
Nupya ntakumulembela makalata pakuti moofye. 
 Yamwi muno muli yakuti, “Makalata yakwe Paulo yaya na mazwi akome nupya a maka. Lelo lino ali pamwi naswe, pa manso itu, wene umutonte, nupya mazwi yakwe yasyasenula cimwi.” 
Muntu wa musango uu alinzile kumanya ukuti pasi ulekano pakasi ka mazwi yano tukalemba mu makalata itu lino tuli kutali nga na pali vino tulacita lino tuli pamwi namwe kuko.
Tutange twezye kuilinganya nanti kuikolanya na antu akailola ukuti yalusile auze. Lelo lolini vino yatumpa pa kuilinganya nu kuikolanya aisikulu. 
Swemo tutangaitumika kuluta pa cipimo. Lelo tumaikalilila mu cipimo ca mulimo uno Leza watutumile kwiza omba, kufika na kuno muli kwene. 
Tusyakulusya pa cipimo, kwati limwi tutafisile kuno muli. Swemo twali ankolelo kwiza kuno muli ku kukosola Ilandwe Lisuma lya pali Klistu.
  Swemo tusyaitumika pali vino yauze yacita, kwati limwi sweswe twacita vintu vivyo sweisikulu. Lelo tukupaalila ukuti utailo winu ungakulilako nga nu kuti swemo tulakwata maka akuomba mulimo ukulu cuze pakasi kinu, kulinga ni cipimo cino Leza wika.
Lyene tulakosola Ilandwe Lisuma mu mpanga zyuze mumo muno tutangalonda kutasiwa pa mulimo uno muntu umwi wacita mpiti. 
 Calembwa mu malembelo cati, “Wino wensi akulonda kuitumika, aitumika pali vino Mwene wacita.” 
Pano asi muntu wino akaitasya umwisikulu angazumiliziwa, lelo suka wino Mwene watasya.
  Nkupaalila ukuti mumanzumilizya nanti angala nene mutumpe. Namupapata munzumilizye! 
 Nemo nkweti uzuwa pamulandu winu, wakwe vino Leza nawe akweti. Mukoline wakwe mwali musanguluke wino nalaya kumufumalizya ku muntu wenga sile. Muntu wiyo a Klistu umwisikulu. 
 Ndi ni ntete zyakuti mwemo mulasombwa, wakwe vino Eva wasomvilwe ni nzoka ya usomvi. Ndi ni ntete zya kuti limwi mwemo mulata kwelenganya pamulandu wakwe Klistu mu musango usuma uwa cumi. 
 Pano umwi ndi wiza nu kukosola ilandwe lyuze lipusane ni landwe lya pali Klistu, nanti ndi mwapokelela mupasi muze apusine na Mupasi Wamuzilo, nanti ndi mwapokelela ilandwe lyuze lipusane ni Landwe Lisuma lino mwapokelile, ale lyene mukuyela landwe lilyo. 
 Nkwelenganya vino nemo ntacepa pali wenga uwa mu atumwa yano mwemo mukati yacindamisya. 
 Nemo ntange ndande ndi vino yene yakalanda, lelo manyile vingi. Nupya twalondolola ningo kuno muli.
  Nemo ntamulifizye cimwi lino nakosozile Ilandwe Lisuma lyakwe Leza kuno muli. Naicefizye nemwisikulu kuti muye akulu. Uzye ale naponzile pakucita cii? 
 Cali ngati ukwiila mauvi yauze pa kuzumila kulipilwa nayo lino nkuombela mwemwe. 
 Pa nsita ino nali pamwi namwe nemo ntamuletile masakamiko akungazwa lino nalondanga mpiya. Aina itu yano afumile ku Makedoniya yaletanga vyonsi vino nulilwanga. Ndi vino cali mpiti nga nu mu manda akwiza, nemo ntalatala nje wa cisendo kuno muli! 
 Ndi vino cumi cakwe Klistu cili munondi, nkulanda vino, kusi muntu nanti umwi mu Akaya wino angandesya kuitumika pali cii. 
 Uzye pacani cino nalandila vii? Uzye kuli kuti ntamutemwa? Leza wamanya kuti namutemwa.
  Namatwalilila kucita vino ncili cita na ndakai, pakuti yao akaitaka kuya atumwa yatakakwate nzila yakuti yaitumikamo kucita vintu vili vimwi na vino swemo tukucita. 
Antu yao yasi atumwa acumi, yene atumwa ya ufi, yano akatumpoka pamulandu wa mulimo wao nupya yakaomvya usomvi kuti yaloleke wa atumwa yakwe Klistu. 
Endi, tutangazunguka pali cii! Na Satana kwene akaezya kuomvya usomvi kuti aloleke wa mungeli wa luswepo. 
Caleka citange ciloleke cipya aomvi yakwe Satana ndi yaomvya usomvi kuti yaloleke kwati yene aomvi ya wololoke. Mpelelekezyo yao ilalingana ni milimo yao.
Nkuswilizya kulanda ukuti muntu nanti umwi atalinzile kwelenganya ukuti nene mutumpe. Lelo ndi mwacita vivyo, ale cingazipa mumpokelele wa muntu mutumpe, pakuti ni ngaitumika panono sile. 
 Vino nkuvwanga asi vino Mwene angatemwa kuti mvwange, lelo mu vintu vino nkuitumika nkuvwanga wa muntu mutumpe. 
Antu yauze ndi yangaitumika pali vino yacita, ale nani kwene. 
Mwemo mweisikulu mwaya na mano cuze, acino mukazumilizya vipuwa! 
Mukazumilizya antu kuti yamucite uzya nu kumucenjezya nga nu kwiya kufuma kuno muli. Mukaleka kuti yamusule nga nu kumuma impi pa manso. 
Ndi ni nsonyi pa kuzumila kuti swemo twali atonte pa kucita vintu vivyo.
Uzye yene Ayebulai? Nani kwene avino ndi. Uzye yene aina Izlaeli? Nani kwene avino ndi. Uzye yene amu mupanda wakwe Abulaamu? Nani kwene avino ndi. 
 Uzye yene aomvi yakwe Klistu? Nemo nkuvwanga wakwe cipena, lelo nemo nene muomvi wino alusile yaya. Naombesya kuluta alio, nupya nayalilwe mu ng'anda ya minyololo maila aingi kuluta alio. Nanyambozilwe maila aingi kuluta alio nga lyonsi nali mu uzanzo wa kufwa.
  Maila yasano Ayuda yangumile vikoti makumi yatatu na fundimbali. 
 Maila yatatu aina Loma yanyambozile nu mukota ukulu, nga iila lyonga anisi yane nao yantamile na mawe. Maila yatatu napuswike mu kuunda kwa mato muli yemba, nga iila lyonga nali pali yemba uwanda nu usiku upuma. 
 Mukasi ka nyendo zyane zingi, nali mu uzanzo wakusambela kwa nguzi, nu wa vipondo, nu wa Ayuda nga na Akulukuwa. Umi wane wali mu uzanzo mukasi ka misumba ikulu, mu lwanga, pali yemba, nga na pakasi ka antu yano aitakanga ukuti aina Klistu lelo yatali vivyo.
  Naomvile nu kupikintika. Lingi napitanga kwaula kulala. Napisile ni nzala nu lusala, lingi nulilwe vyakulya, mwakwikala, nacuzile ku mpepo nu kusizya. 
 Kulunda pali vii, cila wanda nkaya ni cisendo, nupya nasakamikwa cuze pamulandu wa mauvi onsi. 
Lino umwi ali nu utonte, nani kwene nkaya nao. Lino yamwi yaponela mu kwifya, nani nkauvwa ulanda.
Ndi ningaitumika, ndinzile kuitumika pa vintu vino vikalanga utonte wane. 
Leza Isi wa Mwene witu Yesu, alumbanyiwe manda pe. Nupya wene amanyile ukuti nsyakutumpoka! 
 Lino nali mu Damasiko, mulasi uwaliko mu manda yakwe Aleta kateeka, wisile yakalinda pa mpongolo zya musumba kuti yandeme. 
Lelo nongolwike lino yanjisizye muli kasalanga yamfumizya pa nzota ya lung'umba lwi linga.
Namaitumika, nanti angala musi cimwi cino ningalonka mukuitumika. Lelo ndakai namalanda pa vilolwa vino Mwene wampile nga ni vintu vino wene waumbula kunondi. 
Namanya muntu umwi umwina Klistu wino pa myaka ikumi na ini ino yapita wasenzilwe kupela kwi yulu lyalenga yatatu. Ntamanyile ndi wasenzilwe mu mwili nanti foo. Leza sile awino amanyile ningo.
Ndi vino nali ndanzile, nemo manyile kuti muntu wii wasenzilwe ku Paladaise. Ntamanyile ndi wasenzilwe mu mwili nanti foo. Leza sile awino amanyile ningo. 
Kuku akuno uvwile vintu vino vitangalondololwa, vintu vino muntu atangazumiliziwa kulanda. 
Namaitumika pamulandu wa muntu wiya, lelo pasi pamulandu wane nemwisikulu, suka sile pamulandu wa vintu vino vikalanga utonte wane.
Ndi nalondanga kuitumika, ntangaya mutumpe, pano ale nemo nkulanda cumi. Lelo nemo ntalezya kuitumika, pano ntakulonda muntu nanti umwi anjelenganya kuluta pa cipimo ca vintu vino mwalola nkucita nu kuvwanga. 
 Lelo pakuti ntaitutumula pamulandu wa vintu vingi vyakuzunguka vino vyaumbwilwe nu Mwene kunondi, Leza wampile ca kuntota ca munga mu mwili wane icili wa nkombe yakwe Satana ino wazumilizye kwiza nguma.
Maila yatatu napapasile Mwene kuti asisye kucula kuu. 
Lelo wene waswike ati, “Cikuku cane sile icikulondekwa kunuli. Pano maka yane yakaombesya lilyo lino watonta.” Acino Klistu ndi watwalilila kumpela maka yakwe, lyene nakulaitumika pa utonte wane. 
 Endi, nemo ndi nu luzango lwa kuya nu utonte, kutukwa, kuzunyiwa, nu kukwata ntazi na macuzi, ndi vyonsi vili pamulandu wakwe Klistu. Pano lino ndi mu utonte, ale lyene nene mukome.
  Nacitanga vintu kwati nene mutumpe. Lelo mwemwe mwandenzile kucita vii, pano mwange mulande visuma vya pali nene. Pano nanti angala nemo nsi cimwi, lelo ntacepa kuluta pa atumwa inu yano mukati yacindamisya. 
Vinjelengwe nga ni vizungusyo vingi vino vikasininkizya ukuti nene mutumwa vyene vyacisilwe pakasi kinu mu kuteeka kwa myenzo. 
 Uzye cani cino nacitile mauvi yauze cino ntacitile mwemwe. Cii, cikusenula vino nemo ntali wa cisendo kuno muli. Acino nkumupapata munjelele pa kuluvyanya kuno muli.
Lii, ila lyakwe citatu lino nkupanga kwiza mutandalila. Lelo na ndakai ntakulonda kulenga cimwi kuno muli. Nkulonda sile mwemwe, lelo asi kuya wa cisendo kuno muli. Usi mulimo wa ana kusungila akwasi yao vyuma, lelo mulimo wa akwasi kusungila ana yao. 
Acino nemo ndapela ni nsansa vyonsi vino nakwata pamwi nu umi wane. Namutemwa cuze, uzye lyene mwemo mumantemwa panono? 
 Mukuzumila ukuti nemo ntali wa cisendo kuno muli? Uzye nemo nali ncenjezi, ino yaomvizye citeyo ca usomvi kuno muli? 
Uzye namulilile pa mitwe kupitila mu nkombe zino natumile? 
 Nakomelizye Tito kuti amutandalile, nupya namutumile pamwi nu mwina witu mu utailo. Uzye lyene mwemo mungati Tito wamulilile pa mitwe? Uzye Tito nani tutelenginye nu kucita mu musango uli onga kwene?
Limwi mukwelenganya ukuti lyonsi lii swemo twezyanga kuicingilila sweisikulu pa manso inu. Awe! Swemo tukalanda ndi vino Klistu akalonda kuti twalanda pa manso yakwe Leza. Yakundwe itu, vyonsi vino tukacita ivyakuti vimwazwe. 
 Nkoopa kuti lino ndiza limwi ndazana kuti miyele inu ipusane na vino ningatemwa kuti iye, nupya nkoopa kuti limwi namwe kwene mulazana kuti miyele yane ipusane na vino mungatemwa kuti iye. Nkoopa kuti limwi ndazana kulemanila, uzuwa, cipyu, kuitemwa, musaalula, lwambo, cilumba, cimvulunganya muno muli. 
Nkoopa kuti lino ndiza limwi Leza alandenga kuya ni nsonyi pa manso inu, ndalonda kulila pano aingi muno muli aifizye mpiti nupya yatazenzwike ku vya winyi vyao, imbunu nga nu uzelele wao.
  Lii, lili iila lyalenga lyakwe itatu lino nkwiza ku kumutandalila. Ndi vino calembwa mu malembelo cati, “Kupelwa mulandu konsi kulinzile kusininkiziwe na yakambone yaili nanti yatatu.” 
Nemo nasokile yao aifizye nkolelo nga nayauze asyala, nupya nkuswilizya kuyasoka lino nsi pamwi nao ndi vinonayasokile lino nali nao pa kuyatandalila iila lyakwe cili, ukuti lino ndiza nupya ntalayapanya. 
Cii cilinzile kuya cisininkizyo kuno muli ukuti Klistu akuvwangila munondi. Lino Klistu akumusunda wene atangaya nu utonte, lelo waya na maka cuze. 
 Nanti angala wali umutonte lino yamutanyile pa lupanda, ndakai ali nu umi kupitila mu maka yakwe Leza. Swemo tuli atonte ndi vino Klistu wali. Lelo mulalola ukuti swemo tulaya nu umi kupitila mu maka yakwe Leza, ndi vino Klistu ali. 
Muyezye mweisikulu pakuti muilole ndi mu cumi mukwikala mu utailo. Lelo ndi Klistu asyaikala muno muli, ale lyene mwaposiwa. 
Nkutaila vino mumamanya ukuti swemo tutaposiwa. 
Swemo tukapepa kuli Leza kuti mwacita viipe. Asi kuti tuloleke kwati twacimvya, lelo kuti mwemo mutacita visuma, nanti angala cingaloleka kwati twaposiwa.
Tungacita cimwi cingacilikizya cumi, suka sile cingazwilizya cumi. 
Nanti angala tuli nu utonte, tuli ni nsansa pano mwemwe yakome, nupya tukupepa kuti muye afumaluke. 
 Nkulemba vintu vii kuno muli lino ntali mfike kuno muli. Cili pamulandu wakuti nemo ntaya na kasokonda kuno muli apa kuomvya maka yano Mwene wampela. Napiilwe maka yaa pakuti nazwe mwemwe kuluta kuti monone.
Ndakai, inane, nkuti tukateni! Mupikintike kuya afumaluke. Uvwini kupapata kwane. Ezyini kuzumilizyanya nga nu kwikala mu mutende pakasi kinu. Leza ali ntulo ya kutemwa nu mutende, aye namwe. 
 Mulamukane nu kutonsolana kwa wina Klistu.
  Antu yakwe Leza yonsi yamulamuka. 
Cikuku ca Mwene witu Yesu Klistu, nu kutemwa kwakwe Leza, nu utandano wakwe Mupasi Wamuzilo viye namwe mwensi.
