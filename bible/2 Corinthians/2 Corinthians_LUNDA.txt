Ami Pawulu, kapostolu kaKristu Yesu mwaya muchima waNzambi, nimanakwetu Timotewu, tudi nakuyisonekela mukanda, enu akwachipompelu chaNzambi chekala kuKorinda, hamu nawakwakujila ejima ekala muAkaya mwejima.
 Luwi lwikali nanenu nikuwunda kwakufuma kudi Nzambi, Tata yetu, nikudi Mwanta wetu Yesu Kristu.
 Amukiswili Nzambi yaMwanta wetu Yesu Kristu, yowu Tata yindi, diyi Tata wavulishaŋa luwi, Nzambi wakukundeja kwejima,
 watukundejaŋa mulukadi lwetu lwejima, kulonda tutweshi kukundeja akwetu adi mulukadi nakukundeja kwanatukundejuwu nachu kudi Nzambi.
Muloŋa chatuswejelaŋa makabi aKristu, nikukundeja kwatukundejaŋawu mudi Kristu kwatuswejelaŋa nawa.
 Chakutukabishawu etu, chikwikala chuma chakukundeja nachu enu nikuyamwina. Chakutukundejawu etu, chikwikala chuma chakuyikundeja enu nawa. Kukundejiku kwaletaŋa kutatakena mumakabi itwamonaŋetu nawa.
Kukuhwelela kwetu hadenu kwakola, muloŋa tuneluki netu chimwatambwilaŋa makabi hamu, mwatambulaŋa nikukundeja hamu.
Enu anakwetu, hitunakeŋenu kuyamba nsaŋu yalukadi lwetu lutwaweni muAsiyaku; chitwatiyili kulema kwabadikili nankashi muŋovu jetu; lukadi lwasweja nankashi lwakwila netu hitukuhanda nawaku.
Eŋaŋi, etu aweni twatiyili neyi anatuhishi namuloŋa wakufwa hohu, kulonda tubuli kudikuhwelela etu aweni, tukuhweleli Nzambi wasaŋulaŋa afu.
Diyi watupulwishili mukufwa oku kwasweja kutoha, ninochu saŋa atupulwishilayi ho-o; tunakuhweleli yena netu diyi wamba katupulwisha.
Ninenu nawa tukwashenuŋa nakulembelela, kulonda amavulu akasakilili hansaŋu yetu, nanochu chanatukwashuwu nakulombela kwawantu amavulu.
Tukudisama nanochu chitukweti chinleji chamuchima chatulejaŋa nindi, twashakamaŋa mumpata yamunu mwishina nikumesu enu nawa nankashi mukujila nakashinshi kaNzambi; bayi namaana achisemwaku, chiŋa naluwi lwaNzambi hohu.
Muloŋa hitukuyisonekela yuma yacheŋuku, chiŋa yoyimunataŋi yimuneteji dehi, nakuhweleli nami mwakayiteja ndo-o nikunsa.
Chimwatwitejeli dehi chanti nenu twadisaminaŋa hansaŋu yenu, dichi chimwakadisama nawa ninenu hansaŋu yetwetu mwifuku daMwanta wetu Yesu.
Chinelukili mwenimu, nakeŋeli nisambili kwinza kudenu nami nakayikwashi kamuchiyedi.
Nami nakahitili kudenu munjila yami yakuya muMasidoniya; hakufunta kuMasidoniya kunakaya nakahitili kudenu cheŋi nawa, kulonda mwakanshinjikijuku munjila yami yakuya kuYudeya.
Dichi chinafuukwili mwenomu chadiŋi chakuhemesha, tahindi? Chinatoŋojokaŋa natoŋojokaŋa mwaya chisemwa chaheseki, mwaka nili nami aha eŋa, aha nehi, tahindi?
 Chochashinshikayi Nzambi, mazu etu itwayilejaŋa hiyakwila aha eŋa, aha nehuku.
Mwana kaNzambi Yesu Kristu, ashimwinuwu mukachi kenu kudetu, kudami nawaSilasi naTimotewu, hadiŋi mukwantadi wakwila aha nindi eŋa, aha nindi nehuku, yena yowu eŋa chikupu.
Muloŋa hela yikaninu yaNzambi yasweja kuvula, mudi Yesu diyi eŋa, mudi yena dimu mwekala Amena, kulonda kudi Nzambi kwikali lubanji lwakulema hansaŋu yetwetu.
Ichi dinu, wátukoleshaŋa nanenu mudi Kristu, wátuwayishili, diyi Nzambi.
Diyi nawa watufundili mufunda, watwinkeli chijiikilu chaSpiritu munyichima yetu.
Nasanyiki Nzambi wamonaŋa muchima wami, nami chinalekeli kwinza kuKorinda nalondeli kuyanakena.
 Hituyanyanta akukuhwelela kwenuku, tuyankwashi amuzaŋalu wenu; muloŋa mwakolelaŋa mukukuhwelela.
Nelili nami hinakenza cheŋi kudenu nakuneŋaku.
Muloŋa neyi nukuyineŋesha, wukuntiyisha kuwaha nawa hinyi? Netu yowu muntu inaneŋeshi dehi.
 Chinasonekeli mwenomu, nalondeli hinakenza akabuli kunneŋesha kudi antu ateji kuntiyisha kuwaha; muloŋa natoŋojoki chalala nami chinatiyaŋa ami kuwaha, ninenu ejima nawa mwatiyaŋa kuwaha.
Nayisonekeleli namadilu amavulu nilukadi lwakutiya nikumuchima bwi-i; hinalondeli kuyineŋeshaku, nalondeli nami mwiluki kukeŋa kunaswejaŋa kuyikeŋa.
Neyi hadi muntu naneŋeshi akwawu hiyami ananeŋeshiyuku, naneŋeshi ninenu ejima nawa; nateni tuhu kulonda nibuli kuyikalisha.
Owu muntu chanamubabeshuwu dehi kudi amavulu, chinawanini dehi.
Ichi dinu, balumukenu mumwanakeni nikumukundeja, kulonda muntu wudi ochu abuli kuchikika nehuŋu odu danamoniyi.
Dichi nayilembeleli nami mumwekeshelenu cheŋi kukeŋa kwenu.
Chinayisonekeleli nsaŋu oyu, nelili nami niyeseki nachu, nitali neyi mukwovwahila muyuma yejima.
Muntu mukwanakenenu nsaŋu, ami nawa nukumwanakena. Nsaŋu yinamwanakeni, namwanakeni hanyijimba yenu kumesu aKristu,
kulonda Satana abuli kutukwata nansaŋu oyu, muloŋa hitunayambi maaninduku.
Chinashikili kuTirowasi nakushimuna nsaŋu yayiwahi yaKristu, Mwanta waŋenzulwilili chenzelu.
Ami kutwesha kudiwundisha mumuchima wami nehi, nansaŋu yakubula kuwana manakwami Titusa, hinukuyishalisha, hinukuya kuMasidoniya.
 Tumusakililenu Nzambi, watulombolaŋa mafuku ejima mukwimika mushindu mudi Kristu. Watiyishaŋa mudetu ivumba dadiwahi dakumwiluka yena kwejima.
Muloŋa etu tudi nakwipuka kudi Nzambi ivumba daKristu dadiwahi, nikudi antu akuhanda, nikudi antu akunoŋa.
Kudi amu tudi nakwipuka ivumba dakufuma kukufwa nakuya kukufwa; kudi amakwawu tudi nakwipuka ivumba dakufuma kuwumi nakuya kuwumi. Yeniyi yuma yakutwesha anyi?
Etu hitudi neyi antu amavulu adiheteshaŋa namazu aNzambuku; ilaŋa twahoshaŋa nanyichima yalala, chakudi Nzambi, kumesu aNzambi, mudi Kristu.
Tutachiki cheŋi kudishimuna kudenu, tahindi? Hela tutambulaŋa nyikanda yakwinza nachu kudenu, hela yakufuma nachu kudenu, neyi chelaŋawu antu amakwawu, tahindi?
Enu yenu mukanda wetu wakusoneka munyichima yetu, awiluka, awutaŋaŋa kudi antu ejima.
Munamwekani neyi mumukanda waKristu wakukalakala kudetu, hiwakusoneka nawulombuku, wakusoneka kudi Spiritu waNzambi wamumi, bayi hamalola awubasaku ilaŋa hanyikanda yanyichima yetu yamusunyi,.
Dimu mutwakuhwelelaŋa Nzambi mudi Kristu.
Hitunatweshi kuhosha netu tukwila chuma naŋovu jetwetu awenuku; ŋovu jetu jafumaŋa kudi Nzambi hohu.
Yena diyi watwinkeli ŋovu jakwikala akwakukalakala nsaŋu yachitiyaŋenu chachiha. Hichansonaku, chiŋa chaSpiritu, muloŋa nsona yajahaŋa, hakwila Spiritu wahandishaŋa.
Ilaŋa mudimu wakufwa wakusoneka, wakubazila hamalola, wenjili nalubanji lwakulema, mwaka anyana kaIsarela hiyakukaŋanya kushinshika kumesu aMosi, nalubanji lwakulema lwatoŋekeli kumesu indi, kutoŋa nilwena lubanji olu lwadiŋi nakuhita kwalu.
Mudimu waSpiritu hiwukubadika nankashi lubanji lwakulemaku?
Neyi mudimu wakuhisha antu wekala nalubanji lwakulema, komana mudimu wakuleta kuloŋa wukubadika nankashi lubanji lwakulema.
Chalala chuma chalemesheluwu kunyaka, chinekali dehi chakadi lubanji lwakulema nanilu lubanji lwakulema lwasweja nankashi.
Neyi chuma chadiŋi nakuhita chadiŋi nalubanji lwakulema, komana chuma chikushakama chikubadika lubanji lwakulema nankashi.
Dichi chitwachiŋejaŋa lubanji lwakulemiku, twahoshaŋa chakadi woma.
Hitudi neyi Mosi wabutili ihina kumesu indi, kulonda anyana kaIsarela akaŋanyi kushinshika hakuya nakukumina chuma chadiŋi nakuhitaku.
Yitoŋojoka yawu yachinchikili; hela kwifuku dalelu kwaamu, hataŋaŋawu chitiyaŋenu chachikulu, ihinodu dichidi kuyibuta; katataka dinatwesheki kufuma mudi Kristu.
Chataŋaŋawu Mosi, ihina dakubuta saŋa dekalila kunyichima yawu nikwifuku dalelu.
Hamba kabalumukawu nakutala kudi Mwanta, dihu hakafumishawu ihinodu.
Mwanta diyi Spiritu; kwekala Spiritu waMwanta diku kwekala kukasunuka.
Hakwinza etu ejima, namesu akadi kubuta, twakejimaŋa nalubanji lwakulema kwaMwanta; twenda tubalumuka neyi chekalayi Mwanta, tufuma kulubanji lwakulema lumu tuya nikulubanji lwakulema lukwawu, chakufuma kudi Mwanta diyi Spiritu.
Dichi chitukweti mudimu iwu, mwomutunatambwili luwi, hitwazeyaŋaku.
Tunaleki yuma yansonyi yakujinda. Hitwendaŋa nakudimbanaku; hitwaheŋeshaŋa izu daNzambi nakutwambaku. Ilaŋa chitwashimunaŋa walala waNzambi chalumbuluka, twadimwekeshaŋa kuyinleji yanyichima yawantu ejima, niNzambi namoni.
Neyi nsaŋu yetu yayiwahi yinabutewi, yinabutewi kudi antu adi nakujilumuka.
Mudi wena Satana, nzambi yampata yamakonu naputishi mesu ayitoŋojoka yawantu abula kukuhwelela; kulonda mwaana wansaŋu yayiwahi yalubanji lwakulema kwaKristu chimfwana chaNzambi, wubuli kuyitoŋekela,.
Muloŋa hitwadishimunaŋa etu awenuku, twashimunaŋa Kristu Yesu netu diyi Mwanta. Etu kwetu tuyanduŋu jenu hansaŋu yaKristu.
Muloŋa Nzambi welili nindi, Chejeji chimwekani hadiŋi mwidima; diyi natoŋeki munyichima yetu nakushamu chejeji chakwiluka nachu lubanji lwakulema kwaNzambi, lwamwekanaŋa kumesu aKristu.
Ihetidi tudi nadu munsaba jamawumba, kulonda ŋovu jabadika nankashi jiikali jambala jaNzambi, jibuli kwikala jetwetu aweni.
Atukabishaŋa mbadi jejima, kutuchika nehi; twenda tujinoka, kutukuma nehi;
enda atuhaŋa, kutushiya kankawetu nehi; anatubuli dehi hamaseki, etu kunoŋa nehi.
Twasendaŋa munyijimba kufwa kwafwiliyi Yesu kutwayaŋa kwejima, mafuku ejima; kulonda wumi waYesu wumwekanaŋa nawa munyijimba yetu.
Muloŋa etu twahandaŋa atwinkaŋa kukufwa mafuku ejima hansaŋu yaYesu, kulonda wumi waYesu wumwekani munyijimba yetu yanoŋaŋa.
Dichi kufwa kwakoŋaŋa mudetu, ilaŋa wumi wakoŋaŋa mudenu.
Twahoshaŋa nanichi chitukweti spiritu yakukuhwelela yowumu, mwomwasonekeluwu nawu,
Muloŋa tweluka netu iwu wasaŋwili Mwanta Yesu mudi afu, wakatusaŋula ninetu chimu naYesu, wakatwimika kumesu indi chimu nanenu.
Yuma yejimiyi tunayimweni hansaŋu yenwenu, kulonda luwi chilukuvulila antu amavulu, lwakavulishi kusakilila nankashi nawa, kulonda Nzambi alemi.
Dihu hafuma kubula kuzeya; muloŋa hela muntu wetu wahanzi wudi nakuya nakunoŋa, muntu wetu wamukachi wudi nakuya nakubalumuka wamwiha hefuku hefuku.
Muloŋa lukadi lwetu lwakatataka lwapepela, lwatukoŋelaŋa lubanji lwakulema kwahayanyaka lwakubadika nankashi.
Hitwatalaŋa yuma yamonewaŋaku, twatalaŋa yuma yanabuli kumonawu; yuma yamonewaŋa yakatataka, hakwila yuma yabulaŋa kumonawu yahayanyaka.
Tuneluki netu itala detu dahanu hamaseki detenti, neyi dikushiwuka, tukweti itala dakutuŋa kudi Nzambi, dakadi kutuŋa namakasa, dahayanyaka mumawulu.
Muloŋa chalala mwitenti idi twaabaŋa, twakeŋaŋa nankashi netu akatuvwiki itala detu damwiwulu;
kulonda chakatuvwikawu, akabuli kutuwana nzekesi.
Muloŋa chalala etu tudi mwitenti idi twaabaŋa, twatiyaŋa kulema; hitunakeŋi netu akatuvuuluku, ilaŋa netu akatuvwiki, kulonda ichi chanoŋaŋa akachiminyi kudi wumi.
Iwu watwilili chumichi Nzambi, watwinkeli chijiikilu chaSpiritu.
Dichi dinu, twadinkaŋaku mafuku ejima, muloŋa tuneluki netu, hituchidi kushakama mumujimba, hitwashakamaŋa naMwantaku;
muloŋa twendaŋa kwanakukuhwelela hohu, hichakumona namesuku.
Neli nami etu twadinkaŋaku, tunakeŋi netu chachiwahi tubuli kushakama mumujimba, tushakami kwetu naMwanta.
Dichi hela tudi kwetu, hela tudi kwacheŋi, twashaŋa muchima netu tumutiyishaŋa yena kuwaha.
Wejima wetu chiŋa twakamwekana kwitanda daKristu dakusompela; kulonda twakatambuli yuma yitwelili hitwadiŋi munyijimba hamuntu hamuntu, iwu mweliliyi, iwu mweliliyi, hela yayiwahi hela yatama.
Chitweluka kutiya Mwanta woma, dihu hanafumi kushinjila antu; ilaŋa tunamwekani kudi Nzambi, nakuhweleli nami tunamwekani nikuchinleji chanyichima yenu nawa.
Hitukudishimuna cheŋi kudenu netu mutwitejuku, ilaŋa tukuyileja nsaŋu yakudisamina hadetu, kulonda mwakamoni chakuyakula nachu antu akudisama chakumesu, bayi chakumuchimaku.
Muloŋa hela twaandala, twamwaandela Nzambi; hela twawundisha mumesu, tunalondi enu.
Kukeŋa kwaKristu kwatukakejaŋa; muloŋa tuneluki chalala netu wumu chafwililiyi antu ejima, dichi niejima afwili.
Wafwilili ejima kulonda antu akuhanda abuli kudihandila cheŋi awenawu, amuhandilaŋa yena wayifwilili, wasaŋukili mudi afu.
Dichi kufumisha kulelu hituneluki muntu chadiyi mumujimbaku; hela twelukili Kristu chadiŋiyi mumujimba, katataka hitwamwiluka nawa cheŋi chochochuku.
Dichi muntu wudi mudi Kristu, anamuleŋi dehi chachiha; yuma yayikulu yinahiti dehi, komana yuma yejima yinabalumuki dehi yayiha.
Ilaŋa yuma yejima yakudi Nzambi, watukundamishili kudi yomweni mudi Kristu, watwinkeli mudimu wakukundamisha.
Muloŋa Nzambi wadiŋi mudi Kristu nakukundamisha antu ampata yamunu mwishina kudi yomweni, nakubula kuyifuukwila nyiloŋa yawu; natukunjiki nsaŋu yakukundamisha.
Dichi etu tudi aŋimeni jaKristu; chidi neyi Nzambi hakuyilembelela mudetu. Hitukuyilembelela hamujimba waKristu netu, kundamenu kudi Nzambi.
Iwu Yesu wabulili kwikala nanshidi, diyi elishiliyi ekali mulambu wanshidi kukoola etu, kulonda etu twikali kuloŋa kwaNzambi mudi yena.
 Chitukukalakala chimu nindi, hitukuyilembelela netu, bayi mutambula luwi lwaNzambi chamukunkulwayuku.
Muloŋa yena neli nindi,
Bayi mwila chuma chakudimbwisha nachu muntu hela chimuku, kulonda mudimu wetu abuli kuwumona kutama.
Twadimwekeshaŋa mwakwila nawu tuyakwakukalakala mudimu waNzambi muyuma yejima; mukutatakena nankashi, nimuyihuŋu, nimukubula yuma, nimukukala,
nimunyinkakambu, nimutuleya, nimumapumba, nimukukabakana, nimukukonkama, nimukubula kudya;
nansaŋu yakutooka muchima, nakwiluka, nakuduŋumika, nakukokweja, naSpiritu Wajila, nakukeŋa kwakadi kudimbana;
nimwizu dawalala, naŋovu jaNzambi; ninayitwa yakuloŋa yachikasa chachidiilu, niyachikasa chachimunswa.
Aha kutulemesha, aha kutusawula, aha kututena chatama, aha kututena chachiwahi. Nawu twadimbanaŋa, komana tuyantu alala;
nawu tuyantu abula kwilukewa, komana yetu elukawu dehi; nawu tuyantu akufwa, komana twahanda. Tudi neyi antu akubabeshewa, komana kutujaha nehi;
tudi neyi antu aneŋaŋa, komana etu twazaŋalalaŋa mafuku ejima; tudi neyi atuzweŋi, komana yetu twaheteshaŋa antu amavulu; tudi neyi antu abula yuma, komana twaheta yuma yejima.
Enu akwetu aKorinda, hitukuyijinda chumaku, muchima wetu wunasweji kuyikeŋa.
Himunakaŋenyi mudetuku, munakaŋenyi mukukeŋa kwenwenu aweni.
Ninenu nawa swejeshenumu, nahoshi neyi chakuhosha nawanyana.
Bayi mudibombaŋa nawabula kukuhwelela mumpanda yoyimuku. Kuloŋa nakuluwa akutwesha kukundaŋana? Hela chejeji namwidima akutwesha kutiyaŋana?
Kristu nadiyabolu akutwesha kutiyaŋana? Mukwakukuhwelela wukutwesha kudibomba ŋahi namuntu wabula kukuhwelela?
Hela Tembeli yaNzambi yikutwesha kutiyaŋana ŋahi nawankishi? Muloŋa etu yetu Tembeli yaNzambi wamumi, mwomwahoshayi dehi Nzambi nindi,
Dichi dinu MWANTA nahoshi nindi,
 nukwikala Tata yenu,
Enu akwetu twakeŋa, ichi chanatukanuwu mwenimu, tuditookeshenu kutama kwamujimba nikwaspiritu; tukoleshenu kujila nawoma waNzambi.
Tutambulenu munyichima yenu. Hitwakoŋeli muntu chatamaku; hitwaluwaŋesheli muntuku; hitwadiili yuma yamuntuku.
Chinukuhosha mwenimu hinalondi kuyinka muloŋaku; muloŋa nahosha dehi hakusambila nami mwekala munyichima yetu, kulonda hela kufwa tufwili hamu, hela kuhanda tuhandili hamu.
Nasweji wulobu wakuhosha nanenu, nadisamaŋa nankashi hansaŋu yenu; anasweji kunkundeja, muzaŋalu wami wudi nakusumpoka mulukadi lwetu lwejima.
Hela hitwenjili muMasidoniya, hitwamweni hakunookeshela nyijimba yetuku; ilaŋa atukabishili niniku niniku, hanzi hadiŋi madombu, mukachi kutiya woma.
Hakwila Nzambi, wakundejaŋa akwakululuta, diyi watukundejeli henjili Titusa.
Hakuminini dakutukundeja henjiliyi hohuku, watukundejeli nawa nanoku kukundeja kumwamukundejeli yena, chatulejeliyi chimwafwilaŋa kunmona, nichimwandilaŋa, nichimwantiyaŋa iyena kumuchima; dichi dinu, nitiya nikuwaha kwasweja.
Muloŋa hela nayineŋesheli namukanda wami, hinatiyi chikelaku, kutoŋa hakusambila natiyili chikela; muloŋa namoni nami mukandowu wayineŋesheli, eŋa, ilaŋa dinu hihaleheli chalalaku.
Ichi dinu natiyi dehi kuwaha, nanochu chimwaneŋeli chakubalumuka mumuchima, bayi kwakuneŋa tuhuku. Muloŋa mwaneŋeli chakuyineŋesha kudi Nzambi, kulonda mubuli kumona chuma chakuyihalwisha kudetu.
Muloŋa kuneŋa kwaneŋeshaŋayi Nzambi, kwaletaŋa kubalumuka mumuchima, kwashikaŋa kuwamwinu, hikwaletaŋa chikelaku; hakwinza kuneŋa kwampata yamunu mwishina, diku kwaletaŋa kufwa.
Dichi munamoni chimwaneŋeli chakuyineŋesha kudi Nzambi, chaleteli kwakama mudenu; talenu oku kudiyiŋisha, ninoku kutiya kutama, ninowu woma, ninoku kufwila, ninodu iyena, ninoku kutenda! Munadiyiŋishi chikupu munsaŋu yejimiyi.
Dichi hela nayisonekeleli mukanda, hinahakwilili muntu welili chatama, hela muntu eliluwu chatamaku, nalondeli kwakama kumwasweja kutwakama kumwekani kudenu, akúmoni kudi Nzambi.
Dichi chumichi chinatukundeji. Chatukundejawu dehi twatiyili kuwaha nankashi namuzaŋalu waTitusa; muloŋa mwamutulishili mumuchima wejima wenu.
Muloŋa chinadisamini kudi yena nansaŋu yakutena enu, hinatiyili nsonyuku. Mutwahosheli nanenu mwejima twahosheli mwalala; nimutwadisamini kumesu aTitusa mwomu nawa munamwekani dehi chalala.
Wasweja kuyikeŋa nankashi, haanukayi chimwovwahilili enu ejima, himukumutambula nawoma nikuzaala.
Ami natiyi kuwaha chinatweshi kuyikuhwelela chikupu munsaŋu jejima.
Dichi dinu enu anakwetu, hitukuyileja luwi lwaNzambi lwanenkuwu kuyipompelu yamuMasidoniya.
Luwi lwakwila, iku adi nakuyeseka nankashi nalukadi, hela neyi aswejeli wuzweŋi, hiyakutiya muzaŋalu wakwinka mahetawu.
Muloŋa ami nukutwesha kushimunamu nami enkeli chakunyichima yawu mwatwesheleluwu, hela chakubadika mwatwesheleluwu.
Hiyakutulembelela nakulembelela kwakweni nawu ayiteji kukundaŋana nawu nakukwasha akwakujila.
Bayi mutwakuhweleleli etu hohuku, asambilili dehi kudilubula awenawu kudi Mwanta, nikudetu nawa chakumuchima waNzambi.
Dichi hitukumushinjila Titusa, netu amanishi mudenu iwu mudimu waluwi watachikiliyi dehi.
Ichi chimuneli munabadiki dehi muyuma yejima, nimukukuhwelela, nimukuhosha, nimukwiluka, nimukusweja ŋovu, nimukukeŋa kumwatukeŋaŋa, netu badikenu nimuluwi ilu nawa.
Hitunayileji chanshimbuku, ilaŋa chinamoni ŋovu jawantu amakwawu jinasweji, natoŋojoki nami neseki nachu kukeŋa kwenu nawa, nimoni neyi kwalala.
Muneluki luwi lwaMwanta wetu Yesu Kristu, lwakwila hela wadiŋi waheta, hakwikala kazweŋi kukoolenu, kulonda kuwuzweŋi windi enu mwakekali aheta.
Nukuyileja munatoŋojokeli nsaŋu iyi, nami, chinawahi kumanisha chuma chimwatachikili kwila munahiti dehi mwaka, nikukeŋa kwilamu nawa;
kulonda muchima wakukeŋa kwila wesekani nakumanisha kwila, mwesekela yuma yimudi nayu.
Muloŋa neyi kudi muchima wakwinka, akutambula mwahetelayi muntu, bayi mwabulilayuku.
Hinalondi nami antu amakwawu atiyi kuwaha enu mutiyilumu kukalaku.
Hinsaŋu yakwesekana. Yuma yenu yayivulu yakatataka, yikwashi akwenu mwonsu mwanabuluwu, kulonda yuma yawu yayivulu yakakwashi enu himwakabula nawa, kulonda chakesekani.
Anasoneki mumukanda wajila nawu,
Tumusakililenu Nzambi washili mumuchima waTitusa chakuyakama mwenimu.
Muloŋa hakuminini dakwitiya mutwakeŋeli etu hohuku, yomwenindi waswejeli kutiya kuwaha kwinza kudenu chakumuchima windi.
Tunamutemeshi chimu namanakwetu watiyakana dehi muyipompelu yejima, nawu wasweja kushimuna nsaŋu yayiwahi.
Hidimu hohu bweŋuku, niakwayipompelu anamukunjiki kuya nanetu mumudimu iwu waluwi wutukwila, kulonda Mwanta alemi, kulonda kumwekesha nachu muchima wetu wakukeŋa kwila.
Kulonda kubula kutwinka muloŋa wansaŋu yachenichi chamukunkulu cheneni chitukutwala.
Twalondaŋa yuma yalumbuluka kumesu aMwanta nikumesu awantu nawa.
Tunayitemeshi chimu namanakwetu ituneseki dehi kakavulu, netu washaŋa muchima kunsaŋu jajivulu, katataka nabadiki dehi, muloŋa nasweji dehi kuyikuhwelelenu.
Neyi akwihula nsaŋu yaTitusa, diyi mukwetu nadikwashaŋa nindi mudimu wakuyikalakelenu; ninowu anakwetu nawa, hiyantemesha ayipompelu, wena nawa amwekeshaŋa lubanji lwakulema kwaKristu.
Dichi mwekeshenu kukeŋa kwenu muyipompelu, nanichi chitwadisamaŋa hansaŋu yenu.
Nsaŋu yakukwasha akwakujila; ami hinamoni nsaŋu yakuyisonekela mukandaku.
Muloŋa neluka dehi nami nyichima yenu yaya dehi mukwila chumichi, dichi chinadisamaŋa nachu kudi akwaMasidoniya, nami akwaAkaya aloŋesha dehi munahiti dehi nimwaka; niŋovu jenu jimunakalakali nachu jinaleteshi ŋovu mudi antu amavulu.
Ilaŋa natemeshaŋahu dehi manakwetu kulonda mudiloŋeshaŋahu dehi neyi chinahosheli; nalondi nami chinadisamaŋa hansaŋu yenu chibuli kusawuka.
Hakenda kela neyi nakenza nawakwetu akuMasidoniya, akayiwana kanda mupompeshi yuma, etu twakatiya nsonyi, ninenu nawa, nanichi chitwadiŋi nakuyikuhwelela nankashi.
Dichi natoŋojoki nami chachiwahi kuyilembelela anakwetu akenzaŋahu dehi kudenu, kulonda akaloŋeshaŋahu dehi chamukunkulu chenu chimwakanini, kulonda chakeli chakuloŋesha dehi, chiikali chaluwi hohu, bayi chakukanjikijaku.
Ilaŋa muntu wukukuwa yantesha wakaaŋula nawa yantesha; muntu wukukuwa yayivulu wakaaŋula nawa yayivulu.
Antu ejima atoŋojoki chachiwahi munyichima yawu hamuntu hamuntu, enki chakadi kuneŋa hela kumukanjikija; muloŋa Nzambi wakeŋa muntu wenkaŋa namuzaŋalu.
Nzambi natweshi kuyivulishila luwi lwejima, kulonda enu anaheteshuwu yuma yejima mafuku ejima, mutweshi kukwasha nachu akwenu nawa nanyidimu yayiwahi yejima.
Mwomwanasonekuwu nawu,
Yena wenkaŋa mukwakukuwa mbutu niyuma yakudya, wakayinka mbutu jakukuwa, hakuyivulishilaju; hakuyivulishila ninyikabu yakuloŋa kwenu nawa.
Hakuyihetesha yuma yejima, kulonda mumonaŋa yakwinka; chimukwinka hichikuletesha kumusakilila Nzambi mudetu.
Muloŋa kukwasha akwenu chochichi kwasweja kuletesha kumusakilila Nzambi, hikwakumina dakuwanisha mwabulilawu akwakujila hohuku.
Chakulemeshawu Nzambi nakukwashiku, akwila nawu mwasweja kwovwahila nsaŋu yayiwahi yaKristu, nanichi chimukusweja kuyikwasha niwena niantu ejima.
Wena nawa hiyakuyilembelela, nikufwila kuyimona nawa, nanolu luwi lwaNzambi lunasweji nankashi mudenu.
Tumusakililenu Nzambi nansaŋu yachamukunkulu chindi chakaŋanya kushimunewa.
Ami aweni Pawulu, nayilembeleli nakwovwaha mumuchima ninawushona waKristu, ami chinekalaŋa mukachi kenu nadizozaŋa, ilaŋa chinukwikala kwacheŋi hinayitiyaŋa womaku.
Eŋa, hinukuyilembelela nami chinamba kashakama nenu nakabuli kuyizuwila, munatoŋojoki nami nakazuwila amakwawu atumonaŋa nawu twelaŋa chakuchisemwa chaheseki.
Muloŋa hela twendaŋa mumujimba wachisemwa chaheseki, njita yetu hiyachisemwa chahesekuku.
Muloŋa yitwa yanjita yetu hiyachisemwa chahesekuku; hiyitwa yasweja ŋovu kumesu aNzambi yakusanda nachu mpwembu jakola,
nikufumba nachu yitoŋojoka, niyuma yejima yadimika kwiwulu yadikaŋaŋa nakubula kumwiluka Nzambi; kulonda kutwala yitoŋojoka yejima muwuduŋu wakwovwahila Kristu.
Neyi enu munovwahili dehi, tukubabesha antu ajikwa ejima.
Mwatalaŋa yuma yamwekanaŋa kumesu, tahindi? Neyi kudi muntu wadimonaŋa nindi nimuntu waKristu, atoŋojoki cheŋi mumuchima windi, nindi neyi yena himukwaKristu, mwomumu ninetu nawa tuyakwaKristu.
Hela neyi nukudisama kakavulu hansaŋu yawanta wetu hinukutiya nsonyuku; Mwanta Yesu watwinkeli wanta owu kulonda kuyikolesha, bayi kuyikisaŋanaku.
Hinakeŋi kumwekana neyi nakeŋi kuyitiyisha woma nanyikanda yamuku.
Muloŋa nawu, Nyikanda yindi yalema, yikweti niŋovu; hakwila chamwekanayi mumujimba wudi neyi muntu wazeya, nimazu indi akuhemesha.
Muntu wukuhosha mwenomu, eluki nindi chitudi munyikanda yetu hitudi kwacheŋi, dichi chitwakela hitwakenza.
Hitukweti ŋovu yakudibomba nawu, hela yakudesekeja nawakwetu amakwawu adishimunaŋaku; wena chadipimaŋawu mulwawu, nichadesekejaŋawu mulwawu chochochu, hiyakweti maanaku.
Etu kwetu hitukudisama chakubadika mwatwesekelawuku, chiŋa mwomwatwesekelawu dehi kudi Nzambi, diyi watubalwilili ŋinza yashika ndo-o nikudenu.
Hitukumotoka muŋinza yetuku; hituneli netu tukukaŋanya kushika kudenuku, muloŋa twashikili nansaŋu yayiwahi yaKristu ndo-o nikudenu.
Hitukudisama nakubadika mwatwesekelawu dehuku, mwaka tudisami nanyidimu yawantu acheŋi; ilaŋa twachiŋejaŋa netu neyi kukuhwelela kwenu kunakuli dehi, twakamotwesha ŋinza yetu, twakaya kumbidi,
kulonda twakashimuni nsaŋu yayiwahi mumpata jikwawu jidi kumbidi yenu, twakabuli kudisama namudimu waloŋeshawu dehi kudi muntu wacheŋi.
 Muntu wukudisama adisamini mudi Mwanta.
Muloŋa muntu wadishimunaŋa yomweni, hidiyi etejaŋawuku; chiŋa muntu akushimunawu kudi Mwanta.
Kuminenu dakuŋiteja kawusupi kanti; chalala, kuminenu dakuŋiteja.
Muloŋa nayitiyilaŋa mukáwu, mukáwu waNzambi, muloŋa nayotesheli kudi mfumwenu wumu, yowu Kristu, kulonda nakayitwali kudi yena neyi chaŋadima walumbuluka wabulahu dehi iyala.
Ilaŋa natiyi woma, nami hamwaha yitoŋojoka yenu yakayiluwaŋesha, yifumi munsaŋu yalala nimukujila kwekala mudi Kristu, neyi chamudimbiluwu Eva kudi kapela namaanindi.
Muloŋa neyi kukwinza muntu wukushimuna Yesu wacheŋi itwabulili kushimunetu, hela mukutambula spiritu yacheŋi yimwabulili kutambula, hela nsaŋu yayiwahi yacheŋi yimwabulili kutambula, mwanyakalaŋa kwitejamu.
Natoŋojoki nami hinekala munyima yawapostolu asweja kulema, hela hantuku.
Hela nabulaŋa kuhosha chachiwahi, hinabula maanaku; tunayimwekeshelichu chalala, mwahita yuma yejima, mukachi kawantu ejima.
Komana chinadizozeli, hana hinadiŋi nakuyishimwina nsaŋu yayiwahi yaNzambi chakadi wulooku nami enu mulemi, natamishili, tahindi?
Neyili yuma yayipompelu yikwawu, hinukutambula wulooku kudi wena kulonda niyikalakelenu.
Chinadiŋi nanenu chakadi yuma, hinadiili yuma yamuntuku; muloŋa chenjiluwu anakwetu afumini kuMasidoniya, anyinkeli yuma yinabulili. Munsaŋu yejima nadilekesheli nami nibuli kudya yuma yenu, nihanu saŋa nadilekeshela.
Chineli walala waKristu wudi mudami, kwosi muntu wukunlekesha kudisama munu mumpata yaAkayaku.
Muloŋanyi? Muloŋa nabula kuyikeŋa, tahindi? Nzambi neluki.
China chinelaŋa dikalu, dichi chinukwila nawa, kulonda owu akeŋa kunyinka muloŋa akaŋanyi, nalondi nimwekeshi nachu wena adisamaŋa nawu elaŋa neyi chitwelaŋa etu.
Muloŋa wenowu hiyapostolu akutwamba, hiyakwakukalakala akudimbana, adifwikijaŋa neyi hiyapostolu jaKristu.
Hichakuhayamaku, muloŋa hela yomweni Satana wadifwikijaŋa neyi kaŋelu kachejeji.
Dichi neyi aŋamba jindi akudifwikija neyi akalakalaŋa nyidimu yaloŋa, hichuma chakalaku. Kukumisha kwawu kwakekala mwomwaya nyidimu yawu.
Nahoshi cheŋi nami bayi antoŋojoka kudi muntu nindi nasupaku; hela chinekali chochu, antambuli tuhu mukusupa, kulonda ami nawa nidisamuhu chanti.
Chinukuhoshichi hinidi nakuhosha chakunleja kudi Mwantaku, chidi neyi chawusupi nanichi chinukukolesha kudisama.
Chadisamaŋawu antu amavulu mwaya chisemwa chaheseki, ninami nawa nukudisama.
Muloŋa chineli enu aweni muyakwamaana, mwatiyaŋa kuwaha nakwiteja ayisupi.
Muloŋa neyi muntu wukuyiŋija muwuduŋu, hela wukuyidiila yuma yenu, hela wukuyiya yuma yenu, hela wukudinka wanta, hela wukuyibafula mumesu, mwamwitejaŋa tuhu.
Nahoshi chakudisekesha nachu, chidi neyi hitukweti ŋovuku.
HiyaHeberu tahindi? Ninami nawa. HiyaIsarela tahindi? Ninami nawa. Hiyanyana kaAbarahama tahindi? Ninami nawa.
Akalakelaŋa Kristu tahindi? Ami nayibadiki. Nukuhosha chidi neyi muntu waandala. Yami muntu inakabakani chasweja, nituleya twasweja kuvula, ninyinkakambu yakaŋanya kuchinda, nikufwa kwamapampa kakavulu.
 Aŋeteli mapampa katanu kudi aYudeya yikoti makumi awana kubula chimu (39);
anhumpwili natubama kasatu; aŋasili malola kamu; nadiŋi mumaatu afwilili mumenji kasatu; ifuku dimu nadiŋi nimwaana niwufuku hakachi kakaluŋalwiji.
Ninjila jajivulu, niwoma wahatuloŋa, niwoma watupondu, niwoma wawakwamunza wami, niwoma wawaJentili, niwoma wamumukala, niwoma wamwisaŋa, niwoma wahakaluŋalwiji, niwoma wamukachi kawanakwetu akutwamba.
Nikukabakana nakumona yihuŋu, nikukonkama mafuku amavulu, ninzala nimpwila, nikubula kudya kakavulu, nimashika, niwuvu.
Chuma chakubombela kuniyi yuma yahanzi chanlemenenaŋa hefuku hefuku, chochakwakama yipompelu yejima.
Hinyi nazeyi chakadi kuzeyami? Hinyi anadimbwishuwu chakubula ami kutiya iyeŋesha dakutama?
Neyi chinawahi ami kudisama, nukudisama nansaŋu yakuzeya kwami.
Nzambi yaMwanta Yesu, yowu Tata yindi, wakiswilewaŋa hayanyaka, neluki nindi hinatwambuku.
 MuDamakasa nyuuli yamwanta Aretasi, wahembeli ŋanda yaDamakasa, nindi ankwati;
ilaŋa hiyakunhanwishila munjanina nakunzelumuna hampwembu muchimpaya, nipuluka nikupuluka.
Chiŋa nidisamaŋa, hela chabula kutela. Nukukwata kukutena yuma yinamweni, niyanmwekesheleluwu kudi Mwanta.
Munahiti dehi nyaka ikumi nayiwana (14), neluki iyala wamudi Kristu amuhukwili nakumutwala mwiwulu damuchisatu; kwiji wadiŋi mumujimba, indi kwiji hadiŋi mumujimbaku, hinelukuku, Nzambi diyi neluki.
Neluki yena muntu owu, kwiji wadiŋi mumujimba indi kwiji hadiŋi mumujimbaku, hinelukuku, Nzambi diyi neluki;
chamuhukwiluwu lwe-e nikwaNzambi muparadisa, hakutiya mazu akaŋanya kuhoshewa, ajila kuyitena kudi muntu.
Nukudisama nansaŋu yayenowu; hinukudisama nansaŋu yamami awenuku, chiŋa yowu kuzeyazeya kwami.
Muloŋa hela nukukeŋa kudisama hinukusupaku, muloŋa nukuhosha mwalala; ilaŋa naleki kwami, antu akenda kanlemesha chakubadika mwanmonaŋawu hela mwantiyaŋawu.
Anshili mwiŋa wanlemekaŋa mumujimba wami, hintemesha yakufuma kudi Satana, kulonda nibulaŋa kudilemesha chakubadika; nayimwekeshu yasweja.
Chena chumichi namulembelelichu Mwanta mapampa kasatu, nami amfumishi mwiŋiwu.
Ilaŋa yena naŋili nindi, Luwi lwami lunakuwanini, muloŋa ŋovu yami yalumbulukaŋa chikupu hakuzeya. Dichi hinukutiya kuwaha nankashi, nami komana chuma chachiwahi chochakudisama nakuzeyazeya kwami, kulonda ŋovu yaKristu yakekali hadami.
Dichi nukukumina dakutiya kuwaha nakuzeyazeya, nikuŋila chatama, nikubula yuma, nimakabisha, niyuma yakala, hansaŋu yaKristu; muloŋa hinukuzeya, dihu hinukutiya ŋovu.
Neli dehi chisupi, yenu munansaŋumuni; mutenowu enu aweni, yenu mwadi kuntena nenu nateli, muloŋa hinekala munyima yawapostolu asweja kulema hela hantuku, hela nimuntu wamukunkulwayi.
Mwalala yinjikijilu yakapostolu ayikoŋeli mukachi kenu nakutatakena kwakweni, niyinjikijilu, niyihayamisha, ninyidimu yaŋovu yayeni.
Chumanyi chayikaŋesheli kwesekana nayipompelu yikwawu? Kwiji chochinabulili kuyidiila yuma yenu? Neyi dichi, ŋanakenenu muloŋiwu.
Tiyenu, yami nukwinzowu kudenu, kapampa kamuchisatu. Ami hinakeŋi kuyidiila yuma yenuku; nakeŋa enu antu aweni, hinakeŋa yuma yenuku. Anyana hidiwu ateji kuyiswekela anvwali jawuku, chiŋa anvwali diwu adi kuswekela anyana.
Nukutiya kuwaha nankashi kudikisaŋana, hela kudinka ami aweni kukoola wumi wenu. Neyi ami nukubadika kuyikeŋenu, enu mukukehesha kunkeŋami, tahindi?
Hela chochu, hinadiili yuma yenuku; nababeli, nayikokeli namaana.
Nadiili yuma yenu nawakwetu nayitemesheleli, tahindi?
Natemesheli Titusa hamu nanowu manakwetu. Titusa wadiili yuma yenu, tahindi? Hitwendeli kwetu mwaya Spiritu yowumuku? Hitwendeli kwetu mumahaji wowamuku?
Mwejimimu mwatoŋojokaŋa nenu tunakeŋi kudiyiŋisha kudenu, tahindi? Twahoshaŋa mudi Kristu kumesu aNzambi. Ilaŋa enu akwetu twakeŋa, yuma yejima yinekali yakuyikolesha nachu enu.
Muloŋa natiyi woma, nami chinakenza hadaha nakabula kuyiwana munakeŋela kuyiwena; indi kwiji enu mwakabula kunmonami mumwakeŋela kunmwena. Kwiji nakawana nikuzuŋa, niichima, nindombu, nikudambola, nimatuŋu, nitushawushawu, nikudinka wanta, nimapumba.
Natiyi woma nami hadaha Nzambi yami wakanzozesha kumesu enu chinakenza cheŋi, nakadilila amavulu anaputoli, anabuli kubalumuka mumuchima nakuleka wuzondu, niwujila, nikufwila yatama yakoŋeluwu.
Ichi chinukwinzichi kudenu hikapampa kamuchisatu.
Chinayilejeli hinadiŋi nenu kapampa kamuchiyedi, hela hanu hinafumuhu ichi, hinukuleja nawa cheŋi wena anaputoli niakwawu ejima nami, neyi nakenza cheŋi hinakayanakenaku;
neyi munakeŋi mwiluki chikupu nenu Kristu wahoshaŋa mudami. Yena hazeya kudenuku, ilaŋa wekala naŋovu mudenu.
Muloŋa yena amupopeleli hakulusu nakuzeya, hakwila kuhanda wahandaŋa naŋovu jaNzambi. Etu nawa twazeya mudi yena, ilaŋa twakahanda chimu nindi naŋovu jaNzambi hansaŋu yenu.
Desekenu ntahi, mutali neyi mudi muchikuhwelelu; dishinshikenu. Muyambi chakwikala Kristu mudenu, tahindi? Indi kwiji mwakinjikewa dehi!
Ilaŋa nakuhweleli nami mwakatwiluka tuhu kwenu nenu hitwakinjikewaku.
Hela twamwekana neyi twakinjikewa, twalombelaŋa kudi Nzambi netu mubuli kwila chatama. Hitunalondi kumwekana neyi anatwitejuku, tunalondi enu mwakeli chalumbwa.
Hitunatweshi kwila chuma chakukaŋesha walalaku, chiŋa kukwasha walala.
Muloŋa twatiyaŋa kuwaha chakwila etu twikali azeya, enu mwikali naŋovu. Twalombelaŋa nawa netu enu mwikali alala chikupu.
Nasambilaŋahu dehi kuyisonekela yumiyi hanu hinichidi kwacheŋi, kulonda chinakekala nanenu nakabuli kuyihoshola mwaya wanta wanyinkeluwu kudi Mwanta, wakuyikolesha, hiwakuyikisaŋanaku.
Nkumininaku enu anakwetu, shakamenu chachiwahi. Ikalenu alala; dikundejenuŋa; ikalenu nayitoŋojoka yoyimu; shakamenu nakuwunda; niNzambi wela nikukeŋa nikuwunda wukwikala nanenu.
 Dimushenu nachikasa chajila.
 Akwakujila ejima anayimushi.
 Luwi lwaMwanta Yesu Kristu, nikukeŋa kwaNzambi, nikukundaŋana kwaSpiritu Wajila, kwikali nanenu ejima.
