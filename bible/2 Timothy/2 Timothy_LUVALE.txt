Ami Paulu, ngukaposetolo kaKulixitu Yesu cakumucima waÂ­ Kalunga, nge mwaya luxiko lwakuxika kuyoya kaneci cili muli Kulixitu Yesu,
kuli ove Cimoteu, ove mwanami ngwazanga. Kuli ove kupwenga likoji nakutetela nakuunda vyakuli Setu Kalunga naMwata wetu Kulixitu Yesu.
 Ngunamusakwilila Kalunga, Ou ngweji kuzacilanga nacivezu citoma kufumisa kuli vakaka jami, mwomwo kangwexi kulitwamina kukwanuka kukulembelela camiko, naufuku namusana,
ngunafwila kukumona, hakwanuka masoji ove, mangana ngwami, ngukazale nakuwahilila.
Mwomwo vanangwanunoco kufwelela kana cakuzeneka kulyonga cili muli ove, cikiko vene catwamine hakulivanga muli kaka yove wapwevo Lowise, namuli noko Yunese, kaha ngunamono ngwami, cili namuli ove nawa.
Xikaho nguli nakukwanukisa ngwami, wana waKalungowo uli muli ove hakukunangika mavoko ami uusambizenga.
Mwomwo Kalunga katuhanyine xipilitu yakulizuzukilako, oloze yangolo, yazangi, yakuliunjika.
Xikaho kanda wivwa sonyi kuunjiho wakumuvuluka Mwata wetuko, cipwe kuli ami ngufunge yenyi. Oloze ijiva kumwena tuhu kukaluhwa nayami hamwe hamujimbu wamwaza, nge omu jaya ngolo jaKalunga,
Ou natulwili lyehi, Ou atusanyikile nakusanyika cajila, kexi nge kutesa navilinga vyetuko, oloze nge omu akavile Ivene nomu lyaya likoji lyenyi, eli atuhanyine muli Kulixitu Yesu ximbu yapwile myaka yamyaka kanda,
oloze makumbi ano jino linalumbunuka lyehi mukusoloka caMulwilo wetu Kulixitu Yesu, Ou enyekele kufwa, kaha kuyoya nakuhona kupola navilowela lyehi kumusana mumujimbu wamwaza.
 Kukiko vene vangutongwelele ami kupwa ngumuka-kuwambulula, ngukaposetolo, ngumuka-kunangula.
Hakiko vene nguli nakuyanjila nawa navyumevi, oloze kangwexi kwivwa sonyiko, mwomwo ngunamutacikizOu ngunetavila, kaha ngunamono ngwami, Oco ngunaseze kuli Ikiye nahase kucilamanga palanga nakulikumbi lize.
 Kwatangamo kanawa mwaya mazu amakangule awa wevwile kuli ami, mukufwelela nazangi eyi yili muli Kulixitu Yesu.
Cuma camwaza cize vakuselelele Cilamenga muli Xipilitu wajila, Ou atwama muli etu.
Unatacikiza lyehi omu vanangutalisa lyehi jinyima kuli vosenava vali kuAja, muli vakivo muli Fujelu naHelemojene.
Mwata akavatetele vaze vakuzuvo yaOnesefwolu, mwomwo ikiye anguhizumwine kakavulu, kaha kevwilile lilenge lyami sonyiko.
Oloze omu apwile muLoma anguhwixile kungutonda, kaha anguwanyine.
(Mwata akamwitavile akawane kumutetela kuli Mwata halikumbi lize). Kahove unatacikiza kanawa vyexovyo vyuma atuzacilile kuEfwesu.
Xikaho, ove mwanami, zamikanga mulikoji eli lili muli Kulixitu Yesu.
Kaha vyuma kana unevu kuli ami muli vinjiho vavavulu viseze kuli vatu vakuxixika, vakivo navakahasa kunangula vakwavo nawa.
 Ijiva kumwena tuhu kukaluhwa nayami hamwe hakupwa uliswalale lyaKulixitu Yesu wamwaza.
Kakwexi liswalale umwe, hakuya kujita, mwalilimba kumilimo yeka yahano hakayeko. Mwakana mangana ngwenyi, amwivwise uze namusoneka muuswalale kuwaha.
Kaha nawa, kaci nge mutu mwalipika navakwavo kucihemeno, kuvanga nalipiki navo nge omu jaya jiximbi, mokomoko kavexi kumuhana mucamako.
Catela kuli njimi muka-kukilikita kulivanga kutomako kumihako.
Xinganyekomu nguli nakwamba, mwomwo Mwata mwakuhana kunangakana muvyuma vyosena.
Anukanga Yesu Kulixitu, Ou asanguka kuvafu, Ikiye wakutanga yaNdavici, nge omu waya mujimbu wami wamwaza.
Mukiko vene ngweji kumwenanga kukaluhwa mbwe nakukungukasa, nge ngumuka-kulinga mwamupi. Oloze mazu aKalunganyi kavawakasako.
Xikaho ngweji kukakacilanga nakuunda muvyuma vyosena, hali ava vasakula, mangana navakivo nawa vamone ulwilo ou uli muli Kulixitu Yesu naupahu wahaya myaka yosena.
 Lizu eli lyatela kulitavila, ngwetu, Kaci nge twafwile nenyi hamwe, kaha natukayoyelanga nenyi hamwe nawa,
kaci nge natukakacilanga, kaha natukatwamanga nenyi muwangana nawa, kaci nge natumuhamikila, kaha naikiye nawa mwakatuhamikiletu,
kaci nge katwexi kufwelelako, oloze Ikiye hanga apwila Kavita-kamwamba-limwe, mwomwo kexi kuhasa kulihamika Iveneko.
Vanukisenga vyumevi, vahuhumunenga kumeso aMwata ngwove, kanda vakalipula jipami hamazuko, cikiko kacexi kuwahisako, nacivenyeka vaka-kwivwilila.
Solola unyongocima wimane uwakwalisa kumeso aKalunga, umuka-kuzata wakuzeneka cuma cakwivwila sonyi, mazu amucano uwambululenga mwakwoloka.
Oloze lihendenga kukundengula cakujiluluka, mwomwo naciya nakutwala kukumuzamukila Kalunga, xikaho.
Kaha mazu avo nawatotowela nge limbongola, kuli vakivo kuli Humeneu naFwiletu,
ava vanaliveye lyehi nakuseza mucano ngwavo, kusanguka cavafu cinahici lyehi, kaha kufwelela cavatu vamwe vali nakucikatumuna.
Oloze cipwe ngoco, cihela cakukola caKalunga cinemana mbe, cikiko cikweci katacikijilo aka ngwavo, Yehova navatacikizava vanapu venyi, kaha ngwavo, Mutu himutu muka-kuvuluka lijina lyaMwata asosoloke kumilimo yakuhenga.
Kaha jino, muzuvo yayinene kamwexi vyuma vyaulu nevi vyapalata kahako, oloze muli nawevi vyavitondo navyevi vyauma. Vimwe vinapu vyaulemu, vyeka nawa vyakuhona ulemu.
Xikaho kaci nge mutu mwalitomesa kuvyumevi, mwapwa nge cuma caulemu, cajila, cakutela kucizacisa kuli mwata wazuvo, cakulongesela lyehi milimo yamwenemwene yosena.
Oloze kufwila caukweze cakufwila vyuma vyavipinyi Ucinenga, ukavangizenga kwoloka nakufwelela nazangi nakuunda, hamwe navava veji kumusanyikanga Mwata namicima yitoma.
Oloze mazu akulihwojola auleya akuhona mangananyi akanenga, hakutacikiza ngwove, eji kusemanga vikokojola.
Kaha kacatela kuli ndungo yaMwata kukokojolako, oloze apwenga wamuvwovu kuli vosena, apwenga namangana akunangula vakwavo, wakuvatalililanga cikoki,
 alinyisenga hakuvalwezava veji kuhamikanga pami mangana, kutala numba nge Kalunga mwakavahana kwalumuka cakupihilila cakutwala kukutacikiza kanawa mucano,
kaha mangana vakazangame vakasomoke mumuheto waliyavolo, mwomwo vanavate kuli ikiye vavatonyi, mangana valingenga mwaya mucima waKalunga.
Oloze tacikizangeci nawa, mwomwo hamakumbi akukuminyina nahakeza myaka yayikalu.
Mwomwo vatu navakapwa vakakulizanga vavene, vaka-kuzanga jimbongo, vaka-kulitukwojola, vaka-kutangalala, vaka-kusaula vakwavo, vaka-kulikanga kuli visemi vyavo, kavexi kusakwililako, vaka-kujiluluka,
vaka-ukenya, kavexi kutetela vakwavoko, vaka-kuvangila vakwavo, kavexi kulyonononako, vaka-kutenuka cikuma, kavexi kuzanga vyuma vyamwenemweneko,
vambulumwene, vaka-kuyutuka, vaka-kulivwimba, vaka-kuzanga ciseke, kavamuzanga Kalungako,
vakweci kufwana cakumukomoka Kalunga, oloze ngolo jaconyi navakacihamika. Navatu vangoco nawa vatalisenga nyima yove.
Mwomwo ava vangoco vakivo vakweci ava vakwavo veji kuvembelelanga mumazuvo ambala nakufungulula mapwevo vakuhulama vakulemuwa namilonga yaxili, ava vanavombwela kujipeha jeka najeka,
ava veji kulinangulanga makumbi osena, oloze vanahono kuheta kukutacikiza kanawa mucano.
Kaha nge muze vamwimanyinyine Mose nakole kuli Yane naYambele, ngoco nawa muveji kwimanyinanga mucano navava nawa nakole. Vakivo vatu vanalyenyeka lyehi mumicima, vavakana lyehi kulufwelelo.
Oloze kavexi kuswenya ceka kulutweko, mwomwo uleya wavo naukalumbunuka kuli vatu vosena, nge muze walumbunukilile uze wavaze nawa.
Oloze ove unakavangiza kunangula cami, nakutwama cami, nomu ngwakavami, nakufwelela cami, nakuunda cami cakuximbula, nazangi yami, nakukakacila cami,
nomu vananguyanjisa, namumakavami, vyexovyo vyanguwanyine kuAndeyoka nakuIkonyume nakuLusutala, navihuli vize ngwamwene, oloze Mwata anguyowele muvikiko vyosena.
Kaha camwenemwene, vexovo vanasake ngwavo, vatwamenga mwakukomoka Kalunga muli Kulixitu Yesu navakamonanga kuvayanjisa.
Oloze vatu vavapi navaka-kulyonga navayanga lika nakupihya nakuhungumwisa vakwavo, navakivo nawa navakavahungumwisa.
Oloze twamangove muvyuma kana unalinangula, evi unenjikiza, hakutacikizava vanakunangulavyo,
kaha mwomwo kufumisa kuukemba wove watacikiza Mazu-vasoneka ajila, awa anahase kukuhana mangana akutwala kuulwilo hakufwelela kana cakumufwelela Kulixitu Yesu.
Mazu-vasonekosena vawahwima kuli Kalunga, kaha anawahila kunangula, nakuhuhumuna, nakwolola, nakulongesa kana cili mukwoloka,
mangana mutu waKalunga akazuke vyosena, akapwe kuluwa mwosena kuvilinga vyamwenemwene vyosena.
Xikaho nangukulweza kumeso aKalunga naKulixitu Yesu, Ou mwakasopesa vavatonyi navafu, nahakusoloka cenyi nawangana wenyi,
ngwami, Ambulula mazu, xixikilako cipwe halwola lwaco cipwe hajola jeka. Vahanjikile, vakande, valembelele, nakuunda cakuximbula cosena nakuvanangula.
Mwomwo nakukeza mwaka weka omu navakakana kwitavila kunangula cacikangule, oloze hakupwa namatwitwi akuzwa, xikaho navakalilunjikila vaka-kuvanangula mwaya kufwila cavo vavene.
Kaha mucano navakautotomona kumatwitwi avo, navakapyapumukila kuviximo vyamokomoko.
Oloze ove, pwako uwakuunda mumeso muvyuma vyosena, ijiva kumona tuhu kukaluhwa, zata milimo yamuka-kwambulula mujimbu wamwaza, milimo yove uyitesemo.
Mwomwo ami oholili vene vali nakunguhingununa nge nguwana wakuhingununa. Mwaka wakukatuka cami uneza lyehi.
 Jita yamwaza ngunayilu lyehi, kulaha cami ngunacikumisa lyehi, lufwelelo ngunalulame.
Kufumisa kulelo mucama wakwoloka vanangutulikilawo, ukiko navakanguhanawo halikumbi lize kuli Mwata, Muka-kuyula wakwoloka, kaha kexi kunguhanawo ami kahako, oloze navexovo nawa vazanga kusoloka cenyi.
Anguhwisako wize linwomu kuli ami.
Mwomwo Ndemase nanguseze lyehi, hakuzanga vyuma vyamyaka yino, kaha nayi lyehi kuTesolonyika. Kelesene nayi lyehi kuNgalexa, Cituse nayi lyehi kuNdalamaciya.
Nguli kuno naLuka kaha. Muhitule Mako, wize nenyi, mwomwo nahase kungukafwako kumilimo, xikaho.
Oloze Tukiku ngunamutumu kuEfwesu.
Omu nawiza, nguhicike cikuto cize ngwasezele kuTolowa kuli Kalapu, namikanda nawa, kaha malambu vasonekaho ngunawasake cikuma.
Alekesande, uze fuli wakufula unengu, angulingile vyuma vyavipi vyavivulu. Mwata mwakamuxixixilamo nge kutesa navilinga vyenyi.
Ove nawa Ulamenga kuli ikiye, mwomwo mazu etu awemanyinyine cikuma nakole, xikaho.
Hakulihakwila cami cakulivanga kakwapwile mutu naumwe pimbi emanyine kuli amiko, oloze vosena vangusezele. Ngwami, Kanda vakavavulukilaco nge himulongako.
Cipwe ngoco Mwata emanyine kuli ami, anguhanyine ngolo, mangana muli ami vambulule mujimbu mwexomwo waya, mangana vakamafuci vosena vevweko. Kaha anguyowele mukanwa kandumba.
Kaha Mwata mwanguyovolanga kumilimo yayipi yosena, mwangulwilanga palanga nakuwangana wenyi wamwilu. Vamutohwesenga Ikiye nahaya myaka namyaka. Amene.
Meneka Pilixila naAkwila, navaze vakuzuvo yaOnesefwolu.
Elasatu asalile kuKolinde, oloze Tolofwimu ngwamusezele kuMiletu wakuviza.
Anguhwisako wize ximbu mwaka wacixika kanda. Yuvulu nakumeneka, naPutene nawa, naLinu, naKolociya, navandumbwetu vosena.
 Mwata atwamenga naxipilitu yove. Likoji litwamenga nayenu.
