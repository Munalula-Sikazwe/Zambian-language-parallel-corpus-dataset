Ndime Paulu, mutumwa wa Kilisito Jesu mukuyanda kwa Leza kweendelana acisyomezyo cabuumi ncotwakasyomezegwa muli Kilisito.
Ndakujuzya mwanaangu Timoti uuyandwa. Leza Taata a Kilisito Jesu Mwami wesu, bakubede aaluse, lweengelelo akukupa luumuno.
Ndalumba Leza masiku asikati ciindi nekuyeeya mukukomba kwangu. Leza ngonguwe ngwembelekela milimo amoyo uusalala mbubuli bwakali kucita basikale besu. 
Ndayeeya kulila kwako, alimwi ndayandisisya masiku asikati kukubona kuti mbe alutangalo lupati. 
Lyoonse ndaibaluka lusyomo lwako lwini-lwini. Lusyomo oolu lwakali muli banyokokulu ba Loisi kusaanguna amuli banyoko ba Yunisi, alimwi nsidonaiki kuti moluli amulinduwe mbubonya. 
Nkaambo kaako ncendakwiibalusizya nkuti ubelesye caabilo cakakupa Leza ciindi nindakakubikka maanza. 
Nkaambo Leza taakwe naakatupa moyo wabukandu pe, wakatupa nguzu, luyando, akulijata.
Utafwi nsoni kwaamba zya Mwami wesu pe, alimwi utafwi nsoni akaambo kandime ndemwaange wakwe. Pele ulibambile kupenga akaambo ka Makani Mabotu kweendelana anguzu zikupa Leza. 
Ooyo wakatufutula akutwiita kuti tube basalali bakwe. Takuli kwaamba kuti twakaitwa nkaambo kamilimo mibotu njitwakacita pe, pele twakaitwa mukweendelana amakanze aakwe mwini alimwi nkaambo muli Kilisito Jesu wakatubeda aaluse ciindi kacitanatalika.
Pele lino Leza watuyubunwida eezi mukuboola kwa Mufutuli wesu Kilisito Jesu, nguwe wakamanya nguzu zyalufu akubonya buumi butamani kwiindila mu Makani Mabotu.
Leza wakandisala kuti mbe mukambausi, mutumwa, amwiiyi wa Makani Mabotu. 
Ncenciceeco ncempengela boobu. Nikuba boobo nsyuusi nsoni pe, nkaambo ndimuzi ooyo ngwesyoma. Aboobo ndili kasimpe kuti ulakonzya kubamba kabotu kusikila buzuba bwalubeta eezyo nzyaakandipa kuti mbambe. 
Tobela majwi meni-meni oonse ngookamvwa kulindime kuti abe citondezyo cako. Ucite eezi mulusyomo aluyando ndotujisi muli Kilisito Jesu. 
Kozibamba zibotu zyakapegwa kulinduwe a Muuya Uusalala uuli mulindiswe.
Ulimvwide kale kuti boonse bali mu Asiya bakandisiya. Akati kabo kuli ba Figelasi a Heemogenesi. 
Mwami abafwide luzyalo bamukwasyi wa Onesifolosi, nkaambo kanji-kanji wakali kundisamausya. Taakwe naakafwa nsoni nikuba kuti ndakali mwaange pe. 
Mbwaakasikila buyo mu Loma, wakandiyandaula mane kusikila wandijana. 
Mwami akamupe kuti ajane luse kuli Leza mubuzuba oobo. Ulizi kabotu-kabotu zyamilimo yoonse njaakandibelekela ku Efesusi.
Lino yebo, mwanaangu, zyandamana muluse ndotujisi muli Kilisito Jesu. 
Majwi oonse ngookamvwa kulindime akati kabakamboni banji-banji, waambile bantu basyomeka balo bayookonzya kwiisya bamwi. 
Kolibambila kupenga mbuli silumamba mubotu wa Kilisito Jesu. 
Taakwe silumamba uuli munkondo uubikka muzeezo kuzintu zyakumunzi, nkaambo uyanda kukkomanisya yooyo wakamunjizya mulumamba. 
Uuzuzaana mukuzundana kwalubilo tasamikwi musini, ccita watobela milawo yakusiyana. 
Mulimi uubeleka canguzu nguuelede kutambula zitaanzi zyabulimi. 
Koayeeya makani aaya ngindakwaambila nkaambo Mwami uyookupa maanu aakuziba makani oonse.
Koyeeya kuti, Jesu Kilisito wakabusigwa kuzwa kubafu walunyungu lwa Devedi, kweendelana ambwekambauka mu Makani Mabotu. 
Nkaambo ka Makani aaya ndapenzegwa akwaangwa nsimbi mbuli similandu. Pele Majwi aa Leza taakonzyi kwaangwa pe. 
Aboobo ndayumina zyoonse eezi nkaambo kabantu Leza mbaakasala kuti abalo bafutulwe a Kilisito Jesu akutambula bulemu butamani. 
Majwi aaya ngamasimpe,
Naa twayuma, tuyoolela anguwe.
Naa tatusyomeki, walo ulasyomeka,
Lino koyeezya bantu makani aaya, akubacenjezya kapati kuti Leza tayandi kuti kabazwanganina majwi buyo. Tacigwasyi pe, pele cinyonganya buyo baabo baswiilila. 
Kosungwaala kuti ube uuzuminika kuli Leza mbuli simulimo uutakwe kampenda, uupandulula majwi aabwini aa Leza mbuli mbokweelede. 
Pele majwi aabuyo aatagwasyi koaleya, nkaambo bantu bamvwa zeezyo banooya bwiindilila kusampaula Leza. 
Majwi aabo ali mbuli donda liyandilila mubili woonse. Akati kabo kuli Haimeneyusi a Filetasi, 
aabo mbantu bakasweeka akusiya zyabwini alimwi balajaya lusyomo lwabamwi nobati, “Bantu bakabuka kale.” 
Pele ntalisyo njumu ya Leza ilikkalilide alimwi majwi aalembedwe alinjiyo ngaaya, “Mwami ulizi aabo bakwe,” alimwi alati, “Ooyo uuti ngwa Mwami alekele limwi kucita zitaluleme.”
Lino muŋanda mpati muli mitiba yaandeene-andeene, imwi njangolida, imwi njansiliva, imwi njazisamu, imwi yakabumbwa abulongo. Aboobo imwi ibelesegwa ciindi ncoyeelede, imwi kufumbwa ciindi buyo. 
Kuti naa muntu walisalazya akusiya zitaluleme kuli ceeco citakwe bulemu ulaba mbuli cibelesyo cili aabulemu. Uyoolipa buzwide kuli Simalelo wakwe kuti amubelesye, unoolibambilide kucita kufumbwa mulimo uululeme. 
Aboobo yebo kozitija zisusi zyabukubusi. Utobele bululami, lusyomo, luyando alimwi aluumuno antoomwe abantu boonse balemeka Mwami amoyo uusalala. 
Pele kozikaka nkani zyabufuba-fuba akukazyanya-kazyanya, nkaambo ulizi kuti eezi ziletela kulwana. 
Mubelesi wa Mwami teelede kuba sikazwanga-zwanga pe, pele uleelede kuba mutete moyo kubantu boonse. Uleelede kuba muntu uuzi kwiisya kabotu camoombelela, 
uubombede moyo nalailila bamukazya. Nkaambo ambweni Leza ulabeengelela kuti beempe akuziba zyabwini. 
Acita oobo balazwa mukakole ka Saatani, bamana kujatwa anguwe kuti bacite nzyayanda.
Koziba kuti mumazuba aamamanino kuyooba ziyoosya. 
Nkaambo bantu bayooba basikuliyanda, basikuyanda mali, basikulisumpula, basikatwango-twango, basimatusi, bataswiilili bazyali, batalumbi, abatasalali. 
Bayooba basilunya, batalekeleli, basikubejelezya, batalijati, basibukali, batayandi zibotu. 
Bayooba basilucengo, batatilimuki kuziyoosya, basikulikankaizya, bayanda kulibotezya mucilawo cakubotezya Leza. 
Balabamba ziyanza zyabukombi, pele nguzu zyambubo balazikaka. Bantu bali boobo kobatantamuka. 
Bamwi babo banjila mumaanda kuya boongelezya bamacembele bapenzegwa azibi zyabo beendelezegwa azisusi zisiyene-siyene. 
Nikuba kuti balaiisigwa lyoonse tabakonzyi kuziba zyabwini. 
Mbubonya mbuli Jenesi a Jambulesi mbubakakazya Mozesi, mbubonya oobo abalo bantu aaba mbobakazya zyabwini. Mbantu bali amiyeeyo mibi alimwi lusyomo lwabo ndwakuupaupa aameso. 
Pele kunyina nkobaya, nkaambo bantu boonse bayoobona bufuba-fuba bwabo, mbubonya mbubwakabonwa ba Jenesi a Jambulesi.
Lino yebo ulizi kabotu njiisyo zyangu, bweende bwangu, makanze aangu, lusyomo lwangu, kukkazika moyo kwangu, luyando lwangu, lukakatilo lwangu, 
mapenzi aangu, makatazyo aangu, azintu eezyo zyakandicitikila ku Antiyoki, Ikoniyumu, aku Lisitula. Ndakapenga kapati, pele Mwami wakandivuna muli zyoonse eezi! 
Ncobeni, boonse bayanda kupona mubuumi bwakuswiilila Leza muli Kilisito Jesu bayoopenzegwa. 
Pele bantu babi banooyoobija akubijila limwi. Bayooena bamwi alimwi akweenwa lwabo beni. 
Pele yebo kojatisya makani aayo ngookaiya, alimwi ngozi kuti ngabwini. Nkaambo ulizi aabo bakakwiisya, 
alimwi kuzwa ciindi nookacili mwana wakaziba Malembe aasalala aakonzya kukupa busongo bwakufutulwa kwiindila mukusyoma Kilisito Jesu. 
Malembe oonse akapegwa a Leza alimwi alagwasya mukwiisya zyabwini, mukukasya zitaluleme, mukululamika zitaluleme eezyo, amukulailila bantu zyabuumi bulondokede. 
Malembe alagwasya mubelesi wa Leza kuti aelele akukonzya kucita kufumbwa ziluleme. 
Kumbele lya Leza a Jesu Kilisito uyoobeteka baumi abafu aakuboneka mubwami bwakwe, 
ndakulailila canguzu kuti kambauka majwi aa Leza ciindi bantu nibayandide kuswiilila naa nibataayandide pe. Ubazule, ubacenjezye, ubayumye-yumye akubaiisya amoyo uubombede. 
Nkaambo ciindi ciyoosika bantu nibayookaka njiisyo zyabwini pele bayootobela zisusi zyabo akulijanina bamayi baiisya nzyobayanda kumvwa. 
Bayoofutatila njiisyo zyabwini akutobela twaano buyo. 
Pele yebo kolibamba lyoonse. Zuunyana mumapenzi. Kokambauka Makani Mabotu, akubeleka kabotu milimo yako yoonse.
Kwaamba zyandime, buumi bwangu bulaabwa mbuli cipaizyo, alimwi ciindi cangu cakuunka casika. 
Ndamanizya kulwana nkondo mbotu, ndakalumanizya lweendo, alimwi nsiindakatyompwa mulusyomo lwangu. 
Ciliko lino nkuyootambula musini wabululami ngwayoondipa Mwami, mubetesi uululeme mubuzuba oobo. Eelyo cipego eeci takapi ndime buyo endikke pe, pele abaabo boonse balindila muluyando kuboola kwakwe.
Usoleke kuboola kulindime cakufwambaana. 
Nkaambo Dimasi akaambo kakuyandisya zyabuntunsi wakandisiya, wakaya ku Tesalonika. Ambebo ndakatuma Kiliseni ku Galatiya, Taitasi ku Dalumesya. 
Luka alikke nguuli aandime. Muletelele Maako uuze aawe, nkaambo ulakonzya kundigwasya kapati. 
Tikikasi ndakamutuma ku Efesusi. 
Lino jansi ndindakasiya kuli Kaapusi ku Tilowasi uliletelele waboola. Undiletele amabbuku, kapati aalya aazikutu.
Alekizandaa mufuzi wakandibisizya kapati, pele Mwami uyoomusubula mbweelede. 
Ayebo umucenjelele kapati nkaambo wakali kukazya makani eesu canguzu. 
Ciindi nindakabetekwa kusaanguna taakwe wakandiiminina pe, boonse bakandisiya. Leza abalekelele! 
Pele Mwami wakali aandime akundipa nguzu kuti ndaambilizye makani aakwe buzwide kuti bamasi baamvwe. Aboobo ndakazwa mukanwa lya munyama wabutambo. 
Mwami uyoondivuna kububi boonse akundifutula kuti nkanjile mubwami bwakwe bwakujulu. Kulinguwe kube bulemu lyoonse alyoonse kukabe kutamani. Akube boobo.
Ubajuzye ba Pulisila a Akwila abamukwasyi wa Onesifolosi. 
Elasitosi wakasyaala ku Kolinti, alimwi ndakasiya Tulofimasi kacisidwe ku Miletusi. 
Ufwambaane kusika kuno mupeyo kuutanasika. Ubulosi, Pudi a Linasi, Kulodiya, abasyomi boonse balakujuzya.
Mwami abe aandinywe. Leza amubede aaluse.
