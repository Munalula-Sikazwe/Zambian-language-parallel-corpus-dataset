Ami Pawulu, kapostolu kaKristu Yesu mwaya muchima waNzambi, mwaya kukana kwawumi wamudi Kristu Yesu,
nidi nakukusonekela mukanda, eyi mwanami Timotewu nakeŋa. Luwi nikwanakena nikuwunda kwakufuma kudi Nzambi Tata, nikudi Kristu Yesu, Mwanta wetu.
 Namusakililaŋa Nzambi, inakalakelaŋa nachinleji chamuchima chitooka, neyi chamukalakeleluwu ankakulula jami, nanochu chinabulaŋa kunookesha kukwanuka mukulembelela kwami.
Wufuku nimwaana, chinaanukaŋa madilu eyi, nafwilaŋa kukumona, kulonda nisweji kuzaŋalala.
Naanukaŋa kukuhwelela kweyi kwakadi kudimbana; kwokukuhwelela kwasambilili kwikala mudi nkaka yeyi wamumbanda Lowisi, nimudi mama yeyi Yunisi, neluki nami kwekala nimudeyi nawa.
Dihu hanafumi kukwanukisha nami wupeepi kesi kachamukunkulu chaNzambi chekala mudeyi, chiwatambwili hinakunaŋikili makasami.
Muloŋa Nzambi hatwinkeli spiritu yawomaku, chiŋa yaŋovu nakukeŋa nikuwundisha mumesu.
Dichi bayi wutiya nsonyi yawunsahu waMwanta wetu, hela kutiya nsonyi hansaŋu yamami muntu windi akasawuku. Kumina dakumona kukala hamu nanami hansaŋu yayiwahi, mwaya ŋovu jaNzambi.
Watwamwinini, watutambikili nakutambika kwajila, bayi chakunyidimu yetuku, ilaŋa mwaya kufuukula kwindi kwatufuukwililiyi, niluwi lwatutiyililiyi mudi Kristu Yesu henohu nyaka yamunyima yejima yichidi kanda.
Hakwila katataka anachimwekeshi dehi nakumwekana kwaChamwinu chetu Kristu Yesu, wabalumwini kufwa kwikali chimwaŋaji, namwekeshi hatooka wumi nikubula kutoka, nansaŋu yayiwahi.
Diyi nsaŋu yankunjikawu niikali mukwakuyishimuna, nikapostolu kayu, nintaŋishi yayu.
Hansaŋu iyi dihu hanafumi ami kukaba mwenimu; hela chochu, hinatiyaŋa nsonyuku, muloŋa namwiluka yena nakuhwelela, neluki chikupu nami yena natweshi kuhemba chijiikilu chinamwinkeli kuhemba, ndo-o nikwifuku odu.
Kwatishaku mazu akukolesha iwatiyili kudami, mwayawu mwayawu, mukukuhwelela nikukeŋa kwekala mudi Kristu Yesu.
Chijiikilu chachiwahi chakukunjikiluwu, chihembi naSpiritu Wajila washakama mudetu.
Muneluki chananlekuwu dehi kudi ejima adi muAsiya, niaFwigelu naHemoni hamu.
Mwanta atiyili wushona akwetala daOnesifwolu, wankwashili kakavulu, hatiyili nsonyi yeleŋi dankasiluwuku.
Chadiŋiyi muRoma wankeŋakeŋeli nankashi, hakunwana.
Eyi wuneluki chachiwahi yuma yayivulu yankalakeleliyi kuEfwesesa. Mwanta amwiteji awani luwi kudi Mwanta hefuku odu.
Dichi eyi mwanami, dikoleshi muluwi lwekala mudi Kristu Yesu.
Nsaŋu jiwatiyili kudami mukachi kawayinsahu amavulu, jikunjiki kudi antu ashinshika akatwesha kutaŋisha akwawu nawa.
Kumina dakuumika mukukala, neyi ishidika daKristu Yesu wamuwahi.
Hikwekala ishidika wudi kunjita wadikasaŋa nansaŋu yamunu mwishinaku, kulonda atiyishi kuwaha yena wamusonekeli muwushidika.
Neyi muntu wukudipaka nawakwawu, chiŋa adipaka mwaya yijila yakudipaka, mukunkulwayi hiyakumuvwika chibaabaku.
Mukwakudima wakalakalaŋa, diyi akasambili kudiilaku.
Shinshikaku munukuhosha, muloŋa Mwanta wukukuleja mwalumbulukila yuma yejima.
Anukaku Yesu Kristu, mwana kaDavidi, wasaŋuka mudi afu, yoyi nsaŋu yayiwahi yinashimunaŋa ami.
Nsaŋwiyi diyi yinamwena kukala nikunkasa neyi nimuntu wanyiloŋa, ilaŋa izu daNzambi hiyadikasaŋaku.
Hinukukumina dakuyimwena atondewa yihuŋu yejima, kulonda niwena nawa akatambuli wamwinu wekala mudi Kristu Yesu, nilubanji lwakulema kwahayanyaka.
 Izu idi datela kudikuhwelela, delawu nawu,
Neyi tukukaba, twakayuula nindi,
Neyi tukubula kushinshika, yena kwindi saŋa ashinshikilayi;
Yanukishi yumiyi; yileji kumesu aMwanta neyi, bayi mufwilaŋa ntadi yamazuku, hiyakwashaŋaku, yaluwaŋeshaŋa antu akutiyaŋamu.
Kabilaku kudimwekesha kumesu aNzambi, wumuntu anesekuwu dehi, mukwakukalakala wakadi hakutiyila nsonyi, nakulumbulula izu dawalala mudaya, mudaya.
 Tondolwelaku kubobola kwakadi kujila, muloŋa antu abobolaŋa ochu akuyaŋa munjila yakudiwula Nzambi ho-o.
Mazu awu akuya nakutotoloka neyi chelaŋa dimboŋola; dichi chaduwu aHimenusa naFwiletu.
Antu owu anasenuki dehi munjila yawalala, chaneluwu nawu kusaŋuka kwawafu kunahiti dehi, anakunduli kukuhwelela kwawakwawu.
Hakwila chikuku chaNzambi saŋa chakolela mbe, chikweti nsona jakwila nawu, Mwanta weluka antu indi; nawu, Ejima akutena ijina daMwanta afumi kukuheŋa.
Mwitala deneni himwekalaŋa yuma yawuru nasiliva hohuku, mwekalaŋa nawa yanyitondu namawumba; yikwawu yamudimu walema, yikwawu yamudimu waseka. 
Muntu wukuditookesha nakwambuka kuyumiyi, wukwikala chuma chamudimu walema, chajila, chatelela Mwanta kukoŋa nachu, chaloŋeshelawu nyidimu yayiwahi yejima.
 Temukaku kufwila kwatama kwawukwenzi; kabilaku kuloŋa, nikukuhwelela, nikukeŋa, nikuwunda, hamu nanawa atambikaŋa Mwanta nanyichima yitooka.
Lekaku kwihujola kwawusupi kwakadi maana, muloŋa wuneluki dehi kwaletaŋa kwantadi hohu.
Nduŋu yaMwanta, chinjila kufwila ntadi, chiŋa ekali wamwovu nawantu ejima, wukweti kashinshi kakutaŋisha, ekali mukwakutiyilila akwawu,
afumbi akwantadi nakuyolola namuchima wawunda; hadaha Nzambi wakabalumuna nyichima yawu akeluki walala chikupu;
ákwatawu dehi kudi diyabolu asomoki mumuhetu windi, eli muchima waNzambi.
Ilukaku chumichi, kumafuku akukuminina kwakenza nyaka yakala.
Antu akekala akwakudikeŋa, akwakufwila mali, akwakudisama, akwakudinka wanta, akwakutukana; akekala antu abulaŋa kwovwahila anvwali jawu, abulaŋa kusakilila, abula kujila,
abulaŋa kukeŋaŋana mwasemwakenawu, oma muchima, akwakutuŋula akwawu, abulaŋa kudihemba, asweja kuzuwa, abulaŋa kukeŋa yayiwahi,
amfukeji, achinchika, akwakuditohesha, antu akeŋaŋa yakuditiyisha aweni kuwaha, kukeŋa Nzambi nehi.
Kuyitala afwana neyi amwakama Nzambi, hakwinza kwiteja ŋovu yindi kwonti kwawu. Ambukaku kudi antu adi chochochu.
Muloŋa wenawa diwu eŋilaŋa mumatala hambadi, nakudikokela namaanawu ambanda akenkama, aditwika dehi nayisenda yalema yanshidi, alumbukila dehi mukufwila yuma yatama yeŋi nayeŋi.
Wena adizaŋa mafuku ejima, hela chochu, akaŋanyaŋa kushika mukwiluka walala chikupu.
Chadikaŋiluwu aYanesa naYamberesa naMosi, dichi chakudikaŋawu niwena amayala nawalala, antu atoka dehi muyitoŋojoka yawu; kunsaŋu yachikuhwelelu anekali akinjikewa.
Hiyakaya kumbiduku, muloŋa wusupi wawu wakamwekana kudi antu ejima; neyi chamwekeni wawenawa nawa.
Hakwila eyi Timotewu, weluka dehi kutaŋisha kwami, nikwenda kwami, ninsaŋu yinata muchima, nikukuhwelela kwami, nikuduŋumika kwami, nikukeŋa kwami, nikutatakena kwami,
nimakabisha namweni, nimakabi ami. Weluka dehi niyuma yanweni kuAntiyoki, nikuIkoniyumu, nikuLisitira; ana makabisha namweni. Mwanta wampulwishili muyuma yejimiyi.
Eŋaŋi, antu ejima akeŋa nawu ashakami mudi Kristu Yesu nikwakama Nzambi, akumona makabisha.
Antu atama niakwakutwamba akuyaŋa nakusweja, wena akudimba akwawu, niwena akuyidimba.
Hakwila eyi, shakamaku muyuma yiwadizili nakushinshikamu, muloŋa wuneluki antu akulejeliyu.
Muloŋa kufumisha kuwansi wuneluki Nyikanda yajila yinatweshi kukuleja maana akumona nachu wamwinu, kwokukukuhwelela Kristu Yesu.
Mukanda waNzambi wejima awonena dehi kudi Nzambi; wawaha kutaŋisha nachu, nikutanyisha nachu, nikwolola nachu, nikufumba nachu mwaloŋa;
kulonda muntu waNzambi awanini chikupu, ashikili munyidimu yayiwahi yejima.
Nakuleji kumesu aNzambi nikumesu aKristu Yesu, wakasompesha amomi niafu, nanochu chakamwekanayi nawanta windi,
nami, shimunaku izu daNzambi nihanawahi nihanakali, kumina dakushimuna ho-o; konkololaku, hosholaku, konkomwenaku, nakutatakena nikutaŋisha nawa.
Muloŋa mpinji yakenza hakalekawu kutiyilila kutaŋisha kwalala, akaheta matu owana, akadivulishila antaŋishi aya mwaya kufwila kwawu kwatama;
akatotomona walala kumatu awu, akasenukila mutuheka.
Ilaŋa eyi ikalaku wababala muyuma yejima. Kumina dakumona kukala, ilaku mudimu wamukwakushimuna nsaŋu yayiwahi; wuwumanishi chikupu.
Ami keŋa antwali niikali mulambu wakuhuŋununa; mpinji yami yakuya yinashiki dehi.
Nalwi njita yayiwahi; namanishi njila yakutemukila; nahembi chikuhwelelu.
Kufumisha kulelu anantentekeli chibaaba chakuloŋa, chakanyinkayi Mwanta, mukwakusompesha waloŋa hefuku odu. Hakanyinkami hohuku, wakenka niantu ejima atalilaŋa kumwekana kwindi.
Esekaku kwinza swayi kudami;
muloŋa Demasi nanshiyi dehi, nanochu chanakeŋiyi yamakonu, nayi dehi kuTesalonika. Kereseni nayi dehi kuŊalija, Titusa nayi kuDalamatiya.
Nidi naLuka hohu. Inzaku naMaku muloŋa wankwashaŋa kumudimu.
Tikikusa namutemeshi kuEfwesesa.
Chiwukwinza wunsendelaŋa kahuma kinashiyili kudi Karapu kuTirowasi, ninyikanda, nakeŋi nankashi yayitembi.
Muchiji wansumbu Alesanderi, wankoŋeli chatama nankashi, Mwanta wakamulubwila yashikila munyidimu yindi.
Eyi nawa mubabeli muloŋa waswejeli kudikaŋa namazu etu.
Chinadihakwilili chakusambila, hikwadiŋi muntu niwumu wankwashiluku, ejima anshiyili; nalombi nami bayi ayinkelachu muloŋaku.
Ilaŋa Mwanta waŋimenenuku, wankolesheli, kulonda nsaŋu yisweji kushimununewa kudami, aJentili ejima atiyi. Ampulwishili mukanwa kamutupa.
Mwanta wakampulwisha kunyidimu yatama yejima, wakanhemba nimoni wanta windi wamwiwulu. Lubanji lwakulema lwikali lwindi hayanyaka nanyaka. Amena.
Ŋimushili aPrisila naAkwila niakwetala daOnesifwolu.
Erasitusi washeli kuKorinda; Tirofwimusa namushiyili kuMiletusa nayikatu.
Esekaku kwinza aha hakwila chishika kanda chinzi. Ebulusa, niPudensa, niLinusa, niKaludiya nianakwetu ejima anakwimushi.
 Mwanta ekali naspiritu yeyi. Luwi lwikali nanenu.
