Ine Paulo, Lesa kukufwaya kwakwefye anjita ukuba umusole wakwa Kristu Yesu, antuma kukubila pa mweo Lesa atulaya ico twaba muli Kristu Yesu. 
Nakulembela iwe Timote umwana wandi uo natemwa.
Ndatasha Lesa uo mombela no mutima onse uwatambalala ngefyo ifikolwe fyandi fyalecita. Ndamutasha lyonse ilyo nkwibukishako mu mapepo yandi ubwaca no bwaila. 
Nshilaba filamba fyobe. Kabili ndafuluka nganshi ukukumona, pakuti nkasansamuke nganshi. 
Ndebukisha ne cisumino cacishinka wakwata. Ici cine e cisumino nokokulu Loisi na noko Eunike bakwete. Ine ninshininkisha e cisumino na iwe wine ukwete. 
Kanshi e mulandu wine ndekucinkulako ukuti wikatishe ukubomfya icabupe Lesa akupeele mukutambalikilapo amaboko yandi. 
Pantu Mupashi Lesa atupeela tewakulenga ukuti tube no mwenso, lelo ni Mupashi wakutupeela amaka, icitemwiko, no mutekatima. 
Kanshi wilakwata nsoni pakuba kambone wa Mfumu yesu, nangu ukuba ne nsoni pali ine ico bamposa mu cifungo. Lelo ku maka Lesa akupeela, iwe uleibikafye pamo na ine mukucula pa mulandu wa Mbila Nsuma. 
Ni Lesa ewatupususha no kutwita ukuti tube abamushilo, te pa mulandu wa mulimo twacita, lelo ni pa mulandu wa cikuuku cakwe nokuti efyo umwine alefwaya. Kabili ili shuko Lesa atupeele pa mulandu wakuba muli Kristu Yesu ninshi no kutampa kwa nshita takulafika. 
Lelo ukwisa kwa Mupusushi wesu Kristu Yesu, ekwaisa sokolola ici. Aisa onaula imfwa, elyo ku Mbila Nsuma atusokolwela umweo no kukanafwa. 
Ine Lesa alinsala ukuba kabila, umusole na kafundisha wa Mbila Nsuma. 
Kabili ni pali uyu wine mulandu epo ndeculila ifi. Lelo nshanenuka nakalya, pantu nalishiba uo natetekelamo. Nalishininkisha nokuti wena akasunga bwino bwino ifyo aseekesha kuli ine mpaka na pali bulya Bushiku. 
Amashiwi yacishinka ayo nakufunda, uyekatishe, yabe icilangililo uli nokulakonka mukufunda. Uyekatishe ne cisumino ne citemwiko ifyo twakwata ico tuli muli Kristu Yesu. 
Ku maka yakwa Mupashi Wamushilo uwaikala muli ifwe, ulebaka ifishinka ifyo Lesa aseekesha kuli iwe. 
Nawishiba ukuti abantu aba mu calo ca Asia, ukubikapofye na Fugelo na Hermogene bonse balinsangukila. 
Lesa engakwatila aba mu ŋanda yakwa Onesifolo uluse, pantu wena imikufye iyingi alensansamusha. Elyo kabili wena taleumfwa insoni pali ico naba mu cifungo. 
Awe wena atile cilya afikafye mu Roma, atampa no kumfwaya mpaka asuka ansanga. 
Imfumu ikamubelelekofye uluse pali bulya Bushiku! Kabili iwe Timote nawishibafye bwino ifyo angafwilisheko mu Efeso.
Nomba iwe, we mwana wandi ube uwakosa pa mulandu wa cikuuku ico twashukila ico tuli muli Kristu Yesu. 
Walyumfwa ifyo nalefunda pa menso ya bantu abengi bakambone, efyo na iwe ulefunda ku bantu abacishinka, abakuti nabo bakalefunda abantu bambi ifyo fine. 
Kanshi na iwe uli nokuculako pamo na ifwe nge cita cacine cine icakwa Kristu Yesu. 
Icita icili pakubomba, tacifwile kuiposa mu milimo ya bekalacalo, lelo cifwile ukufwayafye ukusansamusha umukalamba wa fita. 
Elyo umuntu uulebutuka mukucimfyanya mu lubilo, tekuti acimfye no kupoka icilambu kano alekonka amafunde yakucimfyanya. 
Umulimi uwabombeshe eufwile ukubalilapo ukupokako ku fisabo fyalobololwa. 
Utontonkanyepo pali ifyo nasosa, pantu Imfumu ikalenga ukuti wiluke pali ifyo fyonse. 
Uleibukisha Imbila Nsuma tufunda iyitweba ukuti Yesu Kristu alibushiwe ku bafwa, kabili ali wa mu lupwa lwakwa Davidi. 
Ni pa mulandu wa Mbila Nsuma, epo ndeculila no kukakwa mu minyololo kwati cipondo. Lelo amashiwi yakwa Lesa yena tayakakwa mu munyololo. 
Kanshi eico ndashipikisha ukucula muli fyonse pa mulandu wa basalwa bakwa Lesa, epakuti nabo bamone ukushukila ukupusuka ukwaba muli Kristu Yesu, elyo nako kuleta ubucindami bwape. 
Awe iyi nsoselo yacishinka iyakuti.
Nga twashipikisha mukucula,
Nga tatuli na cishinka,
Uleibukisha abantu bobe pali ifi ifintu. Ulebasokako nganshi pa cinso cakwa Lesa ukuti, tabali nakulaumana pa mashiwifye. Tacawama nelyo panono. Kabili conaulafye icisumino ca bantu abaleumfwako. 
Iwe, ulebombeshafye na maka yobe yonse, pakuti Lesa akushininkishe ukuti uli mubomfi uushaba na nsoni pa mulimo wakwe, kabili uufunda amashiwi yakwa Lesa ayacishinka ukwabula ukulufyanya. 
Uletaluka ku mashiwi yacilandelande ayabula ukukuma kuli Lesa na ku mashiwi yaciwelewele, pantu yalengafye ukuti abantu balundepo ukutaluka kuli Lesa. 
Amashiwi ya musango uyu yena yalunduluka kwati cilonda icishipola. Aba bantu babili Imeneo na Fileto ebafunda amashiwi ya musango uyo. 
Aba bantu balifuma ku cishinka. Bena balesosa abati ukushukuka kwa bafwa kwalicitika kale. Kanshi bafulunganya ne cisumino ca bantu bamo abasumina. 
Lelo icakuulwa pa mufula uwakosa uo Lesa aimba te cakuteletenta. Pali ici palembwa ukuti, “Lesa umwine alishiba abantu bakwe,” kabili nokuti, “Uyo onse uwasosa ukuti ndi muntu wakwa Lesa, ali nokutaluka kukubifya.” 
Mu ŋanda iyacindama tamubafye ifipe ifya golide ne fya silifa, lelo muba ne fipe ifya cimuti ne fye bumba. Pali ifi fipe fimo fyakubomfya ku milimo ikankala, elyo fimbi fyakubomfya lyonse. 
Kanshi umuntu nga aitalusha ku fibi ifyo nandilepo, lyena akaba icipe icakubomfya ku milimo ikankala. Pantu ninshi naituula kuli Lesa, ali nomba icibombelo cakubomfya Imfumu ku milimo yonse isuma iyo ilefwaya ukubomba. 
Uletaluka ku lunkumbwa lubi ulwa mu bulumendo. Kabili pamo na bantu abamitima iyakaele abakuuta Lesa ukuti alebafwilisha, na iwe uli nokufwaisha ukuba uwakaele pa cinso cakwa Lesa, uwacisumino icitemwiko ne cumfwano. 
Lelo iwe uletaluka ku fikansa fyabupuba no buwelewele. Walishiba ukuti ifi filengafye ukulaumana. 
Umusha wa Mfumu wena tafwile kulaumana na bantu. Afwile ukuba uwamutembo kuli bonse, kafundisha umusuma kabili uwamutekatima. 
Ali nokuba no mutembo mukwalulula abantu abalekanya ifyo alebeba. Pantu limbi kuti Lesa abalenga ukulapila, basuka baishiba icishinka. 
Awe lyena elyo amano yakabwela, bakapusuke na ku citeyo cakwa Ciwa umo abekete no kulakonka ifyo alefwaya.
Uli nokwishiba ukuti mu nshiku shakupelekeshako mukaba inshita ishabipisha. 
Abantu bakalaisakamanafye abene, bakatemwisha ifyuma, abamataki, kabili abaitutumuna. Bakaba abansele, abashumfwila abafyashi, abashitasha kabili abashili bamushilo. 
Bakaba abantu ababula icitemwiko, ababula uluse, ababepeshanya, abashatekanya, abakali kabili abapata ifisuma. 
Bakaba abantu abashili bakucetekela, abashisakamana nelyo cimo, abaisulamo icilumba, abatemwa ifyakuisansamusha ukucila ukutemwa Lesa. 
Bakalamoneka kwati bantu abapetamina Lesa, lelo mu cacine bakasuula na maka ayaba mukuba umwina Lesa. Uletaluka ku bantu ba musango uyo. 
Bamo pali aba bantu bengila mu mayanda ya bantu no kunasha abanakashi abashashipa. Aba banakashi bantu batitikishiwa no bubi bwa fyabubifi fyabo, kabili bantu basendwa no lunkumbwa ulwa misango yonse. 
Aba banakashi balafwaya ukusambilila lyonse, lelo tabakatale abeshiba icishinka. 
Nga filya Yanesi na Yambulesi bakeenye Mose efyo aba bantu nabo bakaana icishinka. Aba bantu amano yabo tayabomba bwino kabili icisumino cabo cafyefye. 
Lelo tabakaye patali nakalya, pantu umuntu onse akamona ukuti fiwelewele fya bantu. Ifyo fine efyacitike na kuli Yanesi na Yambulesi.
Nomba iwe Timote walishiba ifyo mfunda, imyendele yandi, nefyo mfwaya mu bumi bwandi. Walishiba icisumino candi, ifyo naba no mutekatima, icitemwiko candi nefyo nshipikisha. 
Walishiba nefyo abantu bancusha na mafya yandi. Iwe walishiba fyonse ifyancitikile, na macushi ayabipisha ayo bancushisheko mu Antioki, Ikonia na mu Lisitila. Lelo Imfumu yalimpokolweleko kuli ifi fyonse. 
Mu cine umuntu onse uwaba muli Kristu Yesu, uufwaya ukwikala ngo muntu wakwa Lesa, abantu bakamucusha. 
Lelo abantu babi na baitunga ukuba ifyo bashaba, bena bakacililakofye ukubipa, balebepaika bambi no kuibepaika abene. 
Lelo iwe ukonkanyepofye ukukonka ifyacishinka wafundwa kabili ifyo washininkisha nganshi. Pantu walishiba na bakafundisha abakufundile. 
Kabili uleibukisha ukuti ukufumafye ku bwaice, walishiba Amalembo Yamushilo, ayafwile ukukupanda amano ayakulenga ukuti ku cisumino wakwata muli Kristu Yesu ukapusuke.  
Amalembo Yamushilo yonse yena mashiwi yakwa Lesa. Kanshi kuti wayabomfya pakufunda pa cishinka, pakwebaula abaluba, pakwaluluka abali mu filubo, na pakufunda ifyo abantu bali nokuba abakaele pa cinso cakwa Lesa. 
Eico kanshi Amalembo Yamushilo yalafwa umuntu wakwa Lesa ukuti akwate fyonse ifyo alekabila pakuti akwate amaka yakubomba umulimo usuma uwa musango onse.
Ine ndekukonkomesha pa cinso cakwa Lesa na pa cinso cakwa Kristu Yesu uukabwela kukuputula imilandu ya bomi na bafwa, kabili pantu akesa moneka no kuteeka nge Mfumu. 
Eico ndekukonkomesha nganshi ukuti ulebila amashiwi yakwa Lesa. Ulekomailapo ilyo cilingile nelyo cishilingile line. Ilyo ulefunda, ulebakalipila, uleyalulula abali mu cilubo, kabili ulebakoseleshako, lelo ulecita ifi no mutekatima. 
Ala inshita ikesa ilyo abantu tabakalefwaya ukumfwa amafunde yacine cine. Lelo bakalakonkafye ifyo balefwaya abene. Bakaikolonganikila bakafundisha abengi abakubeba ifyo abene bafwaya ukumfwa. 
Bakaleka ukukutika ku fyacishinka, elyo bakalesakamana ukumfwa ku milumbe. 
Lelo iwe uleba uwatekanya inshita yonse. Wilatiina kucula, ulebombafye umulimo wakubila Imbila Nsuma, kabili ulebomba no mulimo onse ngo mubomfi wa Mfumu. 
Ine nomba ndetuulwa nge cakunwa icaitilwa pelambo. Kabili inshita naifika iyakufuma pano calo. 
Nindwa ubulwi ubusuma, nimbutuka ukufika na ku mpela, kabili nalisunga icisumino. 
Nomba icilambu bapeela abantu abakaele pa cinso cakwa Lesa cilempembela. Ici cilambu ni Mfumu iyiputula imilandu no mulinganya ikampeela pali bulya bushiku. Elyo kwena tekuli ine neka, lelo na kuli bonse abalolela ukuti ikamoneke.
Ukeshe na maka yobe yonse ukwisa bwangu kuli ine. 
Pantu Demasi wena alisendwa ne fya calo cino, alinsha, aya na ku Tesalonika. Keleseni aliya ku Galatia, elyo Tito nao ku Dalamatia. 
Ndifye na Luka epela. Ukabuule Mako, ukese nankwe, pantu wena kuti alangafwako mu mulimo wandi. 
Tukiko eo natuma ku Efeso. 
Ilyo ukalaisa, ukandetele ne cakufimbana candi ico nashile mu Troa kuli Kapo. Ukandeteleko ne fitabo, na shilya mpapa ishalembwapo wikasha iyoo. 
Alekisanda, kafula wa fyela ancitile icabipa nganshi. Imfumu eikamukanda pali ifyo acita. 
Uli nokucenjela kuli uyu muntu, pantu wena akoselepofye nganshi pakukaanya amafundisho yesu. 
Umuku wapakubala ilyo nalelubulula, tapali nelyo umo uwakumpokololako, bonse balindekeleshe. Ndelombafye ukuti Lesa ekabapeela mulandu pali ici. 
Lelo Imfumu yali na ine, yampeele na maka pakuti mone ukubila amashiwi yonse aya Mbila Nsuma, pakuti na Benafyalo bonse bayomfwe. Kanshi epakupusuka kukupingwilwa ukufwa. 
Imfumu yakulampokololako ku fibi fyonse bengancitila, kabili eikansenda no kumfisha umutuntulu mu Bufumu bwaiko ubwa mu mulu. Imfumu nailelumbwa pe na pe! Ameni.
Ndeposhapo Prisila na Akwila na ba mu ŋanda yakwa Onesifolo. 
Elasto ashele mu Kolinti, elyo Tulofimo wena namushile mu Mileto, pantu alilwele. 
Weshe na maka yobe yonse ukwisa ilyo inshita yampepo tailafika.
Imfumu ileba na iwe. Icikuuku cakwa Lesa cileba na imwe bonse.
