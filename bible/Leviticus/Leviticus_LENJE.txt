Mwaami Lesa wakeeta Mose kuswa muTente ya Cipangano akwaamba ayi, 
“Lwiita bene Isilaeli ayi na umwi muntu wabenga mulambu, ulyeelete kuba mulambu wakaswa mulitanga lya ŋombe, mbelele nabi mpongo shakwe.
“Na utoobenga mulambu wakutenta kuswa mulitanga lya ŋombe shakwe, ulyeelete kuleta mucende utacite kampenda kali koonse. Ulyeelete kumuleta pamulyango wa Tente ya Cipangano kwaamba ayi nebo neMwaami Lesa nkootambule. 
Ulyeelete kubika lyaansa pamutwi wakwe, lyalo ulaakutambulwa ayi ngumulambu wakukusha shibiibi shakwe. 
Lyalo ulaakucaya mucende uyo apo kunembo lyangu neMwaami Lesa. Mpeeke bana bakwe Aloni bapailishi balaakusanseela bulowa mumbasu shoonse shone sha cipaililo cili pamulyango wa Tente. 
Ndyeshi akamufuunde akumutimboola. 
Lyalo baana basankwa bakwe Aloni mupailishi balaakubika nkuni pacipaililo akunyasha mulilo. 
Mpomunyaawo balaakubika shipansha sha munyama uyo pamulilo kubikaawo amutwi alimwi amafuta. 
Muntu uyo ulyeelete kusansha shamukati shoonse alimwi amyeendo mumaanshi. Mpeeke mupailishi ulaakutenta mulambu woonse pacipaililo ayi ngumulambu wakutenta. Bweema bwa mulambu uyo bulansangalasha neMwaami Lesa.
“Na muntu utoobenga mulambu kuswa mulitanga lya mbelele nabi mpongo shakwe, ulyeelete kubenga isankwa itacite kampenda kali koonse. 
Ulyeelete kwiicaila kumatwa lya cipaililo kunembo lya Mwaami Lesa. Mpeeke bapailishi balaakusanseela bulowa bwa njiyo kumbasu shoonse shone sha cipaililo. 
Ono muntu uyo ulyeelete kwiitimboola. Lyalo mupailishi ulaakubika shipansha shoonse pamulilo kubikaawo amutwi alimwi amafuta. 
Ulyeelete kusansha shamukati shoonse alimwi amyeendo mumaanshi. Mpeeke mupailishi ulaakutenta mulambu woonse pacipaililo ayi ngumulambu wakutenta. Bweema bwa mulambu uyo bulansangalasha neMwaami Lesa.
“Na muntu utoobenga muyuni ayi ngumulambu wakutenta, ulyeelete kuba mpolobe nabi nkulimba. 
Mpeeke mupailishi ulaakwiileta kucipaililo, akeeshongonone nshingo akutenta mutwi wa njiyo pacipaililo. Bulowa bwa njiyo bukatililwe kulubasu lwa cipaililo. 
Muntu uyo ulyeelete kukusha cifuntwa ashamukati sha ncico, akushisowa kwicwe lya cipaililo uko kupukwitwa milota. 
Kuswawaawo, ulaakwiicata kumapapaminwa akwiikwamuna ayi ipabuke kwakutatumuna mapapaminwa. Mpeeke mupailishi ulaakwiitenta pacipaililo yoonse ayi ngumulambu wakutenta. Bweema bwa mulambu uyu bulansangalasha neMwaami Lesa.
“Ono na muntu uli woonse waleta cipo ca fulaulo, ulyeelete kutaanguna kwaapela. Ulyeelete kubikaako amafuta a olifi alimwi atununkila kabotu, 
lyalo nkokuleta kubana bakwe Aloni bapailishi. Mpeeke mupailishi ulaakutapula busu, mafuta a olifi alimwi atununkila kabotu toonse mulupaka, akushitenta pacipaililo ayi cibe cishibilo cakwaamba ayi shoonse shapekwa kuli ndime neMwaami Lesa. Bweema bwa cipo ico ca shakulya bulansangalasha neMwaami Lesa. 
Shoonse shicaala kucipo ca fulaulo, nsha bapailishi. Cipansha ico cilisalalite abuumbi ceebo caswa pacipo ca shakulya capekwa kuli ndime neMwaami Lesa.
“Ono na cipo ca fulaulo ncimaande cakapangilwa mucitofu, taceelete kuba acimena. Inga shaba shinene shakapangwa kufulaulo wakusenkanya amafuta a olifi nabi tumaande tupampamene tunanikitwe amafuta a olifi.
“Na ncipo ca fulaulo cakapangilwa paceela ciselebete, cilyeelete kuba cimaande cakapangwa kufulaulo wakusenkanya amafuta a olifi. 
Ulyeelete kucikomoona alimwi akutilawo mafuta a olifi ayi cibe cipo ca fulaulo.
“Na cipo ca fulaulo ncimaande cakapangilwa pacikaye, cilyeelete kuba ca fulaulo amafuta a olifi. 
Amulete cipo ico kuli ndime neMwaami Lesa mukutola kumupailishi uyo weshi akacitole kucipaililo. 
Mupailishi uyo ulaakukushako cipansha ayi cibe cishibilo cakwaamba ayi cipo coonse capekwa kuli ndime neMwaami Lesa. Lyalo ulaakucitenta pacipaililo. Bweema bwa cipo ca shakulya ico bulansangalasha neMwaami Lesa. 
Shoonse shicaala kucipo ca fulaulo, nsha bapailishi. Cipansha ico cilisalalite abuumbi ceebo caswa pacipo ca shakulya capekwa kuli ndime neMwaami Lesa.
“Taaku cipo ca fulaulo nceenga mwapa Mwaami Lesa kacisenkene acimena. Tamweelete kusebensesha cimena nabi buuci mucipo ca shakulya cipekwa kuli ndime neMwaami Lesa. 
Inga mwashileta kuli ndime neMwaami Lesa pantu pomwi ashakulya shitaanshi nsheenga mwatebula mumwaaka, sombi tasheelete kutentwa pacipaililo. 
Ono pacipo ca fulaulo coonse, munoobikawo mwiinyo, ceebo mwiinyo uleemikanina cipangano cili pali ndimwe anebo neLesa. Anu mulyeelete kubika mwiinyo mushipo shanu shoonse. 
Na mwaleta cipo ca shakulya shitaanshi nsheenga mwatebula kuli ndime neMwaami Lesa, mukape fulaulo shikangitwe nabi shakutwa. 
Mukasenkanyeeko amafuta a olifi alimwi atununkila kabotu. 
Mpeeke mupailishi ulaakutenta cipansha ca busu alimwi amafuta a olifi kwaamba ayi cibe cishibilo, kubikaawo atununkila kabotu toonse ayi ncipo ca shakulya cipekwa kuli ndime neMwaami Lesa.
“Ono na umwi muntu wapa ŋombe yakwe ayi ncipo ca bwanabwankashi kuli ndime neMwaami Lesa, ulyeelete kuba mucende nabi mpwishi itacite kampenda kali koonse. 
Muntu uyo ulaakubika maansaakwe pamutwi wa munyama akumucaila pamulyango wa Tente ya Cipangano. Kuswawaawo bana bakwe Aloni bapailishi balaakusanseela bulowa mumbasu shoonse shone sha cipaililo. 
Lyalo ulyeelete kupa nebo neMwaami Lesa ayi ncipo ca shakulya kuli ndime, shipansha sha munyama ishi. Mafuta oonse a shamukati, 
insa shoonse shobilo amafuta a nshisho alimwi acipansha cibotu ca lini. 
Lyalo shoonse ishi bapailishi balaakushitentela pacipaililo, kubikaawo amilambu yakutenta. Bweema bwa mulambu uyo bulansangalasha neMwaami Lesa.
“Ono na nimbelele nabi mpongo itoopekwa kuli ndime neMwaami Lesa ayi ncipo ca bwanabwankashi, inga yababo isankwa nabi yanakashi, sombi tayeelete kuba akampenda kali koonse. 
Na muntu wapa mbelele, 
ulyeelete kubika lyaansa lyakwe pamutwi wa njiyo, akwiicaya kunembo lya Tente ya Cipangano. Mpeeke bana bakwe Aloni bapailishi balaakusanseela bulowa bwa njiyo mumbasu shoonse shone sha cipaililo. 
Lyalo ulyeelete kupa nebo neMwaami Lesa ayi ncipo ca shakulya kuli nguwe, shipansha sha munyama ishi. Mafuta a njiyo, mucila woonsebo ucite mafuta kutimbwitabo pafwaafwi amusana, mafuta oonsebo ali kushamukati, 
insa shoonse shobilo amafuta a nshisho, alimwi acipansha cibotu ca lini. 
Lyalo shoonse ishi mupailishi ulaakushitentela pacipaililo ayi ncipo ca shakulya kuli ndime neMwaami Lesa.
“Na muntu wapa mpongo, 
ulyeelete kubika lyaansa lyakwe pamutwi wa njiyo, akwiicaya kunembo lya Tente ya Cipangano. Mpeeke bana bakwe Aloni bapailishi balaakusanseela bulowa bwa njiyo mumbasu shoonse shone sha cipaililo. 
Lyalo ulyeelete kupa nebo neMwaami Lesa ayi ncipo ca shakulya kuli nguwe, shipansha sha munyama ishi. Mafuta oonse a shamukati, 
insa shoonse shobilo amafuta a nshisho alimwi acipansha cibotu ca lini. 
Lyalo shoonse ishi mupailishi ulaakushitentela pacipaililo ayi ncipo ca shakulya kuli ndime neMwaami Lesa. Mafuta oonse ngaangu neMwaami Lesa. 
Taaku mwine Isilaeli nabi womwi weelete kulya mafuta nabi bulowa. Uyu ngumulawo bene Isilaeli boonse ngobeelete kukonkela lyoonsebo, kuli koonse nkweenga kababete.”
Mpomunyaawo Mwaami Lesa wakaambila Mose ayi, 
“Lwiita bene Isilaeli ayi uyo woonse weenga wabisha akusotoka mulawo wangu neMwaami Lesa uli woonse cakuteshiba, ulyeelete kukonkela milawo iyi.
“Na ngumupailishi munene wabisha, akuleta mulandu pabantu, ulyeelete kuleta kuli ndime neMwaami Lesa mucende mwaana utacite kampenda kali koonse, alimwi akumubenga ayi ngumulambu wakulekelelwa shibiibi shakwe. 
Ulaakuleta mucende uyo kumulyango wa Tente ya Cipangano, akumubika lyaansa lyakwe pamutwi wakwe alimwi akumucaya peenka apo kunembo lyangu neMwaami Lesa. 
Lyalo mupailishi munene ulaakubwesa bulowa bwa mucende bumwi akubwinjisha muTente. 
Ulaakusumpa munwe wakwe mubulowa ubo akubusanseela kunembo lyangu neMwaami Lesa, nkokwaamba ayi kunembo lya cisani cakushitilisha cisalalite mankanda osanwe aobilo. 
Kuswawaawo, ulaakubika bulowa bumwi pameeca a mumakonko oonse a cipaililo ca tununkila kabotu cili kunembo lyangu neMwaami Lesa muTente. Lyalo bulowa boonse bweshi bukacaaleewo ulaakubutila panshi pacipaililo cakutentelawo milambu, ico cili pamulyango wa Tente. 
Kumucende ngomunya uyu, ulaakukushako mafuta oonse, kubikaawo amafuta ali kushamukati, 
insa shoonse shobilo amafuta a nshisho alimwi acipansha cibotu ca lini. 
Mpeeke mupailishi ulaakubwesa mafuta aya akwaatentela pacipaililo ca milambu yakutenta, bweenka mbuli mbwaacita kumafuta a munyama ucaikwa ayi ngumulambu wa bwanabwankashi. 
Sombi ulaakubwesa cipaya ca mucende uyo, nyama, mutwi, myeendo alimwi ashamukati, kubikaawo amala, 
akushitola pansengwe lya misumba kumusena usalalite kweelana amilawo uko nkobapukwita milota. Lyalo ulaakushitenta uko pamulilo wa nkuni.
“Ono na mbene Isilaeli boonse babisha cakuteshiba kwiinda mukusotoka mulawo umwi pamilawo yangu neMwaami Lesa. Nabi babisha cakuteshiba, balicite mulandu. 
Lyalo na beshiba ayi babisha, balyeelete kuleta mucende mwaana ayi ngumulambu wakulekelelwa shibiibi. Mucende mwaana uyu balaakumuleta kuTente ya Cipangano. 
Mpomunyaawo batanjilili ba bene Isilaeli balaakubika maansaabo pamutwi wa mucende akumucaila peenka apo. 
Lyalo mupailishi munene ulaakutola bulowa bumwi muTente 
akasumpemo munwe akubusanseela kunembo lyangu neMwaami Lesa, nkokwaamba ayi kunembo lya cisani cakushitilisha mankanda osanwe aobilo. 
Kuswawaawo, ulaakubika bulowa bumwi pameeca mumakonko oonse a cipaililo ca tununkila kabotu cili kunembo lyangu neMwaami Lesa muTente. Lyalo bulowa bumwi boonse ulaakubutila panshi pacipaililo cakutentelawo milambu, ico cili pamulyango wa Tente. 
Kuswawaawo ulaakubwesa mafuta a mucende uyo oonse akwaatentela pacipaililo. 
Kumucende mwaana uyo, ulaakucita mbomunya mbwaacita kumucende wa mulambu wakulekelelwa shibiibi. Aboobo munshila iyi, ulaakubenga mulambu wa shibiibi sha bantu, lyalo balaakulekelelwa. 
Mpeeke ulaakukusha mucende uyo pansengwe lya misumba akumutenta bweenka mbwaatenta mucende ubengwa ayi ngumulambu wakulekelelwa shibiibi shakwe mwiine. Mulambu uyo ngwakukusha cibiibi ca bene Isilaeli boonse.
“Ono na ngumutanjilili wabisha cakuteshiba kwiinda mukusotoka mulawo umwi pamilawo yangu neMwaami Lesa, ulicite mulandu. 
Lyalo na washibishikwa cibiibi cakwe, ulyeelete kuleta mulambu wa mpongo isankwa itacite kampenda kali koonse. 
Ulyeelete kubika lyaansa lyakwe pamutwi wa njiyo akwiicaila kunembo lyangu neMwaami Lesa, uko nkobacaila milambu yakutenta. Uyu ngumulambu wakulekelelwa shibiibi. 
Lyalo mupailishi ulaakusumpa munwe wakwe mubulowa bwa munyama uyo, akububika pameeca a mumakonko oonse a cipaililo. Bulowa boonse bweshi bukacaaleewo, ulaakubutila panshi pacipaililo. 
Mpomunyaawo mafuta oonse ulaakwaatentela pacipaililo, bweenka mbwaatenta mafuta a banyama bacaikwa ayi njimilambu ya bwanabwankashi. Munshila iyi, mupailishi ulaakubenga mulambu wa cibiibi ca mutanjilili, aboobo ulaakulekelelwa.
“Ono na ngumuntubo wabisha cakuteshiba kwiinda mukusotoka mulawo umwi pamilawo yangu neMwaami Lesa, ulicite mulandu. 
Lyalo na washibishikwa cibiibi cakwe, ulyeelete kubenga mulambu wa mpongo yanakashi itacite kampenda kali koonse. 
Ulaakubika lyaansa lyakwe pamutwi wa njiyo akwiicaila kunembo lyangu neMwaami Lesa, uko nkobacaila milambu yakutenta. 
Kuswawaawo, mupailishi ulaakusumpa munwe wakwe mubulowa bwa munyama uyu, akububika pameeca a mumakonko oonse a cipaililo. Bulowa boonse bweshi bukacaaleewo, ulaakubutila panshi pacipaililo. 
Lyalo ulaakukusha mafuta a munyama uyu oonse, bweenka mbwaakusha mafuta a banyama bacaikwa ayi njimilambu ya bwanabwankashi. Mpeeke ulaakwaatentela pacipaililo kwaamba ayi bweema bukansangalashe neMwaami Lesa. Munshila iyi, mupailishi ulaakubenga mulambu wakukusha cibiibi ca muntu uyo, aboobo ulaakulekelelwa.
“Ono na muntu uyo waleta mbelele ayi ngumulambu wakulekelelwa shibiibi, ilyeelete kuba yanakashi itacite kampenda kali koonse. 
Ulaakubika lyaansa lyakwe pamutwi wa njiyo akwiicaila kunembo lyangu neMwaami Lesa, uko nkobacaila milambu yakutenta. 
Mupailishi lakwe ulaakusumpa munwe wakwe mubulowa bwa munyama uyu akububika pameeca a mumakonko oonse a cipaililo. Bulowa boonse bweshi bukacaaleewo, ulaakubutila panshi pacipaililo. 
Kuswawaawo, ulaakukushamo mafuta oonse, bweenka mbwaakusha mafuta a mumbelele icaikwa ayi ngumulambu wa bwanabwankashi, akwaatentela pacipaililo pantu pomwi acipo ca shakulya cipekwa kuli ndime neMwaami Lesa. Munshila iyi, mupailishi ulaakubenga mulambu wakukusha cibiibi ca muntu uyo, aboobo ulaakulekelelwa.
“Anu milambu yakulekelelwa shibiibi ilyeelete kupekwa pamilandu iyi.
“Na muntu umwi wacata cintu cimwi citasalalite kweelana aMilawo cakuteshiba, banyama bamuluundu batasalalite bafwite, shifubwa shitasalalite shifwite nabi shilongolo shinene atuniini sheenda panshi shitasalalite shifwite. Ono nabi ncakuteshiba, muntu uyo taasalalite alimwi ulicite mulandu.
“Ono na muntu wacata cintu cimwi ca kumubili wa muntu cili coonse citasalalite cakuteshiba, lyalo paciindi ceenka ico ndyeeshiba ncaacita ulaba amulandu.
“Na umwi washomesha cakulumbila pacintu cili coonse kwakubula kuyeeya, paciindi ceenka ico ndyeeshiba ncaacita ulaba amulandu.
“Na muntu ulicite mulandu, ulyeelete kulyaambilila cibiibi cakwe. 
Ono mulandu wakubisha kwakwe, ulyeelete kuleta mbelele yanakashi nabi mpongo kuli ndime neMwaami Lesa ayi ngumulambu. Mupailishi ulaakubenga mulambu uyo pacibiibi ca muntu uyo.
“Ono na muntu inga tacikoonshi kucana mbelele nabi mpongo, ulyeelete kuleta mpolobe shobilo nabi nkulimba shobilo kuMwaami Lesa ayi ngomalipilo akubisha kwakwe. Nkokwaamba ayi kayuni komwi ngumulambu wakulekelelwa shibiibi, kamwi ngumulambu wakutenta. 
Ulaakushileta kumupailishi uyo weshi akataangune kubenga kayuni ka mulambu wakulekelelwa shibiibi. Ulaakutyola nshingo ya kayuni kwakutasutulako mutwi 
akusanseela bulowa bwa nkako bumwi kulubasu lwa cipaililo. Bulowa bweshi bukacaaleeko bulaakutilwa panshi pacipaililo. Uyo ngumulambu wakulekelelwa shibiibi. 
Kuswawaawo, ndyeshi akabenge kayuni kabili ayi ngumulambu wakutenta kweelana amilawo. Munshila iyi, mupailishi ulaakubenga mulambu wa cibiibi ca muntu uyo, aboobo ulaakulekelelwa.
“Ono na muntu inga tacikoonshi kucana mpolobe shobilo nabi nkulimba shobilo, ulyeelete kuleta kilogilamu yomwi ya fulaulo ayi ncipo cakulekelelwa shibiibi. Teelete kubikako mafuta a olifi nabi tununkila kabotu ceebo ncipo cakulekelelwa shibiibi, kuteshi cipo ca fulaulo. 
Lyalo ulaakuutola kumupailishi uyo ngweshi akatapulewo lupaka lomwi ayi cikabe cishibilo cakwaamba ayi woonse wapekwa kuli ndime neMwaami Lesa. Lyalo ulaakuutentela pacipaililo peculu lya milambu yakutenta ayi ncipo ca shakulya. Ico ncipo cakulekelelwa shibiibi. 
Munshila iyi, mupailishi ulaakubenga cipo ca cibiibi ca muntu uyo, aboobo ulaakulekelelwa. Fulaulo umwi woonse ngwa mupailishi kweelana ambocibete mumakani a cipo ca fulaulo.”
Mpomunyaawo Mwaami Lesa wakapa Mose milawo iyi. 
“Na muntu umwi wabisha cakuteshiba kwiinda mukwaalilwa kulipila sheesho shisalalite kuli ndime neMwaami Lesa, ulyeelete kuleta mbelele isankwa itacite kampenda kali koonse kuli ndime neMwaami Lesa, ayi ngumulambu wakumana mulandu. Bubotu bwa njiyo bulyeelete kwishibwa kweelana acipimo cakasuminishikwa. 
Ulyeelete kulipila sheesho nshaakaalilwa alimwi ulyeelete kwiilikaawo acomwi ca shosanwe ca sheesho nshaakaalilwa. Ulaakushipa mupailishi uyo weshi akabenge munyama ayi ngumulambu wa cibiibi ca muntu uyo, aboobo ulaakulekelelwa.
“Ono na muntu umwi wabisha cakuteshiba kwiinda mukusotoka mulawo wangu neMwaami Lesa uli woonse, nkokwaamba ayi wabisha. Aboobo ulyeelete kulipila kweelana ambwaaelete. 
Ulyeelete kuleta mbelele isankwa itacite kampenda kali koonse kumupailishi ayi ngumulambu wakumana mulandu. Bubotu bwa njiyo bulyeelete kushibwa kweelana acipimo cakasuminishikwa. Lyalo munshila iyi mupailishi ulaakubenga mulambu wa cibiibi cakabisha muntu uyo mukuteshiba, aboobo ulaakulekelelwa. 
Uyu ngumulambu wakumana mulandu uyo ngwaakabaawo ceebo cakubishisha nebo neMwaami Lesa.”
Empty verse
Empty verse
Empty verse
Empty verse
Empty verse
Empty verse
Empty verse
Lyalo Mwaami Lesa wakaambila Mose ayi, 
“Mulambu ulyeelete kupekwa na umwi wabisha alimwi akubula kushomeka kuli ndime neMwaami Lesa kwiinda mukukaka kuboosha ceeco cakamupa mwine Isilaelinyina ayi alame, kwiipila mubye, kumucenjeeka, 
nabi kubeca pacimwi cintu cakalinga kusowekete akulumbila ayi taakwe kucibwesa. 
Ono na wabisha munshila iyi akucaninwa mulandu, ulyeelete kuboosha ncaakeepa nabi kubwesa mukucenjeeka, nabi ceeco ncaakapekwa ayi alame, nabi ceeco cakalinga kusowekete ncaakabwesa, 
nabi cintu cili coonse ncaakalumbililawo cakubeca. Ulyeelete kulipila shoonse shiyandika, akwiilikawo comwi ca shosanwe ca sheesho shintu kumwiine pabushiku bwakubenga mulambu wakumana mulandu. 
Ulyeelete kuleta mbelele isankwa itacite kampenda kali koonse kumupailishi ayi ngumulambu wakumana mulandu kuli ndime neMwaami Lesa. Bubotu bwa njiyo bulyeelete kwishibwa kweelana acipimo cakasuminishikwa. 
Mupailishi ulaakubenga mulambu wa cibiibi ca muntu uyo, aboobo ulaakulekelelwa.”
Lyalo mwaami Lesa wakaambila Mose ayi, 
“Lwiita Aloni alimwi abana bakwe ayi iyi njimilawo ya milambu yakutenta. Mulambu wakutenta ulyeelete kucaala pacipaililo mashiku oonse, awalo mulilo ulyeelete kubucesha koonyaka. 
Mpeeke mupailishi weenga kaafwete mungaanjo wa cisani citeshimite alimwi akaputula ka mukati ka cisani citeshimite, ulaakukushawo milota ya mulambu wakutenta icaala pacipaililo akwiibika palubasu lwa ncico. 
Kuswawaawo ulaakufwala shakufwala shimwi akukusha milota iyo pansengwe lya misumba akwiitola kumusena usalalite kweelana amilawo. 
Mulilo pacipaililo ulyeelete kunoonyakabo, taweelete kushimika sobwe. Lyoonse macuunsa, mupailishi ulyeelete kubikawo nkuni, kubikawo mulambu wakutenta alimwi akutenta mafuta a mulambu wa bwanabwankashi. 
Anu mulilo ulyeelete kunoonyakabo lyoonse pacipaililo, taweelete kushimika, sobwe.
“Iyi njimilawo ya pacipo ca fulaulo. Bana bakwe Aloni bapailishi balaakucipa kunembo lyangu neMwaami Lesa nkokwaamba ayi kunembo lya cipaililo. 
Kuswawaawo ulaakutapula lupaka lwa fulaulo usenkene amafuta, alimwi atununkila kabotu tuliiwo, akushitentela pacipaililo kwaamba ayi cibe cishibilo kwaamba ayi shoonse shapekwa kuli ndime neMwaami Lesa. Anu bweema bwa cipo ico bulansangalasha neMwaami Lesa. 
Lyalo bapailishi balaakulya shoonse sheshi shikacaaleewo. Balaakupanga cimaande ico nceshi bakalite mumusena usalalite nkokwaamba ayi mulubansa lwa Tente ya Cipangano, 
Tabeelete kupangisha acimena. Nebo neMwaami Lesa ndabapa ayi ncakulya cabo kuswa kucipo ca shakulya. Cipo ico cilisalalite abuumbi, bweenka mbuli milambu yakulekelelwa shibiibi alimwi amilambu yakumana milandu. 
Mumyaaka yoonse ili kunembo baana basankwa bamulunyungu lwakwe Aloni balyeelete kunoolya cakulya ici, ayi abalo nceshi cikanoolibo cinebo kuswa kushakulya shipekwa kuli ndime neMwaami Lesa. Uyo woonse weenga wakumya kucipo ca shakulya ulaakucisikwa ceebo cipo ico cilisalalite.”
Mpomunyaawo Mwaami Lesa wakaambila Mose ayi, 
“Ici ncipo Aloni abana bakwe ncebeelete kupa ndime neMwaami Lesa bushiku mbobabikwa pabupailishi. Womwi awomwi ulyeelete kupa kilogilamu yomwi ya fulaulo, nkokwaamba ayi uunji bweenka mbuli cipo ca fulaulo cipekwa nshiiku shoonse, musa umwi macuunsa, awalo umwi macolesha. 
Fulaulo uyu ulyeelete kusenkanishikwa amafuta alimwi akukangwa paceela ciselebete. Kuswawaawo ukakomoonwe akupekwa ayi ncipo ca fulaulo, bweema busangalasha Mwaami Lesa. 
Anu mumyaaka yoonse ili kunembo, mupailishi munene woonse wa mulunyungu lwakwe Aloni ulyeelete kupa cipo ico. Cipo ico cilaakutentwa coonse kwaamba ayi cibengwe kuli ndime neMwaami Lesa. 
Taaku cipansha nabi comwi ca cipo ca fulaulo ico mupailishi ncaapa ceelete kulikwa. Coonsebo cilyeelete kutentwa.”
“Iyi njimilawo ya pamilambu yakumana milandu iyo isalalite abuumbi. 
Munyama wa pamulambu uyo ulyeelete kucailwa uko kucailwa banyama ba milambu yakutenta, alimwi bulowa bwa munyama uyo bulyeelete kusanseelwa kumbasu shone shoonse sha cipaililo. 
Mafuta anguwe oonse alaakukushikwa akubengwa pacipaililo. Nkokwaamba ayi mucila ucite mafuta, mafuta a kushamukati, 
insa shoonse shobilo amafuta a nshisho, alimwi acipansha cibotu ca lini. 
Lyalo mupailishi ulaakutenta mafuta oonse pacipaililo ayi ncipo ca shakulya kuli ndime neMwaami Lesa. Uyu ngumulambu wakumana milandu. 
Musankwa woonse wa mumikowa ya bupailishi inga walya mulambu uyu, sombi ulyeelete kulitwa mumusena usalalite, ceebo ulisalalite abuumbi.
“Ono pali mulawo womwi pamulambu wakulekelelwa shibiibi alimwi amulambu wakumana milandu. Mulawo uyu ngwakwaamba ayi nyama nja mupailishi uyo ubenga mulambu uyo. 
Cipaya ca munyama wapekwa ayi ngumulambu wakutenta nca mupailishi ubenga mulambu uyo. 
Cipo coonse ca fulaulo cakapangilwa mucitofu, cikaye nabi paceela ciselebete, nca mupailishi uyo ucipa kuli Lesa. 
Sombi cipo coonse ca fulaulo citana kutelekwa, cisenkene amafuta nabi citana, nca bana bakwe Aloni bapailishi boonse, alimwi kwaabana shipansha sheelene.
“Iyi njimilawo ya pamilambu ya bwanabwankashi ipekwa kuli ndime neMwaami Lesa. 
Na muntu wabenga mulambu uyo ayi ube wakulumba Lesa, pamunyama uyo ngwaabenga ulyeelete kwiilikawo cipo ca shimaande. Shimaande ishi shilyeelete kuba shinene shakapangwa kufulaulo wakusenkanya amafuta a olifi, tumaande tupampamene tunanikitwe amafuta a olifi nabi shinkwa ubotu wamise wa fulaulo usenkene amafuta a olifi. 
Ulaakwiilikaawo alimwi shinkwa. 
Ulaakupa cipansha comwi comwi kuswa kumishobo yoonse ya shimaande alimwi ashinkwa ayi ncipo cipuseneeko cipekwa kuMwaami Lesa. Cipo ico nca mupailishi uyo usanseela bulowa bwa munyama kucipaililo. 
Nyama yoonse ya mulambu wa bwanabwankashi uyo ilyeelete kulikwa pabushiku bweenka mbowabengwa. Taaku yeelete kucaalaako kushikila amacuunsa.
“Ono na muntu umwi waleta mulambu wa bwanabwankashi ceebo wakashomesha cakulumbila kucita boobo nabi kwiinda mukuyanda kwakwe mwiine, nyama ilaakulikwa pabushiku bweenka mbowabengwa. Sombi na yacaalaawo, ilakonsha kulikwa bushiku buboolaawo. 
Nyama yoonse yeenga yacaalaawo kushikila apabushiku bwatatu ilyeelete kutentwa. 
Ceebo na imwi yalikwa pabushiku bwatatu, Lesa teshi akatambule mulambu wa muntu uyo. Mulambu uyo teshi ukatambulweewo, sombi ulaakuboneka ayi toosalalite, alimwi woonse eshi akoolye, ulaakupekwa mulandu weelete. 
Na nyama iyo yakumya cimwi cintu citasalalite kweelana aMilawo, nyama iyo tayeelete kulikwa, sombi kutentwa.
sombi na utasalalite kweelana aMilawo weelya, teshi akanoociyeeyelwa kuba mulikoto lya bantu bakwe Lesa. 
Alimwi na umwi walya nyama ya mulambu wa bwanabwankashi pakuswa mukukumya cintu cimwi citasalalite kweelana aMilawo, cakumuntu nabi kumunyama, muntu uyo teshi akanoociyeeyelwa kuba mulikoto lya bantu bakwe Lesa.”
Mpomunyaawo Mwaami Lesa wakaambila Mose ayi, 
“Lwiita bene Isilaeli ayi taaku mafuta a ŋombe, mbelele nabi mpongo eelete kulikwa. 
Mafuta a munyama wafwa mwiine nabi wacaikwa kumunyama wa muluundu taaelete kulikwa, sombi inga asebenseshekwa kumilimo imwi yoonse. 
Uyo woonse weenga walya mafuta a munyama wakapekwa ayi ngumulambu wa shakulya kuli ndime neMwaami Lesa teshi akanoociyeeyelwa kuba mulikoto lya bantu bakwe Lesa. 
Kuli koonse uko bene Isilaeli nkweenga kabashiite, tabeelete kulya bulowa bwa bayuni nabi banyama. 
Anu uyo woonse weenga walya bulowa, teshi akanoociyeeyelwa kuba mulikoto lya bantu bakwe Lesa.”
Lyalo Mwaami Lesa wakaambila Mose ayi, 
“Lwiita bene Isilaeli ayi uyo woonse weenga wabenga mulambu wa bwanabwankashi, ulyeelete kuleta cipansha cimwi ayi ngumulambu upuseneeko ubengwa kuli ndime neMwaami Lesa. 
Ulyeelete kucileta amaansaakwe ayi ngumulambu wa shakulya. Ulaakuleta amafuta a munyama uyo alimwi antiti yakwe akutambeeka ntiti kunembo lyangu neMwaami Lesa ayi ngumulambu wakutambeeka. 
Mpeeke mupailishi ulaakutenta mafuta pacipaililo, sombi ntiti nja bapailishi. 
Mweendo wakatako walulyo ulaakupekwa ayi ncipo cipuseneeko 
ca mupailishi uyo ubenga bulowa alimwi amafuta a mulambu wa bwanabwankashi. 
Ntiti alimwi amweendo wakatako walulyo kumunyama ncipo cipuseneeko citambulwa kuli ndime neMwaami Lesa kuswa kubene Isilaeli akupekwa kubapailishi. Ici bene Isilaeli ncebeelete kunoopa bapailishi lyoonsebo.”
Ici ncecipansha ca mulambu wa shakulya ubengwa kuMwaami Lesa alimwi akupekwa kuli Aloni alimwi abana bakwe basankwa pabushiku ubo ndibakabikwa pabupailishi. 
Pabushiku ubo, Mwaami Lesa wakaambila bene Isilaeli ayi banoopa bapailishi cipansha ici ca mulambu. Uyu ngumulawo bene Isilaeli ngobeelete kunookonkela lyoonsebo.
Anu iyi njemilawo ya pamilambu yakutenta, cipo ca fulaulo, milambu yakulekelelwa shibiibi, milambu yakumana milandu, milambu yakubika bantu pabupailishi alimwi amilambu ya bwanabwankashi. 
PaKalundu ako ka Sinayi muluyanga, Mwaami Lesa mpwaakapeta bene Isilaeli milawo kwiinda muli Mose, pabushiku ubo ndyaakabaambila ayi banoopa milambu alimwi ashipo.
Mpomunyaawo Mwaami Lesa wakaambila Mose ayi, 
“Tola Aloni abana bakwe basankwa kumulyango wa Tente ya Cipangano. Ulete shakufwala shabo sha bupailishi, mafuta akunanika, mucende mwaana wa mulambu wakulekelelwa shibiibi, mbelele shisankwa shobilo alimwi amutaanga wa shimaande. 
Kuswawaawo wiite bene Isilaeli boonse babungane nkomunya uko.”
Mose wakacita kweelana abwakamwaambila Mwaami Lesa. Ono bene Isilaeli ndibakabungana, 
Mose wakabaambila ayi, “Ono ntoyanda kucita ceeco ncaakaŋambila Mwaami Lesa.” 
Mpeeke Mose wakaleta Aloni alimwi abana bakwe basankwa, akubalwiita ayi basambe amaanshi. 
Lyalo wakafwalika Aloni mwinjila alimwi amungaanjo akuwaanga alaamba mubukome. Wakamufwalika aefodi, akwiicatanya alaamba wa njiyo uyo wakatungwa kabotu. 
Wakamufwalika cakufwala pacaamba akubikawo Ulimu alimwi aTumimu muli ncico. 
Wakamufwalika cisani cakumutwi, kunembo wakabikako keela ka golodi ako kakalinga keshibilo kasalalite kakubengwa, kweelana aMwaami Lesa mbwaakaambila Mose.
Pesule Mose wakabwesa mafuta akunanika, akwaabika paTente ya Cipangano alimwi ashintu shoonse shakalingaamo. Mukucita boobo, shoonse wakashibenga kuMwaami Lesa. 
Wakabwesa mafuta amwi akwaasanseela mankanda osanwe aobilo pacipaililo ashintu sha ncico, alimwi ambale ifongomene acapanshi ca njiyo kwaamba ayi ashibenge kuMwaami Lesa. 
Lyalo wakabika Aloni pabupailishi kwiinda mukumutila mafuta akunanika amwi pamutwi. 
Kuboolaawo, Mose wakaleta bana bakwe Aloni basankwa kunembo akubafwalika minjila, balaamba mumakome alimwi akubaangilila shisooti kumitwi, kweelana aMwaami Lesa mbwaakaambila Mose.
Mpeeke Mose wakaleta mucende mwaana ayi ngwa mulambu wakulekelelwa shibiibi. Lyalo Aloni alimwi abana bakwe basankwa bakabika maansaabo pamutwi wa mucende. 
Mose wakacaya mucende uyo, wabwesa bulowa bumwi akusebensesha munwe wakwe pakunanika kumeeca a mumakonko one a cipaililo, kwaamba ayi acibenge kuMwaami Lesa. Bulowa bumwi boonse wakabutila panshi lya cipaililo. Munshila iyi wakacibenga alimwi akucisalasha. 
Mpomunyaawo Mose wakabwesa mafuta oonse a kushamukati, cipansha cibotu ca lini, alimwi ansa shobilo amafuta a nshisho, akushitentela pacipaililo. 
Pesule wakabwesa shakacaalaako kumucende uyo, kubikaawo acipaya cakwe, nyama alimwi amala, akushitentela pansengwe lya misumba, kweelana aMwaami Lesa mbwaakaambila Mose.
Kuswawaawo Mose wakaleta mbelele isankwa ya mulambu wakutenta, lyalo Aloni abana bakwe basankwa bakabika maansaabo pamutwi wa njiyo. 
Mose wakeecaya akusanseela bulowa mumbasu shone shoonse sha cipaililo. 
Mbelele isankwa ilya wakeetimboola shipansha shipansha, akutenta mutwi, shipanshi shimwi isho alimwi amafuta. 
Mpeeke wakasansha shamukati alimwi amyeendo mumaanshi akutenta shipansha shimwi shoonse sha mbelele pacipaililo ayi ngumulambu wakutenta, bweema bubotu busangalasha Mwaami Lesa. Uyo wakalinga ngumulambu wa shakulya, kweelana aMwaami Lesa mbwaakaambila Mose.
Kuboolaawo Mose wakaleta mbelele yabili isankwa ayi njapakubika bantu pabupailishi. Lyalo Aloni abana bakwe basankwa bakabika maansaabo pamutwi wa njiyo. 
Mose wakeecaya akubwesa bulowa bumwi wabunanika kukapansha ka panshi ka kutwi wakwe Aloni wakululyo, kucikumo cinene ca kulyaansa lyalulyo, alimwi akucikumo cinene ca kumweendo walulyo. 
Kuswawaawo, wakaleta bana bakwe Aloni basankwa kunembo akubananika bulowa bumwi kutupansha twa panshi twa matwi abo akululyo, kushikumo shinene sha kumaansa alulyo, alimwi akushikumo shinene sha kumyeendo yakululyo. Lyalo Mose wakasanseela bulowa bumwi boonse mumbasu shone shoonse sha cipaililo. 
Wakabwesa mafuta, mucila ucite mafuta, mafuta afweka kushamukati, cipansha cibotu ca lini, insa shobilo amafuta a nshisho alimwi amweendo wakululyo wakatako. 
Ndyaakamana kucita boobo, wakabwesa cimaande comwi kuswa mumutaanga wa shimaande shakabengwa kuMwaami Lesa, cimaande comwi cakapangwa amafuta, alimwi acimaande cipampamene comwi akushibika peculu lya mafuta alimwi amweendo wakululyo wakatako. 
Shakulya shoonse ishi wakashitambika Aloni abana bakwe basankwa, abo bakashitambeeka kunembo lya Mwaami Lesa ayi ncipo cakutambeeka. 
Pesule Mose wakabwesa shakulya shoonse isho kuswa kuli mbabo akushitentela pacipaililo peculu lya mulambu wakutenta, ayi ngumulambu wapakubika bantu pabupailishi. Uyo wakalinga mulambu wa cakulya alimwi bweema bwa nguwo bwakasangalasha Mwaami Lesa. 
Wakabwesa ntiti akwiitambeeka kunembo lya Mwaami Lesa ayi ncipo cakutambeeka. Ico cakalinga cipansha cakwe Mose kuswa kumbelele isankwa yapakubika bantu pabupailishi. Anu Mose wakacita shoonse kweelana aMwaami Lesa mbwaakaambila Mose.
Kuswawaawo Mose wakabwesa mafuta akunanika alimwi abulowa bumwi bwakalinga pacipaililo, akubusanseela pali Aloni, bana bakwe basankwa alimwi apashakufwala shabo boonse. Munshila iyo wakabenga mbabo alimwi ashakufwala shabo kuMwaami Lesa.
Mpeeke Mose wakaambila Aloni abana bakwe basankwa ayi, “Amutole nyama iyi kumulyango wa Tente ya Cipangano, mwiiteleke akwiilya nkomunya uko, pantu pomwi ashimaande shili mumutaanga wa milambu ya pakubika bantu pabupailishi, kweelana abwakaamba Mwaami Lesa. 
Mutente shoonse sheshi shicaaleewo, nkokwaamba ayi nyama ashimaande. 
Tamweelete kuswa kumulyaango wa Tente ya Cipangano kwanshiku shosanwe ashobilo, kushikila kusekelela kwanu kwakubikwa pabupailishi kukamaane. 
Mwaami Lesa ngowakatulwiita ayi tucite ceeci ncetwacita sunu, kwaamba ayi tukushe shibiibi shanu. 
Mulyeelete kunooshiite pamulyango wa Tente ya Cipangano malumwi amashiku kwanshiku shili shosanwe ashobilo akucita caamba Mwaami Lesa. Na mukabule kucita boobo, mulaakufwa. Anu Mwaami Lesa mbwaakandwiita ubo.” 
Aboobo Aloni alimwi abana bakwe basankwa bakacita shoonse shakabaambila Mwaami Lesa kwiinda muli Mose.
Ono pabushiku bwakaboolaawo ndibakamana kusekelela, Mose wakeeta Aloni abana bakwe basankwa alimwi abamaloba ba bene Isilaeli. 
Wakaambila Aloni ayi, “Ubwese mucende mwaana alimwi ambelele isankwa shoonse shobilo shitacite kampenda kali koonse akushibenga kuMwaami Lesa. Mucende mwaana ngwamulambu wakulekelelwa shibiibi, mbelele isankwa njamulambu wakutenta. 
Lyalo ulwiite bene Isilaeli ayi babwese mpongo isankwa ibe mulambu wakulekelelwa shibiibi, mwanaaŋombe ucite mwaaka womwi, alimwi amwanaambelele ucite mwaaka womwi boonse bobilo batacite kampenda kali koonse ayi babe mulambu wakutenta, 
kubikaawo amucende alimwi ambelele isankwa ayi shibe mulambu wa bwanabwankashi. Balyeelete kushibenga kuMwaami Lesa pantu pomwi acipo ca fulaulo cisenkene amafuta. Balyeelete kucita shoonse isho ceebo Mwaami Lesa utoobonekela kuli mbabo sunu.”
Mpeeke shoonse Mose nshaakabaambila bakashileta kunembo lya Tente ya Cipangano, abalo bene Isilaeli boonse bakabungana peenka apo ayi balambile Mwaami Lesa. 
Lyalo Mose wakaamba ayi, “Mwaami Lesa walasha ayi mucite shoonse ishi kwaamba ayi bulemu bwakwe buboneke kuli ndimwe.” 
Kuswawaawo wakaambila Aloni ayi, “Koya kucipaililo ukabenge mulambu wakulekelelwa shibiibi alimwi amulambu wakutenta ayi milambu iyo ikushe shibiibi shako ashibiibi sha bantu boonse. Benga mulambu uyu ayi shibiibi sha bantu shikushikwe, bweenka bwakaamba Mwaami Lesa.”
Mpomunyaawo Aloni wakaya kucipaililo, akucaya mucende mwaana uyo wakalinga mulambu wakulekelelwa shibiibi shakwe. 
Abalo bana bakwe bakamuletela bulowa, umo mwaakasumpa munwe wakwe, bumwi bulowa wakabubika pameeca a mumakonko a cipaililo. Wakatila bulowa boonse bwakacaala panshi pacipaililo. 
Lyalo pacipaililo wakatentawo mafuta a mulambu wakulekelelwa shibiibi, insa alimwi acipansha cibotu ca lini, kweelana aMwaami Lesa mbwaakaambila Mose. 
Sombi nyama alimwi acipaya, wakashitentela pansengwe ya misumba.
Pesule wakacaya munyama ayi ngumulambu wakutenta waakwe mwiine. Bana bakwe bakamuletela bulowa ubo mbwaakasanseela mumbasu shone shoonse sha cipaililo. 
Bakamutambika mutwi alimwi ashipansha shimwi sha munyama, mpeeke wakashitentela pacipaililo. 
Kuswawaawo wakasansha shamukati alimwi amyeendo, akushitentela pacipaililo, peculu lya mulambu wakutenta.
Ndyaakamanisha, wakabengela bantu mulambu. Wakabwesa mpongo ya mulambu wa bantu wakulekelelwa shibiibi, weecaya akwiibenga, bweenka mbwaakabenga mulambu wakwe wakulekelelwa shibiibi. 
Wakaleta amunyama wa mulambu wakutenta, akumubenga kweelana amilawo. 
Pesule wakapa cipo ca fulaulo akutapulawo lupaka lwa fulaulo alimwi akuutenta pacipaililo. Uku kwakalinga nkwiilika pamulambu wakutenta wa nshiku shoonse. 
Lyalo wakacaya mucende ambelele isankwa ayi ngumulambu wa bantu wa bwanabwankashi. Abalo bana bakwe bakamuletela bulowa ubo mbwaakasanseela mumbasu shone shoonse sha cipaililo. 
Aloni wakabika mafuta a mucende alimwi ambelele isankwa 
peculu lya shipansha sha ntiti, akushitola kucipaililo shoonse. Wakatenta mafuta pacipaililo 
akutambeeka ntiti amyeendo yakatako yakululyo kunembo lya Mwaami Lesa ayi ngumulambu wakutambeeka, kweelana abwakamwaambila Mose.
Ono Aloni ndyaakamana kubenga milambu yoonse, wakatandabika maansaakwe pabantu akubapa coolwe, lyalo wakaswaawo. 
Mpomunyaawo Mose aAloni bakenjila muTente ya Cipangano. Ndibakaswaamo, bakapa coolwe bantu, mpeeke bulemu bwa Mwaami Lesa bwakabonekela kubantu boonse. 
Paciindi ceenka ico, Mwaami Lesa wakatuma mulilo pamulambu wakutenta alimwi ashipansha sha mafuta pacipaililo ayi shipye. Bantu ndibakabona boobo, boonse bakoolobesha cakukondwa akufukama cakushisha shiwa panshi.
Bana bakwe Aloni basankwa beetwa ayi Nadabu aAbiyu, bakabwesa shikaye shabo shakubikawo mulilo, babikawo makalangasha atununkila kabotu akupa kuMwaami Lesa. Sombi mulilo uyo tewakalinga kusalalite ceebo Mwaami Lesa taakwe kubalwiita ayi bacite boobo. 
Paciindi ceenka ico, Mwaami Lesa wakatuma mulilo uyo wakabatenta kushikila bafwa peenka apo kunembo lyakwe. 
Mpomunyaawo Mose wakaambila Aloni ayi, “Nceceeci Mwaami Lesa ncaakalinga kwaambawo, ndyaakaamba ayi, ‘Basebensela ndime boonse balyeelete kundemeka ceebo ndisalalite. Ndaakuyubulula bulemu bwangu kubantu bangu.’ ” Sombi Aloni wakoomunabo bwii.
Mpeeke Mose wakeeta Mishaelo alimwi aElisafani bana bakwe Usiyelo basankwa, alimwi abashimishaabo Aloni akubaambila ayi, “Kamwisa mukushe mituntu ya bapyala banu muTente isalalite, akubabika pansengwe lya misumba.” 
Abalo bakesa babakusha kabacifwete aminjila yabo akubatola pansengwe lya misumba, kweelana abwakaamba Mose.
Kuswawaawo, Mose wakaambila Aloni alimwi abana bakwe basankwa beetwa ayi Elyasa alimwi aItama ayi, “Mutacileeki kusakula misusu yanu alimwi mutatoleleli kukwamoona shakufwala shanu kwaamba ayi muboneshe ayi mulicite cililo. Na mucite boobo, mutoofwa alimwi Mwaami Lesa inga wakalalila likoto lya bene Isilaeli lyoonse. Sombi bene Isilaelinyinaanu boonse balisuminishitwe kulila palufu lwa baabo Mwaami Lesa mbwaanyonyoola amulilo. 
Alimwi tamweelete kuswa kumulyango wa Tente ya Cipangano mukwiinga inga mwafwa, ceebo mwakabengwa kuMwaami Lesa kwiinda mumafuta akwe akunanika.” Aboobo, bakacita bweenka bwakaamba Mose.
Lyalo Mwaami Lesa wakaambila Aloni ayi, 
“Webo abana bako basankwa tamweelete kwinjila muTente ya Cipangano na mwanwa waini nabi shibilite shimwi shoonse. Na mukacite boobo, mulaakufwa. Uyu ngumulawo ngobeelete kukonkela boonse bamulunyungu lwako. 
Mulyeelete kwishiba shintu sha Mwaami Lesa alimwi ashintu shakusebensesha munshila ili yoonse, akwishiba shintu shisalalite kweelana aMilawo alimwi ashitasalalite. 
Alimwi mulyeelete kwiisha bene Isilaeli milawo yoonse njendakamupa kwiinda muli Mose.”
Kuswawaawo Mose wakaambila Aloni abana bakwe basankwa bakacaalaawo beetwa ayi Elyasa alimwi aItama ayi, “Amubwese cipo ca fulaulo cakacaala kucipo ca shakulya, mupange cimaande alimwi akulita kulubasu lwa cipaililo ceebo cipo ici cilisalalite abuumbi. 
Munoocilita mumusena usalalite mukwiinga ici ncecipansha canu abana banu basankwa kuswa kucipo ca shakulya. Anu Mwaami Lesa mbwaandwiita ubo. 
Sombi mwebo abamumaandaanu inga mwalya ntiti yakatambeekwa amweendo wakatako wakabengwa kuMwaami Lesa ayi ngwa bapailishi. Ishi inga mwashilita mumusena usalalite kweelana aMilawo. Shakapekwa kuli ndimwe abana banu ayi ncecipansha canu kuswa pamilambu ya bwanabwankashi ya bene Isilaeli. 
Balaakunooleta mweendo wakatako alimwi antiti paciindi cakubenga mafuta kuMwaami Lesa ayi ncipo ca shakulya. Ishi shipansha nshanu abana banu kwamuyayaya bweenka bwaamba Mwaami Lesa.”
Mpeeke Mose wakeepusha shampongo ya mulambu wakulekelelwa shibiibi, akulwiitwa ayi yatentwa kale. Ici cakalengesha ayi akalalile Elyasa aItama. Wakabeepusha ayi, 
“Tamukwe kulitaanshi mulambu wakulekelelwa shibiibi mumusena usalalite? Mulambu uyu ulisalalite abuumbi, alimwi Mwaami Lesa wamupa ayi shibiibi sha bene Isilaeli boonse shilekelelwe. 
Ceebo bulowa bwa njiyo tabukwe kuletwa muTente isalalite, naakwiinga momwalita mulambu, kweelana ambondakamwaambila.”
Mpomunyaawo Aloni wakakumbula ayi, “Sa Mwaami Lesa naakwiinga wasangalala nindoolya sunu mulambu wakulekelelwa shibiibi? Bantu babenga mulambu wakulekelelwa shibiibi kuMwaami Lesa sunu akuleta mulambu wabo wakutenta, nacibi boobo shintu shibiibi mbuli sheeshi shancitikila.” 
Mose ndyaakanyumfwa makani aya, wakakondwa.
Mpomunyaawo Mwaami Lesa wakaambila Mose aAloni ayi, 
“Amulwiite bene Isilaeli ayi inga balya munyama uli woonse wa muluundu 
ucite shoondo shipanseene, utikula shakulya akushitafuna alimwi. 
Nkobali banyama batikulabo shakulya akushitafuna nabi bacite shoondo shipanseene sheenkabo, sombi tamweelete kubalya. Ngamela nabi ilatikula shakulya akushitafuna, teecite shoondo shipanseene. Aboobo teesalalite kuli ndimwe. 
Alakwe cibila nabi ulatikula shakulya akushitafuna, taacite shoondo shipanseene. Aboobo, taasalalite kuli ndimwe. 
Sulwe nabi ulatikula shakulya akushitafuna, taacite shoondo shipanseene. Aboobo taasalalite kuli ndimwe. 
Nkumba ayalo nabi ilicite shoondo shipanseene, teetikuli shakulya akushitafuna. Aboobo teesalalite kuli ndimwe. 
Tamweelete kulya banyama aba nabi kukumya mituntu yabo, ceebo tabasalalite kuli ndimwe.
“Mulakonsha kulya nswi ili yoonse icite twakusambisha alimwi amaamba, 
Sombi cintu coonse cikala mumaanshi citacite twakusambisha alimwi amaamba, taceelete kulikwa. 
Shilengwa shambuli sheeshi, mulyeelete kushilanga ayi tashisalalite kuli ndimwe. Tamweelete kushilya nabi kukumya mituntu ya nshisho. 
Anu tamweelete kulya cintu cili coonse cikala mumaanshi ico citacite twakusambisha alimwi amaamba.
“Bayuni mbomuteelete kulya mukwiinga tabasalalite kweelana aMilawo mbaaba, bamumbankwashi, makubi, bacuungwe, 
bacikupwi basalala alimwi abashiya ba mishobo yoonse, 
bacikwangala ba mishobo yoonse, 
ntibatiba, makwiikwi, bacibengelele, tukoshi 
bamwiina, bashicisekwe, bancoli, 
bakapwa, balukumba, nshika, 
matongola, nkobokobo, nduba alimwi atumpafwa.
“Shilongolo shoonse shuuluka alimwi sheendela kumyeendo yone tashisalalite kuli ndimwe. 
Ono nkoshili shimwi shuuluka alimwi sheendela kumyeendo yone isho nsheenga mwalya, nkokwaamba ayi isho shimontooka. 
Inga mwalya nsoshi shoonse shipusenepusene, tubambala alimwi abateete. 
Sombi tulongolo tuniini tumwi toonse tuuluka alimwi tukalaba tatusalalite kuli ndimwe.
“Shintu shoonse isho inga shamulengesha kutanoosalalite. Uyo woonse weenga wacata mituntu ya nshisho teshi akanoosalalite kushikila macolesha. 
Uyo woonse weenga wabwesa mutuntu wa comwi pali nshisho, ulyeelete kucapa shakufwala shakwe, nakubi boobo teshi akanoosalalite kushikila macolesha. 
Anu munyama woonse upanseene shoondo sombi kashitapanseene cakumaninina nabi shitatikuli shakulya akushitafuna, tashisalalite kweelana aMilawo. Uyo woonse weenga wacata mutuntu wa comwi pali nshisho, teshi akanoosalalite. 
Pabanyama boonse bacite myeendo yone, ono abo bacite maala tabasalalite kuli ndimwe. Uyo woonse weenga wacata mituntu yabo, teshi akanoosalalite kushikila macolesha. 
Uyo woonse weenga wabwesa mituntu yabo ulyeelete kucapa shakufwala shakwe, nakubi boobo teshi akanoosalalite kushikila macolesha. Ishi shintu tashisalalite kuli ndimwe.
“Patunyama tuniini toonse tukalaba, tutasalalite kweelana aMilawo ninkooko, bakoswe, basosolwe, 
banabulwe, banantombeleka amishobo yabo yoonse alimwi abanantaambwe. 
Pabanyama boonse bakalaba, ishi tashisalalite kuli ndimwe. Uyo woonse weenga wakumya mituntu yabo, teshi akanoosalalite kushikila macolesha. 
Ono na mituntu yabo yalokela pacimwi cintu, acalo teshi cikanoosalalite. Cikani ici cilikumite kushintu sha cisamu, cisani, cipaya, nabi lisaka lya mulimo uli woonse. Cilyeelete kusumpwa mumaanshi, sombi teshi cikanoosalalite kushikila macolesha. 
Alimwi na mituntu ya nshisho yalokela munongo, shoonse shintu sheshi shikanooliimo teshi shikanoosalalite, anongo iyo ilyeelete kupwaikwa. 
Pacakulya cili coonse ceelete kulikwa, na patilwa maanshi aswa munongo iyo, teshi cikanoosalalite. Cintu cili coonse ceelete kunwikwa munongo iyo, tacisalalite. 
Pacintu coonse peenga palokela mituntu iyo, tacisalalite. Na ncitofu ca bulongo nabi nongo yakutelekelaamo ilyeelete kupwaikwa. 
Sombi kantupu nabi mwakubika maanshi shalo nkunoosalalitebo, ono uyo woonse weenga wakumya mutuntu wa comwi pashintu ishi, teshi akanoosalalite. 
Ono na mutuntu umwi walokela pambuto yakushanga, imbuto iyo ilaakunoosalalitebo. 
Sombi na imbuto iyo yakasubikwa mumaanshi, mpeeke mutuntu umwi walokelaawo, nkokwaamba ayi imbuto teshi ikanoosalalite kuli ndimwe.
“Na munyama umwi ulikwa walifwita, uyo woonse weenga wamukumya teshi akanoosalalite. 
Alimwi na muntu umwi woonse walya cipansha ca munyama uyo cili coonse, ulyeelete kucapa shakufwala shakwe, nacibi boobo teshi akanoosalalite kushikila macolesha. Awooyo woonse weenga wanyamuna mutuntu uyo ulyeete kucapa shakufwala shakwe, sombi teshi akanoosalalite kushikila macolesha.
“Tamweelete kulya shilongolo shili shoonse sheenda panshi 
nakubi kwaamba ayi shileendela kulifumo, kumyeendo yone nabi kashicite myeendo iinji. 
Anu tamweelete kulilengesha kutanoosalalite kwiinda mukulya shilongolo isho. 
Nebo ndime Mwaami Lesa, Lesa wanu, aboobo mulyeelete kunoosalalite, mukwiinga nebo ndisalalite. 
Nebo ndime Mwaami Lesa wakamukusha mucishi ca Ijipiti kwaamba ayi nkabe Lesa wanu. Mulyeelete kunoosalalite mukwiinga nebo ndisalalite.
“Anu iyi njemilawo ya banyama alimwi abayuni, apashintu shoonse shikala mumaanshi alimwi asheesho shoonse shikalaba. 
Mulyeelete kucenjela ayi mupusanye shintu shisalalite kweelana aMilawo asheesho shitasalalite, nkokwaamba ayi pabanyama beelete kulikwa abaabo bateelete kulikwa.”
Mpeeke Mwaami Lesa wakaambila Mose ayi, 
“Lwiita bene Isilaeli ayi na mwanakashi watumbuka mwaana musankwa, taasalalite kweelana aMilawo kwanshiku shosanwe ashobilo kuswa pabushiku ndyaapulukaamo, bweenka mbwaatasalalite kweelana aMilawo na wakubala. 
Pabushiku bwasanu ashotatwe, mwaana uyo ulyeelete kupalulwa. 
Lyalo mwanakashi ulyeelete kulindilila kwanshiku shili makumi otatwe ashotatwe kwaamba ayi akasalashikwe kweelana aMilawo ceebo ca bulowa bwakwe bwakaswa. Paciindi ici, teelete kukumya cintu nabi comwi cisalalite nabi kwinjila muTente isalalite kushikila bushiku bwakusalashikwa kwakwe bukeende.
“Ono na wapulukamo mwaana mwanakashi, taasalalite kweelana aMilawo kwanshiku shili makumi obilo ashone kuswa pabushiku ndyaakapulukaamo, bweenka mbwaatasalalite na wakubala. Lyalo palaakwiinda nshiku shili makumi osanwe alyomwi alimwi anshiiku shosanwe abomwi, kwaamba ayi asalashikwe kweelana aMilawo ceebo ca bulowa bwakwe bwakaswa.
“Na ciindi cakusalashikwa kwamwanakashi uyu kweelana aMilawo ceenda, nabi wakapulukamo mwaana musankwa nabi mwanakashi, ulyeelete kuleta mwanaambelele ucite mwaaka womwi kumupailishi ayi ngumulambu wakutenta, alimwi ankulimba nabi mpolobe ya mulambu wakulekelelwa shibiibi. Uyeelete kupeta pamulyango wa Tente ya Cipangano. 
Mpeeke mupailishi ulaakubenga mulambu wa mwanakashi uyu kuMwaami Lesa, akucita kweelana aMilawo ayi amusalashe, kuswawaawo ulaakunoosalalite kweelana aMilawo. Anu mwanakashi na waswa mukupulukaamo mbweelete kucita ubo.
“Ono na mwanakashi uyo waalilwa kucana mwanaambelele, ulyeelete kuleta mpolobe shobilo nabi nkulimba shobilo ayi yomwi ngumulambu wakutenta, alimwi imwi ngumulambu wakulekelelwa shibiibi. Alakwe mupailishi ulaakucita kweelana aMilawo ayi amusalashe, kuswawaawo ulaakunoosalalite.”
Mpomunyaawo Mwaami Lesa wakaambila Mose aAloni ayi, 
“Na muntu umwi ulicite cilonda pamubili, cuute nabi kutumbwa bulwashi nsheenga shatola kumanata, ulyeelete kuletwa kuli Aloni nabi kumwanaakwe womwi mupailishi. 
Mupailishi ulaakubona cilonda ico mbuli mbocitooboneka. Ono na booya buliimo bwatuba alimwi acilonda na cenjila bunene mukati kwiindilila pacikanda, nkokwaamba ayi ngamanata. Lyalo mupailishi ulyeelete kumwaamba ayi taasalalite kweelana aMilawo. 
Sombi na cilonda ncituba alimwi tacina kwinjila bunene mukati kwiindilila cikanda, abooya mukati kabutana kutuba, mupailishi ulyeelete kupatula muntu uyo kwanshiku shosanwe ashobilo. 
Kuswawaawo, mupailishi ulyeelete kumubona alimwi pabushiku bwasanu ashobilo. Na cilonda ico wacibona ayi cilibo mushobo womwi cakubula kwiindaawo, ulaakumunungilako nshiku shosanwe ashobilo ashimwi shakwikala eenka. 
Mupailishi ulaakubona muntu uyo alimwi pabushiku bwasanu ashobilo. Ono na cilonda coosha cakubula kwiindaawo, ulaakumwaamba ayi ulisalalite kweelana aMilawo. Nkokwaamba ayi ncilondabo. Muntu uyo ulaakucapabo shakufwala shakwe lyalo ulaakunoosalalite kweelana aMilawo. 
Sombi na cilonda ico ceendaawo kuswa lyeelyo mupailishi ndyaakacibona akumwaamba ayi ulisalalite, ulyeelete kuya kumupailishi alimwi. 
Mpeeke mupailishi ulaakumubona alimwi. Ono na ceendaawo, ulaakumwaamba ayi taasalalite. Nkokwaamba ayi ngamanata.
“Na muntu ulicite manata, ulyeelete kuletwa kumupailishi 
uyo weelete kumubona. Ono na pacikanda pali cilonda calengesha booya kutuba alimwi kaciswite mashina, 
nkokwaamba ayi ngamanata anene. Mupailishi ulaakumwaamba ayi taasalalite, sombi teelete kumupatula ayi anoocibonwa, ceebo cilibwenekete kale ayi taasalalite. 
Ono na manata anene akukumanabo muntu uyo kuswa kumutwi kushikila akumyeendo, 
mupailishi ulyeelete kumubona alimwi. Na wacana ayi ncakwiila akumanabo mubili woonse, ulaakumwaamba ayi ulisalalite kweelana aMilawo. Na cikanda cakwe coonse catuba, nkokwaamba ayi ulisalalite kweelana aMilawo. 
Sombi kuswa paciindi ico cilonda ciceneme ndyecaboneka, ingayi taasalalite. 
Anu mupailishi ulaakumubona alimwi, ono na wacana cilonda ciceneme, ulaakumwaamba ayi taasalalite. Cilonda ciceneme cilabonesha ayi ngamanata, aboobo muntu uyo taasalalite. 
Sombi na cilonda ico coosha akuboneka kutuba, muntu uyo ulyeelete kuya kumupailishi 
uyo weelete kumubona alimwi. Na cilonda catuba, nkokwaamba ayi ulisalalite, alakwe mupailishi ulaakumwaamba ayi ulisalalite.
“Ono na muntu umwi wakalinga kucite cuute, lyalo coosha, 
sombi kunembo paboneka cituba cimwi nceenga cashimba nabi kuboneka kalonda kafubela apo pakalinga cuute, ulyeelete kuya kumupailishi. 
Mupailishi ulaakumubona, ono na wabona ayi kalonda kenjila bunene mukati kwiinda cikanda alimwi na booya buliimo bwatuba, nkokwaamba ayi ulaakumwaamba ayi taasalalite. Ingayi ngamanata atalikila mucuute. 
Sombi na mupailishi wabona mbuli mbokabete akucana ayi booya buliimo tabuna kutuba alimwi takana kwinjila mukati bunene kwiindilila cikanda, koosha, ulyeelete kumupatula kwanshiku shosanwe ashobilo. 
Ono na kalonda ako keendaawo mupailishi ulaakumwaamba ayi taasalalite. Nkokwaamba ayi ulicite manata. 
Sombi na kacilibo mushobo womwi, akubula kwiindaawo, ngumubatabo wa cuute, lyalo mupailishi ulaakumwaamba ayi ulisalalite kweelana aMilawo.
“Pacikani ca muntu wakapya, na pacilonda patalika kuboneka kutuba nabi kufubela, 
mupailishi ulyeelete kumubona. Na booya buli mucilonda bwatuba alimwi na cilonda cili mukati bunene kwiindilila cikanda, ingayi ngamanata atalika apo mpwaakapya. Aboobo mupailishi ulaakumwaamba ayi taasalalite. 
Ono na booya buliimo tabukwe kutuba, alimwi tacikwe kwinjila bunene mukati, sombi coosha, mupailishi ulyeelete kumupatula kwanshiku shosanwe ashobilo. 
Mupailishi uyo ulaakumubona alimwi pabushiku bwasanu ashobilo. Na wacana ayi ceendaawo, ingayi ngamanata. Lyalo mupailishi ulaakumwaamba ayi taasalalite kweelana aMilawo. 
Sombi na wacana ayi cilonda ico cilibo mushobo womwi, coosha cabula kwiindaawo, nkokwaamba ayi teshi manata. Anu mupailishi ulaakumwaamba ayi ulisalalite kweelana aMilawo ceebo ngumubatabo wakupya.
“Na musankwa nabi mwanakashi ulicite cilonda pamutwi nabi pamubanga, 
mupailishi ulyeelete kumubona. Na cilonda caboneka ayi cakenjila bunene kwiinda pacikanda alimwi abooya buliimo kunooboneka mushobo wacibobo akuceyaceya, ingayi ngamanata. Aboobo ulaakumwaamba ayi taasalalite. 
Ono mupailishi pakumubona na wacana ayi cilonda tacina kwinjila bunene, sombi kamutaboneki booya buli kabotu, ulyeelete kumupatula kwanshiku shosanwe ashobilo. 
Mpomunyaawo mupailishi ulaakubona cilonda ico alimwi pabushiku bwasanu ashobilo. Ono na wacana ayi tacina kwiindaawo alimwi taamu booya bwacibobo, akutenjila bunene kwiindilila cikanda, 
muntu uyo ulyeelete kukulula misusu kukushakobo waawo pali cilonda. Mpeeke mupailishi ulaakumunungilako ashimwi nshiku shosanwe ashobilo shakunookala eenka. 
Pabushiku bwasanu ashobilo, mupailishi ulaakubona cilonda cakwe alimwi. Ono na tacikwe kwiindaawo akutenjila bunene kwiindilila cikanda, ulaakumwaamba ayi ulisalalite kweelana aMilawo. Muntu uyo ulyeelete kucapa shakufwala shakwe, lyalo ulaakunoosalalite. 
Sombi na cilonda ceendaawo kuswa lyeelyo mupailishi ndyaakamwaamba ayi ulisalalite, 
mupailishi ulyeelete kumubona alimwi. Na cilonda ceendaawo, teelete akwaamba ayi abone booya bwacibobo. Cilibwenekete kale ayi muntu uyo taasalalite. 
Ono na mupailishi mwiine wabona ayi tacina kwiindaawo alimwi na booya buli kabotu butookula mucilonda, ingayi camana. Nkokwaamba ayi mupailishi ulaakumwaamba ayi ulisalalite kweelana aMilawo.
“Na musankwa nabi mwanakashi ulicite tulonda tutuba pacikanda, 
mupailishi ulyeelete kubona muntu uyo. Ono na tulonda tutootubulukatubuluka, ingayi nkufumukwabo pacikanda. Nkokwaamba ayi ulisalalite kweelana aMilawo.
“Na musankwa waba lubala, ingayi ulisalalite kweelana aMilawo. 
Na wabeta lubala kukatuutu, pamutwi nabi kufwaafwi ankumo, ulisalalite. 
Sombi na waba cilonda cifubela palubala, nkokwaamba ayi ngamanata. 
Aboobo mupailishi ulyeelete kumubona. Ono na pali cilonda cifubela 
mupailishi ulaakumwaamba ayi taasalalite mukwiinga wa manata ali pamutwi wakwe.
“Anu muntu ucite manata ulyeelete kufwala shakufwala sha masempele. Teelete kusakula alimwi ulyeelete kufweka camulomo akunokoolobesha ayi, ‘Nshisalalite! Nshisalalite!’ 
Kulilabo na akanoocicite bulwashi ubo, teshi akanoosalaliteewo, alimwi ulyeelete kwikala pansengwe lya misumba kantalamukila abamwi boonse.
“Na kubunda kwaboneka pacakufwala ca booya bwa mbelele nabi cakufwala ca cisani citeshimite, 
nabi cintu cili coonse ca cisani citeshimite, ca booya bwa mbelele, pacipaya nabi cimwi cintu coonse ca cipaya, 
na citooboneka canyansabili nabi kufubela, ingayi nkubunda kuya ciindaawo. Aboobo cilyeelete kuboneshekwa kumupailishi. 
Mupailishi uyo ulyeelete kucibona akucibika palubasu ceenka kwanshiku shosanwe ashobilo. 
Ulyeelete kucibona alimwi pabushiku bwasanu ashobilo. Na kubunda kweendaawo, ingayi cintu ico tacisalalite. 
Kuswawaawo mupailishi ulaakucitenta mukwiinga nkubunda kuya ciindaawo. Nkokwaamba ayi cilyeelete kunyonyoolwa amulilo.
“Sombi na mupailishi pakucibona wacana ayi kubunda takuna kwiindaawo, 
ulaakwaamba ayi cilyeelete kucapwa akubikwa palubasu ceenka kwanshiku shosanwe ashobilo. 
Ono na cacapwa, mupailishi ulyeelete kucibona. Na mubala wa kubunda uko tauna kusanduka nabi kubunda uko kwabula kwiindaawo, ingayi tacisalalite. Nkokwaamba ayi cilyeelete kutentwa mumulilo nacibi kwaamba ayi cabundabo lubasu lomwi nabi lumwi. 
Sombi na mupailishi wacibona akucana ayi mubala wa kubunda watubulukatubuluka ulyeelete kutimbulaako kushakufwala nabi kucipaya. 
Lyalo na kubunda uko kwatalika alimwi, nkokwaamba ayi kubunda kutooyabo ciindaawo. Anu mwine cintu ulyeelete kucitenta. 
Na wacicapa, mpeeke kubunda kwamana, ulyeelete kucicapa alimwi. Lyalo cilaakunoosalalite kweelana aMilawo.”
Anu iyi njemilawo ya kubunda kwa pacakufwala ca booya bwa mbelele, cakufwala ca cisani citeshimite, cintu cili coonse ca cisani citeshimite, ca booya bwa mbelele, nabi cintu cili coonse ca cipaya. Iyi njenshila yakwishiba na cilisalalite nabi tacisalalite kweelana aMilawo.
Mpomunyaawo Mwaami Lesa wakaambila Mose ayi, 
“Milawo ya pamuntu ucite bulwashi bwa manata paciindi cakusalashikwa kwakwe kweelana aMilawo njeeyi. Paciindi ico, ulyeelete kuletwa kumupailishi 
uyo weshi akamutole pansengwe lya misumba alimwi akumubona. Na manata amana, 
mupailishi ulaakwaamba ayi kuletwe bayuni bobilo basalalite kweelana aMilawo, pantu pomwi akasamu ka sida, kasani kasalala alimwi afuute. 
Lyalo mupailishi ulaakwaamba ayi muyuni umwi acailwe peculu lya mbale ifongomene ya bulongo umo muli maanshi abotu a mukantupu. 
Kuswawaawo ulaakubwesa muyuni umwi ulya akumusumpila pantu pomwi akasamu ka sida, kasani kasalala alimwi afuute mubulowa bwa muyuni wacaikwa. 
Ulaakusanseela bulowa mankanda osanwe aobilo pamuntu uyo utoosalashikwa kumanata, akumwaamba ayi ulisalalite. Mpeeke ulaakuleka muyuni muumi ayi aye muluundu. 
Mpomunyaawo muntu uyo ulyeelete kucapa shakufwala shakwe, kukulula misusu yakwe yoonse alimwi akusamba pamubili. Lyalo ulaakunoosalalite kweelana aMilawo. Inga wenjila amumisumba, sombi ulyeelete kwikala pansengwe lya tente yakwe kwanshiku shosanwe ashobilo. 
Ono pabushiku bwasanu ashobilo, ulyeelete kucesa misusu yakwe yoonse, kukulula ndesu, inkoye alimwi abooya boonse buli pamubili wakwe. Pesule ulaakucapa shakufwala shakwe alimwi akusamba pamubili. Mpeeke ulaakunoosalalite kweelana aMilawo.
“Lyalo pabushiku bwasanu ashotatwe ulyeelete kuleta mbelele shobilo shisankwa alimwi ayanankashi shoonse shicite mwaaka womwi alimwi shitacite kampenda, pantu pomwi amakilogilamu otatwe a fulaulo usenkene amafuta a olifi ayi cibe ncipo ca fulaulo, alimwi acomwi ca shotatwe sha lita ya mafuta a olifi. 
Lyalo mupailishi uyo umusalasha ulaakubwesa muntu uyo alimwi ashipo isho shakwe akushitola kumulyango wa Tente ya Cipangano. 
Mupailishi ulaakubwesa mbelele yomwi isankwa alimwi acomwi ca shotatwe sha lita ya mafuta a olifi, akushibenga ayi ngumulambu wakumana milandu. Ulaakushitambeeka kunembo lya Mwaami Lesa ayi ngumulambu wakutambeeka. 
Ulaakucaya mbelele iyo pamusena usalalite apo pacailwa banyama bamilambu yakulekelelwa shibiibi amilambu yakutenta. Bweenka bubete mulambu wakulekelelwa shibiibi, mulambu wakumana milandu ngwa bapailishi alimwi ulisalalite abuumbi. 
Mpeeke mupailishi ulaakubwesa bulowa bumwi bwa mulambu wakumana milandu akunanika muntu uyo utoosalashikwa kweelana aMilawo kukapansha ka panshi ka kutwi wakululyo, kucikumo cinene ca kulyaansa lyalulyo, alimwi akucikumo cinene ca kumweendo walulyo. 
Mupailishi ulaakubwesa mafuta a olifi amwi akwaapuumwita mulupaka lwakwe mwiine lwakucipiko 
akusumpamo munwe wakwe walulyo alimwi akusanseela bumwi mankanda osanwe aobilo peenka apo kunembo lya Mwaami Lesa. 
Kuswawaawo ulaakubwesa mafuta amwi ali mulupaka lwakwe alimwi abulowa bumwi bwa mbelele akunanika muntu uyo utoosalashikwa kweelana aMilawo kukapansha ka panshi ka kutwi wakululyo, kucikumo cinene ca kulyaansa lyalulyo, alimwi akucikumo cinene ca kumweendo walulyo. 
Lyalo mafuta oonse acaalaawo mulupaka lwakwe ulaakwaabika pamutwi wa muntu uyo. Munshila iyi ulaakucita kweelana amulawo wakusalasha.
“Mpomunyaawo mupailishi ulaakubenga mulambu wakulekelelwa shibiibi akucita kweelana amulawo wakusalasha. Kuswawaawo ulaakucaya munyama wa mulambu wakutenta, 
akuubengela pantu pomwi acipo ca fulaulo pacipaililo. Nkokwaamba ayi mupailishi ulaakucita kweelana amulawo wakusalasha. Lyalo munshila iyo, muntu uyo ulaakunoosalalite.
“Ono na muntu uyo ngumukandu weenga taacikoonshi kuleta shintu shoonse isho, ulyeelete kuletabo mbelele yomwi yaana isankwa ayi ngumulambu wakumana milandu weelete kutambeeka kuli ndime neMwaami Lesa ayi asalashikwe. Ulyeelete kuletabo kilogilamu yomwi ya fulaulo isenkene amafuta a olifi ayi ncipo ca fulaulo, alimwi comwi ca shotatwe sha mafuta a olifi. 
Ulaakwiilikaawo mpolobe shobilo nabi nkulimba shobilo ayi yomwi ngumulambu wakulekelelwa shibiibi, alimwi imwi ngumulambu wakutenta. 
Ono pabushiku bwasanu ashotatwe bwakusalashikwa kwakwe, ulaakushileta kumupailishi pamulyango wa Tente ya Cipangano. 
Mupailishi ulaakubwesa mbelele ya mulambu wakumana milandu pantu pomwi acomwi ca shotatwe sha mafuta a olifi akushitambeeka kuli ndime neMwaami Lesa ayi ngumulambu wakutambeeka. 
Lyalo ulaakucaya mbelele ilya akubwesa bulowa bumwi akunanika muntu uyo utoosalashikwa kweelana aMilawo kukapansha ka panshi ka kutwi wakululyo, kucikumo cinene ca kulyaansa lyalulyo, alimwi akucikumo cinene ca kumweendo walulyo. 
Mpomunyaawo mupailishi ulaakupuumwita mafuta amwi mulupaka lwakwe mwiine lwakululyo 
alimwi akusanseela amwi mankanda osanwe aobilo amunwe wakwe wakululyo peenka apo kunembo lyangu neMwaami Lesa. 
Ulaakubika mafuta amwi pamisena njemunya njaakabikawo bulowa bwa mulambu wakumana milandu, nkokwaamba ayi pakapansha ka panshi ka kutwi wakululyo wa muntu uyo, pacikumo cinene ca kulyaansa lyalulyo alimwi apacikumo cinene ca kumweendo walulyo. 
Lyalo mafuta acaalaawo oonse mulupaka lwakwe ulaakwaabika pamutwi wa muntu uyo. Anu munshila iyi ulaakucita kweelana amulawo wakusalasha. 
Mpeeke ulaakubwesa mpolobe yomwi nabi nkulimba yomwi 
akwiibenga ayi ngumulambu wakulekelelwa shibiibi, alimwi muyuni umwi ayi ngumulambu wakutenta kubikaawo acipo ca fulaulo. Munshila iyo, ulaakucita kweelana amulawo wakusalasha. 
Anu iyi njemilawo ya muntu ucite manata uyo weenga kaatacikoonshi kubenga shoonse shiyandika pakusalashikwa kwakwe.”
Mpeeke Mwaami Lesa wakaambila Mose aAloni ayi, 
“Mwaakunjila mucishi ca Kenani ico ncendakamupa ayi ncanu, alimwi ndaakubika kubunda kuya ciindaawo muŋanda yomwi mucishi ico, 
mwine ŋanda ulyeelete kuya mukulwiita mupailishi ayi, ‘Ndabona cili anga nkubunda muŋanda yangu.’ 
Mupailishi ulaakwaamba ayi shintu shoonse shikushikwe muŋanda yakwe kaatana kuya mukubona mbuli mbomwabunda. Na shabula kukushikwaamo, inga waamba ayi shintu shoonse tashisalalite. Lyalo ulaakuya kuŋanda iyo 
akubona mbuli mbomwabunda. Na mutooboneka mabala anyansabili nabi asalala anjilite amulubumbu, 
ulaakuswa muŋanda iyo akwiicala kwanshiku shosanwe ashobilo. 
Ono pabushiku bwasanu ashobilo, ulaakuboola mukwiibona alimwi. Na kubunda kutooyabo kunembo, 
ulaakwaamba ayi mabwe oonse abundite akushikwe kulubumbu akuwaalwa mumusena umwi utasalalite pansengwe lya ndabala. 
Kuswawaawo lubumbu lwa mukati loonse lulyeelete kupalwa akusowa sheesho shapalwaako mumusena utasalalite pansengwe lya ndabala. 
Lyalo mabwe amwi alyeelete kusebenseshekwa pamusena wa aayo akaswaako alimwi akusebensesha bulongo bumwi bwakushingusha lubumbu.
“Ono na kubunda kwatalika alimwi muŋanda iyo pesule lyakukusha mabwe akupala lubumbu alimwi akushingula, 
mupailishi ulyeelete kuya mukubonaako. Na kubunda kweendaawo, ingayi nkubunda kuyambukila alimwi ŋanda iyo teesalalite. 
Ilyeelete kumwayululwa, alimwi mabwe a njiyo ashisamu alimwi abulongo boonse mbobakashingusha shilyeelete kutolwa pansengwe lya ndabala kumusena umwi utasalalite. 
Uyo woonse weenga wenjila muŋanda iyo keecicalitwe, teshi akanoosalalite kushikila macolesha. 
Awooyo woonse weenga woona mumo nabi kulitaamo, ulyeelete kucapa shakufwala shakwe.
“Sombi na mupailishi wesa mukwiibona akucana ayi kubunda takukwe kwiindaawo kuswabo ndiyakashingulwa, ulaakwaamba ayi ŋanda iyo ilisalalite kweelana aMilawo mukwiinga kubunda koonse kwamana. 
Mukusalasha ŋanda iyo, ulaakubwesa bayuni bobilo, kasamu ka sida, kasani kasalala alimwi afuute. 
Ulaakucaya muyuni womwi peculu lya mbale ifongomene ya bulongo umo muli maanshi abotu a mukantupu. 
Lyalo ulaakubwesa kasamu ka sida, fuute, kasani kasalala alimwi amuyuni muumi akushisumpa mubulowa bwa muyuni wacaikwa alimwi amumaanshi abotu a mukantupu. Kuswawaawo ulaakusanseela kuŋanda mankanda osanwe aobilo. 
Munshila iyi, ulaakusalasha ŋanda iyo kwiinda mubulowa bwa muyuni, maanshi abotu a mukantupu, muyuni muumi, kasamu ka sida, fuute alimwi akasani kasalala. 
Mpeeke ulaakuleka muyuni muumi uyo ayi auluke pansengwe lya ndabala akuya muluundu. Munshila iyi, ulaakucita kweelana aMilawo pakusalasha ŋanda iyo, aboobo ilaakunoosalalite.”
Anu iyi njemilawo ya pamanata, cilondabo, 
kubunda pashakufwala nabi muŋanda, 
kushimba pamubili, shifumu nabi cuute. 
Milawo iyi njeebonesha na cintu cimwi tacisalalite nabi cilisalalite.
Mwaami Lesa wakaambila Mose aAloni ayi, 
“Lwiita bene Isilaeli ayi na musankwa uli woonse utooswa mashina kubusankwa, mashina ayo taasalalite kweelana aMilawo. 
Inga kaaciswa nabi ashinka busankwa bwakwe, muntu uyo taasalalite kweelana aMilawo. Munshila iyi, mashina ayo mbwaamulengesha kutasalala. 
Anu apo pabulo poonse mpweenga woona alimwi apacintu coonse mpeenga wekala tapasalalite kweelana aMilawo. 
Uyo woonse weenga wakumya bulo bwakwe mpaaona, ulyeelete kucapa shakufwala nsheenga kaafwete akusamba. Nakubi boobo teshi akanoosalalite kushikila macolesha. 
Uyo woonse wekala pacintu nceenga musankwa uyo weekalaawo, ulyeelete kucapa shakufwala nsheenga kaafwete akusamba, nakubi boobo teshi akanoosalalite kushikila macolesha. 
Uyo woonse weenga wakumya musankwa uyo utooswa mashina kubusankwa, ulyeelete kucapa shakufwala nsheenga kaafwete akusamba. Nakubi boobo teshi akanoosalalite kushikila macolesha. 
Ono na musankwa utooswa mashina washipila umwi usalalite kweelana aMilawo, uyo washipilwa ulyeelete kucapa shakufwala nsheenga kaafwete akusamba. Nakubi boobo teshi akanoosalalite kushikila macolesha. 
Cuuna cili coonse nceenga weekalaawo musankwa utooswa mashina tacisalalite kweelana aMilawo. 
Ono uyo woonse weenga wakumya cintu cili coonse ncaalinga kushiiteewo, teshi akanoosalalite kweelana aMilawo kushikila macolesha. Alakwe uyo woonse weenga wanyamuna cili coonse ncaalinga kushiiteewo, ulyeelete kucapa shakufwala nsheenga kaafwete akusamba. Nakubi boobo teshi akanoosalalite kushikila macolesha. 
Ono na musankwa uyo utooswa mashina wakumya umwi kaatana kusamba kumaansa, uyo ngwaakumya ulyeelete kucapa shakufwala nsheenga kaafwete akusamba. Nakubi boobo teshi akanoosalalite kushikila macolesha. 
Nongo yoonse njeenga wakumya musankwa uyo utooswa mashina ilyeelete kupwaikwa, ambale ya cisamu yoonse njeenga wakumya ilyeelete kusanshikwa.
“Na musankwa uyo waba kabotu, ulyeelete kulindila peenda nshiku shosanwe ashobilo, lyalo akacape shakufwala nsheshi akanoofwete akusamba mumaanshi abotu a mukantupu. Mpeeke ulaakuba muntu usalalite kweelana aMilawo. 
Ingayi pabushiku bwasanu ashotatwe, ulyeelete kutola mpolobe shobilo nabi nkulimba shobilo kumulyango wa Tente ya Cipangano akushipa mupailishi. 
Mpeeke mupailishi ulaakubengawo yomwi ayi ngumulambu wakulekelelwa shibiibi, alimwi imwi ayi ngumulambu wakutenta. Munshila iyi, ulaakucita kweelana aMilawo pakusalasha musankwa uyo.
“Na musankwa waliwaalila, ulyeelete kusamba pamubili. Nakubi boobo teshi akanoosalalite kushikila macolesha. 
Pacintu ca cisani cili coonse nabi cipaya mpeenga wawaalila cilyeelete kucapwa, nakubi boobo teshi cikanoosalalite kushikila macolesha. 
Na musankwa amwanakashi bakumana, boonse bobilo balyeelete kusamba. Nakubi boobo teshi bakanoosalalite kushikila macolesha.
“Ono na mwanakashi wakubala, teshi akanoosalalite kwanshiku shosanwe ashobilo. Uli woonse weenga wamukumya, teshi akanoosalalite kushikila macolesha. 
Coonse nceenga weekalaawo nabi koonaawo na wakubala, teshi cikanoosalalite kweelana aMilawo. 
Uyo woonse weenga wakumya mpeenga woona ulyeelete kucapa shakufwala nsheenga kaafwete akusamba. Nakubi boobo teshi akanoosalalite kushikila macolesha. 
Muntu uli woonse weenga wakumya cintu cili coonse nceenga wekalaawo, ulyeelete kucapa shakufwala nsheenga kaafwete akusamba. Nakubi boobo teshi akanoosalalite kushikila macolesha. 
Na mpaapo mpaalinga woona nabi cintu cili coonse ncaalinga kushiiteewo umwi muntu ncaakumya, nkokwaamba ayi muntu uyo teshi akanoosalalite kushikila macolesha. 
Ono na musankwa wakumanaakwe muciindi ca kukubala, musankwa uyo teshi akanoosalalite kwanshiku shili shosanwe ashobilo. Lyalo apaapo poonse mpeenga woona teshi pakanoosalalite kweelana aMilawo.
“Alimwi na mwanakashi waswa bulowa kwanshiku shiinji muciindi ncaatakubaliliimo, nabi bwatolelela kuswa kwiinda munshiku isho nshaakubalilaamo, na bulowa kabuciswa teshi akanoosalalite bweenka mbwaatasalalite ciindi ncaakubala. 
Aboobo apo poonse mpeenga woona alimwi apaapo poonse mpeenga wekala paciindi ici, tapasalalite bweenka mbwaatasalalite ciindi ncaakubala. 
Uyo woonse weenga washikumya taasalalite alimwi ulyeelete kucapa shakufwala nsheenga kaafwete akusamba. Nakubi boobo teshi akanoosalalite kushikila macolesha. 
Na bulowa bwacileka kuswa, ulyeelete kulindila peenda nshiku shosanwe ashobilo, kuswawaawo ndyeshi akabe usalalite kweelana aMilawo. 
Pabushiku bwasanu ashotatwe ulaakutola mpolobe shobilo nabi nkulimba shobilo kumupailishi pamulyango wa Tente ya Cipangano. 
Mpomunyaawo mupailishi ulaakubengawo yomwi ayi ngumulambu wakulekelelwa shibiibi alimwi imwi ayi ngumulambu wakutenta. Munshila iyi, ulaakucita kweelana aMilawo pakumusalasha.
“Ulyeelete kutalamusha bene Isilaeli kuswa kushintu shilengesha kutanoosalalite kweelana aMilawo kwaamba ayi batakabishi Tente yangu ya Cipangano iyo ili pakati kabo. Na bakeebishe, balaakumana kufwa.”
Iyi njemilawo ya pamusankwa utooswa mashina kubusankwa nabi waliwaalila, 
pamwanakashi na wakubala nabi musankwa wakumana amwanakashi utasalalite kweelana aMilawo.
Mpeeke Mwaami Lesa wakaamba aMose pesule lya lufu lwa bana bakwe Aloni basankwa bobilo, abo bakacaikwa ndibakabenga mulilo utasalalite kuMwaami Lesa. 
Wakaamba ayi, “Lwiita mukwanu Aloni ayi teelete kwiinjila muMusena Usalalite Wiindaawo uli kwisule lya cisani cakushitilisha kulilabo na wayanda, mukwiinga umo moombonekela mulikumbi peculu lya cifwekesho ca Libokoshi lya Cipangano. Na akabule kunyumfwila, ulaakufwa.
“Aloni ulyeelete kwiinjila muMusena Usalalite Wiindaawo na wamana kuleta mucende mwaana ayi ngumulambu wakulekelelwa shibiibi alimwi ambelele isankwa ya mulambu wakutenta. 
Kaatana kwiinjila muMusena Usalalite Wiindaawo, ulyeelete kusamba akufwala shakufwala sha bupailishi, nkokwaamba ayi mungaanjo wa cisani citeshimite, kaputula kamukati ka cisani citeshimite, laamba alimwi acisani cakumutwi.
“Lyalo bene Isilaeli balaakupa Aloni mpongo shobilo shisankwa ayi ngumulambu wakulekelelwa shibiibi ambelele isankwa ayi ngumulambu wakutenta. 
Mpeeke ulaakubenga mucende ayi ngumulambu wakukusha shibiibi shakwe alimwi asha bamuŋanda yakwe. 
Lyalo ulaakutola mpongo shobilo isho akushishisha kunembo lya Mwaami Lesa kumulyango wa Tente ya Cipangano. 
Uko nkomunya ulaakuuma cisolo kwiinda mukusebensesha mabwe obilo, limwi lya Mwaami Lesa, limwi lyakwe Asaselo, shikaswa. 
Kuswawaawo Aloni ulaakubenga mpongo iyo yasalwa kwiinda mukuuma cisolo ayi njaMwaami Lesa, akwiibenga ayi ngumulambu wakulekelelwa shibiibi. 
Ayalo mpongo yasalwa kuba yakwe Asaselo ilaakupekwa kuMwaami Lesa keeli yuumi, akwiitola muluyanga kuli Asaselo kwaamba ayi ikushe shibiibi sha bantu.
“Na Aloni akabenge mucende ayi ngumulambu wakulekelelwa shibiibi shakwe alimwi asha bamuŋanda yakwe, 
ulaakubwesa mupika uswite makalangasha aswa kucipaililo alimwi amapaka obilo atununkila kabotu tupelekete, akushileta muMusena Usalalite Wiindaawo. 
Mweenka umo kunembo lyangu neMwaami Lesa, ulaakubika tununkila kabotu pamulilo, mpeeke bwiishi bwa tununkila kabotu bulaakushisa cifwekesho ca Libokoshi lya Cipangano kwaamba ayi atacibooni akufwa. 
Mpeeke ulaakubwesa bulowa bumwi bwa mucende, akasumpemo munwe akusanseela peculu lya cifwekesho alimwi akusanseela bumwi kunembo lya Libokoshi lya Cipangano mankanda osanwe aobilo.
“Kuswawaawo ulaakucaya mpongo ya mulambu wakulekelelwa shibiibi sha bantu, kutola bulowa bwa njiyo muMusena Usalalite Wiindaawo akubusanseela pacifwekesho ca nkumbu alimwi akunembo lya Libokoshi lya Cipangano, bweenka mbwaacita pabulowa bwa mucende. 
Munshila iyi, ulaakucita kweelana aMilawo pakusalasha Musena Usalalite Wiindaawo kuswa kukutasalala kwa bene Isilaeli alimwi ashibiibi shabo shoonse. Ulyeelete kucita boobo kuTente ya Cipangano, ceebo iliyakitwe pakati lya misumba iyo itasalalite kweelana aMilawo. 
Kuswa paciindi Aloni ncaanjila muMusena Usalalite Wiindaawo ayi akacite kweelana aMilawo pakusalasha kushikila akuciindi ncaaswitaamo, tamweelete kuba nabi womwi muTente ya Cipangano. Na wamanisha kucita kweelana aMilawo pakulisalasha mwiine, bamuŋanda yakwe alimwi abene Isilaeli boonse, 
ulyeelete kuswa akuya kucipaililo ca milambu yakutenta mukucisalasha. Ulyeelete kubwesa bulowa bumwi bwa mucende abwa mpongo alimwi akubunanika kumeeca oonse a mumakonko one a cipaililo. 
Lyalo ulyeelete kusanseela bulowa bumwi amunwe wakwe mankanda osanwe aobilo pacipaililo. Munshila iyi, ulaakucisalasha kuswa kushibiibi sha bene Isilaeli ayi cinoosalalite.
“Ono na Aloni wamanisha kucita kweelana aMilawo pakusalasha Musena Usalalite Wiindaawo, Tente yoonse ya Cipangano, alimwi acipaililo, mpongo yuumi yasalwa kuba yakwe Asaselo, shikaswa, ulaakwiileta kunembo lyangu neMwaami Lesa. 
Ulaakubika maansaakwe oonse obilo pamutwi wa njiyo akwaamba bubi boonse, shibiibi, alimwi akwaaloka kwa bene Isilaeli koonse pali njiyo. Pakucita boobo ulaakushituntulwita pamutwi wa mpongo iyo. Lyalo palaakusalwa musankwa weshi akeetole muluyanga. 
Mpongo iyo ilaakutola shibiibi shabo shoonse mumusena umwi mutekaali bantu. 
“Kuswawaawo Aloni ulaakwinjila muTente ya Cipangano, akafuule shakufwala sha bupailishi isho nshaalinga kufwete kaatana kwiinjila muMusena Usalalite Wiindaawo, akushishiya mweenka umo. 
Ulyeelete kusambila mumusena usalalite akufwala shakufwala shinekwe. Na akamanishe, ulaakuswa akuya mukubenga mulambu wakutenta ayi akushe shibiibi shakwe mwiine alimwi awakukusha shibiibi sha bene Isilaeli. 
Mpeeke ulaakutentela mafuta a munyama wa mulambu wakulekelelwa shibiibi pacipaililo. 
Musankwa uyo walinga watola mpongo muluyanga kuli Asaselo ulyeelete kucapa shakufwala nsheenga kaafwete alimwi akusamba kaatana kuboola mumisumba. 
Mucende ampongo shasebenseshekwa kumulambu wakulekelelwa shibiibi, shine bulowa bwaletwa muMusena Usalalite Wiindaawo ayi bukushe shibiibi, shilaakutolwa pansengwe lya misumba akutentwa. Cipaya, nyama alimwi amala shoonse shilaakutentwa. 
Alakwe uyo weshi akanooshitenta ulyeelete kucapa shakufwala nsheenga kaafwete alimwi akusamba kaatana kuboola kumisumba.
“Ono milawo njemweelete kunoolama lyoonsebo njeeyi. Pabushiku bwalikumi mumweenshi wasanu ayobilo, bene Isilaeli alimwi abaswamashi bashiite pakati lyabo balyeelete kulikasha kulya, alimwi tabeelete kusebensa mulimo uli woonse. 
Pabushiku ubo palyeelete kucitwa kweelana aMilawo pakubasalasha kuswa kushibiibi shoonse, kwaamba ayi basalashikwe. 
Anu bushiku ubo bulyeelete kuba busalalite abuumbi ubo mbobeelete kulikasha kulya, alimwi akutasebensa mulimo nauceyi. Milawo iyi ilyeelete kunookonkelwa lyoonsebo. 
Mupailishi munene uyo wakabikwa pabupailishi kweelana aMilawo alimwi akubengwa kuli ndime neMwaami Lesa ayi akapyane baishi, ulyeelete kucita kweelana aMilawo pakusalasha. Ulaakufwala shakufwala sha bupailishi 
alimwi akucita kweelana aMilawo pakusalasha Musena Usalalite Wiindaawo, Tente ya Cipangano yoonse, cipaililo, bapailishi alimwi abene Isilaeli boonse. 
Milawo iyi ilyeelete kunookonkelwa lyoonsebo. Kucita kweelana aMilawo uku kulyeeleete kunoocitwa linkanda lyomwi pamwaaka kwaamba ayi bene Isilaeli basalashikwe kuswa kushibiibi shabo shoonse.”
Mwaami Lesa wakaambila Mose ayi, 
“Lwiita Aloni abana bakwe basankwa alimwi abene Isilaeli boonse ayi nebo neMwaami Lesa ndaamba ayi, 
‘Mwine Isilaeli uli woonse ubengela ŋombe, mbelele nabi mpongo mumisumba nabi pansengwe, 
mumusena wakubengela kumulyango wa Tente ya Cipangano ayi ngumulambu wabengwa kuli nebo neMwaami Lesa, wasotoka Milawo. Muntu uyo ingayi waba amulandu wakutila bulowa. Aboobo teshi akanoociyeeyelwa kuba mulikoto lya bantu bangu. 
Mulawo uyu utoosansulula ayi bene Isilaeli ono bananooletela ndime neMwaami Lesa milambu iyo njebakalinga kubenga muluundu. Bananooileta kumupailishi pamulyango wa Tente ya Cipangano, akwiibenga ayi njimilambu ya bwanabwankashi. 
Lakwe mupailishi ulaakunoosanseela bulowa mumbasu sha cipaililo pamulyango wa Tente ya Cipangano, akutenta mafuta kwaamba ayi mbweema busangalasha Mwaami Lesa. 
Anu bene Isilaeli tabeelete kutolelela kutashomeka kuli ndime neMwaami Lesa kwiinda mukucaya banyama babo muluundu ayi njimilambu kushibumbwabumbwa shili anga nimpongo. Balyeelete kunoolama mulawo uyu.
“ ‘Mwine Isilaeli woonse nabi muswamashi woonse ushiite mulikoto lyabo ubengela mulambu wakutenta nabi mulambu umwi woonse 
kumusena umwibo ayi ngwaangu neMwaami Lesa, kuteshi kumulyango wa Tente ya Cipangano, teshi akanoociyeeyelwa kuba mulikoto lya bantu bangu.
“ ‘Na mwine Isilaeli nabi muswamashi umwi woonse ushiite mulikoto lyabo walya nyama icite bulowa, nebo neMwaami Lesa ndaakumufutatila alimwi teshi akanoociyeeyelwa kuba mulikoto lya bantu bangu. 
Buumi bwa cintu cili coonse cuumi buli mubulowa. Anu nceceeco nebo neMwaami Lesa nceŋambila ayi bulowa boonse bunootilwa pacipaililo, kwaamba ayi shibiibi sha bantu shikushikwe. Nkokwaamba ayi bulowa ubo buli mbobuumi, bulakusha shibiibi. 
Nceceeco nebo neMwaami Lesa ncendalwiitila bene Isilaeli ayi balo nabi muswamashi umwi woonse ushiite mulikoto lyabo, tabeelete kulya nyama icite abulowa.
“ ‘Na mwine Isilaeli nabi muswamashi umwi woonse ushiite mulikoto lyabo wacaya munyama nabi muyuni usalalite kweelana amulawo, ulyeelete kutila bulowa bwa nguwe panshi akubooshaawo bulongo. 
Mukwiinga buumi bwa cintu cili coonse cuumi buli mubulowa, nceceeco nebo neMwaami Lesa ncendalwiitila bene Isilaeli boonse ayi tabeelete kulya nyama icite bulowa, alimwi ayi uyo woonse weenga weelya, teshi akanoociyeeyelwa kuba mulikoto lya bantu bangu.
“ ‘Muntu uli woonse, mwine Isilaeli nabi muswamashi weenga walya nyama ya munyama wakalifwita nabi wakacaikwa kubanyama ba muluundu, ulyeelete kucapa shakufwala shakwe, kusamba pamubili akulindila kushikila macolesha ayi abe usalalite kweelana aMilawo. 
Ono na wabula kucita boobo, ulyeelete kupekwa mulandu weelete.’ ”
Mpeeke Mwaami Lesa wakaambila Mose ayi, 
“Lwiita bene Isilaeli ayi nebo ndime Mwaami Lesa wanu. 
Tamweelete kukonkela shicita bene Ijipiti uko nkomwakalinga kwikala, nabi shicita bantu ba mucishi ca Kenani umo moontoomutola bulya. 
Mulyeelete kukonkela milawo yangu akucita nshentoomwaambila. Nebo ndime Mwaami Lesa wanu. 
Amukonkele sheesho nshentoomulwiita amilawo njentoomupa. Pakunoocita boobo mulaakupulusha buumi bwanu. Nebo ndime Mwaami Lesa.
“Utakumani amukwanu mwanakashi uli woonse. Nebo ndime Mwaami Lesa.
“Utasebaanyi baiso kwiinda mukukumana abanyoko. Mbanyoko, tooelete kukumanaabo.
“Utasebaanyi baiso kwiinda mukukumana abakaabo bamwi.
“Utakumani anankashi yako nabi nankashi yako wakucanaamo, wakakulila muŋanda yomwi awebo nabi tau.
“Utakumani amwishikulu wako mwanakashi, mukwiinga nkulisebanya omwiine.
“Utakumani anankashi yako umwi uli woonse, nkokwaamba ayi mwanaabo bakwababo baiso, nabi banyoko bamwi ceebo alakwe ngunankashi yako.
“Utakumani abaisonkashi ceebo mbakwababo baiso.
“Utakumani amwanaabo bakwababo banyoko ceebo ngumukwanu.
“Utakumani abamukashimishaanu ceebo abalo mbanyoko.
“Utakumani amulokashi wako ceebo ngumuka mwanaako. Aboobo utakumani akwe.
“Utakumani amulamu wako mwanakashi ceebo uko nkusebaanya mukwanu.
“Utakumani amwaana wa mwanakashi uyo ngowakakumanaakwe nabi mwishikulu wakwe. Mpashi inga baba bamakwanu, aboobo kukumanaabo, ncimalwamalwa.
“Utabwesi mukwabo mukaako ayi abe mukaako umwi na mukaako uyo kaacili muumi.
“Utakumani amwanakashi na wakubala ceebo taasalalite kweelana aMilawo.
“Utakumani amuka mwiine ceebo inga cakulengesha kutanoosalalite kweelana aMilawo.
“Utabengi mwanaako musankwa uli woonse ayi ngumulambu kuli lesa wiitwa ayi Moleki, ceebo uko nkucobola liina lyangu neLesa. Ndime Mwaami Lesa.
“Taaku musankwa weelete kukumana amusankwanyina, ceebo Mwaami Lesa ulipatite micito iyo.
“Taaku musankwa nabi mwanakashi weelete kukumana amunyama. Kucita boobo kulamulengesha kutanoosalalite kweelana aMilawo.
“Mutakalilengeshi kutanoosalalite kweelana aMilawo kwiinda mumicito iyi, ceebo bakunsengwe mbobakalilengesha kutanoosalalite kweelana aMilawo ubo, abo mbontootanda mucishi ca Kenani ayi mwebo mukenjileemo. 
Micito ya mushobo uyo yakalengesha cishi ico citanoosalalite kweelana aMilawo. Paceebo ceeci, nebo neMwaami Lesa ndakacipa mulandu, akucilengesha ayi cikake bantu bakalinga kwikalaamo. 
Sombi mwebo mulyeelete kukonkela milasho alimwi amilawo yangu. Mwebo noonse, nkokwaamba ayi bene Isilaeli abaswamashi bekala pakati kanu, tamweelete kucita shintu shibiibi isho, 
mukwiinga bantu bakalinga kwikala mucishi ici bakashicita akucilengesha ayi citanoosalalite kweelana aMilawo. 
Ono na mucilengeshe kutanoosalalite kweelana aMilawo, amwebo cilaakumukaka bweenka mbocakakaka baabo bakalinga kwikalaamo. 
Mulyeelete kwishiba ayi uyo woonse weenga wacita shintu shilensha nsoni ishi, teshi anoociyeeyelwa kuba mulikoto lya bantu bangu.
“Amukonkele milawo iyo njendamupa, tamweelete kukonkela sheesho shakalinga kucita bantu bakalinga kwikala mucishi ico, alimwi mutakalilengeshi kutanoosalalite kweelana aMilawo kwiinda mukucita cintu ico cibiibi nabi comwi. Nebo ndime Mwaami Lesa wanu.”
Mpomunyaawo Mwaami Lesa wakaambila Mose ayi, 
“Lwiita bene Isilaeli boonse ayi babe bantu basalalite, ceebo nebo neMwaami Lesa wanu ndisalalite.
“Womwi awomwi ulyeelete kulemeka banyina abaishi, alimwi mulyeelete kulama inshiku shakookesha kweelana ambondamulwiita. Nebo ndime Mwaami Lesa wanu.
“Tamweelete kushiya ndime akutalika kulambila shibumbwabumbwa. Tamweelete kubumba balesa ba sheela akutalika kubalambila. Nebo ndime Mwaami Lesa wanu.
“Ono na mwacaya munyama ayi ngumulambu wa bwanabwankashi, mulyeelete kukonkela milawo njendamupa, lyalo ndaakutambula mulambu uyo. 
Nyama ilyeelete kulikwa pabushiku bweenka munyama ndyaacaikwa, nabi pabushiku bwakuboolaawo. Nyama yoonse yeenga yacaalaawo pabushiku bwatatu ilyeelete kutentwa 
mukwiinga teesalalite kweelana aMilawo. Ono na muntu umwi weelya, teshi nkatambule mulambu uyo. 
Uyo woonse weenga walya nyama iyo ulaakuba amulandu ceebo walengesha cintu cabengwa kuli ndime kuba cintubo. Aboobo teshi akanoociyeeyelwa kuba mulikoto lya bantu bangu.
“Pakunootebula mumyuunda yanu, mutakanooshisha moyeela alimwi mutakanooboolela sheesho shakacaalamo pakumanisha kutebula. 
Mutanooboolela mumyuunda ya minyansa mukuyapa yeeyo yakalinga kucaalaamo nabi kubwesa yakaloka panshi. Mulyeelete kushiila bakandu abaswamashi. Nebo ndime Mwaami Lesa wanu.
“Mutanokwiipa, kubeca nabi kuba shikucenjeeka. 
Mutanoolumbila muliina lyangu na ulishi ayi teshi ukacite cintu ico, ceebo na wacita boobo, nkucobola liina lyangu. Nebo ndime Mwaami Lesa wanu.
“Mutapenshi muntu nabi womwi, nabi kumwiipila. Tamweelete kucelwa kufolesha musebenshi wanu nabi bushiku bomwibo. 
Tamweelete kushingana muntu ushinkite matwi nabi kubika cintu kunembo lya moofu ayi alyuumeemo, sombi amulemeke ndime neMwaami Lesa wanu.
“Mulyeelete kushomeka akululika pakoombolosha. Mutabi akasalulushi kubantu bakandu nabi kuloonda babile. 
Tamweelete kuya cibekesha muntu nabi womwi, alimwi mutapi bukamboni bweenga bwalengesha buumi bwa shikamukobonyinaanu kunyonyoolwa. Nebo ndime Mwaami Lesa.
“Tamweelete kubikila mfundilishi muntu nabi womwi, sombi mubandike pacilubo cili pakati kanu kwaamba ayi mutakabishi ceebo ca nguwe. 
Kuteelesha kubisha muntu nabi womwi ayi ceebo alakwe wakamubishisha nabi kutolelela kumupata, sombi amusune mubyaanu bweenka mbomulisuni nobeene. Nebo ndime Mwaami Lesa.
“Kamukonkela milawo yangu. Tamweelete kusuminisha mishobo ya banyama mbomufubite ayi banooshalana amishobo imwi ipusene. Tamweelete kushanga mbuto shobilo shipusene mumuunda womwi, alimwi tamweelete kufwala shakufwala shakapangwa kumishobo yobilo ya shisani.
“Ono na musankwa wakumana amwanakashi musha uyo wakamamikilwa kumusankwa umwi, sombi kaatana kulipililwa maali nabi kwaangululwa, boonse bobilo balaakupekwa mulandu. Sombi teshi bakacaikwe mukwiinga mwanakashi uyo taana kwaangululwa. 
Musankwa uyo ulaakuleta mbelele isankwa kumulyango wa Tente ya Cipangano ayi ngumulambu wakumana milandu. 
Mpeeke mupailishi ulaakucita kweelana aMilawo pakusalasha, aboobo Lesa ulaakumulekelela.
“Na mukenjile mucishi ca Kenani akushanga cisamu cili coonse ca shisepo, mulyeelete kulanga shisepo isho ayi tashisalalite kwa myaaka yotatwe itaanshi. Muciindi ico tamweelete kushilya. 
Mumwaaka wane, shisepo shoonse shilaakupekwa ayi ncipo cakulumbaisha ndime neMwaami Lesa. 
Sombi mumwaaka wasanu inga mwalya shisepo isho. Na mukacite shoonse ishi, shisamu shanu shilaakucata shisepo shiinji. Nebo ndime Mwaami Lesa, Lesa wanu.
“Tamweelete kulya nyama ili yoonse icicite bulowa mukati.
“Kutacesa misusu ili mumbasu sha mutwi wanu nabi kuceeshako ndesu, 
alimwi tamweelete kulyaanda akulinengoola pamibili ayi mulambile bafu. Nebo ndime Mwaami Lesa.
“Kutasebaanya bana banu banakashi kwiinda mukubaalula bafuule ba muŋanda ya balesa bamwi. Na mwacita boobo, mulaakusandukila kubalesa abo, mpeeke cishi ico cilaakwisulabo bufuule.
“Kamulama bushiku bwakookesha bwa Cibelu alimwi akulemeka musena wangu usalalite. Nebo ndime Mwaami Lesa.
“Tamweelete kuya mukucebusha kubantu baamba amishimu ya bafu. Na mwacita boobo, teshi mukanoosalalite kweelana aMilawo. Nebo ndime Mwaami Lesa, Lesa wanu.
“Kamubonesha bulemu kubamanene alimwi akubalemeka. Kamumpa bulemu akunyumfwila. Nebo ndime Mwaami Lesa.
“Tamweelete kupensha baswamashi bashiite mucishi canu. 
Kuli mbabo mucite bweenka mbweenga mwaciita kumwine Isilaelinyinaanu, akubasuna bweenka mbomulisuni nobeene. Kamwiibaluka ayi amwebo mwakalinga baswamashi mucishi ca Ijipiti. Nebo ndime Mwaami Lesa, Lesa wanu.
“Tamweelete kubeca muntu nabi womwi kwiinda mukusebensesha shipimo shakubeca mushintu shili shoonse. 
Kamusebensesha shipimo sheelete. Nebo ndime Mwaami Lesa, Lesa wanu uyo wakamukusha mucishi ca Ijipiti. 
Amukonkele milawo yangu yoonse alimwi amilasho yangu yoonse. Nebo ndime Mwaami Lesa.”
Lyalo Mwaami Lesa wakaambila Mose ayi, 
“Lwiita bene Isilaeli ayi uyo woonse wa mulikoto lyanu, nabi muswamashi ushiite pakati kanu, weenga wabenga mwanaakwe uli woonse mukulambila lesa wiitwa ayi Moleki, bantu bene Isilaeli balyeelete kumucaya kumabwe. 
Na umwi wabenga mwanaakwe umwi kuli Moleki akulengesha ayi Tente yangu isalalite ibule kunoosalalite alimwi akusebaanya liina lyangu lisalalite, ndaakumwaalukila alimwi teshi nkanoocimuyeeyela kuba mulikoto lya bantu bangu. 
Ono na bene Isilaeli basuula ncaacita, akubula kumucaya, 
nebo nemwiine ndaakumwaalukila abamuŋanda yakwe boonse, alimwi abaabo boonse beenga babula kushomeka kuli ndime kwiinda mukulambila Moleki. Teshi nkanoocibayeeyela kuba bantu bangu.
“Ono na umwi muntu waya mukucebusha kubantu baamba amishimu ya bafu, ndaakumufutatila, akucileka kumuyeeyela kuba muntu wangu.
“Amube bantu basalalite mukwiinga nebo ndime Mwaami Lesa, Lesa wanu. 
Kamukonkela milawo yangu ceebo nebo ndime Mwaami Lesa neemusalasha.
“Uyo woonse ushingana baishi nabi banyina ulyeelete kucaikwa. Lufu lwakwe ndwakuliletela mwiine.
“Na musankwa wapukilwa kumuka Isilaelinyina, boonse musankwa amwanakashi balyeelete kucaikwa.
“Na musankwa wakumana amwanakashi uli woonse wa baishi, wasebaanya baishi. Aboobo musankwa uyo alimwi amwanakashi balyeelete kucaikwa. Lufu lwabo ndwakuliletela.
“Na musankwa wakumana amulokashi wakwe, boonse bobilo balyeelete kucaikwa ceebo bacita cimalwamalwa. Lufu lwabo ndwakuliletela.
“Ono na musankwa wakumana amusankwanyina, bacita cintu cilensha nsoni, anu boonse bobilo balyeelete kucaikwa. Lufu lwabo ndwakuliletela.
“Na musankwa weeba mwaana alimwi abanyina, boonse botatwe balyeelete kutentwa kushikila bafwa, mukwiinga bacita cintu cilensha nsoni. Cintu ca mbuli ceeci taceelete kucitika pakati kanu.
“Na musankwa wakumana amunyama, lakwe alimwi amunyama uyo balyeelete kucaikwa.
“Alakwe mwanakashi na weelesha kukumana amunyama, lakwe alimwi amunyama uyo balyeelete kucaikwa. Lufu lwabo ndwakuliletela.
“Na muntu weeba nankashi yakwe, nabi nankashi yakwe kuli baishi nabi banyina bateshi bakumushala, boonse balyeelete kusebaanishikwa pameenso a bantu akutandwa pakati kanu. Ceebo muntu uyo wakumana anankashi yakwe, ulyeelete kupekwa mulandu weelete.
“Ono na musankwa wakumana amwanakashi wakubala, boonse bobilo balyeelete kutandwa pakati kanu ceebo basotoka milawo ya pakulisalasha kweelana aMilawo.
“Na muntu wakumana abaishinkashi nabi bakwabo banyina, boonse bobilo balyeelete kupekwa mulandu wa cimalwamalwa.
“Na muntu wakumana abamuka shimishaabo, wasebaanya bashimishaabo. Lakwe alimwi amwanakashi uyo balyeelete kupekwa mulandu, aboobo boonse bobilo teshi bakashaleewo.
“Ono na muntu weeba muka mukwabo, balaakufwabo kutashalawo mwaana. Wacita cintu citasalalite kweelana aMilawo, alimwi wasebaanya mukwabo.
“Kamulama milawo yangu yoonse amilasho kwaamba ayi cishi ca Kenani ico ncentoomutolaako citakamukaki. 
Mutakakonkeli kwishibila kwa bantu bekala kooko. Bakunsengwe abo ntoobatandaanyaamo kwaamba ayi mwebo mukenjile mucishi ico. Banensha nsoni ceebo ca micito yabo ya bubi. 
Sombi mwebo ndamulasha kumupa cishi ico muli bubile abulongo bubotu. Ncakwiila nebo ndaakumupa cishi ici. Nebo ndime Mwaami Lesa, Lesa wanu uyo wakamupatula kuswa pakati ka mishobo yoonse.
“Anu mulyeelete kupusanya pakati ka banyama abayuni basalalite alimwi abaabo batasalalite kweelana aMilawo. Tamweelete kulya banyama nabi bayuni batasalalite. Nebo ndabaamba ayi tabasalalite, ono kubalya kulaakulengesha ayi amwebo mubule kunoosalalite kweelana aMilawo. 
Mwebo mulyeelete kuba bantu basalalite akubabo baangu neenka, ceebo ndime Mwaami Lesa alimwi ndisalalite. Ndakamupatula kuswa pakati ka mishobo imwi yoonse kwaamba ayi mubebo baangu neenka.
“Musankwa uli woonse nabi mwanakashi waamba amishimu ya bafu ulyeelete kucaikwa kumabwe. Muntu woonse weenga wacita boobo, lufu lwakwe ndwakuliletela mwiine.”
Mpeeke Mwaami Lesa wakaambila Mose ayi, “Lwiita Aloni abana bakwe basankwa bapailishi ayi, ‘Taaku mupailishi weelete kulilengesha kutanoosalalite kweelana aMilawo kwiinda mukucanika mushililo sha bamakwabo bali boonse. 
Ulyeeletebo kucanika kucililo ca banyina, baishi, mwanaakwe musankwa amwanakashi, mukwabo lifumo lyomwi, 
nabi nankashi yakwe mushike ngwaakalaakwe muŋanda. 
Teelete kulilengesha kutanoosalalite kwiinda mukucanika pashililo sha kubene makwaakwe.
“ ‘Taaku mupailishi weelete kucesa misusu, kuceesha ndesu nabi kulinengoola pamubili kwaamba ayi aboneshe ayi ulicite cililo. 
Ulyeelete kunoosalalite alimwi teelete kusebaanya liina lyangu. Lakwe ulabenga milambu ya cakulya kuli ndime, aboobo ulyeelete kunoosalalite.
“ ‘Mupailishi teelete kweeba mwanakashi wakalinga mufuule, mwanakashi wakakumanawo kale amusankwa, nabi wakalekwa mukwiinga lakwe ulisalalite. 
Bantu balyeelete kulanga mupailishi ayi ulisalalite ceebo ulabenga milambu ya cakulya kuli ndime. Nebo ndime Mwaami Lesa, ndisalalite alimwi bantu bangu ndabasalasha.
“ ‘Ono na mwaana mwanakashi wa mupailishi waba mufuule, wasebaanya baishi. Aboobo ulyeelete kutentwa kushikila wafwa.
“ ‘Alakwe mupailishi munene, uyo wakatilwa mafuta ayo akunanika pamutwi alimwi wakabengwa ayi anoofwala shakufwala sha bupailishi, teelete kutanoosakula misusu nabi kukwamuna shakufwala nshaafwete kwaamba ayi aboneshe ayi ulicite cililo. 
Teelete kwinjila mumusena muli mutuntu. Teelete kulilengesha ayi abule kunoosalalite kweelana aMilawo kwiinda mukucanika nabibo pacililo ca baishi nabi banyina, 
nabi kuswa mumusena usalalite wangu neLesa wakwe nabi kulengesha ayi utanoosalalite, mukwiinga wakabengwa kuli ndime neLesa wakwe kwiinda mumafuta akunanika. Nebo ndime Mwaami Lesa. 
Ulaakweeba mwanakashi utana kukumanawo kale amusankwa, 
kuteshi mwanakashi mukalubinje, wakalekwa nabi wooyo wakalinga mufuule. Lakwe ulaakweeba mwanakashi wa mucipani ca mumukowa wakwe utana kukumanawo kale amusankwa. 
Na wabula kucita boobo, bana bakwe abo beelete kunoosalalite, teshi bakanoosalalite kweelana aMilawo. Nebo ndime Mwaami Lesa nendakamupatula ayi abe mupailishi munene.’ ”
Lyalo Mwaami Lesa wakaambila Mose ayi, 
“Lwiita Aloni ayi taaku muntu mulema nabi womwi wa mulunyungu lwako weelete kubenga mulambu wa cakulya kuli ndime. Ici cilaakunoocitika lyoonsebo mumashalane anu oonse acisa. 
Taaku musankwa mulema nabi womwi weelete kubenga mulambu, nkokwaamba ayi moofu, mulema myeendo, ucite kampenda kamwi pamubili. 
Taaku uyuminite lyaansa nabi mweendo, 
alimwi taaku wacifutu nabi mufwaafwi bunene, taaku mulwashi kumeenso nabi ucite bulwashi bwa mubili alimwi awakatungulwa. 
Taaku wamulunyungu lwakwe Aloni mupailishi nabi womwi mulema eshi akanoobenga milambu ya shakulya kuli ndime. 
Musankwa wa mushobo wooyu inga walya cakulya ncendapekwa, nkokwaamba ayi inga walya mulambu usalalite wa cakulya alimwi amulambu usalalite abuumbi wa cakulya. 
Sombi ceebo ca bulema mbwaacite, teelete kushika pafwaafwi acisani cisalalite cakushitilisha nabi kuya kucipaililo. Teelete kulengesha ayi shintu shisalalite ishi shikabule kunoosalalite mukwiinga ndime Mwaami Lesa uyo ushisalasha.”
Anu mboboobo Mose mbwaakaambila Aloni, bana bakwe basankwa alimwi abene Isilaeli boonse.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Mpeeke Mwaami Lesa wakaambila Mose ayi, 
“Lwiita Aloni abana bakwe basankwa ayi, ‘Tamweelete kusebaanya liina lyangu lisalalite, paceebo ceeci mulyeelete kuba abulemu kumilambu isalalite iyo bene Isilaeli njebabenga kuli ndime. Nebo ndime Mwaami Lesa. 
Ono pabantu bamulunyungu lwako na umwi uli woonse akese pafwaafwi amilambu isalalite iyo bene Isilaeli njebabenga kuli ndime paciindi nceshi atakanoosalalite kweelana aMilawo, muntu uyo inga taasebenseli lyobilo kucipaililo. Ici cilyeelete kunoocitika lyoonsebo mumashalane anu oonse acisa. Nebo ndime Mwaami Lesa.
“ ‘Taaku wamulunyungu lwakwe Aloni uyo ucite manata nabi utooswa mashina kubusankwa, weelete kulya milambu isalalite kushikila akasalale kweelana aMilawo. Mupailishi woonse teshi akanoosalalite kweelana aMilawo na wakumya cintu cili coonse citasalalite ceebo cakakumya kumutuntu alimwi na waliwaalila, 
wakumya munyama, nabi muntu utasalalite kweelana aMilawo. 
Anu mupailishi woonse weenga wabula kunoosalalite kweelana aMilawo, teshi akanoosalalite kushikila macolesha. Nakubi boobo, teelete kulya mulambu uli woonse usalalite kushikila wasamba pamubili. 
Ono na lisuba lyepila, ulasalala kweelana aMilawo, lyalo inga walya amilambu isalalite ceebo nshakulya shakwe. 
Teelete kulya nyama ya munyama wakalifwita nabi wakacaikwa kubanyama bamuluundu mukwiinga inga yamulengesha kutanoosalalite. Nebo ndime Mwaami Lesa.
“ ‘Bapailishi boonse balyeelete kukonkela milawo yangu. Ono na baalilwa kwiikonkela, balaakuba amulandu akufwa ceebo cakukaka kukonkela milawo iyo isalalite. Nebo ndime Mwaami Lesa ubasalasha.
“ ‘Eenkabo wa mulifumo lya bapailishi ngoweelete kulya milambu isalalite ili yoonse. Taaku aumwi weelete kwiilya, nabibo mweensu wa mupailishi nabi musebenshi wakwe. 
Sombi basha ba mupailishi abo mbwaakoola amaali akwe, nabi baabo bakashalilwa muŋanda yakwe, mbobeelete kulyaako kushakulya shitambula mupailishi. 
Alakwe mwaana mwanakashi wa mupailishi uyo weebetwe kumusankwa uteshi mupailishi, teelete kulya mulambu uli woonse usalalite. 
Sombi na mwanaakwe mwanakashi waba mukalubinje nabi walekwa kaatacite baana, alimwi waboola mukwikala muŋanda ya baishi ayi banoomucafwa, ngoweelete kulya shakulya sha bupailishi isho baishi nshebatambula. Anu eenkabo wa mulifumo lya bapailishi ngoweelete kulya shakulya isho.
“ ‘Na muntu umwi uteshi wa mulifumo lya bapailishi walya cakulya ca milambu isalalite cakuteshiba, ulyeelete kulipila maali eenga akumana shakulya isho kumupailishi, akwiilikaawo comwi ca shosanwe ca mweelo wa nshisho. 
Bapailishi tabeelete kulengesha ayi milambu isalalite ibule kunoosalalite 
kwiinda mukusuminisha muntu uli woonse uteelete kulya ayi alyeeko. Camushobo wooyo inga caleta mulandu weelete kulipilwa pamuntu uyo. Nebo ndime Mwaami Lesa uyo usalasha milambu iyo.’ ”
Kuswawaawo Mwaami Lesa wakaambila Mose ayi, 
“Lwiita Aloni abana bakwe basankwa alimwi abene Isilaeli boonse ayi na mwine Isilaeli uli woonse nabi muswamashi ukala muIsilaeli wabenga mulambu wakutenta, mukucita kweelana ambwaakashomesha cakulumbila, nabi mulambu wakulyaaba, 
munyama uyo teelete kuba akampenda nabi komwi ayi mulambu utambulwe. Mulyeelete kubenga munyama musankwa kuswa mulitanga lya ŋombe, mbelele nabi mpongo. 
Ono na wabenga munyama uli woonse ucite kampenda, Mwaami Lesa teshi akamutambule. 
Na umwi wabenga mulambu wa bwanabwankashi kuli ndime neMwaami Lesa, nacibi kwaamba ayi mukucita kweelana ambwaakashomesha cakulumbila, nabi mulambu wakulyaaba, munyama teelete kuba akampenda nakaceyi kwaamba ayi utambulwe. 
Tamweelete kubenga kuli ndime neMwaami Lesa munyama uli woonse moofu, mulema myeendo, ucite cilondabo, nabi cilonda citooshi, bulwashi bwa pacikanda nabi shipele. Kuteelesha kubenga munyama wa mushobo wooyo pacipaililo ayi ngumulambu wa cakulya. 
Ono mbuli mulambu wakulyaaba, inga wabenga munyama utintilite nabi utabete kabotu mubili. Sombi munyama wa mbuli wooyo taatambulwi na ngumulambu utoopekwa mukucita kweelana ambwaakashomesha cakulumbila. 
Mpeeke Mwaami Lesa wakaambila Mose ayi, 
“Lwiita bene Isilaeli ayi ishi nshenshiku shakusekelela nshendasala nebo neMwaami Lesa isho nshebeelete kubungana ayi banambile.
“Mulicite nshiku shosanwe abomwi umo momweelete kusebensa milimo yanu, sombi mwiingashile bushiku bwasanu ashobilo, mbushiku bwakookesha. Pabushiku ubu tamweelete kusebensa, sombibo kubungana pantu pomwi ayi mulambile. Kuli koonse nkweenga kamwikala ubu mbushiku bwa Mwaami Lesa.
“Ono nshiku shakusekelela nsheshi mukaambilishe pashiindi sheelete, nsheeshi.
“Kusekelela kwa bushiku bwa Pasika bwakwiibaluka kusotokela, uko kucitika mukulemeka Mwaami Lesa, kulatalika macolesha pabushiku bwalikumi ashone mumweenshi wakutaanguna. 
Ono pabushiku bwalikumi ashosanwe, kusekelela kwakulya cimaande akwalo kulatalika. Aboobo kwanshiku shosanwe ashobilo, tamweelete kulya shinkwa. 
Pabushiku butaanshi munshiku ishi, mulyeelete kubungana ayi munambile alimwi tamweelete kusebensa milimo yanu ya nshiku shoonse. 
Mukanoopa milambu yanu ya shakulya kuli ndime neMwaami Lesa kwanshiku shosanwe ashobilo. Pabushiku bwasanu ashobilo mulaakubungana alimwi ayi mulambile, sombi teshi mukasebense milimo yanu ya nshiku shoonse.”
Mwaami Lesa wakaambila Mose ayi, 
“Na mukenjile mucishi ca Kenani ico ncentoomupa, ono na mukatebule shakulya shanu shili anga ngamaila, mukatole mule wakutaanguna kumupailishi. 
Lakwe ulaakuubenga kuMwaami Lesa ayi ncipo cakutambeeka kwaamba ayi mukatambulwe. Mupailishi uyo ulaakuubenga pabushiku buboolaawo na bushiku bwakookesha bwa Cibelu bweenda. 
Pabushiku ndyemupa cipo cakutambeeka ca fulaulo, munoobenga amwanaambelele musankwa ucite mwaaka womwi alimwi utacite kampenda ayi ngumulambu wakutenta. 
Mulaakupeta pantu pomwi amakilogilamu obilo a fulaulo usenkene amafuta a olifi ayi ncipo ca cakulya. Bweema bwa cipo ici bulasangalasha Mwaami Lesa. Mulaakubikaawo alita yomwi ya waini ayi ncipo ca cakunwa. 
Kuteelesha kulya shili anga ngamaila isho shaswabo mukutebulwa, shibishi, shakukanga nabi shakapangwa shinkwa na kamutana kuleta cipo ici kuli Lesa. Mulawo uyu bamulunyungu lwako boonse balyeelete kunooukonkela lyoonsebo koonse uko nkweenga kamushiite.
“Kuswa pabushiku bwakookesha bwa Cibelu ubo mbomuleta mule wa shili anga ngamaila ayi ncipo cakutambeeka kuli ndime neMwaami Lesa, ono pabushiku bwakuboolaawo mukabelenge nsondo shosanwe a shobilo shakabumbulu. 
Ingayi pabushiku bwa makumi osanwe, bushiku buboolaawo kuswa bushiku bwakookesha bwa Cibelu bwasanu ashobilo, mukape cipo cimwi ca fulaulo isho shaswabo mukutebulwa kuli ndime neMwaami Lesa. 
Bantu bamuŋanda yomwi balyeelete kuleta shinkwa wobilo akubenga kuli ndime neMwaami Lesa ayi ncipo cakutambeeka. Shinkwa womwi awomwi ulyeelete kupangwa kumakilogilamu obilo a fulaulo usenkene acimena, alimwi akubengwa kuli ndime neMwaami Lesa ayi ncipo ca fulaulo shataanguna kutebulwa. 
Ono pantu pomwi ashinkwa uyo, bene Isilaeli balyeelete kubenga mbelele shisankwa shosanwe ashobilo shicite mwaaka womwi womwi, mucende mwaana, alimwi ambelele shobilo shisankwa. Shoonse ishi tasheelete kuba akampenda nabi komwi. Shilaakubengwa ayi ngumulambu wakutenta kuli ndime neMwaami Lesa, pantu pomwi acipo ca fulaulo alimwi acipo ca cakunwa. Bweema bwa milambu iyi bulansangalasha neMwaami Lesa. 
Mulyeelete kubenga ampongo isankwa ayi ngumulambu wakulekelelwa shibiibi, alimwi abana ba mbelele bacende bobilo bacite mwaaka womwi womwi ayi ngumulambu wa bwanabwankashi. 
Lyalo mupailishi ulyeelete kubenga shinkwa alimwi abana bambelele bobilo abo ayi ngumulambu wakutambeeka wa bapailishi kuli ndime neMwaami Lesa. Mulambu uyu ulisalalite. 
Pabushiku ubo tamweelete kusebensa milimo yanu yoonse, sombi mulyeelete kubunganabo ayi mulambile. Bamulunyungu lwanu balyeelete kunookonkela mulawo uyu lyoonsebo, koonse uko nkweenga kabashiite.
“Ono pakutebula myuunda yanu, mutakanoocesa shishango fulaulo shili mweela myuunda, alimwi tamweelete kuboolela mukucesa sheesho shakalinga kucaala. Mulyeelete kushishiila bakandu abaswamashi. Mwaami Lesa nguLesa wanu.”
Mpeeke Mwaami Lesa wakaambila Mose ayi, 
“Ambila bene Isilaeli ayi balete mafuta a olifi ayo abotu abuumbi amumalampi muTente, kwaamba ayi munooba mumuni lyoonsebo. 
Macolesha lyoonse Aloni ulyeelete kunokwaanyasha akubona ayi anoobucesha kunembo lyangu neMwaami Lesa, nkokwaamba ayi pansengwe lya cisani cakushitilisha, kunembo lya Libokoshi lya Cipangano lili muMusena Usalalite Wiindaawo. Mulawo uyu ulyeelete kunookonkelwa lyoonsebo mumashalane anu oonse acisa. 
Anu Aloni ulaakunoolama malampi pacakwaabikaawo ca golodi, akubona kwaamba ayi anoonyaka kunembo lyangu neMwaami Lesa lyoonse.
“Mubwese makilogilamu likumi aobilo a fulaulo akupanga shimaande shili likumi ashobilo. 
Shimaande ishi mushibike mumindando yobilo, shosanwe acomwi mumundando womwi womwi patebulu inanikitwe golodi wiine wiine iyo ili kunembo lyangu neMwaami Lesa. 
Mumindando yoonse yobilo, mubikewo tununkila kabotu ayi cibe anga ncipo ca cakulya kuli ndime neMwaami Lesa pamusena wa shimaande. 
Pabushiku bwakookesha bwa Cibelu bomwi abomwi, kwashiindi shoonse shitoosa, shimaande isho shilyeelete kubikwa kunembo lyangu neMwaami Lesa. Uyu ngumulimo wa bene Isilaeli kwamuyayaya. 
Shimaande ishi nshakwe Aloni alimwi abamulunyungu lwakwe, alimwi balaakushilita mumusena usalalite mukwiinga ncipansha cisalalite abuumbi ca shakulya shipekwa kuli ndime neMwaami Lesa ayi nsha bapailishi.”
Empty verse
Empty verse
Lyalo bakamubika mumaansa abeshikulindilila kushikila beshiba mbobeelete kumucita kuswa kuMwaami Lesa.
Mpeeke Mwaami Lesa wakaambila Mose ayi, 
“Musankwa uyo mukushe mumisumba. Uyo woonse wamunyumfwa kaashingana, ulyeelete kubika maansaakwe pamutwi wa musankwa uyo ayi abe kamboni kukubisha kwakwe. Kuswawaawo, bene Isilaeli boonse balyeelete kumucaya kumabwe. 
Lyalo ulwiite bene Isilaeli boonse ayi uyo woonse ushingana Lesa, ulyeelete kupekwa mulandu 
wakucaikwa. Mwine Isilaeli woonse nabi muswamashi wikala muIsilaeli uyo unshingana nebo neMwaami Lesa, bene Isilaeli boonse balyeelete kumucaya kumabwe.
“Awooyo woonse ucaya mubye ulyeelete kucaikwa. 
Alakwe uyo ucaya munyama wa mubye, ulyeelete kubooshawo umwi. Mulawo ngwakwaamba ayi paswa buumi palaboola buumi.
“Ono na muntu wacisa mubye, ico coonse ncaacita kumubye alakwe ncecakumucita. 
Na watyola cifuwa, alakwe nkutyolwa cifuwa, na ndiinso ndyaatulula, alakwe nkutululwa liinso, na wasokola liino, alakwe nkusokolwa liino. Nkokwaamba ayi ubo bweenka mbwaacisa mubye, alakwe mbwaaelete kucisikwa. 
Anu uyo woonse weenga wacaya munyama wa mubye, ulyeelete kubooshawo umbi, sombi uyo woonse ucaya mubye ulyeelete kucaikwa. 
Mulawo uyu ulikumite kuli ndimwe noonse, kubene Isilaeli alimwi abaswamashi abo bekala pakati kanu, mukwiinga nebo ndime Mwaami Lesa, Lesa wanu.”
Mpeeke Mwaami Lesa wakaambila Mose paKalundu ka Sinayi ayi, 
“Lwiita bene Isilaeli milasho iyi. Na mukenjile mucishi ncentoomupa nebo neMwaami Lesa, mulyeelete kumpa bulemu kwiinda mukutanoolima myuunda yanu mumwaaka woonse wasanu ayobilo. 
Mumyaaka yosanwe awomwi, mulaakunooshanga mumyuunda yanu, kutimbula misampi yamweela kushisamu sha minyansa alimwi akutebula shishango shanu. 
Sombi mwaaka wasanu ayobilo ngwakookesha kwa cishi, mwaaka wakabikwa palubasu ayi ngwa Mwaami Lesa. Tamweelete kushanga mumyuunda yanu nabi kutimbula misampi yamweela kushisamu sha minyansa. 
Tamweelete kutebula nabi shishango shakalimenena, nabibo kuyapa shisepo sha minyansa kushisamu shitana kutimboolwa misampi yamweela, ceebo mwaaka uyu ngwakookesha kwa cishi. 
Nacibi kwaamba ayi cishi teshi cikaliimwe mumwaaka uyo, mwebo cilaakumupa shakulya, abasha banu, basebenshi banu, baswamashi mbomwikalaabo, 
banyama banu mbomufubite alimwi abanyama bamuluundu. Shoonse sheshi shikaswe mucishi, shilyeelete kulikwa.
“Mubelenge myaaka yosanwe ayobilo akwiifusha mankanda osanwe awobilo, nkokwaamba ayi pantu pomwi myaaka ilaakuba makumi one ayosanwe alimwi ayone. 
Ono pabushiku bwalikumi mumweenshi wasanu ayobilo, bushiku bwakusalashikwa kuswa kushibiibi, mukatume muntu eshi akanooya cilisha lupeenga mucishi coonse. 
Munshila iyi, mulaakupatula mwaaka wamakumi osanwe akwaambilisha lwaanguluko kubantu boonse ba mucishi. Mumwaaka uyu, shoonse shintu shakoolishikwa shilaakubooshekwa kubeene nabi kubamulunyungu lwabo. Uyo woonse wakoolishikwa busha ulaakubooshekwa kumishaabo. 
Teshi mukashange mumyuunda yanu, kutebula shakulya shakulimenena nabi kuyapa shisepo sha minyansa kushisamu shitana kutimbulwa misampi yamweela. 
Anu mwaaka uyu woonse ulaakunoosalalite kuli ndimwe. Mulaakunoolyabo sheesho shilimenena mumyuunda.
“Mumwaaka ngomunya uyu, myuunda yakoolishikwa ilaakubooshekwa kubeene bataanshi. 
Aboobo na moolisha nabi kuula muunda kumwine Isilaelinyinaanu, kuteelesha kunyengelela. 
Mulyeelete kuulisha kweelana amyaaka iyo njeshi muunda ukakushe shakulya kootana kushikila Mwaaka wa Lwaanguluko. 
Na kucili myaaka iinji, mulaakuulisha maali aanji, sombi na kuli myaaka iniini, aalo maali alaakuceya ceebo citokuulishikwa nshakulya isho nsheshi shikaswe mumuunda uyo. 
Tamweelete kunyengelela mwine Isilaelinyinaanu, sombi munyumfwile nebo neLesa wanu. Ndime Mwaami Lesa, Lesa wanu.
“Amukonkele milawo yoonse ya Mwaami Lesa amilasho yakwe, kwaamba ayi mukanookala kabotu mucishi ico. 
Mucishi mulaakuswa shakulya. Mpeeke mulaakuba ashakulya shoonse nshemusuni alimwi akwikala kabotu uko.
“Sombi muntu umwi inga weepusha ayi, ‘Nshakulyanshi sheshi shikabeeko mumwaaka wasanu ayobilo myuunda ndyeshi ikabule kushangwa alimwi ashakulya ndyeshi shikabule kutebulwa?’ 
Mwaami Lesa ulaakupa cishi coolwe mumwaaka wasanu awomwi kwaamba ayi mukaswe shakulya shikwana myaaka yobilo. 
Na mukashange mumyuunda yanu mumwaaka wasanu ayotatwe, mulaakunoocilyabo sheesho nshemwakatebula mumwaaka wasanu awomwi, alimwi mulaakuba ashakulya sheshi shikamushishe kuciindi cakutebula sheesho nshemwakashanga.
“Muunda wanu tooelete kuulishikwa cakutolela limwi ceebo teshi waanu, ngwakwe Lesa. Mwebo mulibo anga mbaswamashi abo mbondakasuminisha kuusebensesha.
“Na muunda woolishikwa, mulyeelete kwishiba ayi mwine muunda uyo ulicite nkusu shakuula alimwi. 
Ono na mwine Isilaeli waba mukandu akuulisha muunda wakwe ceebo ca bukandu, mukwabo mwiine mwiine ulyeelete kuula muunda uyo alimwi. 
Musankwa utacite mukwabo weenga woola muunda uyo wakoolishikwa, ono kunembo mwiine wabila cakukonsha kuwuula alimwi, 
ulyeelete kulipila wooyo wakoola kweelana amyaaka yacalaako ayi ushikile Mwaaka wa Lwaanguluko, ciindi ico ncaaelete kubooshelwa muunda wakwe. 
Sombi na taacite maali akwana kuula muunda uyo alimwi, inga koolibo wa wooyo wakawuula kushikila muMwaaka wa Lwaanguluko. Mumwaaka uyo, ulaakubooshekwa kumwiine.
Lyalo Mwaami Lesa wakaamba ayi, “Mutanoopanga shibumbwabumbwa, nabi shintu sha mabwe, nabi mabwe akubesa ayi munooshilambila. Nebo ndime Mwaami Lesa, Lesa wanu. 
Kamulama nshiku shakookesha sha Shibelu alimwi akulemeka musena usalalite umo momunambilila. Nebo ndime Mwaami Lesa.
“Na munookala kweelana amilawo yangu alimwi amilasho yangu, 
ndaakumupa mfula paciindi ceelete kwaamba ayi mumyuunda mukaswe shakulya alimwi ashisamu shikacate shisepo. 
Shakulya shanu shilaakufula cakwaamba ayi paciindi cakuyapa minyansa, mwebo mulaakunoocitebula shili anga ngamaila, apalo paciindi cakushanga shakulya, mulaakunoocilongelabo minyansa. Mulaakuba ashakulya shoonse nshemusuni alimwi mulaakunokala kabotu mucishi canu ico.
“Ndaakumupa luumuno mucishi canu alimwi mulaakunokoona cakutaloonda muntu nabi womwi. Banyama boonse bakali ndaakubatandaamo, anu teshi mukabewo nkondo alimwi. 
Mwebo mulaakukoma balwani banu boonse. 
Bantu bosanwe bamulikoto lyanu balaakukonsha kukoma bali mwaanda, abalo bamulikoto lyanu bali mwaanda balaakukonsha kukoma bali shuulu likumi. 
Nebo ndaakumupa coolwe abaana baanji alimwi ndaakulama cipangano cili pali ndimwe anebo. 
Mulaakutebula shakulya shiinji abuumbi isho nsheshi shikamane mwaaka. Nacibi boobo mulaakunoosowa shakulya shamatumba ayi mubikemo sha mwaaka upya. 
Nebo ndaakunokala pakati kanu muTente yangu ya Cipangano alimwi teshi nkamufutatileewo. 
Anu ndaakunooli amwebo akuba Lesa wanu, amwebo mulaakuba bantu bangu. 
Nebo neMwaami Lesa, Lesa wanu ndakamukusha mucishi ca Ijipiti kwaamba ayi mutakabi basha alimwi. Ndakatyola lijoko lya busha bwanu akulengesha ayi munokweenda cakubula nsoni.”
Mwaami Lesa wakaamba ayi, “Na mukabule kukonkela milasho yangu, mulaakupekwa mulandu. 
Na mukakake kukonkela milawo yangu amilasho yangu alimwi akupwaya cipangano cili pali ndimwe anebo, 
ndaakumupa mulandu. Ndaakumuletela mapensho a mbuli malwashi atashilikwi alimwi ashimpwita isho nsheshi shikamupofole akunyonyoola buumi bwanu. Mulaakushanga mbuto shanu, sombi teshi cikamucafweewo mukwiinga balwani banu balaakumukoma akulya shoonse nshemwakalima. 
Ndaakumufutatila ayi mukakomwe alimwi abo bamupatite balaakumweendelesha. Mulaakuloonda cakwaamba ayi mulaakucica nabi taaku utoomutandaanya.
“Na pakumupolela shoonse ishi mukanoocikakitebo kunyumfwila, ndaakwiindilishawo mankanda osanwe aobilo kumupensha. 
Ndaakumana cimpamya canu cakulisumpula, teshi kukabewo mfula. Aboobo cishi canu cilaakuboolabo nta anga nceela ca nshimbi. 
Anu kusebensa kwanu kunene abuumbi teshi kukamucafweewo, ceebo mucishi canu teshi mukaswe shakulya ashalo shisamu teshi shikacate shisepo.
“Ono na mukatolelele kunkaka akutanyumfwila, alimwi ndaakwiindilishawo mankanda osanwe aobilo kumupensha. 
Lyalo ndaakutuma banyama bakali pakati kanu abo beshi bakacaye bana banu, kunyonyoola shifubwa shanu, akushiyawobo baniini pakati kanu cakwaamba ayi munshila shanu shoonse mulaakunoobula abeshikwiindaamo.
“Ono na pakumucitikila mapensho oonse aya mukabule kunyumfwila, sombi mukatolelele kukaka nshemulwiita, 
lyalo ndaakumwaalukila akumupensha mankanda osanwe aobilo kwiinda kataanshi. 
Mpeeke ndaakuleta nkondo pali ndimwe akumupensha ceebo ca kupwaya cipangano cesu. Na mukabungane mumandabalaanu anene mukuyuba, lyalo ndaakumutumina malwashi atashilikwi. Aboobo mulaakukakatishikwa kulyaaba mumaansa a balwani banu. 
Ashalo shakulya shanu ndaakushiceesha cakwaamba ayi banakashi likumi balaakunoopangila shinkwa woonse ngobeelete mwakupangila momwi. Balaakwaabana shinkwa uyo, ono pakumanisha kuulya woonse, teshi mukakuteewo.
“Ono kwisule lya shintu shoonse ishi, na mukanoocikakitebo nshemulwiita akutanyumfwila, 
ndaakumwaalukila akwiindilishaawo alimwi pamapensho anu mankanda osanwe aobilo. 
Mulaakunyumfwa nsala inene abuumbi cakwaamba ayi mulaakunoolya bana banu. 
Ndaakunyonyoola misena yanu yakulambililaamo patulundu, kumwaya shipaililo shanu sha tununkila kabotu pakutenta alimwi akubunjika mituntu yanu pashibumbwabumbwa shanu shifwite ceebo ca bunya. 
Mandabalaanu anene ndaakwaalula matongo akunyonyoola misena yanu yakulambililaawo alimwi akukaka kutambula milambu yanu. 
Acalo cishi canu ndaakucinyonywetabo limwi cakwaamba ayi balwani banu bekalaamo balaakukankamana. 
Ndaakumuletela nkondo akumupalanganishisha mushishi shimwi. Cishi canu cilaakubula bantu, alimwi mandabalaanu anene alaakucaalabo ngamatongo. 
Lyalo cishi canu cilaakuba amyaaka yakookesha iyo njemwakalinga kukaka kucipa. Cilaakunookookesha ceebo teshi mukabe bantu paciindi ico mwebo nceshi mukanooli mucishi ca balwani banu. 
Mpeeke Mwaami Lesa wakaambila Mose ayi, 
“Lwiita bene Isilaeli ayi na muntu wabengwa kuli ndime neMwaami Lesa ceebo mbwaakashomesha cakulumbila, muntu uyo inga waangululwabo na walipila maali kweelana aayo akasuminishikwa. 
Musankwa ucite myaaka ili makumi obilo kushika akumakumi osanwe alyomwi, ulyeelete kulipilishikwa maali makumi osanwe a silifa. 
Mwanakashi munene ulyeelete kulipilishikwa maali a silifa ali makumi otatwe. 
Na ulicite myaaka ili yosanwe kushika akumakumi obilo, musankwa ulyeelete kulipilishikwa maali a silifa ali makumi obilo, mwanakashi ndikumi lyomwi. 
Ono na ulicite mweenshi womwi kushika akumyaaka ili yosanwe, musankwa ulyeelete kulipilishikwa maali a silifa ali osanwe, mwanakashi ngamaali otatwe. 
Sombi na ngumuntu ucite myaaka isotoka pamakumi osanwe alyomwi, musankwa ulyeelete kulipilishikwa maali a silifa ali likumi awosanwe, lakwe mwanakashi ndikumi lyomwibo. 
Ono na muntu wakashomesha cakulumbila ngumukandu utakoonshi kulipila maali eelete, uyo wakashomesha ulyeelete kuleta uyo wakashomeshekwa kumupailishi kwaamba ayi akaceesheko maali kweelana a maali ngweenga muntu uyo wakonsha kulipila.
“Na wakashomesha cakulumbila ayi ulaakubenga munyama umwi uyo utambulwa ayi ngumulambu kuli ndime neMwaami Lesa, munyama wa mbuli wooyo na wapekwa kuli ndime neMwaami Lesa ulaba waangu. 
Nkokwaamba ayi uyo wakashomesha cakulumbila teelete kukushawo munyama uyo ngwaakabenga akubikawo umbi. Na wabenga umwi, lyalo banyama boonse bobilo balaba baangu neMwaami Lesa. 
Sombi na wakashomesha cakulumbila ayi ulaakubenga munyama utasalalite kweelana aMilawo, uyo utatambulwi ayi ngumulambu kuli ndime neMwaami Lesa, muntu uyo ulyeelete kutola munyama kumupailishi. 
Lyalo mupailishi ulaakwaamba mweelo wakwe kweelana akubota nabi kubica kwakwe, alimwi mweelo ngweshi akapingule ulaakuba bweenka ubo. 
Ono na muntu uyo ulisuni kuula munyama wakwe alimwi, ulyeelete kulipilishikwa mweelo wapingulwa akwiilikawo comwi ca shosanwe ca nguwo.
“Na muntu umwi wabenga ŋanda yakwe kuli ndime neMwaami Lesa, mupailishi ulaakwaamba mweelo weelete kweelana akubota nabi kubica kwa njiyo, alimwi mweelo ngweshi akapingule ulaakuba bweenka ubo. 
Ono na uyo wakeebenga ulisuni kuyuula alimwi, ulyeelete kulipilishikwa mweelo wapingulwa akwiilikawo acomwi ca shosanwe ca nguwo.
