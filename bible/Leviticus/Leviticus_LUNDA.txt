Yehova watambikili Mosi, wahosheli nindi; izu dindi hidikufuma mwitenti dakubulakena,
hakwila nindi, Hoshaku nawanyana kaIsarela, wuyili neyi, Neyi hadi mukwenu wakamulambula Yehova, mwakalambulaŋa mulambu wachimuna, hela wakwitaŋa hela wakwiyinda.
Neyi mulambu windi wakekala mulambu wakushita wakwitaŋa, akalambuli ŋombi weyala wakadi hataminayi; akamulambwili kuchisu chetenti dakubulakena, kulonda akamwiteji kumesu aYehova.
Akanaŋiki chikasa chindi hamutu wamulambu wakushita, akawiteja hamujimba windi, wakubuta nachu nshidi yindi.
Ŋombi akamujahili kumesu aYehova. Atupristu anyana kaAroni akashikiji mashi, owu mashi akayisampwili hakameŋa kakulambwila kwi-ndo, kwokameŋa kekala kuchisu chetenti dakubulakena.
Owu mulambu wakushita akawuwi, akawuhaboli.
Anyana kakapristu Aroni akashi kesi hakameŋa kakulambwila, akafwiki nchawa hakesi.
Atupristu anyana kaAroni akaali chachiwahi, nimutu, nimanji hanchawa jidi hakesi kadi hakameŋa kakulambwila.
Niyamwivumu, ninyendu, nimakasa, akayikosi namenji; kapristu akawushiti wejima muwukuma hakameŋa kakulambwila bwi-i, himulambu wakumwilila Yehova nakesi, wevumba dadiwahi.
Neyi mulambu windi wakekala wakwiyinda hela wamukoku hela wampembi, wamulambu wakushita, akalambuli chizamba wakadi hataminayi.
Akamujahili kumesu aYehova kumbadi yakameŋa kakulambwila yatala kukabeta kakuchidiilu, anyana kaAroni akasampwili mashindi hakameŋa kwi-ndo.
Akamuhaboli nimutu windi nimanji indi kumu, kapristu akaali chachiwahi yejima hanchawa jidi hakesi kadi hakameŋa kakulambwila.
Niyamwivumu, ninyendu, nimakasa, akayikosi namenji; kapristu akalambuli wejima muwukuma, akawushiti hakameŋa kakulambwila bwi-i, himulambu wakushita, himulambu wakumwilila Yehova nakesi, wevumba dadiwahi.
Neyi mulambu windi wakamulambulayi Yehova wakekala mulambu wakushita watuda, akalambuli mulambu windi wakushita hela tutela, hela anyana katupompa.
Kapristu akakaleti kukameŋa kakulambwila, akakanyotomoni mutu akawufumishuku, akakashiti hakameŋa bwi-i; mashi aku akayikamwini kumbadi yakameŋa;
akafumishuku isakwila dindi nimajilu adumu, akadinatili kumbadi yakameŋa kakulambwila yakumusela kwasukwilaŋawu mawuti;
akakabaluli lupuula iku, lupuula iku, bayi akakambula hachikupuku; kapristu akakashiti hakameŋa kakulambwila bwi-i, hanchawa jidi hakesi, himulambu wakushita, himulambu wakumwilila Yehova nakesi, wevumba dadiwahi.
Neyi muntu wakamulambula Yehova mulambu wawuŋa, mulambu windi wakekali wawuŋa walembuluka, akahuŋunwinuhu manji, akashuhu insensi.
Akawuleti kudi atupristu anyana kaAroni, akazomonumu chikasa to-o chawuŋa walembuluka, windi yomweni, nimanji awu, niinsensi yawu yejima; kapristu akawushiti hakameŋa kakulambwila bwi-i, wakwanuka nachu, himulambu wakumwilila Yehova nakesi, wevumba dadiwahi.
Mulambu wayakudya wukushalahu wakekalaŋa waAroni nawanyanindi amayala, hichuma chabadika kujila hanyilambu yakumwilila Yehova nakesi.
Neyi wakalambula mulambu wawuŋa wakwocha mwijiku, wakekali wamankendi akadi iluŋi awuŋa walembuluka wakubomba namanji, hela watumankendi twawubasa twakukwita manji.
Neyi wakalambula mulambu weyi wawuŋa wahachikaŋu, wakekali wawuŋa walembuluka wakadi iluŋi wakubomba namanji.
Wakawamboli yikunku yikunku, wakahuŋunwinuhu manji, himulambu wawuŋa.
Neyi mulambu weyi wakekala wawuŋa wahachikaŋu, akawili nawuŋa walembuluka namanji.
Mulambu wawuŋa wakwila nayumiyi wakaleti kudi Yehova, akawushikiji kudi kapristu, yena akawuleti kukameŋa kakulambwila.
Hamulambu wawuŋa kapristu akanonuhu wakwanuka nachu, akawushiti hakameŋa kakulambwila bwi-i, himulambu wakumwilila Yehova nakesi wevumba dadiwahi.
Mulambu wawuŋa wukushalahu wakekalaŋa waAroni nawanyanindi amayala, hichuma chabadika kujila hanyilambu yaYehova yakwila nakesi.
Nyilambu yawuŋa yimwakamulambula Yehova kulambulahu wumu neluŋi chinjila, muloŋa enu kushita hela iluŋi, hela wuchi, wikali mulambu wakumwilila Yehova nakesi, chinjila.
Mwakamulambulaŋayu Yehova neyi chimwalambulaŋa mbutu jatachi kwiha, ilaŋa kuyishikija hakameŋa kakulambwila yikali yevumba dadiwahi, chinjila.
Nyilambu yeyi yawuŋa yiwakalambulaŋa yejima chiŋa kushahu muŋwa, bayi wakabula kusha muŋwa wachitiyaŋenu chaNzambi yeyi hamulambu weyi wawuŋaku; nyilambu yeyi yejima wakalambula namuŋwa.
Neyi wakamulambula Yehova mulambu wawuŋa wambutu jatachi kwiha, owu mulambu wawuŋa wuwakalambula wakalambuli mbutu jatachi kwiha nyitu yatidiku yakwocha hakesi, nyitu yatidiku yituuta yakuhula.
Wakashuhu manji, wakashuhu niinsensi nawa; himulambu wawuŋa.
Kapristu akanonuhu yakwanuka nachu, hatidiku anonahu, hamanji anonahu, anoni niinsensi yiduhu yejima; himulambu wakumwilila Yehova nakesi.
Neyi mulambu windi wakekala wachimuna chakuketula chamulambu wakukundaŋana, neyi wukulambula wakwitaŋa, hela ŋombi weyala, hela wamukaji, akalambuli kumesu aYehova wakadi hataminayi.
Akanaŋiki chikasa chindi hamutu wamulambu windi, akawujahili kuchisu chetenti dakubulakena; atupristu anyana kaAroni akasampwili mashi hakameŋa kakulambwila kwi-ndo.
Kuchimuna chakuketula chamulambu wakukundaŋana akalambuluku mulambu wakumwilila Yehova nakesi, wowu manji ajikaŋa hayuma yamwivumu, namanji adi kunyijiŋwa ejima,
ninshiya mujiyedi, nimanji aduku, wowu ekala kuchalamu, nichibutamuchima, akayaluli hamu nanshiya.
Anyana kaAroni akayishiti hakameŋa kakulambwila bwi-i hewulu damulambu wakushita wudi hanchawa jidi hakesi, himulambu wakumwilila Yehova nakesi, wevumba dadiwahi.
Neyi mulambu windi wakamulambulayi Yehova wachimuna chakuketula chamulambu wakukundaŋana wukwikala wakwiyinda, hela chizamba, hela mukaji, akaleti wakadi hataminayi.
Neyi wakalambula mulambu windi wamwana kamukoku akamulambwili kumesu aYehova;
akanaŋiki chikasa chindi hamutu wamulambu windi, akawujahili kwokwitenti dakubulakena; anyana kaAroni akasampwili mashi awu hakameŋa kakulambwila kwi-ndo.
Kuchimuna chakuketula chamulambu wakukundaŋana akalambuluku mulambu waYehova wakwila nakesi, wowu manji awu, nimukila wamanji wejima, akawuketwili kwakwihi namoŋu; nimanji ajikaŋa hayuma yamwivumu, nimanji akunyijiŋwa ejima,
ninshiya mujiyedi, nimanji aduku wowu ekala kuchalamu, nichibutamuchima, akayaluli hamu nanshiya.
Kapristu akayochi hakameŋa kakulambwila bwi-i, hiyakudya yamulambu wakumwilila Yehova nakesi.
Neyi mulambu windi wakekala mpembi, akamulambwili kumesu aYehova.
Akanaŋiki chikasa chindi hamutu windi, akamujahili kwokwitenti dakubulakena; anyana kaAroni akasampwili mashi indi hakameŋa kakulambwila kwi-ndo.
Kumulambu windi akanonuku mulambu wakumwilila Yehova nakesi; wowu manji ajikaŋa hayuma yamwivumu, nimanji adi kunyijiŋwa ejima,
ninshiya mujiyedi, nimanji aduku, wowu ekala kuchalamu, nichibutamuchima akayaluli hamu nanshiya.
Kapristu akayishiti hakameŋa kakulambwila bwi-i, hiyakudya yamulambu wakwila nakesi, wevumba dadiwahi; manji ejima ambala aYehova.
Chidika chakubulenu kudya manji hela mashi chakekala chidika chahayanyaka kumakiŋu ejima, mwahita nyikala yenu yejima.
Yehova wahosheli naMosi,
nindi, Hoshaku nawanyana kaIsarela, neyi, Neyi hakekala muntu wakaputola chakuluwukila, nakoŋi chuma chanalekeshiyi Yehova nindi chinjila kuchila;
hela kapristu awayishawu dehi manji wakaputola chakuyikokela antu kutanya, oyu nshidi yindi yakaputolayi akamulambuli Yehova iyoŋa daŋombi weyala wakadi hataminayi wamulambu wahanshidi.
Akaleti ŋombi kuchisu chetenti dakubulakena kumesu aYehova, akanaŋiki chikasa chindi hamutu waŋombi, owu ŋombi akamujahili kumesu aYehova.
Kapristu awayishawu dehi manji, hamashi aŋombi akanonuhu amu, akayileti mwitenti dakubulakena.
Kapristu akatumpiki munu windi mumashi, akasampwili mashi kumesu aYehova mapampa katanu nakayedi, kumesu ehina dakujika kumalala.
Kapristu akaloombi mashi amakwawu kunseŋu jakameŋa kakwochela insensi yevumba dadiwahi kumesu aYehova, mwitenti dakubulakena, mashi aŋombi anashali ejima akayimwaŋili kwishina dakameŋa kamulambu wakushita, kekala kuchisu chetenti dakubulakena.
Manji aŋombi wamulambu wahanshidi akayifumishuhu ejima, nimanji ajikaŋa hayuma yamwivumu, nimanji ekala kunyijiŋwa ejima,
ninshiya mujiyedi, nimanji aju ekala kuchalamu, nichibutamuchima, akayalwili kumu nanshiya,
mwomu mwafumishilaŋawu kuŋombi wakuketula wamulambu wakukundaŋana, kapristu akayishiti bwi-i hakameŋa kakulambwila mulambu wakushita.
Chitembi chaŋombi nimbiji yindi yejima, nimutu windi, ninyendu yindi, nimakasindi hamu, niyuma yindi yamwivumu, niwufwachi windi,
kafwampi ŋombi wejima mwakumayi, akamutwali kunsa yachiimba kwajila kwasukwilaŋawu mawuti, akamwochi nakesi hanchawa, akamwochela kwasukwilaŋawu mawuti.
Neyi chipompelu chaIsarela chejima chakaluwa, chipompelu kwiluka chuma chaneluwu nehi, anakoŋi chuma chalekesheliyi Yehova nindi chinjila kuchila, anatanyi dehi;
neyi aneluki dehi nshidi oyu yanaputoluwu, chipompelu chakalambuli iyoŋa daŋombi weyala wamulambu wahanshidi, akamuleti kumesu etenti dakubulakena.
 Akulumpi achipompelu akanaŋiki makasawu hamutu waŋombi kumesu aYehova, ŋombi akamujahili kumesu aYehova.
Kapristu awayishawu dehi manji akaleti mashi aŋombi kwitenti dakubulakena,
kapristu akatumpiki munu windi mumashi, akayisampwili mapampa katanu nakayedi kumesu aYehova, kumesu ehina dakujika mwajila.
Mashi amu akaloombi kunseŋu jakameŋa kakwochela insensi kekala kumesu aYehova, kekala mwitenti dakubulakena, mashi akashalahu ejima akayimwaŋili kwishina dakameŋa kamulambu wakushita, kekala kuchisu chetenti dakubulakena.
Akamufumishi manji indi ejima, akayishiti hakameŋa kakulambwila bwi-i.
Ŋombi akamwili mwomweliliyi ŋombi wamulambu wahanshidi, dimu mwakelayi niyenowu nawa; kapristu akayilili yakubuta nachu nshidi, akayanakena.
Akatwali ŋombi kunsa yachiimba, akamwochi neyi chocheliyi ŋombi wakusambila; himulambu wachipompelu wahanshidi.
Neyi nyuuli naputoli, naluwukili dehi chuma chimu chalekesheliyi Yehova Nzambi yindi nindi chinjila kuchila, natanyi dehi,
neyi nshidi yindi yanaputoliyi akamulejayu, akaleti mulambu windi wampembi, chizamba wakadi hataminayi;
akanaŋiki chikasa chindi hamutu wampembi, akamujahili kwajahilaŋawu mulambu wakushita kumesu aYehova; himulambu wahanshidi.
Hamashi amulambu wahanshidi kapristu akanonuhu namunu windi, akaloombi kunseŋu jakameŋa kamulambu wakushita, mashi indi akayimwaŋili kwishina dakameŋa kamulambu wakushita.
Manji indi ejima akayishiti hakameŋa bwi-i neyi chashitaŋawu manji achimuna chakuketula chamulambu wakukundaŋana, kapristu akamwilili yakubuta nachu nshidi yindi, akamwanakena.
Neyi muntu wamunyikala naputoli chakuluwukila, naluwukili chuma chimu chalekesheliyi Yehova nindi chinjila kuchila, natanyi dehi.
Neyi neluki dehi nshidi yindi yanaputoliyi akamulejayu, akaleti mulambu windi wampembi, mukaji wakadi hataminayi, wanshidi yindi yanaputoliyi.
Akanaŋiki chikasa chindi hamutu wamulambu wahanshidi, mulambu wahanshidi akawujahili kuwujahilu wamulambu wakushita.
Hamashi indi kapristu akanonuhu namunu windi, akaloombi kunseŋu jakameŋa kamulambu wakushita, mashi indi ejima akayimwaŋili kwishina dakameŋa kakulambwila.
Akafumishuku manji indi ejima neyi chafumishaŋawu manji achimuna chakuketula chamulambu wakukundaŋana; kapristu akayishitili Yehova hakameŋa kakulambwila bwi-i, yevumba dadiwahi; kapristu akamwilili yakubuta nachu nshidi, akamwanakena.
Neyi wakaleta mwana kamukoku wamulambu wahanshidi, akaleti mukaji wakadi hataminayi.
Akanaŋiki chikasa chindi hamutu wamulambu wahanshidi, akamujahili kwajahilaŋawu mulambu wakushita, wakekali mulambu wahanshidi.
Mumashi amulambu wahanshidi kapristu akatumpiki munu windi, nakuloomba kunseŋu jakameŋa kamulambu wakushita, nimashi indi ejima akayimwaŋili kwishina dakameŋa kakulambwila.
Manji indi ejima akayifumishuku neyi chafumishaŋawu manji amwana kamukoku aketulaŋawu wamulambu wakukundaŋana; kapristu akayishiti hakameŋa bwi-i, hanyilambu yakumwilila Yehova nakesi; kapristu akamwilili yakubuta nachu nshidi yindi yanaputoliyi, akamwanakena.
Neyi muntu naputoli chakutiya chakusanyikayi mukwawu, neli chinsahu chakumona hela chakwiluka, neyi yena kushimunamu nehi, wakakoola kuluwa kwindi;
hela neyi muntu nakwati chikasa hachuma chamajilu, hela hakanyama kamafumbu wamajilu wafwa dehi, hela hakanyama kanyikonu wamajilu wafwa dehi, hela kanyama kakayilaŋa wamajilu wafwa dehi, yena kuchiluka nehi, niyena hakwikala wajilola natanyi dehi.
Hela neyi wakakwata hayuma yamuntu yamajilu yonsu yadijilolaŋayi nachu muntu, yena kuchiluka nehi, wakatanya hakachilukayi.
Hela neyi muntu wakasanyika lufuchi nakanwa kindi, nindi eli hela chuma chatama hela chuma chachiwahi, chejima chakahoshayi muntu lufuchi nakusanyika, yena kuchiluka nehi, hakachilukayi wakatanya hachuma chimu chayumiyi.
Chakelayi natanyi dehi hachuma chimu chayumiyi, aketeji mwanaputoliyi;
akaleti kudi Yehova mulambu windi wakutanya wanshidi yindi yanaputoliyi, mukaji wakwiyinda, hela mukoku hela mpembi, wamulambu wahanshidi. Kapristu akamwilili yakubuta nachu hansaŋu yanshidi yindi.
Neyi haheta chakuleta mukokuku, akalambuli kudi Yehova mulambu windi wakutanya nanochu chanaputoliyi, tutela tuyedi, hela anyana katupompa ayedi, kamu kamulambu wahanshidi, kakwawu kamulambu wakushita.
Akatuleti kudi kapristu, yena kapristu akasambili kulambula kamulambu wahanshidi, akakanyotomoni mutu waku wufumi hanshiŋu yaku, ilaŋa kukabalula nehi;
mashi amulambu wahanshidi akayisampwili kumbaŋu yakameŋa kakulambwila; mashi anashali akayihuŋunwini kwishina dakameŋa kakulambwila; himulambu wahanshidi.
Kamuchiyedi akeli nachu mulambu wakushita mwomwelilaŋawu; kapristu akamwilili yakumubuta nachu nshidi yindi yanaputoliyi, akamwanakena.
Neyi haheta chakuleta hela tutela tuyedi, hela anyana katupompa ayeduku, akalambuli mulambu windi nanochu chanaputoliyi, wehebi dawuŋa walembuluka wamulambu wahanshidi; bayi akasha hoku manjuku, hela kushahu insensi nehi; muloŋa himulambu wahanshidi.
Akawuleti kudi kapristu, kapristu akazomonuhu wuŋa windi wakwanuka nachu chikasa to-o, akawushiti hakameŋa kakulambwila bwi-i hanyilambu yakumwilila Yehova nakesi; himulambu wahanshidi.
Kapristu akamwilili yakumubuta nachu nansaŋu yanshidi yindi yanaputoliyi yayumiyi, akamwanakena; yakashalahu yakekali yakapristu neyi chelaŋawu namulambu wawuŋa.
Yehova wahosheli naMosi,
nindi, Neyi muntu wakamotoka nshimbi, neyi wakaputola chakuluwukila chuma chaYehova chajila chimu, akaleti kudi Yehova mulambu windi wakutanya, chizamba chamukoku chamwiyinda wakadi hataminayi, wuseya windi wakashiki mwomuwakamwesekela musiliva yachesekelu chakumalala, wamulambu wakutanya.
Akafuti chuma chajila chanaputoliyi, akashuku nichibalu chamuchitanu, akamwinki kapristu, kapristu akamwilili yakubuta nachu nshidi yindi nachizamba chamulambu wakutanya, akamwanakena.
Neyi muntu wakaputola, neyi wakakoŋa chuma chimu chalekesheliyi Yehova nindi chinjila kuchila, hela yena kuchiluka nehi, natanyi dehi, wakakoola kuluwa kwindi.
Akaleti kudi kapristu chizamba chamukoku chamwiyinda wakadi hataminayi, muwuseya windi mwomuwakamwesekela wamulambu wakutanya; kapristu akamwilili yakumubuta nachu nansaŋu yachuma chanaluwiyi chakuluwukila chakubula kuchiluka, akamwanakena.
Himulambu wakutanya, natanyi dehi chalala kumesu aYehova.
Empty verse
Empty verse
Empty verse
Empty verse
Empty verse
Empty verse
Empty verse
Yehova wahosheli naMosi,
nindi, Neyi muntu wakaputola, nakumotoka nshimbi yaYehova, hakumudimba mukwawu nachuma chanamwinkiyi kuhemba, indi kwiji nachijiikilu, indi kwiji namubuwi dehi chuma, indi kwiji namudyi dehi mukwawu mbalakanyi,
indi kwiji nanoni dehi chuma chambala chajimbeli, hakudimbenamu, hakusanyika chakutwamba, neyi muntu nakoŋi chuma chimu chayuma yejimiyi yakoŋaŋawu antu nakuputolelamu,
chakela neyi naputoli dehi, neyi natanyi dehi, akafuntishi ochu chuma chanabuwiyi, indi kwiji chanamudiiliyi mukwawu mbalakanyi, indi kwiji chamwinkeluwu kuhemba, indi kwiji chajimbeli hakuchinona,
indi kwiji chasanyikiliyi chakutwamba; akafuti mwejima muchashikila akashuhu nichibalu chamuchitanu; akamwinki mukwachuma chindi mwifuku dakamutanyishawu.
Akaleti kudi Yehova mulambu windi wakutanya, chizamba chamukoku chamwiyinda wakadi hataminayi, wuseya windi wakashiki mwomuwakamwesekela wamulambu wakutanya, akashikiji kudi kapristu;
kapristu akamwilili kumesu aYehova yakubuta nachu nshidi, akamwanakena yuma yejima yakoŋeliyi yatanyiniyi nachu.
Yehova wahosheli naMosi,
nindi, Kaleji Aroni nawanyanindi, neyi, Tiyenu nshimbi yamulambu wakushita; mulambu wakushita wakekalaŋa hejiku dahakameŋa kakulambwila wufuku wejima nakushikija kubudidi, kesi kakameŋa saŋa kakwatila.
Kapristu akavwali chikowelu chindi chawanda wawuwahi hamujimba windi; akavwali nikaputula kindi kawanda wawuwahi; akanoni mawuti ananoŋeli mulambu wakushita nakesi hakameŋa, akayishi kumbadi yakameŋa kakulambwila.
Akavuuli yuma yindi yakuvwala, akavwali yakuvwala yacheŋi, akatwali mawuti kunsa yachiimba kwajila.
Kesi chiŋa kukakundakeshaŋa hakameŋa kakulambwila, saŋa kakwatila hohu, bayi kakajimaku; kapristu akakundakeshaŋahu nchawa habudidi habudidi, hefuku hefuku; akaaluhu chachiwahi mulambu wakushita, akashitiluhu nimanji amulambu wakukundaŋana.
Kesi chiŋa kukakundakeshaŋa hohu mafuku ejima hakameŋa kakulambwila, bayi kakajimaku.
Tiyenu nshimbi yamulambu wawuŋa; anyana kaAroni akawulambulaŋa kumesu aYehova, kumesu akameŋa kakulambwila.
Akazomonuhu chikasa chindi to-o chawuŋa walembuluka wahamulambu wawuŋa, nimanji awu, ninsensi yejima yidi hamulambu wawuŋa, akamushitili Yehova hakameŋa bwi-i, kulonda kwipuka ivumba dadiwahi dakwanukisha nachu.
Wakashalahu, akawidyi kudi aAroni nawanyanindi, akawudiili kwajila chakadi iluŋi, akawudiili muchipaŋu chetenti dakubulakena.
Bayi akawocha neluŋuku. Nayinki dehi hiiseka dawu danyilambu yami yakwila nakesi, dajila nankashi neyi chiwudi mulambu wahanshidi, neyi chiwudi nimulambu wakutanya.
Amayala ejima ahadi anyana kaAroni diwu akawidyaŋa, hichuma chawu chakudyaŋa kumakiŋu ejima, chahanyilambu yakumwilila Yehova nakesi; yowu wakakwataku chiŋa ekali wajila.
Yehova wahosheli naMosi,
nindi, Tiya, mulambu waAroni nawanyanindi amayala wakamulambulawu Yehova hefuku dakamuwayishawu kapristu manji; akalambuli ihebi dawuŋa walembuluka, wamulambu wawuŋa wamafuku ejima, kwambulamu chibalu chimu chahabudidi, chibalu chikwawu chahamelela, yibalu yejima yakesekani.
Akawili namanji hachikaŋu; neyi anawuvubi dehi, akawochi chachiwahi, akawuleti hayibalu hayibalu, himulambu wawuŋa, akawushikiji kwakwihi naYehova, wevumba dadiwahi.
Kapristu awayishawu dehi manji, yowu mwanindi wakamuswana, diyi wakawulambulaŋa; hichidika chahayanyaka chakumushitila Yehova bwi-i.
Nyilambu yawatupristu yawuŋa yejima chiŋa ayishitaŋa yejima bwi-i, bayi akayidyaŋaku.
Tiyenu nshimbi yamulambu wakutanya; wajila nankashi.
Mulambu wakutanya akawujahili kwajahilaŋawu mulambu wakushita; mashi awu akayisampwili hakameŋa kakulambwila kwi-ndo.
Akanonuhu manji ejima, akayilambuli, nimukila wamanji, nimanji ajikaŋa hayuma yamwivumu,
ninshiya mujiyedi, nimanji aduku adi kuchalamu, nichibutamuchima, akaalwili hamu nanshiya;
kapristu akayishiti hakameŋa kakulambwila bwi-i, himulambu wakumwilila Yehova nakesi, himulambu wakutanya.
Amayala ejima ahadi atupristu diwu akawidyaŋa; akawudiili kwajila, wajila nankashi.
Neyi chiwudi mulambu wahanshidi, dichi chiwudi nawa nimulambu wakutanya, nshimbi yayu yoyimu hohu, kapristu wákela yakubuta nachu nshidi diyi wakawutambula, hiwindi.
Kapristu wukumulambwila muntu mulambu wakushita, diyi wakatambula nichitembi chindi chamulambu wakushita wanalambuliyi.
Nyilambu yawuŋa yakwocha mwijiku yejima, hela yakwila hakameŋa kakulambwila yejima, niyahachikaŋu yejima, yakekalaŋa yakapristu wakayilambulaŋa.
Nyilambu yawuŋa yejima, hela yakubomba namanji, hela yawuma, anyana kaAroni amayala ejima akayitambulaŋa yawu, muntu himuntu.
Tiya nshimbi yachimuna chakaketulaŋawu chamulambu wakukundaŋana wakamulambulaŋawu Yehova.
Neyi muntu wakalambula chakusakilila nachu, chakalambulayi chimuna chakusakilila, akalambwili kumu namankendi akadi iluŋi akubomba namanji, nitumankendi twawubasa twakadi iluŋi twakukwita manji, nimankendi akubomba namanji awuŋa walembuluka wakukaŋa dehi.
Chakalambulayi mulambu windi, akalambwili kumu namankendi akweti iluŋi, hamu nachimuna chamulambu windi wakukundaŋana kulonda kusakilila nachu.
Hanyilambu yejima akanonaŋahu dinkendi dimu dimu, akadilambulaŋa himulambu wakuleleka kudi Yehova, wakekalaŋa wambala wakapristu wasampwilaŋa mashi amulambu wakukundaŋana.
Mbiji yachimuna chamulambu windi wakukundaŋana yakasakililayi nachu akayidyi hohefuku dakayilambulayi, kushiyahu yakashiki nikubudidi nehi.
Neyi chimuna chamulambu windi wakekala wakudikana naNzambi, indi kwiji wamulambu wakudilambwila chakumuchima windi yomweni, akawidyi hefuku dakalambulayi chimuna chindi, yakashalahu wakayidyi tuhu hakucha;
kwinza mbiji yachimuna yakashalahu yakashika kwifuku damuchisatu akayishiti mukesi bwi-i.
Neyi mbiji yachimuna chamulambu windi wakukundaŋana akayidya nawa nimwifuku damuchisatu hiyakayiitejaku, hela wukulambula hiyakamufuukwila mwokuku; chakekali chuma chakushimana, muntu wakadyaku wakakoola kuluwa kwindi.
Mbiji yakakunka kuchuma hichuma chamajilu, kuyidya chinjila; akayishiti mukesi bwi-i. Hakwila mbiji yikwawu akayidyi kudi ajila ejima.
Mbiji yachimuna chamulambu wambala waYehova wakukundaŋana, muntu wakadyaku, iku saŋa adiyi wajilola, muntu owu hadi akwawu akamufumishuhu.
Muntu wakakunka kuchuma hichuma chamajilu, hela chamuntu, hela chakanyama, hela kuchuma chashimana, hakadya kumbiji yachimuna chamulambu wambala waYehova wakukundaŋana, muntu owu hadi akwawu akamufumishuhu.
Yehova wahosheli naMosi,
nindi, Hoshaku nawanyana kaIsarela, neyi, Manji aŋombi, hela amukoku, hela ampembi, enu kuyidya chinjila.
Manji akanyama wakudifwila, nimanji akanyama kamukoka, kukalakala nachu nyidimu yacheŋi akatwesha tuhu, ilaŋa kuyidya kutwesha nehi, chinjila.
Muntu wakadya manji akanyama kamulambulaŋawu Yehova mulambu wakulambula nakesi, muntu owu wakayidya, hadi akwawu akamufumishuhu.
Kudyahu mashi, hela akada hela akanyama munyikala yenu yejima, chinjila.
Muntu wakadyahu mashi, yena muntu owu hadi akwawu akamufumishuhu.
Yehova wahosheli naMosi,
nindi, Hoshaku nawanyana kaIsarela, neyi, Muntu wakamulambula Yehova chimuna chakuketula chamulambu windi wakukundaŋana, akaleti kudi Yehova mulambu windi wakuchimuna chamulambu windi wakukundaŋana.
Nyilambu yakumwilila Yehova nakesi akaleti kuchikasa chindi yomweni, akaleti nimanji niibwambu hamu, kulonda ibwambu akadizwiyaŋeshi, dakekali mulambu wakuzwiyaŋesha kumesu aYehova.
Kapristu akashiti manji hakameŋa kakulambwila bwi-i, ilaŋa ibwambu dakekalaŋa daAroni nawanyanindi amayala.
Mwendu wachidiilu wakuyimuna yamulambu wenu wakukundaŋana, mwakamwinkaŋa kapristu himulambu wakuleleka.
Wahadi anyana kaAroni wakalambula mashi anyilambu yakukundaŋana, nimanji ayu, diyi wakadyaŋa mwendu windi wachidiilu.
Muloŋa ibwambu dakuzwiyaŋesha, nimwendu wakuleleka, natambuli kwami kudi anyana kaIsarela, kuyimuna yanyilambu yawu yakukundaŋana, nenki dehi kapristu Aroni nawanyanindi amayala, hikudya kwawu kwahayanyaka kwakutambulaŋa kudi anyana kaIsarela.
Diyi yakudya yaAroni niyawanyanindi yakunyilambu yakumwilila Yehova nakesi hefuku dayiwayishiluwu kwikala atupristu
dimu mwashimwiniyi Yehova nindi akayinkaŋa kudi anyana kaIsarela mwifuku dayiwayishiliyi. Hikudya kwawu kwahayanyaka kumakiŋu ejima.
Diyi nshimbi yamulambu wakushita, niyamulambu wawuŋa, niyamulambu wahanshidi, niyamulambu wakutanya, niyakudikunjika, niyachimuna chamulambu wakukundaŋana;
yoyamulejeluwu Mosi kudi Yehova hampidi yaSinayi, mwifuku dalejeliyi anyana kaIsarela kumulambula Yehova, muchinkalampata chaSinayi.
Yehova wahosheli naMosi,
nindi, Twalaku Aroni nawanyanindi amayala hamu, niyuma yakuvwala, nimanji akuwayisha nachu, niŋombi weyala wamulambu wahanshidi, niyizamba yanyikoku yiyedi, niihebi damankendi akadi iluŋi;
wupompeshi antu ejima kuchisu chetenti dakubulakena.
Mosi welili mwomwamulejeliyi Yehova; antu apompeli kuchisu chetenti dakubulakena.
Mosi wayilili antu apompeli, nindi, Tiyenu chuma chanashimuniyi Yehova, nindi mwakachili.
Mosi waleteli Aroni nawanyanindi amayala, wayiwelesheli namenji.
Wamuvwikili chikowelu, wamukasili muya, wamuvwikili munkukumba, wamuvwikili niifwodi, wamukasili muya wefwodi wakutuŋa nawukalawenu, wakasili nachu ifwodi kumujimba windi.
Wamuvwikili chibwiiku; muchibwiiku washilumu niWurimi niTumimi.
Wamushilili chitambala kumutu windi; washili kumesu chikuŋu chawubasa chawuru, chochibaaba chajila; mwomwamulejeluwu Mosi kudi Yehova.
Mosi wanoneni manji akuwayisha nachu, wawayishili niTabanaka niyuma yadiŋumu yejima, wayijilikili.
Wayisampwilili hakameŋa kakulambwila mapampa katanu nakayedi, wawayishili nikameŋa niyuma yaku, nimbashila yeneni niitentaminu dayu, kulonda kuyijilika.
Manji akuwayisha nachu wayihuŋunwini hamutu waAroni, wamuwayishili, kulonda kumujilika.
Mosi waleteli anyana kaAroni amayala, wayivwikili yikowelu, wayikasili nyiya, wayivwikili nitusochi twawu; mwomwamulejeluwu Mosi kudi Yehova.
Waleteli ŋombi weyala wamulambu wahanshidi; Aroni nawanyanindi amayala anaŋikili makasawu hamutu waŋombi wamulambu wahanshidi.
Mosi wamujahili nakunona mashi, waloombeli kunseŋu jakameŋa kakulambwila namunu windi kwi-ndo, watookesheli kameŋa, wamwaŋilili mashi kwishina dakameŋa, wakajilikili kulonda kubuta nachu nshidi.
Wanoneni manji amwivumu ejima nichibutamuchima, ninshiya mujiyedi, nimanji aju, Mosi wayishitili hakameŋa bwi-i.
Ilaŋa ŋombi, nichitembi chindi, nimbiji yindi, niwufwachi windi, wayocheli mukesi kunsa yachiimba; mwomwalejeluwu Mosi kudi Yehova.
Washikijili chizamba chamukoku wamulambu wakushita; Aroni nawanyanindi amayala anaŋikili makasawu hamutu wamukoku.
Mosi wamujahili, wasampwilili mashi hakameŋa kakulambwila kwi-ndo.
Wahaboleli mukoku; Mosi washitili nimutu niyidi, nimanji bwi-i.
Wakoseli niyamwivumu ninyendu namenji; Mosi washitili mukoku wejima hakameŋa kakulambwila bwi-i; himulambu wakushita wevumba dadiwahi; himulambu wakumwilila Yehova nakesi; mwomwamulejeluwu Mosi kudi Yehova.
Washikijili chizamba chamukoku mukwawu, yowu mukoku wakudikunjika nachu kumudimu; Aroni nawanyanindi amayala anaŋikili makasawu hamutu wamukoku.
Mosi wamujahili; wanoneni mashi indi, wayómweni kunsa yetu daAroni dachidiilu, nikumunu wedimbanu wakuchikasa chindi chachidiilu, nikumunu wedimbanu wakumwendu windi wachidiilu.
Washikijili anyana kaAroni kwakwihi, Mosi wómweni mashi kunsa yamatu awu achidiilu, nikunyinu yamadimbanu yakumakasawu achidiilu, nikunyinu yamadimbanu yakunyendu yawu yachidiilu; Mosi wasampwilili mashi hakameŋa kakulambwila kwi-ndo.
Wanoneni nimanji, nimukila wamanji, nimanji amwivumu ejima, nichibutamuchima, ninshiya mujiyedi, nimanji aju, nimwendu wachidiilu.
Mwihebi damankendi akadi iluŋi dadiŋi kumesu aYehova, wanonenumu dinkendi dimu dakadi iluŋi, nidinkendi dikweti manji dimu, nikadinkendi kawubasa kamu, wayishili hamanji nihamwendu wachidiilu.
Washili yejima hamakasa aAroni, nihamakasa awanyanindi, wayizwiyaŋesheli himulambu wakuzwiyaŋesha kumesu aYehova.
Mosi wayifumishili kumakasawu, wayishitili hakameŋa kamulambu wakushita bwi-i; yadiŋi yakukunjika nachu kumudimu kulonda kuleta ivumba dadiwahi; himulambu wakumwilila Yehova nakesi.
Mosi wanoneni ibwambu, wadizwiyaŋesheli himulambu wakuzwiyaŋesha kumesu aYehova; didu iseka daMosi dakumukoku wamulambu wakukunjika nachu kumudimu; mwomwalejeluwu Mosi kudi Yehova.
Mosi wanonenuku manji akuwayisha nachu, nimashi adiŋi hakameŋa kakulambwila, wasampwilili nihadi Aroni, nihamahinindi, nihadi anyanindi, nihamahina awanyanindi kumu; wajilikili Aroni, nimahinindi, nianyanindi, nimahina awanyanindi kumu.
Mosi wayilili aAroni nawanyanindi, nindi, Telekelenu mbiji kuchisu chetenti dakubulakena; kwokwenoku diku kumwakayidiila namankendi adi mwihebi dakukunjika nachu, mwomunayilejeli nami, Akayidyaŋa kudi aAroni nawanyanindi amayala.
Nimbiji namankendi akushalahu mwakayocha mukesi.
Mumafuku atanu nayedi kwidika muchisu chetenti dakubulakena nehi, sampu mafuku akuyikunjika kumudimu anawanini dehi; muloŋa yena wakayikunjikaŋa kumudimu mafuku atanu nayedi.
Mutuneli lelu, dimu mwatulejeliyi Yehova kwila, kulonda kubuta nshidi yenu.
Mwakashakamaŋa kuchisu chetenti dakubulakena nimwaana niwufuku mafuku atanu nayedi; mwakahembaŋa izu danakaniyi Yehova kulonda mwakabuli kufwa; muloŋa dimu mwananlejuwu.
Aroni nawanyanindi elili yuma yejima yayilejeliyi Yehova kukanwa kaMosi.
Chelili ifuku damuchitanu nachisatu dinashiki dehi, Mosi hakutambika Aroni nawanyanindi amayala, niakulumpi awaIsarela;
hakumwila Aroni, nindi, Kwataku mwana kaŋombi weyala wamulambu wahanshidi, nichizamba chamukoku chamulambu wakushita; akadi ninaha hataminawu, wakayilambuli kumesu aYehova.
Wakayili anyana kaIsarela, neyi, Kwatenu chizamba champembi chamulambu wahanshidi; nimwana kaŋombi nimwana kamukoku, mwayedi wawu amwaka wumu, akadi hataminawu, amulambu wakushita;
niŋombi weyala nichizamba chamukoku, amulambu wakukundaŋana, kulonda kuyiketwila kumesu aYehova; nimulambu wawuŋa wakubomba namanji; muloŋa lelu Yehova wukumwekana kudenu.
Yuma yayilejeluwu kudi Mosi ayileteli kumesu etenti dakubulakena; chipompelu chejima chakundamini kwakwihi, chemeni kumesu aYehova.
Mosi wayilili nindi, Tiyenu chuma chanayilejiyi Yehova nindi mwakachili kulonda lubanji lwakulema kwaYehova lumwekani kudenu.
Mosi wamwilili Aroni, nindi, Kundamaku kukameŋa kakulambwila, wulambuli nimulambu weyi wahanshidi, nimulambu weyi wakushita, wili niyakubuta nachu nshidi yeyeyi aweni niyakubuta nachu nshidi yawantu; wulambuli mulambu wawantu, wuyilili antu yakubuta nachu nshidi yawu; mwomwatulejeliyi Yehova.
Nochu Aroni wakundamini kukameŋa kakulambwila, wajahili mwana kaŋombi wamulambu wahanshidi, wayomwenindi.
Anyana kaAroni ashikijili mashi kudi yena; yena watumpikili munu windi mumashi, wayiloombeli kunseŋu jakameŋa kakulambwila, wamwaŋilili mashi kwishina dakameŋa;
ilaŋa manji, ninshiya, nichibutamuchima chamulambu wahanshidi, wayishitili hakameŋa bwi-i; mwomwamulejeluwu Mosi kudi Yehova;
nimbiji, nichitembi, wayocheli hakesi bwi-i kunsa yachiimba.
Wajahili nimulambu wakushita, anyana kaAroni amuleteleli mashi kwakwihi, wayisampwilili hakameŋa kakulambwila kwi-ndo.
Amuleteleli mulambu wakushita kwakwihi, hachidi hachidi, nimutu, wayishitili hakameŋa bwi-i.
Wakoseli niyamwivumu ninyendu, wayishitili bwi-i hewulu damulambu wakushita hakameŋa kakulambwila.
Waleteli kwakwihi mulambu wawantu, hakukwata nimpembi yamulambu wawantu wahanshidi, hakumujaha, hakumulambwila nshidi neyi hakusambila.
Waleteli mulambu wahanshidi kwakwihi, wawulambwili mwomwelilaŋawu.
Waleteli nimulambu wawuŋa kwakwihi, wanonenumu chikasa to-o, wawushitili hakameŋa kakulambwila bwi-i, wabombeleli kumulambu wakushita wabudidi.
Wajahili nawa niŋombi, nimukoku, hiyimuna yamulambu wakukundaŋana yakuketwila antu; anyana kaAroni amuleteleli mashi kwakwihi, hakuyisampwila hakameŋa kakulambwila kwi-ndo,
nimanji aŋombi, nimanji amukoku, nimukila wamanji, nimanji abutaŋa hayuma yamwivumu, ninshiya, nichibutamuchima;
ashili manji hamabwambu, ashitili manji hakameŋa kakulambwila bwi-i;
Aroni wazwiyaŋesheli nimabwambu nimwendu wachidiilu kumesu aYehova himulambu wakuzwiyaŋesha, mwomwayilejeliyi Mosi.
Aroni wayolweleli antu makasindi kwiwulu, wayikiswilili nkisu hakukunkumuka kwayiliyi nakulambula mulambu wahanshidi, nimulambu wakushita, nimulambu wakukundaŋana.
AMosi naAroni eŋilili mwitenti dakubulakena, edikilumu ayikiswilili antu, nilubanji lwakulema kwaYehova lwamwekeni kudi antu ejima.
Kudi Yehova kwafumini kesi, kanoŋesheli nimulambu wakushita nimanji adiŋi hakameŋa kakulambwila, chachimwenuwu antu ejima, akalokeli adimbokeli chamesu awu heseki.
 ANadabi naAbihu, anyana kaAroni amayala, anoneni yeŋa yakwochela insensi iwu nachindi iwu nachindi, ashilumu kesi, hakesi ashiluhu insensi, alambwili kumesu aYehova kesi kacheŋi kabulili kuyilejawu kudi Yehova.
Kudi Yehova kwafumini kesi, kayinoŋesheli, afwili kumesu aYehova.
Mosi hakumwila Aroni, nindi, Tiya chanahoshiyi Yehova, nindi,
Mosi watambikili aMishayeli naElizafwana, anyana kaUziyeli, mandumi yaAroni; hakuyila nindi, Kundamenu kwakwihi, sendenu anakwenu muyifumishi kwaduwu, kwakwihi namalala, muyiidishi muchiimba.
Dichi akundamini kwakwihi, ayiidishili muchiimba iku chochavwalawu yikowelu yawu; mwomwahosheliyi Mosi.
Mosi hakumwila Aroni nawanyanindi amayala aEleyazari naItamari, nindi, Enu kuvuula kunyitu hela kutabula yuma yenu yakuvwala chinjila, kulonda mubuli kufwa, niantu ejima abuli kumona kuzuwa. Ilaŋa yilekenu anakwenu mutaŋa waIsarela wejima, adilili hansaŋu yakesi kanochiyi Yehova.
Enu bayi mwakedika muchisu chetenti dakubulakenaku, mwakenza kafwa, muloŋa hanyijimba yenu hadi manji aYehova ayiwayishawu. Elili mwomwayilejeliyi Mosi.
Yehova wahosheli naAroni,
nindi, Hela eyi, hela anyaneyi wudi nawu, chimukwiŋilaŋa mwitenti dakubulakena bayi munwaŋa hela vinyu hela walwaku, mwakenza kafwa, hichidika chenu chahayanyaka nikumakiŋu ejima;
kulonda mwakatweshaŋa kwambula yajila nayabula kujila, niyamajilu nayitooka;
kulonda mwakatweshaŋa kutaŋisha anyana kaIsarela yidika yejima yayilejeliyi Yehova kukanwa kaMosi.
Mosi wahosheli naAroni nawanyanindi amayala asheluku, wowu aEleyazari naItamari, nindi, Tambulenu mulambu wawuŋa wakadi iluŋi, washala kunyilambu yakumwilila Yehova nakesi, mwakawudiili kumbadi yakameŋa kakulambwila, muloŋa wasweja kujila;
mwakawudiila kwajila, muloŋa wambala weyeyi nawanyaneyi amayala, wakunyilambu yakumwilila Yehova nakesi; muloŋa dimu mwananlejuwu.
Niibwambu dakuzwiyaŋesha, nimwendu wakuleleka, mwakayidiilaŋa mwiluŋa dajila, nineyi nianyaneyi amayala, nianyaneyi awambanda; muloŋa anakwinkiyi dehi yeyi nawanyaneyi amayala, yakuyimuna yanyilambu yawanyana kaIsarela yakukundaŋana.
Nimwendu wakuleleka, niibwambu dakuzwiyaŋesha, akayileti hamu nanyilambu yamanji yakwila nakesi, kulonda kuyizwiyaŋeshaŋa himulambu wakuzwiyaŋesha kumesu aYehova; wakekalaŋa weyi nawanyaneyi amayala, wenu wahayanyaka; mwomwanayilejiyi Yehova.
Mosi hakukeŋakeŋa mpembi yamulambu wahanshidi, komana wochewa dehi bwi-i; hakuzuwa nawanyana kaAroni asheluku, aEleyazari naItamari,
nindi, Mulambu wahanshidi mwalekeladi kuwudiila kumalala? Muloŋa wasweja kujila, anayinkuwu dehi nawu wenu wakusendaŋa kuluwa kwachipompelu, wakubuta nachu nshidi kumesu aYehova.
Ochu mashi awu hiyayitwala mumalalaku, mutenowu mwawudiila mwomu mumalala munayileja dehi.
Aroni wahosheli naMosi, nindi, Tala, lelu analambuli kumesu aYehova nimulambu wawu wahanshidi nimulambu wawu wakushita; niyumiyi yinatuwani dehi, indi neyi nadya mulambu wahanshidi lelu chadi kuwaha kumesu aYehova?
Mosi chanatiyiyi mwenomu awunda nikumuchima.
Yehova wahosheli naMosi naAroni,
hakuyila nindi, Hoshaku nawanyana kaIsarela, neyi, Tiyenu anyama imwakadyaŋa hadi anyama ahamaseki ejima.
Hadi anyama mwakadyaŋahu wowu akweti yikwa yaambuka chikupu, abukulaŋa.
Hakwinza wena abukulaŋa hela aambuka yikwa, tiyenu nawa imwakabula kudya, ŋameli chakubukula wabukulaŋa, ilaŋa hakweti yikwaku, kudenu wamajilu;
nichibatata, chakubukula wabukulaŋa, ilaŋa hakweti yikwaku, kudenu wamajilu,
nikachinchi chakubukula wabukulaŋa, ilaŋa hakweti yikwaku, kudenu wamajilu,
niŋulu, chayikwa waambuka chikupu, kwinza kubukula habukulaŋaku, kudenu wamajilu.
Kudenu kudya mbiji yawu, hela kukunka wafwa dehi chinjila.
Tiyenu amumenji imwakadyaŋa, ejima adi mumajiya, nimutuluŋalwiji, nimutuloŋa, akweti nimazàŋu nimakàlu, diwu imwakadyaŋa.
Amutuluŋalwiji namutuloŋa, amomi ejima ekala mumenji abula mazàŋu namakàlu, kudenu hiyishimashima hohu;
mwakayimonaŋa kwenu nenu hiyishimashima hohu, kudya mbiji yawu chinjila, hela afwa dehi mwakayimonaŋa kwenu nenu hiyishimashima hohu.
Amumenji ejima abula hela mazàŋu hela makàlu kudenu hiyishimashima hohu.
Tiyenu atuda imwakamonaŋa nenu ayishimashima; kuyidya chinjila, ayishimashima hohu, mbuulu, niikubi, niikubi wiyila;
nichiyimbi, niamakwawu amufwana, mwahita nyichidi yawu;
nimakololu ejima mwahita nyichidi yawu;
niikuŋu, nichinsweŋi, nikakoji niamakwawu amufwana mwahita nyichidi yawu;
nikampoŋoji, nikasafu, nichikuŋulu;
niikuŋu wutooka, niikuŋu wamuchinkalampata, ninkwaji;
nimunkoloŋa, nikanaŋampemba, niamakwawu amufwana mwahita nyichidi yawu, nisusutenu, nikatata.
Ejima akweti mpuula azalalaŋa endelaŋa hanyendu yawu yejima yiwana, kudenu hiyishimashima hohu.
Tiyenu yimwakadyaŋa ayuma akweti mpuula azalalaŋa endelaŋa hanyendu yawu yejima yiwana, akweti nyendu yakumotoka nachu hamaseki;
nikabola mwahita nyichidi yindi, niibobola mwahita nyichidi yindi, niizenzi mwahita nyichidi yindi, nimpasu, mwahita nyichidi yindi, mwakayidyaŋa tuhu kwenu.
Kwinza ayuma acheŋi ejima akweti mpuula, azalalaŋa, akweti nyendu yiwana, kudenu hiyishimashima hohu.
Yumiyi diyi yakayiletela kujilola, yowu wakakunka afwa dehi akekali wajilola hohu nikumelela;
yowu wakasenda yafwa dehi akakosi yuma yindi yakuvwala, akekali wajilola hohu nikumelela.
Anyama ejima aambuka yikwa ilaŋa yikwa yawu hiyaambuka chikupuku, abulaŋa kubukula, kudenu amajilu, antu ejima akayikunka akekali ajilola.
Anyama ejima amafumbu, kudenu amajilu, yowu wakakunka wafwa dehi akekali wajilola hohu nikumelela.
Wákasenda wafwa akakosi yuma yindi yakuvwala, akekali wajilola hohu nikumelela; anyamawa kudenu amajilu.
Tiyenu yuma yendaŋa hamaseki yimukumona nenu yamajilu; kabunshi, nimulondanjanja, niibulu nichitombu mwahita nyichidi yawu,
munsulu ninyichidi yindi nimusenvu, niiloŋolu.
Wenawa diwu imwakamona nenu amajilu hadi yuma yejima yazalalaŋa; yowu wakakunka wafwa dehi akekali wajilola hohu nikumelela.
Neyi wumu wamuchidiwu wafwa dehi wukuholokela hachuma hela chamutondu hela mahina, hela chitembi hela mutokoma, hela chuma hichuma chakalakalaŋawu nachu mudimu, chakekali chamajilu. Akachishi mumenji nikumelela, hichakatooka.
Neyi wakaholokela muyuma yewumba, yuma yejima yidumu yakekali yamajilu, yumoyu yewumba mwakayifumpa yejima.
Yakudya yakusampukila menji owu afuma muchuma chewumba chenochu yikwikala yamajilu. Hela menji adumu akwikala amajilu.
Hela chikunku chanona wafwa chikuholokela hela hejiku dampaku hela hejiku dakusha jinuŋu jikwikala jamajilu, wakayifumpa puchi puchi. Kudenu akekala amajilu.
Ilaŋa neyi hikaseloki, hela mwakuswekela menji, saŋa yatookela; ilaŋa muntu wakakunka wafwa dehi wamuchidiwu wakekala wajilola.
Neyi kachuma kakumujimba wawafwa dehi wamuchidiwu kakaholokela hambutu yakutùmba yakukeŋa kutùmbawu, saŋa yatookela.
Ilaŋa neyi hambutu ashahu dehi menji, nikachuma kakumujimba wawafwa dehi kakuholokelahu, kudenu yineli dehi yamajilu.
Neyi kanyama kimwadyaŋa kakadifwila, yowu wakakákunka wakekala wajilola nikumelela.
Yowu wakadya mbiji yaku akakosi yuma yindi yakuvwala akekali wajilola nikumelela; hela yena wakakasenda akakosi yuma yindi yakuvwala, akekali wajilola hohu nikumelela.
Atububu ejima azalalaŋa hamaseki hiyishimashima, chinjila kuyidya.
Hela akwendela hamavumu, hela akwendela kumakasa nanyendu, hela akweti nyendu yayivulu kafwampi ejima azalalaŋa hamaseki, bayi mwakayidyaku muloŋa hiyishimashima kwawu.
Bayi mwakadijilola nayuma yazalalaŋaku, hela kudilisha ajilola mwakenza kaditamisha nawu.
Muloŋa ami yami Yehova Nzambi yenu, dichi dijilikenu mwikali ajila; muloŋa ami najila; bayi mwakaditamisha nachuma hichuma chazalalaŋa chikwenda hamasekuku.
Muloŋa yami Yehova nayifumishili mwituŋa daEjipitu niikali Nzambi yenu; dichi dinu chiŋa mwakekalaŋa ajila, muloŋa ami najila.
Mwenimu dimu munshimbi yakanyama, nikada, niamomi ejima endaŋa mumenji, niatububu ejima azalalaŋa hamaseki;
kulonda kwambula chuma chatama nachuma chitooka, nichuma chachumi chikutwesha kudyawu nachuma chachumi chikubula kudyawu.
Yehova wahosheli naMosi,
nindi, Hoshaku nawanyana kaIsarela, neyi, Neyi mumbanda wukubaaba ivumu, hakuvwala mwana weyala, henohu akekali wamajilu mafuku atanu nayedi; mwomwekalila mafuku akatilaŋayi hayilaŋayi kwitala dikwawu dimu mwakekalilayi wamajilu.
Hefuku damuchitanu nachisatu akamwadiki mwana.
Mumbanda akashakami mafuku makumi asatu nasatu (33) namashi indi nichakaditookeshayi; bayi akakunka kuchuma chajilaku, hela kwiŋila muchipaŋu chaNzambuku, chiŋa mafuku indi akuditookesha anawanini.
Ilaŋa neyi wukuvwala mwana wamumbanda, henohu akekali wamajilu nyilungu yiyedi neyi hayilaŋayi kwitala dikwawu, wakashakama mafuku makumi atanu nadimu (66) namafuku atanu nadimu namashi indi nichakaditookeshayi.
Neyi mafuku akuditookesha, hela amwana weyala, hela amwana wamumbanda anawanini, akaleti kudi kapristu kuchisu chetenti dakubulakena, mwana kamukoku wamwaka wumu wamulambu wakushita, nimwana kakapompa, indi kwiji katela, kamulambu wahanshidi.
Yena kapristu akayilambuli kumesu aYehova, akamwilili yakubuta nachu majilu, akamutookeshi namashi indi anahiti. Mwenimu dimu munshimbi jamumbanda wukuvwala hela mwana weyala hela mwana wamumbanda.
Neyi haheta chakuleta mwana kamukokuku, akakwati hela tutela tuyedi, hela anyana katupompa ayedi, kamu kamulambu wakushita, kakwawu kamulambu wahanshidi; kapristu akamwilili yakubuta nachu majilu, akatooki.
Yehova wahosheli naMosi naAroni,
nindi, Neyi muntu wakamona mwikowa damujimba windi munanani, indi kwiji hanasaluki, indi kwiji mudi ibeŋa ditokoloka, neyi mwikowa damujimba windi mudi musoŋu wekowa, akamuleti kudi kapristu Aroni, hela kudi mwanindi wumu wakapristu.
Kapristu akatali hamusoŋu windi wudi mwikowa damujimba; neyi wuvuji wudi mumusoŋu wunabalumuki wutooka, neyi musoŋu wunamwekani neyi kuhanuka mwikowa damujimba windi, himusoŋu wekowa; kapristu akamutali, akamuteni nindi wamajilu.
Neyi ibeŋa ditokoloka dikutooka to-o mwikowa damujimba windi, neyi kumwekana kuhanuka mwikowa nehi, niwuvuji wuduhu kubalumuka kutooka nehi, kapristu akamwenzeleli mukwamusoŋu mwitala mafuku atanu nayedi.
Kapristu akamutali hefuku damuchitanu nachiyedi; neyi wakamona musoŋu wunemani dehi hamu, nimusoŋu kuswila mwikowa nehi, kapristu akamwenzeleli cheŋi mwitala mafuku atanu nayedi.
Hefuku damuchitanu nachiyedi kapristu akamutali cheŋi, neyi wukutala musoŋu hiwukufuwala, nimusoŋu kuswila mwikowa nehi, henohu kapristu akamuteni nindi natooki, dadiŋi ibaba hohu, akakosi mahinindi, akatooki.
Kufuma hadimwekesheliyi kudi kapristu kulonda kumutookesha, neyi ibaba dikuswila mwikowa, akadimwekeshi cheŋi kudi kapristu.
Kapristu akatali, neyi wakamona ibaba dinaswili mwikowa, henohu kapristu akamuteni nindi wamajilu, himusoŋu wekowa.
Neyi musoŋu wekowa wudi namuntu, henohu akamuleti kudi kapristu.
Kapristu akatali, neyi wakamona mwikowa munanani, mutooka, niwuvuji wunabalumukilumu wutooka, munanani himukumwekana musunyi nge-e,
himusoŋu wawukulu mwikowa damujimba windi, kapristu akamuteni nindi wamajilu, bayi akamwenzelela mwitalaku, muloŋa wamajilu.
Neyi musoŋu wukwidika mwikowa, hiwukupambila mwikowa dejima danowu wukweti musoŋu, kufumisha kumutu windi ndo-o nikunyendu yindi hejima hakutala kapristu,
henohu kapristu akatali chachiwahi, akamoni neyi musoŋu wunamupambili mumujimba windi wejima ndo-o, akamuteni mukwamusoŋu wekowa nindi natooki; wejima wunabalumuki wutooka, natooki.
Ilaŋa neyi mudi yena mwakamwekana musunyi nge-e, akekali wamajilu.
Kapristu akatali hamusunyi wange-e, akamuteni nindi wamajilu, musunyi wange-e wamajilu, himusoŋu wekowa.
Ilaŋa neyi musunyi wange-e wukubalumuka cheŋi, hiwukubalumuka wutooka, henohu akenzi cheŋi kudi kapristu,
nikapristu akamutali cheŋi. Neyi wakamona musoŋu wunabalumuki wutooka, kapristu akamuteni mukwamusoŋu nindi natooki; natooki dehi.
Neyi ihuti didi mwikowa damujimba hidikukusuka,
muna mwadiŋi ihuti himukunana, himukutooka, indi kwiji himukwila ibeŋa ditokoloka, iku neyi dichinana, iku neyi ditooka, henohu akadimwekeshi kudi kapristu.
Kapristu akatali, neyi wakamona ibeŋa dinamwekani neyi dikufuwala mwikowa, niwuvuji wuduhu wunabalumuki wutooka, henohu kapristu akamuteni nindi wamajilu; himusoŋu wekowa wunedikili mwihuti.
Ilaŋa neyi kapristu wakatalahu wakamona wuvuji wutooka hosi, hidinahanuki mwikowaku, ilaŋa hidikufuwala, henohu kapristu akamwenzeleli mwitala mafuku atanu nayedi;
neyi ibeŋa dikuya nakuswila mwikowa, henohu kapristu akamuteni nindi wamajilu, himusoŋu.
Ilaŋa neyi ibeŋa ditokoloka dikwimana hohadu, nikuswila nehi, hichibata chehuti; kapristu akamuteni nindi natooki.
Neyi ikowa damujimba dikwiha nakesi, nimusunyi wunahi wukubalumuka ibeŋa ditokoloka, iku neyi dichinana, iku neyi ditooka, indi kwiji ditooka chikupu,
henohu kapristu akataluhu. Neyi wakamona wuvuji wudi mwibeŋa ditokoloka hiwukubalumuka wutooka, niibeŋa hidikumwekana neyi dinahanuki mwikowa, himusoŋu wekowa wakudisambwisha, wunedikili hahiliyi; kapristu akamuteni nindi wamajilu, himusoŋu wekowa.
Ilaŋa neyi kapristu wakatalahu, neyi wakamona mwibeŋa ditokoloka mwosi wuvuji wutooka, niibeŋa hidinahanuki mwikowaku, ilaŋa hidikufuwala, henohu kapristu akamwenzeleli mwitala mafuku atanu nayedi.
Hefuku damuchitanu nachiyedi kapristu akamutali, neyi ibeŋa hidikuya nakuswila mwikowa, henohu kapristu akamuteni nindi wamajilu, himusoŋu wekowa wakudisambwisha.
Neyi ibeŋa ditokoloka dikwimana hohadu, kuya nakuswila mwikowa nehi, ilaŋa didi nakufuwala, hahiliyi hananani tuhu, kapristu akamuteni nindi natooki; hichibata chahiliyi.
Hela iyala hela mumbanda neyi wukweti musoŋu hela kumutu hela kuwevu,
henohu kapristu akatali musoŋu. Neyi wakamona wunamwekani neyi wunahanuki mwikowa, himudi nsuki japepela jichinana, henohu kapristu akamuteni nindi wamajilu, himusoŋu wekowa hela wakumutu hela wakuwevu.
Neyi kapristu wakatala hamusoŋu, neyi wakamona wunamwekani neyi hiwunahanuki mwikowaku, mwosi ninsuki jiyilaku, henohu kapristu akamwenzeleli mukwamusoŋu mwitala mafuku atanu nayedi.
Hefuku damuchitanu nachiyedi kapristu akatali musoŋu, neyi wakamona musoŋu wunabuli kuswila, mwosi nsuki jichinana, nimusoŋu hiwukumwekana neyi wunabuli kuhanuka mwikowa,
akamutewuli, ilaŋa bayi hamusoŋuku; kapristu akamwenzeleli cheŋi mukwamusoŋu mwitala mafuku amakwawu atanu nayedi.
Hefuku damuchitanu nachiyedi kapristu akatali cheŋi hamusoŋu, neyi wakamona musoŋu wunabuli kuswila mwikowa, hiwukumwekana neyi wunabuli kuhanuka mwikowa, henohu kapristu akamuteni nindi natooki. Akakosi mahinindi, akatooki.
Ilaŋa neyi natooki dehi, nkumininaku musoŋu hiwukuya nakuswila cheŋi mwikowa,
kapristu akamutali; neyi wakamona musoŋu wunaswili mwikowa, kapristu bayi akakeŋakeŋa nsuki jichinanaku, wamajilu kwindi.
Ilaŋa neyi wakamona musoŋu wunemani hamu, munameni ninsuki jiyila, musoŋu wunakusuki, natooki kwindi, kapristu akamuteni nindi natooki.
Hela iyala hela mumbanda neyi mwikowa damujimba windi mudi mabeŋa atokoloka, kafwampi mabeŋa atooka, akejima,
henohu kapristu akataluhu; neyi wakamona mabeŋa atokoloka adi mwikowa damujimba windi hiyakutooka chanti, hiihuji tuhu, dinediki mwikowa; natooki.
Neyi nsuki jamuntu jikuhuluka kumutu windi, wukweti ibala, natooki.
Neyi nsuki jindi jikuhuluka kumutu windi kumesu, wukweti ibala dakwihama, natooki.
Ilaŋa neyi mwibala dakumutu, indi kwiji mwibala dakwihama, mudi musoŋu iku neyi wuchinana iku neyi wutooka, himusoŋu wekowa wunedikili mwibala dakumutu windi, indi kwiji mwibala dakwihama dindi.
Henohu kapristu akamutali; neyi wukumona mwibala dakumutu windi, indi kwiji mwibala dakwihama dindi, munanani musoŋu iku neyi wuchinana iku neyi wutooka, wunamwekani mwikowa damujimba neyi musoŋu wekowa,
himukwamusoŋu wekowa wakudisambwisha, wamajilu kwindi. Chalala kapristu akamuteni nindi wamajilu, musoŋu windi wudi kumutu windi.
Muntu wukweti musoŋu wafwana neyi wambumba akavwalaŋa mahina ataboka, nsuki jindi jesasa hohu, akabuti kukanwa kindi, akabilelaŋa nindi, Majilo! Majilo!
Mafuku ejima akekalayi namusoŋu akekali wamajilu hohu; wamajilu kwindi; akashakamaŋa kankawindi, hanzi yachiimba.
Niihina dakuvwala nawa neyi dinatami nakabuwa, hela hiihina dawuvuji, hela hiihina dawanda,
neyi wudi munjila yehina hela munketula, hela yehina dawanda, hela yehina dawuvuji, hela wudi muchitembi chacheni, hela wudi muchitembi chakutuŋa chuma;
neyi musoŋu wunamwekani neyi menji amatamba, indi kwiji neyi wuchinanaku chanti, hela mwihina hela muchitembi, hela munjila yehina hela munketula, hela muchitembi chakutuŋa chuma, himusoŋu, chiŋa akamuleja kapristu.
Kapristu akatali hamusoŋu, chuma chikweti musoŋu akachenzeleli mwitala mafuku atanu nayedi;
hefuku damuchitanu nachiyedi akatali hamusoŋu; neyi wakamona musoŋu wudi nakuya nakuswila mwihina dakuvwala, hela munjila yehina hela munketula, hela muchitembi chonsu chanatuŋuwu nachu chochu; himusoŋu wakukisaŋana, wamajilu.
Akochi ihina dakuvwala bwi-i, hela njila hela nketula, hela yehina dawuvuji, hela yehina dawanda, hela chitembi chakutuŋa chuma, yejima yikweti musoŋu, muloŋa himusoŋu wakukisaŋana; akayochi mukesi bwi-i.
Neyi kapristu wakatala wakamona musoŋu kuya nakuswila mwihina dakuvwala nehi, hela munjila hela munketula, hela muchitembi chakutuŋa chuma;
henohu kapristu akayileji akakosi chuma chikweti musoŋu, akachenzeleli cheŋi mwitala mafuku atanu nayedi;
neyi chuma chikweti musoŋu anachikosi dehi, kapristu akatali; neyi wakamona musoŋu mwomwawu hohu, nimusoŋu kuya nakuswila nehi, wamajilu; akachochi mukesi bwi-i. Chinadiiki tuhu hela neyi chinapeleki mukachi indi kwiji hewulu, chiŋa kwocha hohu.
Neyi kapristu wakatala, neyi wakamona musoŋu hiwukufuwala chanawukosuwu dehi, akawutabuli mwihina dakuvwala, hela muchitembi, hela munjila yehina hela munketula;
neyi wakamona musoŋu saŋa wamwekena mwihina dakuvwala, hela munjila hela munketula, hela muchitembi chakutuŋa. Chuma chikweti musoŋu, akachochi mukesi bwi-i.
Ihina dakuvwala, hela njila hela nketula, hela chitembi chakutuŋa chuma chiwakakosa, neyi musoŋu wunafumi dehi akayikosi nawa cheŋi kamuchiyedi, yakatooka.
Yeniyi diyi nshimbi yamusoŋu wakudisambwisha wakwihina dakuvwala hela dawuvuji hela dawanda, hela munjila yehina hela munketula, hela muchitembi chakutuŋa chuma, yakutena nawu, chinatooki hela chamajilu.
Yehova wahosheli naMosi,
nindi, Tiya nshimbi yamukwamusoŋu wekowa yamwifuku dakumutookesha. Nawu, Akamuleti kudi kapristu.
Kapristu akafumi muchiimba; akatali, neyi wakamona musoŋu wekowa wunamufumi dehi,
kapristu akayileji kumukwatila akukeŋa kutookeshawu atuda amomi iyadyaŋawu ayedi, akanoni nimutondu wamusida, niwanda wuchinana, nimutuntamu.
Kapristu akayileji kujahila kada wumu munuŋu yewumba, hewulu damenji adi nakuhita;
hakwila kada wamumi akamunoni, nimutondu wamusida, niwanda wuchinana, nimutuntamu, akayijimiki hamu nakada wamumi mumashi akada anajahiluwu hewulu damenji adi nakuhita;
owu akukeŋa kutookeshawu musoŋu wekowa akamusampwili mapampa katanu nakayedi, akamuteni nindi natooki, kada wamumi akamuumbuku akayi tuhu mumpata.
Owu akukeŋa kutookeshawu akakosi mahinindi, akatewuli nsuki jindi jejima, akaweli mumenji, akatooki; neyi neli dehi chochochu akeŋili muchiimba, ilaŋa akakamaŋa hanzi yetenti dindi mafuku atanu nayedi.
Hefuku damuchitanu nachiyedi akatewuli nsuki jindi jejima kumutu windi, niwevu windi, ninkuŋu jindi, akatewuli kafwampi joji nsuki jindi jejima; akakosi mahinindi, akaweli mumenji, akatooki.
Hefuku damuchitanu nachisatu akakwati anyana kanyikoku ayizamba akadi hataminawu ayedi, nimwana kamukoku wamukaji wamwaka wumu wakadi hataminayi, akanoni mahebi asatu awuŋa walembuluka wamulambu wawuŋa, wakubomba namanji, nichipunda chamanji chimu;
owu kapristu wakamutookesha akamushi owu muntu akukeŋa kutookeshawu, niyumoyu, kuchisu chetenti dakubulakena, kumesu aYehova.
Kapristu akanoni mwana kamukoku wachizamba wumu, akamulambuli himulambu wakutanya, nichipunda chamanji, akayizwiyaŋeshi kumesu aYehova, himulambu wakuzwiyaŋesha.
Mwana kamukoku wachizamba akamujahili kwajahilaŋawu mulambu wahanshidi nimulambu wakushita, mwomu muchipaŋu; muloŋa neyi chiwuneli mulambu wahanshidi wambala wakapristu, dichi chiwuneli nimulambu wakutanya, wasweja kujila.
Hamashi amulambu wakutanya kapristu akanonuhu, akamwómoni owu akukeŋa kutookeshawu kunsa yetu dindi dachidiilu, nikumunu wedimbanu wakuchikasa chindi chachidiilu, nikumunu wedimbanu wakumwendu windi wachidiilu;
kapristu akanoni manji muchipunda, akahuŋunwini muchikasa chindi yomweni chachimunswa;
kapristu akatumpiki munu windi wachidiilu mumanji adi muchikasa chindi chachimunswa, akasampwili manji namunu windi kumesu aYehova mapampa katanu nakayedi.
Hamanji akushalahu muchikasa chindi kapristu akanonuhu, akamwómonuwu owu akukeŋa kutookeshawu kunsa yetu dindi dachidiilu, nikumunu wedimbanu wakuchikasa chindi chachidiilu, nikumunu wedimbanu wakumwendu windi wachidiilu, hohamashi amulambu wakutanya;
manji adi muchikasa chakapristu anashaluhu akayihuŋunwini hamutu wanowu akukeŋa kutookeshawu; kapristu akamwilili yakubuta nachu majilu kumesu aYehova.
Kapristu akalambuli mulambu wahanshidi, akeli yakubuta nachu majilu anowu akukeŋa kutookeshawu nanochu chadiŋiyi wamajilu; nkumininaku akajaha nichimuna chamulambu wakushita.
Kapristu akalambuli nimulambu wakushita, nimulambu wawuŋa hakameŋa kakulambwila; kapristu akamwilili yakubuta nachu majilu, akatooki.
Neyi hikazweŋi, nakaŋanyi yuma yejimoyu, akakumini dakukwata kwamwana kamukoku wachizamba, wamulambu wakutanya wakuzwiyaŋesha, kulonda kumwilila yakubuta nachu majilu, akanoni niihebi dimu dawuŋa walembuluka wakubomba namanji, wamulambu wawuŋa, nichipunda chamanji;
akakwati nitutela tuyedi, hela anyana katupompa ayedi, wowu anamoniyi wowu, wumu wamulambu wahanshidi, mukwawu wamulambu wakushita.
Hefuku damuchitanu nachisatu akaleti yumoyu kudi kapristu, kumesu aYehova, kuchisu chetenti dakubulakena, kulonda kumutookesha.
Kapristu akanoni mwana kamukoku wamulambu wakutanya, nichipunda chamanji, kapristu akayizwiyaŋeshi himulambu wakuzwiyaŋesha kumesu aYehova;
akajahi nimwana kamukoku wamulambu wakutanya, hamashi amulambu wakutanya kapristu akanonuhu, akamwómonuwu owu akukeŋa kutookeshawu kunsa yetu dindi dachidiilu, nikumunu wedimbanu wakuchikasa chindi chachidiilu, nikumunu wedimbanu wakumwendu windi wachidiilu.
Kapristu akahuŋunwini manji muchikasa chindi yomweni chachimunswa;
manji adi muchikasa chindi chachimunswa kapristu akanonuhu antesha, akayisampwili namunu windi wakuchidiilu kumesu aYehova mapampa katanu nakayedi.
Kapristu akanonuhu manji amakwawu adi muchikasa chindi, akamwómonuwu owu akukeŋa kutookeshawu kunsa yetu dindi dachidiilu, nikumunu wedimbanu wakuchikasa chindi chachidiilu, nikumunu wedimbanu wakumwendu windi wachidiilu, hohamashi amulambu wakutanya.
Manji adi muchikasa chakapristu anashaluhu akahuŋunwini hamutu wanowu akukeŋa kutookeshawu, kulonda kumwilila yakubuta nachu majilu kumesu aYehova.
Akalambuli katela kamu, hela mwana kakapompa wumu, yowu anamoniyi yowu;
wumu wamulambu wahanshidi, mukwawu wamulambu wakushita, wowu anamoniyi wowu, nimulambu wawuŋa hamu, kapristu akeli yakubuta nachu majilu anowu akukeŋa kutookeshawu kumesu aYehova.
Yeniyi diyi nshimbi yamukwamusoŋu wekowa nakaŋanyi yakuditookesha nachu.
Yehova wahosheli naMosi naAroni,
nindi, Chimwakashika mwituŋa daKenani dinukuyinka mwakadiheti denu, neyi nakasha musoŋu wakudisambwisha mwitala damwituŋa denu dimwakaheta,
yenowu wukweti itala akenzi nakumuleja kapristu, nindi, Namoni mwitala mudi neyi musoŋu.
Hachidiyi kapristu kanda eŋili nakutala musoŋu, kapristu akayileji kwidisha yuma yidi mwitala, kulonda yuma yejima yidi mwitala yakabuli majilu; nkumininaku kapristu akeŋili nakutala mwitala.
Akatali musoŋu, neyi wakamona musoŋu wunapokoli pokoli mumbaŋu yetala, iku neyi menji amatamba, iku neyi kuchinana, nimusoŋu wunamwekani neyi wuneŋili mumbaŋu,
kapristu akediki mwitala, akayi kuchisu chetala, akenzeli itala mwakahiti mafuku atanu nayedi.
Kapristu akenzi cheŋi hefuku damuchitanu nachiyedi, akatali. Neyi wakamona musoŋu wudi nakuya nakuswila mumbaŋu jetala,
kapristu akayileji nindi, Fumishenumu malola akweti musoŋu, akayinatili kunsa yamukala kwizalelu.
Akayileji akakooli itala mukachi kwi-ndo, nimaseki anakooluwu akayimwaŋili kunsa yamukala kwizalelu.
Akanoni malola acheŋi, akayihiŋishi mwadiŋi malola amakwawu; akanoni maseki acheŋi, akasoti itala.
Hakela nafumishi dehi malola, nakooli dehi itala, nadisoti dehi, kutala musoŋu hiwukwinza cheŋi nakwidika mwitala,
kapristu akeŋilumu nakutala, neyi wakamona musoŋu wunayi nakuswila mwitala, himusoŋu wakukisaŋana itala; dinekali damajilu.
Odu itala akadisandi, nimalola adu, ninyitondu yadu, nimaseki etala dejima, akayifumishi hamukala, akayitwali kwizalelu.
Muntu wakeŋila mwitala hakela anadenzeli dehi, akekali wamajilu hohu nikumelela.
Nimuntu wakakama mwitalodu akakosi mahinindi; ninowu wakadiila mwitalodu akakosi mahinindi.
Hakela itala anadisoti dehi, nikapristu nenzi dehi nakuditala, neyi namoni musoŋu hiwunayi nakuswila mwitalaku, kapristu akateni itala nindi dinatooki dehi, nanochu chimunakusuki dehi musoŋu.
Akakwati tuda tuyedi, nimutondu wamusida, niwanda wuchinana, nimutuntamu, kulonda kutookesha nachu itala.
Kada kamu akakajahili munuŋu yewumba, hewulu damenji adi nakuhita;
akanoni mutondu wamusida, nimutuntamu, niwanda wuchinana, nikada kakomi, akayijimiki mumashi akada kanajahuwu, nimumenji adi nakuhita, akasampwili itala mapampa katanu nakayedi;
akatookeshi itala namashi akada, namenji adi nakuhita, nakada kakomi, namutondu wamusida, namutuntamu, nawanda wuchinana.
Kada kakomi akakombuku, kakafumi hamukala kakayi mumpata; dimu mwakelilayi yakubuta nachu majilu etala; dakatooka.
Jeniji diji nshimbi jamusoŋu wekowa muwahitila mwejima,
niyamusoŋu wehina dakuvwala, niyetala;
niyakunana, niyachibata, niyebeŋa ditokoloka,
kulonda kuyileja nihadi majilu nihanatooki; diji nshimbi janyisoŋu yakudisambwisha.
Yehova wahosheli naMosi naAroni,
nindi, Hoshenu nawanyana kaIsarela, muyili nenu, Neyi kudi muntu wapwekaŋa kumujimba windi, neli dehi wamajilu nanochu chanapwekiyi.
Tiyenu mwakakwatilayi majilu omu mwakapwekelayi; neyi kumujimba windi kukupweka, hela neyi kumujimba windi kukujika nanochu chakupwekayi, nakwati dehi majilu.
Tudidi twejima twakakamayi owu wapwekaŋa twakekali twamajilu; niyuma yakashakamayi yejima yakekali yamajilu.
Muntu wakakunka kukadidi kindi, akakosi mahinindi, akaweli mumenji, akekali wamajilu hohu nikumelela.
Muntu wakashakama hayuma yashakaminiyi owu wapwekaŋa, akakosi mahinindi, akaweli mumenji, akekali wamajilu hohu nikumelela.
Muntu wakakunka kumujimba wanowu wapwekaŋa, akakosi mahinindi, akaweli mumenji, akekali wamajilu hohu nikumelela.
Muntu wutooka neyi akumufwijila mazeŋi kudi muntu wapwekaŋa, akakosi mahinindi, akaweli mumenji, akekali wamajilu hohu nikumelela.
Nihakushakamina hakendelayi owu wapwekaŋa hakekali hamajilu.
Muntu wakakunka kuchuma chadiŋi kwishina dindi akekali wamajilu hohu nikumelela, niwakasenda yumoyu akakosi mahinindi, akaweli mumenji, akekali wamajilu hohu nikumelela.
Yowu akakunkawu kudi mukwakupweka nabuli kwisuka kumakasindi mumenji, akakosi mahinindi, akaweli mumenji, akekali wamajilu hohu nikumelela.
Nichuma chewumba chakakunkayi mukwakupweka akachifumpi, hakwila yuma yanyitondu yejima akayikosololi mumenji.
Wápwekaŋa, neyi natooki dehi nachina chapwekelaŋayi, akachindi mafuku indi atanu nayedi akutooka nachu, akakosi mahinindi, akaweli mumenji adi nakuhita, akatooki.
Hefuku damuchitanu nachisatu akadikwatili tutela tuyedi, hela anyana katupompa ayedi, akenzi kumesu aYehova kuchisu chetenti dakubulakena, akayinki kapristu;
kapristu akayilambuli, wumu wamulambu wahanshidi, mukwawu wamulambu wakushita; kapristu akamwilili yakubuta nachu majilu kumesu aYehova nanochu chapwekaŋayi.
Neyi kwakamwekana iyala wakalota kamwadi akaweli mujimba wejima mumenji, akekali wamajilu hohu nikumelela.
Nimahina akuvwala ejima, niyitembi yejima yikweti mbutu yalusemu, akayikosi mumenji, yakekali yamajilu hohu nikumelela.
Nimumbanda nakami neyala wudi nambutu yalusemu nawa chochu, wejima wawu mwayedi wawu akaweli mumenji, akekali amajilu hohu nikumelela.
Neyi kudi mumbanda wapwekaŋa, chakupwekayi kumujimba windi hakupweka mashi, akayi kwitala dikwawu mafuku atanu nayedi; muntu wakamukunka akekali wamajilu hohu nikumelela.
Yuma yejima yakakamayi hakekalayi kwitala dikwawu yakeli yamajilu, niyuma yakashakamayi yejima yakeli yamajilu.
Muntu wakakunka kadidi kindi akakosi mahinindi, akaweli mumenji, akekali wamajilu hohu nikumelela.
Muntu wakakunka kuchuma chakashakamayi akakosi mahinindi, akaweli mumenji, akekali wamajilu hohu nikumelela.
Neyi muntu wakakunka kuchuma chahakadidi, hela chuma chanashakamiyi, akekali wamajilu hohu nikumelela.
Neyi iyala wakakama nindi, nikanyanda kindi kakekala hadi iyala, akekali wamajilu mafuku atanu nayedi, nitudidi twakakamayi twejima twakeli twamajilu.
Neyi kudi mumbanda wapwekaŋa mashi indi mafuku amavulu habulilaŋayi kuya kwitala dikwawu, hela neyi wapwekaŋa nakupandakesha hayilaŋayi kwitala dikwawu, mafuku ejima akupwekaŋayi akwikalayi wamajilu akekali neyi mafuku indi ayaŋayi kwitala dikwawu, akeli kwindi wamajilu.
Tudidi twakamaŋayi mafuku ejima apwekaŋayi twakekali neyi kadidi kindi kakamaŋayi hayaŋayi kwitala dikwawu; niyashakamaŋayi yejima yakeli yamajilu, neyi chiyelaŋa hayaŋayi kwitala dikwawu.
Muntu wakakunka kuyumoyu akeli wamajilu, akakosi mahinindi, akaweli mumenji, akekali wamajilu hohu nikumelela.
Neyi nakumishi dehi kupweka akachindi mafuku indi atanu nayedi, akatooki.
Hefuku damuchitanu nachisatu akadikwatili tutela tuyedi, hela anyana katupompa ayedi, akayileti kudi kapristu kuchisu chetenti dakubulakena.
Kapristu akalambuli wumu wamulambu wahanshidi, mukwawu wamulambu wakushita; kapristu akamwilili yakubuta nachu majilu kumesu aYehova nanochu chapwekaŋayi hakwikala wamajilu.
Mwenimu dimu mumwakayambwila anyana kaIsarela kumajilu awu, kulonda abuli kufwa namajilu awu, hakutamisha Tabanaka yami yidi mukachi kawu.
Diyi nshimbi yeyala wapwekaŋa, niyeyala walotaŋa kamwadi hakukwata majilu;
niyamumbanda nakati kanyanda, niyeyala wapwekaŋa, niyamumbanda wapwekaŋa, niyeyala wukukama namumbanda wamajilu.
Yehova wahosheli naMosi hafwiluwu anyana kaAroni ayedi, hakundaminuwu kumesu aYehova hiyakufwa.
Yehova hakuhosha naMosi, nindi, Hoshaku namanakweyi Aroni neyi, kwinzaŋa mwajila kunyima yehina dakujika, kumesu etanda daluwi didi hachimbaŋu, honsu hanenjiliyi hohu, chinjila, wakenza kafwa; muloŋa ami nakamwekana mwivu hetanda daluwi.
Tiya yakenzaŋayi nachu Aroni mwajila; akenzi neyoŋa daŋombi weyala wamulambu wahanshidi, nichizamba chamukoku wamulambu wakushita.
 Akavwali nichikowelu chajila chawanda wawuwahi. Hamujimba windi akavwali kaputula kawanda wawuwahi. Akavwali nimuya wawanda wawuwahi. Akavwali nichitambala chawanda wawuwahi. Diyi yuma yajila yakuvwala. Akaweli mumenji, hakuyivwala.
Akatambuli kudi anyana kaIsarela mwakapompelawu yizamba yampembi yiyedi yamulambu wahanshidi, nichizamba chamukoku wamulambu wakushita.
Aroni akashikiji ŋombi wamulambu wahanshidi, wahamujimba windi yomweni, akeli yakubuta nachu nshidi yindi yomweni niyakwetala dindi.
Akakwati yizamba yampembi yiyedi, akayiimiki kumesu aYehova kuchisu chetenti dakubulakena.
Aroni akasakuli oju mpembi jiyedi nayinjikijilu, chinjikijilu chimu chaYehova, chinjikijilu chikwawu chakukinjika nachu.
Aroni akashikiji mpembi yinaholokeli chinjikijilu chaYehova, akamulambuli wamulambu wahanshidi.
Mpembi yinaholokeli chinjikijilu chakukinjika nachu akamwimiki wamumi kumesu aYehova, kulonda ekali wakubuta nachu nshidi, kulonda amutwali muchinkalampata ekali wakukinjika hanshidi jawantu.
Aroni akashikiji ŋombi wamulambu wahanshidi wahamujimba windi yomweni, akeli yakubuta nachu nshidi yindi yomweni niyakwetala dindi, akajahi ŋombi wamulambu wahanshidi wahamujimba windi yomweni.
Akookoli makala akesi ahakameŋa kakulambwila kadi kumesu aYehova nakwinzesha cheŋa chakusendela insensi, akenzeshi makasindi to-o nainsensi yevumba dadiwahi yakuchikachika, akaleti mukachi, kunyima yehina dakujika.
Akashi insensi hakesi kumesu aYehova, kulonda ivu dawishi dainsensi dakabuti hetanda daluwi didi haChitiyaŋenu, kulonda yena abuli kufwa.
Akanonuhu mashi aŋombi, akasampwili namunu windi hetanda daluwi kumusela; akanoni mashi amakwawu, akasampwili kumesu etanda daluwi namunu windi mapampa katanu nakayedi.
Akajahi nimpembi wamulambu wahanshidi, wahanyijimba yawantu, akaleti mashi indi mukachi, kunyima yehina dakujika, mashi indi akayili mwomweliliyi namashi aŋombi, akayisampwili nihewulu detanda daluwi nikumesu etanda daluwi;
akeli yakubuta nachu mwajila hansaŋu yanshidi nimajilu awanyana kaIsarela, nansaŋu janyiloŋa yawu kafwampi nshidi jawu jejima; dichi chakelilayi itenti dakubulakena dekalawu nadu mukachi kamajilu awu.
Chakwiŋilayi omu mwajila, nakwila yakubuta nachu hansaŋu yanshidi, nichakwidikayi, neli dehi yakubuta nachu nshidi yindi yomweni, niyawakwetala dindi, niyachipompelu chawaIsarela chejima, mwejimomu muntu kwikala mwitenti dakubulakena nehi.
Akediki, akayi kukameŋa kakulambwila kadi kumesu aYehova, akeli yakubuta nachu nshidi. Akanonuhu mashi aŋombi, nimashi ampembi, akaloombi kunseŋu jakameŋa kakulambwila kwi-ndo.
Akatumpiki munu windi mumashi, akasampwiluhu mapampa katanu nakayedi, akatookeshuhu, akajilikuhu, hakafumi majilu ejima awanyana kaIsarela.
Chakakumishayi kwila yakubuta nachu nimwajila, niitenti dakubulakena, nikameŋa kakulambwila hansaŋu yanshidi, akaleti mpembi wamumi kwakwihi.
Aroni akanaŋiki makasindi ejima ayedi hamutu wampembi wamumi, aketejeluhu munaluwuwu anyana kaIsarela mwejima, ninyiloŋa yawu yejima, kafwampi nshidi jawu jejima; akayishi hamutu wampembi, akamukinjiki muchinkalampata namuntu anakunjikuwu mudimu owu.
Mpembi owu akasendi hamujimba windi kuluwaluwa kwawu kwejima, akayi kwindi mumpata yakadi antu; owu muntu akamuumbuku mpembi muchinkalampata.
Aroni akenzi mwitenti dakubulakena, akavuulivuuli yuma yakuvwala yawanda wawuwahi yavwalayi heŋilaŋayi mwajila, akayishiyi kwoku.
Akayi nakuwela mumenji kumbadi yimu yajila, akavwali yuma yindi, akediki, akalambuli nimulambu windi wakushita, nimulambu wawantu wakushita, akeli yakubuta nachu nshidi yindi yomweni niyawantu.
Manji amulambu wahanshidi akayishiti hakameŋa kakulambwila bwi-i.
Owu muntu wakamuumba mpembi wakukinjika akakosi mahinindi, akaweli mumenji, nkumininaku akenzi muchiimba.
Niŋombi wamulambu wahanshidi, nimpembi wamulambu wahanshidi, akweti mashi awu atwalawu nakwila yakubuta nachu mwajila hansaŋu yanshidi, akayitwali kunsa yachiimba, akayochi mukesi, niyitembi yawu, nimbiji yawu, niwufwachi wawu.
Wakayocha akakosi mahinindi, akaweli mumenji, nkumininaku akenzi muchiimba.
Chenichi chakekali chidika chenu chahayanyaka chakwilaŋa mukakweji kamuchitanu nakayedi, hefuku damwikumi dakakweji, mwakadibondaŋa, kukoŋelamu mudimu nehi, hela mwenimbu hela mwenyi mwashakama nindi;
muloŋa denodu ifuku odu didu dakayililawu yakubuta nachu nshidi kulonda kuyitookesha, mwakatooki nshidi jenu jejima kumesu aYehova.
HiSabata yenu yakunooka kwakuduŋumika, mwakadibondaŋa munyichima yenu, hichidika chahayanyaka.
Kapristu akawayishawu manji, akakunjikawu kwikala kapristu mumutu watata yindi, diyi wakela yakubuta nachu nshidi, diyi wakavwala mahina awanda wawuwahi, wowu mahina ajila;
diyi wakela yakubuta nachu mwajila, niitenti dakubulakena nikameŋa kakulambwila hansaŋu yanshidi; diyi wakela niyakubuta nachu nshidi yawatupristu niyawantu ejima achipompelu.
Chenichi chakekali chidika chenu chahayanyaka, chakwilaŋa yakubuta nachu nshidi yawanyana kaIsarela, kamu hohu hamwaka. Welili mwomwamulejeluwu Mosi kudi Yehova.
Yehova wahosheli naMosi,
nindi, Hoshaku naAroni nawanyanindi amayala, nianyana kaIsarela ejima, wuyili neyi, Tiyenu chuma chanayilejiyi Yehova,
nindi, Muntu wakumutaŋa waIsarela wakaketwila mulambu waŋombi, hela wamwana kamukoku, hela wampembi muchiimba, indi kwiji wakamuketwila kunsa yachiimba,
chakubula kumushikija kuchisu chetenti dakubulakena, kulonda kumulambula kudi Yehova kumesu aTabanaka yaYehova, yenowu muntu owu akamwinki muloŋa wamashi, namwaŋi dehi mashi. Yenowu muntu hadi akwawu akamufumishuhu;
kulonda yimuna yaketulaŋawu anyana kaIsarela mumpata mwamukunkulu, akayiletaŋa kudi Yehova kuchisu chetenti dakubulakena, kudi kapristu, akamuketwilaŋa Yehova nyilambu yakukundaŋana.
Kapristu akasampwilaŋa mashi hakameŋa kakulambwila kaYehova kuchisu chetenti dakubulakena, akamushitilaŋa Yehova manji evumba dadiwahi.
Wena alondejaŋa nakwila wuvumbi nawankishi, bayi akaketwilaŋa cheŋi yimuna yawu kudi ankishi jadifwana nawampembuku. Chenichi chakekali chidika chawu chahayanyaka kumakiŋu ejima.
Wakayili neyi, Neyi hamutaŋa waIsarela, hela hadi enyi ashakamawu nawu, hakekala muntu wakalambulahu mulambu wakushita, indi kwiji wakaketula chimuna,
kuchishikija kuchisu chetenti dakubulakena kulonda kumuketwila Yehova nehi, yenowu muntu owu hadi akwawu akamufumishuhu.
Neyi hamutaŋa waIsarela, hela hadi enyi ashakamawu nawu, hakekala muntu wakadya mashi wowu anadyi wowu, yenowu muntu wakadya mashi nakamutala nakuhila, chiŋa hadi akwawu nakamufumishahu.
Muloŋa wumi wamujimba wekala mumashi, nayinkeluwu hakameŋa kakulambwila ekalaŋa akubuta nachu nshidi yenu, muloŋa mashi diwu abutaŋawu nachu nshidi nanochu chiyakweti wumi.
Dichi chinayilili anyana kaIsarela, nami, Wenu kudya mashi chinjila, hela mwenyi mwashakama nindi kudya mashi chinjila.
Neyi hadi aIsarela, hela hadi enyi ashakamawu nawu, hakekala muntu wakajaha nawubinda windi hela kanyama, hela kada kadyaŋawu, chiŋa akamwaŋa mashi indi, akashiikiluhu maseki.
Muloŋa wumi wanyijimba yejima wekala mumashi ayu; dichi chinayilili anyana kaIsarela, nami, Kudya mashi ambiji himbiji chinjila, muloŋa wumi wanyijimba yejima wowu mashi ayu; yowu wakayidya akamufumishuhu.
Muntu wakadya chuma chakudifwila, indi kwiji chamukoka, hela himwenimbu hela himwenyi, akakosi mahinindi, akaweli mumenji, akekali wajilola hohu nikumelela; akatooki.
Ilaŋa neyi wakabula kuyikosa, hela kuwela mumenji, wakakoola kuluwa kwindi.
Yehova wahosheli naMosi,
nindi, Hoshaku nawanyana kaIsarela, wuyili neyi, Yami Yehova Nzambi yenu.
Bayi mwakelaŋa mwelaŋawu mwituŋa daEjipitu mumwashakaminuku; hela mwelaŋawu mwituŋa daKenani munukuyitwala, bayi mwakelaŋa mwokuku; hela mwaya yidika yawu bayi mwakendaŋa mwokuku.
Mwakelaŋa mwaya wuhaku wami, mwakahembaŋa yidika yami, kulonda kwendelamu; yami Yehova Nzambi yenu.
Dichi mwakahembaŋa yidika yami, niwuhaku wami; neyi muntu wakelamu wakahandilamu; yami Yehova.
Wenu kukundama kwakwihi nawásemukayi nindi amuvuuli, chinjila; yami Yehova.
Kumuvuula hela tata yeyi hela mama yeyi chinjila; himama yeyi, kumuvuula chinjila.
Kuvuula iŋodatata yeyi chinjila; hiiheŋu datata yeyi.
 Muheleyi hela himwana katata yeyi, hela himwana kamama yeyi, kwiji wavwalika kwenu, indi kwiji wavwalika kwacheŋi kuyivuula chinjila.
Hela mumbanda mwana kamwaneyi weyala hela mumbanda mwana kamwaneyi wamumbanda, kuyivuula chinjila; muloŋa iheŋu dawu hiiheŋu deyeyi aweni.
Mwana kaŋodatata yeyi, wakuvwala kudi tata yeyi, himuheleyi, kumuvuula chinjila.
Kumuvuula muhelatata yeyi chinjila, muloŋa wasemuka natata yeyi.
Kumuvuula mumbanda manakwamama yeyi chinjila, muloŋa wasemuka namama yeyi.
Kuvuula manakwatata yeyi chinjila; kukundama kwakwihi naŋodindi chinjila, muloŋa himama yeyi.
Kuvuula mukuweyi chinjila, hiŋodamwaneyi; kumuvuula chinjila.
Kuvuula iŋodamanakweyi chinjila, hiiheŋu damanakweyi.
Kuvuula mumbanda nimwanindi wamumbanda chinjila; kusumbula mwana kamwanindi weyala, hela mwana kamwanindi wamumbanda, wakamuvuuli chinjila; chatama nankashi muloŋa asemwakana.
Kuhadikila mumbanda namanakwindi amutiyishaŋa mukáwu wakumuvuula hachidiyi mukwawu mumi, chinjila.
Kukundama kwakwihi namumbanda wakamuvuuli hachidiyi kwitala dikwawu namajilu indi, chinjila.
Kukama naŋodamukwenu wakaditamishi nindi chinjila.
Kulambula mwaneyi akamuhitishi mukesi ayi kudi Moleki chinjila; kujilola ijina daNzambi yeyi chinjila, yami Yehova.
Kukama neyala neyi chiwakamaŋa namumbanda chinjila; hikushimana.
Kukama nakanyama wakaditamishi nindi chinjila; mumbanda kwimana kumesu akanyama nindi akami nindi chinjila, hikuheŋesha.
Bayi muditamisha muyumiyi nihantuku; muloŋa yuma yejimiyi diyi yaditamishaŋawu nachu nyunza yinukutemuna kumukuyenu;
niituŋa dineli dehi damajilu dichi chinukudibabeshela, niituŋa hidikusanza antu ashakamamu.
Dichi dinu mwakahembaŋa yidika yami nawuhaku wami, bayi mwakela yumiyi yakushimana nihantuku; hela mwenimbu hela mwenyi mwashakama nindi, chinjila;
muloŋa yuma yakushimana yejimiyi diyi yanakoŋuwu antu amwituŋa asambilili, niituŋa dineli dehi damajilu
akenda kela chimwakaditamisha ituŋa hidakayisanza, neyi chidasanzili munza wasambililumu enu kanda.
Muloŋa muntu wakakoŋa yumiyi yakushimana hela chimu, akamufumishuhu, hela antu akayikoŋa, akayifumishi hadi akwawu.
Dichi chimwakahembelaŋa izu dami dinayileji, kulonda mwakabulaŋa kukoŋa chuma nichimu chayumiyi yakushimana yakoŋeluwu dehi enu kanda, kulonda mubuli kuditamisha nachu; yami Yehova Nzambi yenu.
Yehova wahosheli naMosi,
nindi, Hoshaku nachipompelu chawanyana kaIsarela chejima, wuyili neyi, Mwakekalaŋa ajila muloŋa ami Yehova Nzambi yenu najila.
 Mwakaakamaŋa amama jenu nawatata jenu wejima wenu, mwakahembaŋa niSabata jami; yami Yehova Nzambi yenu.
Kubalumuka nakutala kudi ankishi jakutuŋa jamukunkulwayi chinjila, kudiilila ankishi jakusuŋununa chinjila; yami Yehova Nzambi yenu.
Neyi mwakamuketwila Yehova chimuna chamulambu wakukundaŋana, mwakamulambulaŋa mwatelela kulonda akayiteji.
Akamudya hefuku odu dimwakamulambula nidakalondelamu; neyi yakashalahu yishika nikwifuku damuchisatu akayochi mukesi bwi-i.
Neyi akadyahu hela kanti mwifuku damuchisatu, hikushimana; hiyakayitejaku;
owu wakayidya wakakoola kuluwa kwindi, muloŋa najiloli chuma chaYehova chajila; muntu owu hadi akwawu akamufumishuhu.
Chimwakaaŋulaŋa yakudya yamwituŋa denu, bayi wakaaŋula chikupu kunyisoŋa yeha deyuku, hela kunonojola yikushalashala mwiha deyi nehi.
Bayi wakakumuna kumuna yikushalashala mwitempa deyi danyivinyuku, hela kunonojola nyikabu yikuholoka holoka mwitempa deyi danyivinyuku; kayilekeli kazweŋi namwenyi; yami Yehova Nzambi yenu.
 Kwiya chinjila, kudimbana chinjila, kuleja mukwenu mwakutwamba chinjila.
Kusanyika ijina dami chakutwamba chinjila, wakenza kajilola ijina daNzambi yeyi; yami Yehova.
Kumudya mukwenu mbalakanyi chinjila, hela kumubuwa chinjila; wulooku waŋamba wakufùmba, kushakama nawu wufuku wejima wushika nikubudidi, chinjila.
Kushiŋa wajika matu chinjila, kumushila mputamesu chuma chakumudimbwisha mwakuyayi chinjila, chiŋa wakamutiyaŋa Nzambi yeyi woma; yami Yehova.
Kuheŋeshaŋa wuhaku chinjila; kumwakama kazweŋi nanochu chadiyi kazweŋi, hela muneni kumulemesha nanochu chadiyi muneni, chinjila; chiŋa wakasompeshaŋa mukwenu mwaloŋa hohu.
Kukimbokaŋa kudi akwenu nakusenda nsachi chinjila; kwimakena mukwenu chinjila; yami Yehova.
Kumulamina manakweyi nkunyi mumuchima chinjila; mukwenu chiŋa kumutotamu hohu, bayi wakakoola nshidi yinduku.
 Kuditenda chinjila; kushila anyana kawantaŋa jeyi nkunyi kumuchima chinjila, chiŋa wakakeŋaŋa mukwenu neyi chiwadikeŋaŋa eyi aweni; yami Yehova.
Mwakahembaŋa yidika yami. Bayi wakalekela ayimuna jeyi kuyikandama kudi muchidi wacheŋuku; kudima mwiha deyi nyichidi yambutu yiyedi chinjila, kuvwala chuma chamahina akubombashana nyichidi yiyedi chinjila.
Neyi iyala wukukama nanduŋu wamumbanda anotuwu kudi iyala, yena mumbanda wuchidi kanda amukuuli, kanda amuumbuku, akayibabesha chakuyibabesha, kuyijaha nehi, muloŋa mumbanda kanda amukuuluku.
Iyala akaleti kudi Yehova, kuchisu chetenti dakubulakena, mulambu windi wakutanya, chizamba chamukoku chamulambu wakutanya.
Chizamba chamukoku chamulambu wakutanya, kapristu akamwilili yakubuta nachu nshidi yindi kumesu aYehova nanshidi yindi yanaputoliyi, akamwanakena nshidi yindi yanaputoliyi.
Chimwakela munashiki dehi mwituŋa, munatùmbi dehi nyitondu yeŋi yakudya, nyikabu yayu mwakayifuukula neyi yajila nyaka yisatu, kuyidya nehi.
Mumwaka wamuchiwana nyikabu yayu yejima yakekali yajila yakumuhameka nachu Yehova.
Mumwaka wamuchitanu mwakadya tuhu nyikabu yayu, kulonda yakayisoŋelaŋa chachiwahi; yami Yehova Nzambi yenu.
Kudya mbiji yikweti mashi chinjila; kusansa nyiseŋu chinjila, kuhoŋa natutumbwa chinjila.
Kutewulaŋa nyitu yenu wujiya chinjila, kutamishaŋa kunsa yawevu weyi chinjila.
 Kuditapola munyijimba yenu nansaŋu yamufu chinjila, kudichaatachaata chinjila; yami Yehova.
Kutamisha mwaneyi wamumbanda wumwinki muwuvumbi chinjila; ituŋa dakenda kaholokela muwuvumbi, hidakenzala nayatama mbe-e.
Mwakahembaŋa Sabata jami, mwakazaalaŋa malala ami woma; yami Yehova.
Kubalumuka nakuya kudi akweti aspiritu akuhoŋesha hela kudi atutepa chinjila; kuyikeŋakeŋa kulonda muditamishi nawu chinjila; yami Yehova Nzambi yenu.
Neyi kukwinza muntu wukweti mutu wanvwi wakanyamukaŋa, wakalemeshaŋa ipala kumesu indi, wakamwakamaŋa Nzambi yeyi; yami Yehova.
Neyi wakashakama namwenyi mwituŋa denu, kumwila chatama chinjila.
Mwenyi mwashakama nindi akekalaŋa neyi mwenimbu wenu, wakamukeŋaŋa neyi chiwadikeŋa eyi aweni, muloŋa ninenu mwadiŋi enyi mwituŋa daEjipitu; yami Yehova Nzambi yenu.
 Kuheŋesha wuhaku hela mukweseka kuleha, hela mukwesekeja kulema, hela mukweseka wuŋa nayuma yidochu, chinjila.
Chiŋa mwakekalaŋa nayesekelu yaloŋa, nimalola aloŋa, niyimpaya yakweseka mwaloŋa, ninswaha jakweseka mwaloŋa; yami Yehova Nzambi yenu nayifumishili mwituŋa daEjipitu.
 Mwakashaŋa muchima kuyidika yami yejima, nikuwuhaku wami wejima kulonda kwilamu; yami Yehova.
Yehova wahosheli naMosi,
nindi, Wakayilaŋa nawa anyana kaIsarela neyi, Neyi hadi anyana kaIsarela, hela hadi enyi ashakama muIsarela, hakamwekana wákalambula mwanindi kudi Moleki, akamujahi hohu chalala; antu amwituŋa akamwasi malola.
Ninami nakamutala muntu owu namesu akuhila, hadi akwawu nakamufumishahu; muloŋa nalambuli dehi mwanindi kudi Moleki kulonda atamishi malala ami, ajiloli ijina dami dajila.
Neyi antu amwituŋa akamuswekela muntu owu mesu awu chakulambulayi mwanindi kudi Moleki, kumujaha kwawu nehi,
nakamutala muntu owu nichisaka chindi namesu akuhila hohu, nakamufumishahu, niantu ejima akwila wuvumbi wakumulondela Moleki, hadi akwawu nakayifumishahu.
Muntu wakabalumuka nakuya kudi akweti aspiritu akuhoŋesha hela kudi atutepa, hakwila wuvumbi wakuyilondela, nakamutala muntu owu namesu akuhila hohu, hadi akwawu nakamufumishahu.
Dichi dinu dijilikenu mwikali ajila, muloŋa yami Yehova Nzambi yenu.
Mwakahembaŋa yidika yami nakwilamu, yami Yehova nayijilikaŋa.
Yowu wakatuka tata yindi hela mama yindi akamujahi hohu chalala; namutuki dehi tata yindi hela mama yindi; mashi indi akamukumini yomweni.
Iyala wakakoŋa wuvumbi naŋodeyala wacheŋi, nakoŋi dehi wuvumbi naŋodamukwawu, nichivumbi cheyala nichivumbi chamumbanda akayijahi hohu chalala.
Muntu wakakama naŋodatata yindi, namuvuuli dehi tata yindi; akayijahi wejima wawu ayedi chalala; mashi awu akayikumina aweni.
Neyi muntu wakakama naŋodamwanindi, wejima wawu ayedi akayijahi hohu chalala; analuwaŋeshi dehi; mashi awu akayikumina aweni.
Neyi iyala wakakama namukwawu iyala neyi chakamaŋayi namumbanda, wejima wawu ayedi anashimani dehi, akayijahi hohu chalala; mashi awu akayikumina aweni.
Neyi muntu wakasumbula mumbanda nimama yindi, neli dehi chatama; akayochi mukesi wejima wawu niiyala niwena, kulonda kubulaŋa kwikala chuma chatama mukachi kenu.
Neyi iyala wakakama nakanyama akamujahi hohu chalala, nikanyama mwakamujahi.
Neyi mumbanda wakakundama kwakwihi nakanyama hakukama nindi akayijahi nimumbanda nikanyama; akayijahi hohu chalala; mashi awu akayikumina aweni.
Neyi muntu wakasumbula muhelindi mwana katata yindi wamusema, hela kamama yindi wamusema, hakutala iheŋu dindi, niyena mumbanda hakutala iheŋu deyala, hichuma chikweti nsonyi, akayifumishuhu kumesu awanyana kawakwawu, namuvuuli dehi muhelindi; akakooli kuluwa kwindi.
Neyi muntu wakakama namumbanda saŋa adiyi nakanyanda, namuvuuli dehi, najikuli dehi kaseloki kindi, niyena mumbanda nadivuuli dehi hakaseloki kamashi indi; wejima wawu ayedi hadi akwawu akayifumishuhu.
Kumuvuula mumbanda manakwamama yeyi hela muhelatata yeyi chinjila, muloŋa navuuli dehi asemukayi nindi; akakooli kuluwa kwawu.
Neyi muntu wakakama naŋodamandumi yindi, namuvuuli dehi mandumi yindi, akakooli nshidi yawu, akafwa chakubula mwana.
Neyi muntu wakatambula iŋodamanakwindi, hichuma chatama, namuvuuli dehi manakwindi; hiyamba kavwala mwanaku.
Dichi dinu kahembenuŋa yidika yami yejima niwuhaku wami wejima nakwilamu; kulonda ituŋa dinukuyitwala nakushakama dakabuli kuyisanza.
Bayi mwakalondaŋa mwaya tushidikilu twamunza wunakatemuna kumwakaya enuku; muloŋa yumiyi yejima diyi yeliluwu wena, dichi chanankumishiluwu nikumuchima.
Ami nayilili dehi nami, Enu mwakaswana ituŋa dawu, nakayinkadu mwakadiheti, ituŋa datuloŋa twamayeli nawuchi; yami Yehova Nzambi yenu nayambwili munyunza yacheŋi.
Dichi dinu ambulenu anyama atooka nawamajilu, natuda amajilu nawatooka; bayi mwakashimana nakanyama hela nakada hela nachuma chimu chazalalaŋa hamaseki, yinambwili nami yamajiluku.
Mwakanjililaŋa ami; muloŋa ami Yehova najila, nayambula dehi munyunza yikwawu nami mwakeli amami.
Hela iyala hela mumbanda wukweti spiritu wakuhoŋesha, indi kwiji wukwikala katepa, chiŋa kumujaha hohu chalala; akayasi malola; mashi awu akayikumina aweni.
Yehova wamwilili Mosi, nindi, Hoshaku nawatupristu anyana kaAroni, wuyili neyi, Bayi hakamwekana wakadijilola namufu wahadi antu induku,
chiŋa nantaŋa yindi asemukayi nindi, hela mama yindi, hela tata yindi, hela mwanindi weyala, hela mwanindi wamumbanda, hela manakwindi;
hela muhelindi mujiki, asemukayi nindi ivumu dimu, wabulahu dehi kusumbuka, nansaŋu jayenowu akadijiloli tuhu.
Neyi hichilolu bayi akadijilola nakuputolaku.
Kutewulaŋa nyitu yawu tuwewa, hela kutetateta kunsa jamawevu awu, hela kuditapola munyijimba yawu, chinjila.
Akamujililaŋa Nzambi yawu, kujilola ijina daNzambi yawu chinjila; muloŋa wena diwu alambulaŋa nyilambu yakumwilila Yehova nakesi, himankendi aNzambi yawu; dichi akekalaŋa ajila.
Kusumbula chivumbi, indi kwiji atamishawu dehi, chinjila; hela kusumbula mumbanda aseŋawu dehi kudi mfumwindi chinjila, muloŋa kapristu wamujilila Nzambi yindi.
Dichi dinu wakamujilikaŋa, muloŋa walambulaŋa mankendi aNzambi yeyi; akakujililaŋa; muloŋa ami Yehova nayijilikaŋa, najila.
Mwana kakapristu wamumbanda neyi wakadijilola nakwila wuvumbi, najiloli dehi tata yindi; akamwochi mukesi.
Owu nekali Kapristu Muneni hadi anakwindi ahuŋunwinawu hamutu windi manji akuwayisha, akunjikawu kulonda avwali yuma yawupristu, kubula kusakula nsuki jakumutu windi, hela kutabula mahinindi, chinjila.
Kwiŋila mwitala mudi mufu chinjila, kudijilola hela natata yindi hela namama yindi chinjila.
Kufuma mumalala, hela kujilola malala aNzambi yindi, chinjila; muloŋa wajila dehi namanji aNzambi yindi akuwayisha; yami Yehova.
Kusumbula chiŋa mujiki.
Mfwila nawáseŋawu dehi, hela mumbanda atamishawu dehi, hichivumbi, kuyisumbula nehi; kusumbula chiŋa mujiki, wahadi antaŋa jindi yomweni.
Kulonda akabuli kusawisha anyanindi hadi antu indi; muloŋa ami Yehova, yami namujilikaŋa.
Yehova wahosheli naMosi,
nindi, Hoshaku naAroni neyi, Muntu wakekalahu nawufwayi mwonsu mwamba kavwalikilaŋawu anyaneyi, kumwiteja kukundama kwakwihi nakulambula mankendi aNzambi yindi chinjila.
Wékala nawufwayi kukundama kwakwihi chinjila; mputamesu nawábalakataŋa, hela wabaluka muzulu, hela wukweti kasambanu,
hela mwendu hela chikasa chawufwayi,
hela muntu wukweti ndunda, indi kwiji wakiya, indi kwiji wukweti mutoyu mudisu, hela mukuli, hela musoŋu wamwikowa wacheŋi, hela wakusokola;
muntu wakuntaŋa yakapristu Aroni wukweti wufwayi, kukundama kwakwihi nakulambula nyilambu yakumwilila Yehova nakesi, chinjila; wukweti wufwayi kukundama kwakwihi nakulambula mankendi aNzambi yindi, chinjila.
Kudya mankendi aNzambi yindi, niasweja kujila, niajila, wukudya tuhu.
Ilaŋa kwiŋila mwihina dakujika chinjila, hela kukundama kwakwihi nakameŋa kakwochela insensi chinjila, muloŋa hichifwayi, wakenda kajilola malala ami ejima, muloŋa ami Yehova, yami nayijilikaŋa.
Dichi Mosi wahosheli naAroni nawanyanindi nianyana kaIsarela ejima.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Yehova wahosheli naMosi,
nindi, Hoshaku naAroni nawanyanindi, neyi, Kwatenu nakalemesha yuma yawanyana kaIsarela yajila yakunjilikilawu, kulonda mubuli kujilola ijina dami dajila; yami Yehova.
Kayili neyi, Mwonsu mwamba kavwalikilaŋa anyanenu, muntu wakakundama kuyuma yajila yakajilikilawu Yehova kudi anyana kaIsarela, iku saŋa ajilolelayi, yenowu muntu owu akamufumishuhu kumesu ami; yami Yehova.
Muntu wakuntaŋa yaAroni wamusoŋu wekowa, indi kwiji wapwekaŋa, kudya yuma yajila chinjila, chiŋa natooki dehi. Wákakunka chuma chinakwati majilu namufu, hela kukunka muntu wapwekaŋa mbutu yindi yalusemu,
hela wákakunka chuma chazalalaŋa chakwatishaŋa majilu, hela kukunka muntu wakwatishaŋa majilu, majilu himajilu,
muntu wakakunka yuma yidochu akekali wamajilu hohu nikumelela, kudya yuma yajila nehi, chiŋa naweli dehi mumenji.
Neyi itaŋwa dinaholoki dehi wakekala wutooka, hakadya dinu niyuma yajila, muloŋa diyi yakudya yindi.
Kanyama kakudifwila, hela kamukoka, kumudya, adinki nachu majilu, chinjila; yami Yehova.
Dichi dinu chiŋa akahembaŋa izu dinakani, akenda kakoola nshidi, akenda kafwilamu hakajilolawu; yami Yehova nayijilikaŋa.
Mwenyi kudya kuchuma chajila chinjila; wáshakama nakapristu, hela ŋamba yindi wakufumba, kudya chuma chajila chinjila.
Ilaŋa neyi kapristu wakalanda muntu windi namali indi, muntu owu wakadya tuhu kwindi; ninawa akuvwalika mwitala dindi akadya tuhu yakudya yindi.
Mwana kakapristu wamumbanda, neyi wakasumbuka namwenyi, kudya mulambu wakuleleka wayuma yajila chinjila.
Ilaŋa neyi mwana kakapristu wamumbanda wakekala mfwila, indi kwiji akamuseŋa chakubula kuvwalahu mwana, neyi wakafunta cheŋi kwitala datata yindi, neyi chadiŋiyi hawansi, wakadya tuhu yakudya yatata yindi. Kwinza mwenyi kudyaku chinjila.
Neyi muntu wakadya kuchuma chajila chakuluwukila, akashuku chibalu chamuchitanu, akamwinki kapristu hamu nachuma chajila chanadyiyi.
Akabuli kujilola yuma yawanyana kaIsarela yajila yakumulambulaŋawu Yehova;
kubula kuyikojeja kuluwa kwakuleta kutanya hakadyawu yuma yawu yajila; muloŋa yami Yehova nayijilikaŋa.
Yehova wahosheli naMosi,
nindi, Hoshaŋa naAroni nawanyanindi nianyana kaIsarela ejima, wuyili neyi, Muntu wahamutaŋa wawaIsarela hela wahadi enyi amuIsarela wakalambula mulambu windi, hela akalambula nyilambu yawu yadikaninuwu, hela yakulambula chakunyichima yawu yoyu nyilambu yakushita yamulambulaŋawu Yehova,
kulonda kuyiteja nachu, chiŋa mwakalambulaŋa weyala wakadi ninaha hataminayi, hela ŋombi, hela mukoku, hela mpembi.
Chuma chikweti hatama kuchilambula chinjila, hiyakayitejachuku.
Neyi muntu wakamulambula Yehova chimuna chamulambu wakukundaŋana kulonda kwila mwadishiililiyi, hela mulambu wakudilambwila chakumuchima windi, kwiji wakwitaŋa, hela wakwiyinda, chiŋa akalambula chimuna muwahi chikupu kulonda akamwiteji, chiŋa abula hataminayi.
Wáputa mesu, hela wakotoka, hela wabalakataŋa, hela wukweti yilonda, indi kwiji mukuli, indi kwiji musoŋu wamwikowa wacheŋi, yidochu kumulambulayi Yehova chinjila, hela kumulambulayi Yehova nakesi hakameŋa kakulambwila chinjila.
Ŋombi weyala, hela mwana kamukoku, neyi wukweti wufwayi hela hadi yabulayi kumujimba windi, wakamulambula tuhu mulambu wakudilambwila chakumuchima weyi, ilaŋa neyi wakudikana naNzambi hiyakawitejaku.
Yehova wahosheli naMosi,
nindi, Hoshaku nawanyana kaIsarela, wuyili neyi, Yawija yaYehova yakutiyaŋana, yimwakabidikishaŋa kulonda yakeli yakupompa kwajila, yenoyu diyi yawija yami yakutiyaŋana.
Mafuku akakalakalaŋawu atanu nadimu, hakwila ifuku damuchitanu nachiyedi hiSabata yakunooka nakuduŋumika, hikupompa kwajila; enu kukoŋelamu mudimu nehi; hiSabata yambala yaYehova munyikala yenu yejima.
Tiyenu yawija yaYehova yakutiyaŋana, kwokupompa kwajila kumwakabidikishaŋa muyilaaka yayu yakutiyaŋana.
Mukakweji kamuchimu, ifuku dekumi nakawana (14), hamelela hiChipandakenu chaYehova.
Mwifuku dekumi nakatanu (15) dakakweji kokamu hichawija chakumudiila Yehova chamankendi akadi iluŋi; mafuku atanu nayedi mwakadyaŋa mankendi akadi iluŋi.
Mwifuku damuchimu mwakapompi kupompa kwajila; kukoŋelamu mudimu waŋovu nehi.
Mwakalambulaŋa mulambu wakumwilila Yehova nakesi, mafuku atanu nayedi; ifuku damuchitanu nachiyedi dakupompa kupompa kwajila, enu kukoŋelamu mudimu waŋovu nehi.
Yehova wahosheli naMosi,
nindi, Hoshaku nawanyana kaIsarela, wuyili neyi, Chimwakashika mwituŋa dinukuyinka, chimwakaaŋula yakudya yidumu, mwakaleti kudi kapristu mukanji wayakudya yenu yatachi.
Akawuzwiyaŋeshi mukanji kumesu aYehova kulonda kuyiteja nachu; kapristu akawuzwiyaŋeshi hefuku dakulondela Sabata.
Mwifuku dimwakazwiyaŋesha mukanji, mwakalambuli mwana kamukoku wachizamba, wakadi hataminayi, wamwaka wumu, wakamulambuli Yehova mulambu wakushita.
Mulambu wawu wawuŋa wakekali wamahebi ayedi awuŋa walembuluka wakubomba namanji, himulambu wakumwilila Yehova nakesi, wevumba dadiwahi; nimulambu wawu wakuhuŋununa wakekali wavinyu yachesekelu chanswaha chamuchiwana.
Kudya dinkendi, hela tidiku yakwocha, hela nyitu yatidiku yituuta, chinjila, chiŋa munashiki dehi kwifuku dodenodu, chiŋa munamuleteli dehi Nzambi yenu mulambu; hichidika chahayanyaka munyikala yenu yejima kumakiŋu ejima.
Mwakachindaŋa mafuku makumi atanu (50) kutachikila mwifuku dakulondela Sabata, mwomwifuku dimwaleteli mukanji wamulambu wakuzwiyaŋesha, jiSabata jitanu najiyedi jimana chikupu.
Mwakashikijaŋa mwifuku dalondelaŋa muSabata jitanu najiyedi, mwakachindi mafuku makumi atanu (50), himwakamulambula Yehova mulambu wawuŋa wawiha.
Mwakaleta kumatalenu mankendi akuzwiyaŋesha ayedi akutuŋa najilita 4.5 jawuŋa walembuluka akwocha neluŋi, hiyakudya yaYehova yatachi.
Mankendi mwakayilambula nanyana kanyikoku atanu nayedi amwaka wumu akadi hataminawu, niiyoŋa daŋombi weyala wumu, niyizamba yanyikoku yiyedi, himulambu waYehova wakushita, hamu namulambu wawu wawuŋa namulambu wawu wakuhuŋununa, himulambu wakumwilila Yehova nakesi, wevumba dadiwahi.
Mwakalambuli chizamba champembi wumu wamulambu wahanshidi, nanyana kanyikoku ayizamba amwaka wumu ayedi, hiyimuna yamulambu wakukundaŋana.
Kapristu akayileleki hamu namankendi ambutu yatachi yamulambu wakuleleka kumesu aYehova, hamu nawanyana kanyikoku ayedi; akamujilikiluwu Yehova, akekali akapristu.
Denodu ifuku mwakabidikaŋa, dakekali ifuku denu dakupompa kwajila, kukoŋa nyidimu yaŋovu nehi; hinshimbi yahayanyaka munyikala yenu kumakiŋu ejima.
Chimwakaaŋulaŋa yakudya yamwituŋa denu bayi wakaaŋulaŋa chikupu kunyisoŋa yeha deyuku, hela yakudya yenu yikushalashala mwiha bayi wakayinonojolaku; kayilekeli kazweŋi namwenyi; yami Yehova Nzambi yenu.
Yehova wahosheli naMosi,
nindi, Yileji anyana kaIsarela akakuleteli manji aolive akusohola amawahi enoŋu, kulonda manoŋu akabutukaŋa hohu mafuku ejima.
Aroni akaloŋeshi manoŋu hanzi yehina dakujika dawunsahu mwitenti dakubulakena, kulonda manoŋu abutukeŋa kufumisha kumelela nakushikija kubudidi kumesu aYehova hefuku hefuku; hichidika chahayanyaka kumakiŋu ejima.
Wakaloŋeshaŋa manoŋu hawimenu wawu walubanji kumesu aYehova mafuku ejima.
Wakanoni wuŋa walembuluka, wakawochi mankendi ikumi nayedi, dinkendi dimu dakutuŋa najilita 4.5 jawuŋa, ejima chochu hohu.
Wakayitanjiki nyikuku yiyedi, kumesu aYehova hamesa yayiwahi, mukuku wumu atanu nadimu, mukuku wumu atanu nadimu.
Hanyikuku yejima wakashuhu insensi yayiwahi, yiikali yakwanuka nachu mankendi, himulambu wakumwilila Yehova nakesi.
Yena akayiloŋeshaŋa chachiwahi kumesu aYehova haSabata haSabata mafuku ejima; chakwilila hanyijimba yawanyana kaIsarela, hichitiyaŋenu chahayanyaka.
Yakekalaŋa yaAroni nawanyanindi amayala, akayidiilaŋa mwajila; mulambu iwu yena akawumoni kujila nankashi munyilambu yakumwilila Yehova nakesi yachidika chahayanyaka.
Iyala wumu wakusemuka kudi mumbanda wakaIsarela, wukweti tata yindi kaEjipitu, wayili nakuhanjika kudi anyana kaIsarela; yenowu mwana asemawu kudi mumbanda wakaIsarela wazuŋili neyala wakaIsarela muchiimba.
Mwana asemawu kudi mumbanda wakaIsarela wateneni IJINA chatama, washiŋeni; amuleteli kudi Mosi. Mama yindi ijina dindi Shelomiti, mwana kaDibiri, wakumuchidi waDani.
Amushili mukaleya kulonda atiyi chakuhoshayi Yehova.
Yehova hakuhosha naMosi,
nindi, Mufumishi owu nashiŋani muchiimba; ejima amutiyili amunaŋiki makasawu hamutu windi, chipompelu chejima chimwasi malola.
Wakahoshi nawanyana kaIsarela, neyi, Muntu wakashiŋa Nzambi yindi wakakoola nshidi yindi.
 Wákatena ijina daYehova chatama chiŋa kumujaha hohu chalala, chiŋa chipompelu chejima chimwasi malola hohu chalala; hela mwenyi hela mwenimbu wukutena ijina daYehova chatama, akamujahi.
Wákatapa mukwawu afwa, akamujahi niyena chalala.
Wákatapa chimuna afwa akahiŋishumu wacheŋi, wumi nawumi.
Neyi muntu wakatamisha mukwawu, mwaneliyi dimu mwakamwilawu niyena;
chitu nachitu, disu nadisu, iji neji, mwanatamishiliyi mukwawu dimu mwakamwilawu.
Wákajaha chimuna akahiŋishumu wacheŋi; wákajaha muntu akamujahi.
Mumwakasompeshela mwenyi dimu mumwakasompeshela nimwenimbu; muloŋa yami Yehova Nzambi yenu.
Yehova wahosheli naMosi hampidi yaSinayi,
nindi, Hoshaku nawanyana kaIsarela, wuyili neyi, Chimwakashika mwituŋa dinukuyinka, ituŋa chiŋa dakanookaŋa Sabata yambala yaYehova.
Iha deyi wakadidimaŋa nyaka yitanu nawumu, itempa deyi danyivinyu wakadiloŋeshaŋa nyaka yitanu nawumu, wakadiilaŋaku mbutu;
kwinza mumwaka wamuchitanu nachiyedi mwakekalaŋa Sabata yakunooka ituŋa kunooka kwakuduŋumika, hiSabata yambala yaYehova, kudima iha deyi hela kuloŋesha itempa deyi danyivinyu nehi.
Yakudya yeyi yakudimenena kuyaŋula nehi, hela nyikabu yakunyivinyu yeyi yiwunabuli kuloŋesha kuyikumuna nehi, himwaka wakunooka ituŋa kunooka kwakuduŋumika.
Iyi Sabata yetuŋa yakekali yakudiilaŋamu kudya kwenu, nineyi, ninduŋu yeyi weyala, ninduŋu yeyi wamumbanda, niŋamba yeyi, nimwenyi weyi wakupeeka;
niyimuna yeyi, nawanyama adi mwituŋa deyi, mbutu jakamenamu jejima akadyi tuhu kwawu.
Wakadichindilaŋa Sabata janyaka jitanu najiyedi, hinyaka yitanu nayiyedi yamapampa katanu nakayedi (49), wakeseka mafuku aSabata jitanu najiyedi janyaka, hinyaka makumi awana nanyaka yitanu nayiwana (49).
Wakembisha mpùŋa chakola hefuku dekumi dakakweji kamuchitanu nachiyedi; Ifuku daKubuta Nshidi didu wakembisha mpùŋa mwahita ituŋa denu dejima.
Mwakajilikaŋa mwaka wamakumi atanu (50), akabideki mwahita ituŋa, akayishimwini antu ejima ashakamamu kufuma muwuduŋu kunenzi dehi; wakekalaŋa mwaka wenu wakuluŋa, mwakafuntafuntaŋa wejima wenu, iwu kumpata yindi yaheteliyi, iwu kuchisaka chindi.
Wenowu mwaka wamakumi atanu (50) wakekalaŋa wenu wakuluŋa, kudima nehi, hela kwaŋula yakudya yakudimenena nehi, hela kukumuna kunyivinyu yimunabuli kuloŋesha nehi.
Muloŋa hiMwaka Wakuluŋa, mwakawumoni kujila, mwakadyaŋa yikusoŋa mumaha.
Mumwakowu wakuluŋa mwakafuntafuntaŋa wejima wenu kumpata jenu jimwaheteli.
Neyi wakalandisha mukwenu chuma, indi kwiji wakalanda chuma kudi mukwenu, bayi mwakadikoŋaŋa chatamaku.
Kulanda chuma namukwenu chiŋa kweseka munyaka yinapandakani dehi muMwaka Wakuluŋa, mukwenu kukulandisha iha chiŋa eseka muyilaaka yiwakadiilamu.
Neyi muchidi nyaka yayivulu akatoheshi wuseya wadu, neyi munashali nyaka yantesha akakeheshi wuseya wadu, akakulandishi mweseka yilaaka yiwakadiilamu.
Bayi mwakadikoŋaŋa chatamaku, wakamutiyaŋa Nzambi yeyi woma, muloŋa yami Yehova Nzambi yenu.
Mwakelaŋa yidika yami, mwakahembaŋa mwaya wuhaku wami nakwilamu, kulonda mushakami chakadi kwakama mwituŋa.
Niituŋa dakasoŋa mbutu jadu, mwakadya mwakekuta, mwakashakamamu chakadi kwakama.
Keŋa mwili nenu, Indi mwaka wamuchitanu nachiyedi twakadyadi? muloŋa, hitwakadimaku, hitwakaaŋula mbutu jetuku.
Henohu hamwaka wamuchitanu nawumu nakayiletela nkisu yami, wakasoŋa mbutu janyaka yisatu.
Mumwaka wamuchitanu nachisatu mwakadima, mwakadya mbutu jajikulu jimwaswekeli, dye-e, nikumwaka wamuchitanu nachiwana ninichi chimwakamuna mbutu jenu, mwakadyaŋa jenu jajikulu jimwaswekeli hohu.
Ituŋa kudilandisha chahayanyaka chinjila, muloŋa hiituŋa dami, muloŋa enu muyenyi, mwashakamamu tuhu nanami.
Mwahita ituŋa dimwakaheta mwejima mwaketejaŋa kukuula ituŋa.
Neyi manakweyi nekali dehi kazweŋi, nalandishi dehi chibalu champata yindi yahetayi, ntaŋa yindi asemukayi nindi akenzi, akakuuli mpata yanalandishiyi manakwindi.
Neyi hadi muntu nabuli wakuyikuula niyena naheti dehi yakuyikuula nachu,
akachindi nyaka yayilandishiliyi, akamulunjikiluku owu muntu alandishiliyi, akafunti cheŋi kumpata yindi yaheteliyi.
Neyi nakaŋanyi kuyitambula cheŋi yomwenindi, oyu yanalandishiyi yakashali kuchikasa chanowu wayilandili kushika nikuMwaka Wakuluŋa, muMwaka Wakuluŋa yakafunti cheŋi yakekali cheŋi yindi, akafunti cheŋi kumpata yindi yaheteliyi.
Kutuŋa nkishi, hela kwimika nkishi yakusoŋa indi kwiji kaposhi kakupeshela, hela kusha mwituŋa denu ilola dakusoŋa chifwikija mwakadifukamini, chinjila; muloŋa yami Yehova Nzambi yenu.
Mwakahembaŋa Sabata jami, mwakatiyaŋa malalami woma; yami Yehova.
Neyi mukwenda muyidika yami nakuhemba kuleja kwami nakwilamu,
Ami yami nakayinka nvula jenu hayilaaka yaju, niituŋa dakasoŋa mbutu jadu, ninyitondu yamumpata yakasoŋa nyikabu yayu.
Mwakahulaŋa mbutu jenu, hule-e, nikuchilaaka chakukumuna vinyu, mwakakumunaŋa vinyu jenu kumune-e, nikuchilaaka chakutùmba mbutu; mwakadya yakudya yenu mwakekutaŋa, mwakashakama chakadi kwakama mwituŋa denu wututu-u.
 Nakamwenesha mwituŋa nzo-o, mwakakamama, hosi wakayakamishaku; nakaketwisha anyama atama mwituŋa, hela mpoku yakabali hiyakahita mwituŋa denuku.
Mwakahaŋaŋa ayilumbu jenu, akadimbukila kumesu enu nampoku yakabali.
Enwenu atanu akahaŋa nkulakaji (100), enwenu nkulakaji (100) akahaŋa makombakaji ikumi (10,000); ayilumbu jenu akadimbukila kumesu enu nampoku yakabali.
Nakasha muchima wami hadenu, nakayisemunwisha, nakayivulisha; munatiyaŋeni nenu nakakoleshamu.
Mwakadya yimwaswekeli dehi chachikulu, mwakedisha yayikulu nanoyu yayiha.
Nakasha tabanaka yami mukachi kenu, hinakayitiya kumuchima bwi-ku.
Nakendaŋa mukachi kenu, nakekala Nzambi yenu, ninenu mwakekala antu ami.
Ami Yami Yehova Nzambi yenu nayifumishili mwituŋa daEjipitu nami mwakabuli kwikala anduŋu jawu; nakotoli dehi mpopu jampanda yenu, nayendeshi choloka.
Ilaŋa neyi mukubula kuntiyilila, mubula kwila mwejimimu munayilejaŋa;
neyi mukudikaŋa nakubula kwovwahila yidika yami, neyi mukutiyaŋa wuhaku wami kumuchima bwi-i hafumi kubula kwila munayilejaŋa mwejima, himukujaha nichitiyaŋenu chami;
tiyenu chuma chinakayila ami nawa. Nakayishila kufwa mutentu, nikunoŋa, nimashika, mwakapokoka nimumesu, himwakatiya nikumuchima ze-ke-li; mbutu jenu mwakajitùmbaŋa tuhu chamukunkulwayi, akajidyaŋa kudi ayilumbu jenu.
Nakayitala nanyiku, akayitapa kumesu awayilumbu jenu. Akayiyuulaŋa kudi ayihela. Mwakatemuka chakadi niniwu wukuyihaŋa.
Neyi muyuma yejimiyi kuntiyilila nehi, nakayilunjikilamu nikubabesha kwamapampa katanu nakayedi hanshidi jenu.
Nakadata kudivuna kwawuntu wenu. Iwulu denu nakadibalumuna hichikuŋu, niiseki denu nakadibalumuna hiwuneŋu.
Ŋovu jenu jakanoŋa tuhu chamukunkulwayi muloŋa ituŋa denu dakabula kusoŋa, ninyitondu yamwituŋa hiyakema nyikabu yayuku.
Neyi mwakendaŋa nakudikaŋa nanami, kuntiyilila kwonti kwenu, nakayiholwela yipupu yikwawu yamapampa katanu nakayedi mwomwesekela nshidi jenu.
Nakatemesha mukachi kenu anyama amumpata, akayibuwa anyanenu, akakisaŋana yimuna yenu, akayikehesha, ninjila jenu jakabunda.
Neyi kufumbika kudami muyumiyi nehi, saŋa mwadikaŋila hohu;
ninami nawa nakadikaŋa nanenu, nakayeta ami aweni mapampa katanu nakayedi nanshidi jenu.
Nakayiletela mpoku yakabali, yakatenda chitiyaŋenu chami; nenu mupompi munyikala yenu yampwembu, nakayitemeshela chipupu mukachi kenu, himwakakwachika kudi ayilumbu jenu.
Chinakayikeheshela yakudya yimwakuhwelelaŋa, ambanda ikumi akocha mankendi enu mwijiku dawu dimu, akayifuntishila cheŋi yakudya yenu yakwesekeja; mwakadya tuhu, kwikuta nehi.
Neyi kuntiyilila muyuma yejimiyi nehi, chochimwenda nakudikaŋa nanami hohu;
ami ninami nakadikaŋa nanenu nakuzuwa kwakuyilendumukila. Ami aweni nakayibabesha mapampa katanu nakayedi nanshidi jenu.
 Mwakadyaŋa mbiji yawanyanenu amayala, nimbiji yawanyanenu awambanda mwakayidya.
 Nakakisaŋana yinaŋanaŋa yenu, nakatema ankishi jenu, nakanata yibimbi yenu hayibimbi yawankishi jenu; nakayitiya kumuchima bwi-i.
Nyikala yenu nakayibalumuna kwikala yihembi, nikumalalenu kwakabunda; hinakatiya kuwaha namavumbenu amawahi imwepukishaŋaku.
 Nakabundisha ituŋa, akadihayama kudi ayilumbu jenu ashakamamu.
 Nakayimwaŋila mwahita nyunza, nakayiholela mpoku yakabali yakayilondela; ituŋa denu dakabunda, nyikala yenu yakekala mahembi.
Henohu dihu hakatiyila ituŋa kuwaha naSabata jindi, chidakekala kwayihembi hohu, ninenu himudi mwituŋa dawayilumbu jenu; henohu dihu hakanookela ituŋa, hidakatiyila kuwaha naSabata jadu.
Yehova wahosheli naMosi,
nindi, Hoshaku nawanyana kaIsarela, wuyili neyi, Neyi hadi muntu wakadikana naNzambi kwila chuma, wakamwesekela mwomwesekelaŋawu antu aYehova.
Tiya chiwakeseka iyala, kufumisha kunyaka makumi ayedi (20) nakushikija kunyaka makumi atanu nadimu (60) wakamweseka siliva ja 600 grams mwomwaya chesekelu chakumalala.
Neyi himumbanda, wakamweseka siliva ja 340 grams.
Neyi wakafumishila hanyaka yitanu nakushikija kunyaka makumi ayedi (20), iyala wakamweseka siliva ja 230 grams, mumbanda 120 grams.
Neyi wakafumishila hakakweji kamu nakushikija kunyaka yitanu, iyala wakamweseka siliva ja 55 grams, mumbanda 35 grams.
Neyi wakafumishila hanyaka makumi atanu nadimu (60) nakutwala kumbidi; neyi hiiyala, wakamweseka 170 grams; neyi himumbanda 120 grams,
Neyi nabuli kuheta muwunamwesekeli, akamwimiki kumesu akapristu, kapristu akamweseki owu muntu nadikani naNzambi mwomwanatweshiyi.
Neyi hikanyama kalambulaŋawu antu Yehova, anyama ejima amwinkaŋawu antu Yehova akekali ajila.
Kumuhimpulula nehi, kumubalumuna nehi, hela wamuwahi kumuhimpa nawatama nehi, hela watama kumuhimpa nawamuwahi nehi; neyi akahimpa kanyama nakanyama akeli ajila wejima wawu, niwasambila niniwu anahimpuwu nachu.
Neyi hikanyama wamajilu abulaŋa kulambulawu Yehova, akamushikiji kumesu akapristu;
kapristu akamweseki, akamutali neyi wamuwahi indi kwiji watama; mwomuwakamwesekela eyi kapristu, dimu muwuseya windi.
Neyi nakeŋi kumukuula, kuwuseya wuweseka akalunjikuku chibalu chamuchitanu.
Neyi kudi muntu wakamujilikila Yehova itala dindi, kapristu akadeseki, akatali neyi dadiwahi indi kwiji datama; mwakadesekela kapristu dimu dakashikila.
Neyi wadijilika nakeŋi kukuula itala dindi, kuwuseya akalunjikuku chibalu chamuchitanu chamali iweseka, dakekali dindi.
