Lino Mwami Leza wakaita Mozesi kuzwa mutente lyakuswaanganina akuti, 
“Ambila Baisilayeli kuti, ‘Kufumbwa muntu uuleta cipaizyo kuli Leza, uleelede kusala ŋombe naa mbelele kuzwa kubutanga.’
“Kuti muntu wapa ŋombe yakwe kuti itentwe acipaililo, uleelede kuleta poho uutakwe kampenda. Uleelede kumutola kumulyango watente lyakuswaanganina kutegwa muntu ooyo Mwami Leza amutambule. 
Alimwi akabikke janza lyakwe amutwe wapoho, mbombuboobu mbwayootambulwa kuti cibe cipaizyo cigwisya milandu yazinyonyoono zyakwe. 
Kwamana uleelede kujaya poho nkukonya ooko, kumbele lya Leza, eelyo bana ba Aloni bapaizi bakatambule bulowa akubutola ku Mwami Leza alimwi akubusansaila kumabazu oonse aali one aacipaililo cili kumulyango watente lyakuswaanganina. 
Eelyo mukamwini akamufunde akumutendaula zituli-zituli, 
balo bana ba Aloni mupaizi bayoobamba nkuni zyamulilo acipaililo akukutula mulilo ali ncico. 
Ndendilyo nibayoobikka zituli eezyo, kubikkilizya amutwe antoomwe amafuta amulilo uuli acipaililo. 
Walo muntu ooyo asanzye zyamukati amaulu aapoho ooyo, kwamana mupaizi uyootenta zyoonse acipaililo, zibe bweema bubotelezya ku Mwami Leza.
“Pele kuti naa muntu wapa imwi yambelele naa mpongo yakwe, kuti ibe cipaizyo cakutenta, weelede kuba sijembwe uutakwe kampenda. 
Alimwi weelede kumujaila kulubazu lwakunyika lwacipaililo, kumbele lya Mwami Leza eelyo bana ba Aloni bapaizi bakasansaile bulowa kumabazu oonse one aacipaililo. 
Lino muntu ooyo aakumana kutendaula zituli zyanyama, mupaizi uyoozibikka kubikkilizya amutwe amafuta amulilo uuli acipaililo. 
Muntu ooyo akasanzye zyamukati antoomwe amaulu aamunyama ooyo, kwamana mupaizi uyootenta zyoonse acipaililo, zibe bweema bubotelezya ku Mwami Leza.
“Kuti naa muntu wapaizya muyuni kuti atentwe kuli Leza, ileelede kuba nziba naa nkwilimba. 
Nkabela mupaizi akaitole kucipaililo, akosole nsingo akutenta mutwe wayo acipaililo. Lino bulowa bwayo bukazwide kumbali aacipaililo. 
Alimwi uleelede kugwisya ciyangilo amapepe aayo, akuzisowela kujwe lyacipaililo ooko kubikkwa twe. 
Lino akajate mababa aayo akuyaandaula katagwisyi mababa, kwamana akiitente amulilo uuli acipaililo, ibe cipaizyo cabweema bubotelezya ku Mwami Leza.”
“Lino muntu wapa cituuzyo camaila ku Mwami Leza, uleelede kutuula busu bunante. Abikke amafuta alimwi atununkilizyo ali mbubo, 
ndendilyo natilete kubana ba Aloni mupaizi. Aawo mupaizi ulabuula mujanza busu bunante bweelede amafuta atununkilizyo atole akatente acipaililo kuti cibe ciibalusyo cakuti coonse capegwa kuli Leza. Cibe cipaizyo cabweema bubotelezya ku Mwami Leza. 
Lino busu bwasyaala bube bwa Aloni abana bakwe. Eeco ncipaanzi cisalalisya casyaala kucipaizyo cakutentela Mwami Leza.
“Kuti naa wapa cinkwa capangilwa muoveni, citavwelwi amimena pe, pele civwelwe amafuta aaoliva abusu, kuti katuli tunkwa tupapalete tunanikidwe mafuta atala. 
Kuti naa wapa cinkwa cakangwa acikangilo, cileelede kuba cabusu bunante buvweledwe mafuta, pele kacitajisi mimena pe. 
Ucikomone-komone akucitila mafuta. Eeco ncituuzyo camaila. 
Kuti naa wapa cinkwa cakangilwa mumpani, cileelede kuba cabusu bunante buvweledwe mafuta. 
Lino ucilete kuti cibe cituuzyo kuli Leza, ucipe kumupaizi, walo acitole kucipaililo. 
Wamana mupaizi awalo uyootola acipaanzi caciibalusyo, cakuti coonse capegwa ku Mwami Leza. Acitente acipaililo kuti cibe cipaizyo cabweema bubotelezya ku Mwami Leza. 
Nkabela casyaala cilaba ca Aloni abana bakwe. Ncipaanzi cisalalisya casyaala kucipaizyo cakutentela Mwami Leza.
“Taakwe zituuzyo zyamaila zipegwa ku Mwami Leza zyeelede kuvwelwa mimena. Tamweelede kupaizya cijisi mimena nibuba buci ku Mwami Leza. 
Maila mataanzi kutebulwa mwaka amwaka aleelede kuletwa ku Mwami Leza, pele atatentwi mbuli cipaizyo cibotelezya acipaililo pe. 
Amulunge munyo kumaila ngomupa nkaambo munyo utondezya cizuminano cili akati kanu a Leza. Amulunge munyo kuzituuzyo zyanu zyoonse. 
Nomuleta busu bwamaila mataanzi ku Mwami Leza, abube busu bwamaila aakangwa aaziidwe. 
Buvwelwe amafuta atununkilizyo, eeco ncituuzyo camaila. 
Lino mupaizi uyootenta cipaanzi caciibalusyo cabusu amafuta, atununkilizyo, cibe cipaizyo citentelwa Mwami Leza.
“Lino kuti muntu wapa cipaizyo calumvwano ku Mwami Leza, cipaizyo cakwe cibe campwizi naa poho, cibe citakwe kampenda. 
Muntu ooyo abikke janza lyakwe amutwe waŋombe eeyo, wamana aijaile amulyango watente lyakuswaanganina. Eelyo bana ba Aloni bapaizi bakasansaile bulowa kumabazu oonse one aacipaililo. 
Baleelede kupa ku Mwami Leza zipaizyo zyakutenta eezi, mafuta oonse aavumbilide zyamukati, 
ansa amafuta aazyo amafuta oonse aali amuni. 
Eelyo bana ba Aloni bapaizi bakazitente zyoonse acipaililo antoomwe azipaizyo zimwi zyakutenta. Zibe zipaizyo zyabwema bubotelezya ku Mwami Leza.
“Alimwi kuti naa mbelele niiba mpongo yabelesegwa kucipaizyo calumvwano, ilakonzya kuba sijembwe naa mpwizi, pele ileelede kuba iitakwe kampenda. 
Kuti muntu wapa mbelele, mbuli cipaizyo ailete kumbele lya Mwami Leza, 
akabikke janza lyakwe amutwe wayo, wamana aijaile kumbele lyatente lyakuswaanganina. Lino bana ba Aloni bapaizi bakasansaile bulowa kumabazu oonse one aacipaililo. 
Baleelede kupa ku Mwami Leza zipaizyo zyakutenta eezi, mafuta, amafuta aamucila watendwa kuzwa kubukome, alimwi amafuta oonse aali muli zyamukati, 
insa amafuta aazyo, amafuta oonse aali amuni. 
Eelyo mupaizi uyoozitenta acipaililo kuti cibe cipaizyo cacakulya ku Mwami Leza.
“Kuti naa muntu wapa mpongo, 
akabikke janza lyakwe amutwe wayo akwiijaila kumbele lyatente lyakuswaanganina, wamana bapaizi bakasansaile bulowa bwayo kumabazu oonse one aacipaililo. 
Baleelede kupa ku Mwami Leza zipaizyo zyakutenta eezi, mafuta oonse aazyamukati, 
ansa amafuta aazyo, amafuta oonse aali amuni. 
Mupaizi akazitente zyoonse acipaililo kuti cibe cipaizyo cacakulya cibotelezya. Iiyi mafuta oonse ngaa Leza. 
Taakwe Muisilayeli weelede kulya mafuta nibuba bulowa, ooyu ngomulawo weelede kubambwa lyoonse kwamazyalani oonse kufumbwa nkobayookkala.”
Lino Mwami Leza wakaambila Mozesi kuti, 
“Ambila Baisilayeli kuti naa muntu wacita cinyonyoono akusotoka nuuba umwi wamilawo ya Leza katazi, uleelede kucita zeezi.
“Kuti naa Mupaizi Mupati wacita cinyonyoono akweetela bantu mulandu, uyooleta mupoho uutakwe kampenda akumupaizya kuli Leza akaambo kacinyonyoono cakwe. 
Uyooleta mupoho kumulyango watente lyakuswaanganina, akabikke janza lyakwe amutwe wapoho akuujaila mpoonya aawo kumbele lya Leza, nkaambo kacinyonyoono cakwe. 
Eelyo Mupaizi Mupati ooyo uyootola bumwi bulowa bwapoho mukati katente lyakuswaanganina. 
Akanjizye munwe mubulowa kwaziindi zili ciloba akabusansaile kumbele lyacisitilizyo cisalala. 
Uyoozila bulowa bumwi kumeja aacipaililo catununkilizyo mutente lyakuswaanganina. Wamana akatile bulowa bwasyaala atako lyacipaililo cazipaizyo zyakutenta, cili kumulyango watente lyakuswaanganina. 
Uleelede kugwisya mafuta oonse aapoho ooyu, nkokuti mafuta aazyamukati, 
ansa amafuta aazyo, amafuta oonse aali amuni, 
mbubonya mbuli bucitwa mafuta aapoho wacipaizyo calumvwano. Eelyo mupaizi lwakwe mwini nguyoogwisya mafuta aaya akuyooatenta acipaililo. 
Pele uleelede kuyootola cikutu, nyama, mutwe, amaulu azyamukati zyoonse kubikkilizya abufumba, 
akazibweze zyoonse kuzitola kunze lyazivuka kubusena busowelwa twe, nkabela akazitentele nkukonya ooko amulilo wankuni.
“Kuti naa bantu boonse ba Isilayeli babisya akujaninwa mulandu wakusotoka milawo ya Leza kabatazi, 
lino cinyonyoono eeco cazibwa, eelyo buleya boonse, buyooleta kapoho kabe kacipaizyo cakugwisya zinyonyoono. Bayookatola kutente lyakuswaanganina, 
nkabela basololi bayoobikka maanza amutwe wakapoho akukajaila mpoonya aawo kumbele lya Mwami Leza. 
Ndendilyo mupaizi mupati nayoogwisya bulowa bumwi kuzwa kukapoho akubutola mutente lyakuswaanganina, 
akanjizye munwe wakwe kwaziindi zili ciloba akusansaila kumbele lyacisitilizyo. 
Eelyo akazile bulowa bumwi kumeja aacipaililo catununkilizyo mukati katente lyakuswaanganina, wamana buyoosyaala akatile kutako lyacipaililo cazipaizyo zyakutenta cili kumbele lyatente lyakuswaanganina. 
Lino akagwisye mafuta oonse akwaatenta acipaililo. 
Uleelede kucita kukapoho aaka mbuli bucitwa ku mupoho wacipaizyo cakugwisya zinyonyoono. Mbombuboobu mupaizi mbwayoocita cipaizyo cakusalazya bantu, eelyo bayoolekelelwa. 
Kwamana boobu uyootola kapoho kunze lyazivuka akukatenta, mbubonya mbuli butentwa mupoho wakugwisya zinyonyoono zyamupaizi. Eeci ncakukombelezezya cinyonyoono cabuleya.
“Kuti naa musololi wacita cinyonyoono akujaninwa mulandu wakusotoka umwi wamilawo ya Mwami Leza katazi, 
wamana kuzibisigwa cinyonyoono cakwe, uleelede kuleta sijembwe uutakwe kampenda kuti cibe cipaizyo cakwe. 
Akabikke janza amutwe wakwe akumujaila kunyika lyacipaililo cazipaizyo zitentwa. Eeci ciyooba ncecipaizyo cazinyonyoono. 
Mupaizi uyoonjizya munwe wakwe mubulowa, akubuzila kumeja aacipaililo. Kwamana buyoosyaala akatile kutako lyacipaililo. 
Eelyo akatente mafuta oonse acipaililo mbubonya mbuli bucitwa mafuta aacipaizyo calumvwano. Mbombuboobu mupaizi mbwayoomukombelezezya cinyonyoono, nkabela uyoolekelelwa ncobeni.
“Kuti naa muntu buyo wacita cinyonyoono akujaninwa mulandu wakusotoka umwi wamilawo ya Mwami Leza katazi, 
wamana wazibisigwa cinyonyoono cakwe, uleelede kuleta mpongo mpwizi iitakwe kampenda yakupaizya. 
Weelede kubikka janza lyakwe amutwe wayo, akwiijaila kunyika lyacipaililo cazipaizyo zyakutenta. 
Mupaizi uyoonjizya munwe wakwe mubulowa bwamunyama akubuzila kumeja aacipaililo. Kwamana buyoosyaala akatile kutako lyacipaililo. 
Eelyo akagwisye mafuta aayo oonse mbubonya mbuli bucitwa mafuta aacipaizyo calumvwano akwaatentela acipaililo, bube bweema bubotelezya ku Mwami Leza. Mbombuboobu mupaizi mbwayoomukombelezezya cinyonyoono, nkabela uyoolekelelwa ncobeni.
“Kuti naa muntu waleta mbelele kuti ibe cipaizyo cacinyonyoono, ileelede kuba mpwizi iitakwe kampenda. 
Akabikke janza lyakwe amutwe wayo akwiijaila kunyika lyacipaililo cazipaizyo zyakutenta. 
Mupaizi uyoonjizya munwe mubulowa akubuzila kumeja aacipaililo. Wamana bwasyaala akatile kutako lyacipaililo. 
Eelyo akagwisye mafuta aayo oonse mbubonya mbuli bucitwa aacipaizyo calumvwano, akwaatentela acipaililo antoomwe acipaizyo cazyakulya. Mbombuboobu mupaizi mbwayoomukombelezezya cinyonyoono, nkabela uyoolekelelwa ncobeni.”
“Kuti naa muntu waitwa kunkuta akulumbizigwa kuti ape bumboni bwazeezyo nzyaakabona naa kuziba, pele wakaka, muntu ooyo wabisya.
“Alimwi kuti naa cakutaziba umwi wajata cintu citasalali, mbuli mutunta wamunyama naa wacivubwa naa wacikalaba, wasofwaala akuba aamulandu.
“Kuti naa umwi wajata camuntu cisofweede katazi wabisya, eelyo waziba, ulaba aamulandu.
“Kuti naa muntu wakonkezya cakufwambaana katazi wabisya, eelyo waziba, ulaba aamulandu.
“Muntu wabisya boobu uleelede kulyaamba cinyonyoono cakwe. 
Uleelede kweeta cipaizyo cakabelele naa kapoho cibe cakukombelezezya mulandu ku Mwami Leza. Mupaizi uyoocita cipaizyo cakusalazya muntu ooyo. 
Kuti naa kali mucete, uutajisi kabelele, uleelede kuleta nziba zyobilo, naa nkwilimba zyobilo, imwi njacipaizyo cazinyonyoono zyakwe, imwi njacipaizyo cakutenta. 
Akazilete kumupaizi uutikape cipaizyo cakukombelezezya cinyonyoono. Akatyole nsingo, pele atagwisyi mutwe pe. 
Bulowa bwayo abusansaile acipaililo, nkabela bwasyaala atile kutako lyacipaililo. Eeci ncipaizyo cakukombelezezya cinyonyoono. 
Wamana apaizye amuyuni wabili mbuli cipaizyo cakutenta mbubonya mbuli bwaamba mulawo. Munzila eeyi mupaizi ulapa cipaizyo cakusalazya muntu ooyo, nkabela ulalekelelwa ncobeni.
“Pele kuti naa muntu mmucete cakuti takonzyi kujana nziba zyobilo noziba nkwilimba zyobilo, uleelede kweeta nsangwa yabusu bunante kuti cibe cipaizyo cakukombelezezya cinyonyoono cakwe. Teelede kubikka mafuta notuba tununkilizyo abusu oobo, nkaambo tacili cipaizyo camaila pe, pele ncipaizyo cakukombelezezya cinyonyoono. 
Uleelede kubuleta kumupaizi, walo nguuyoobuula buzuzya janza, cibe ciibalusyo akubutenta acipaililo. Eeci ncipaizyo cakukombelezezya cinyonyoono. 
Munzila eeyi mupaizi uyoopa cipaizyo cakusalazya muntu ooyo, nkabela uyoolekelelwa ncobeni. Busu busyaala mbwamupaizi, mbubonya mbuli lipaizigwa maila.”
Lino Mwami Leza wakaambila Mozesi kuti, 
“Kuti naa umwi muntu wabisya cakutaziba mukuti taapa zisalala ku Mwami Leza, uleelede kuleta cipaizyo camugutu naa mpongo iitakwe kampenda. Nkabela muulo wayo weendelane awakuŋanda ya Leza. Ncipaizyo cakukombelezezya mulandu. 
Alimwi uleelede kubbadela zisalala eezyo akubikkilizya cipaanzi casanu. Ape eezi kumupaizi, walo nguutipaizye munyama kuti cibe cipaizyo cakukombelezezya cinyonyoono camuntu ooyo, nkabela uyoolekelelwa ncobeni.
“Kufumbwa muntu wasotoka mulawo wa Mwami leza cakutaziba, uli aamulandu alimwi uleelede kusubulwa. 
Alete kumupaizi mugutu uutakwe kampenda, nkabela muulo wawo weendelane awakuŋanda ya Leza. Lino mupaizi akacite cipaizyo cakukombelezezya cinyonyoono camuntu ooyo, ncaakacita katazi, nkabela uyoolekelelwa ncobeni. 
Eeci ncecakubbadela kubisya nkwaakabisizya Mwami Leza.”
Empty verse
Empty verse
Empty verse
Empty verse
Empty verse
Empty verse
Empty verse
Lino Mwami Leza wakaambila Mozesi kuti, 
“Muntu wacita cakutasyomeka akubisizya Leza mukuti wacenga mweenzinyina naakaka kupilusya ncasisyidwe naa kumubbida, naa kumuunina, 
naa kubeja cakukonka kati taakapegwa eezyo zyakazimina, 
naa muntu wabisya munzila eezi, uleelede kubweedezya eezyo nzyaakabba, nzyaakanyanga, zyakasweekede nzyaakajana, 
anzyaakakonkezya cabuyo. Buzuba mbwatikajaninwe mulandu, akabweedezye zyoonse kuli mukamwini akubikkilizya cipaanzi casanu. 
Uleelede kuleta kumupaizi cipaizyo cakukombelezezya cinyonyoono. Alete mugutu uutakwe kampenda, eelyo muulo wawo weendelane awakuŋanda ya Leza. 
Nkabela mupaizi uyookombelezezya cinyonyoono camuntu ooyo ku Mwami Leza, eelyo uyoolekelelwa ncobeni.”
Lino Mwami Leza wakaambila Mozesi kuti, 
“Lailila Aloni abana bakwe zyamulawo wacipaizyo citentwa coonse. Cipaizyo eeco cibikkwe acipaililo masiku oonse mane bukace, mulilo kuuyaka ciindi coonse. 
Mupaizi asame jansi lyandeketela akabbudula kandeketela, wamana ayole twe lili acipaililo, alilundike kumbali lyaco. 
Wamana oobo asamunune zisani eezyo, asame zimbi, ndendilyo natitole twe kunze lyazivuka kubusena busalala. 
Nkabela mulilo uuli acipaililo uleelede kuti kuuyaka kuutazimi pe. Cifumo-fumo lyoonse mupaizi uleelede kusikka nkuni acipaililo, akubikka zipaizyo zyakutenta alimwi akutenta mafuta acipaizyo calumvwano. 
Mulilo uleelede kuti uyake lyoonse acipaililo, kuutazimi pe.”
“Njeeyi milawo yakupaizya maila. Bana ba Aloni bayootola cipaizyo camaila ku Mwami Leza kumbele lyacipaililo. 
Lino umwi wabo uyoobuula janza lyabusu amafuta atununkilizyo toonse akazitente acipaililo kuzibya kuti zyoonse zyakapegwa ku Mwami Leza. Zibe bweema bubotelezya ku Mwami Leza. 
Aloni abana bakwe bayoolya bwasyaala. Bayookanga cinkwa citakwe mimena cakulya kubusena busalala, kulubuwa lwatente lyakuswaanganina. 
Tacikoyoopangwa aamimena pe. Leza wakabapa kuti cibe cipaanzi ncobalya kuzwa kuzipaizigwa amulilo. Cilasalala kapati, mbuli cipaizyo cakukombelezezya zinyonyoono acakumanya milandu. 
Kwamazyalani oonse aaciza baciinga ca Aloni baalumi kabalya zyazipaizyo zitentwa zipegwa ku Mwami Leza. Kufumbwa uyooziguma, uyoonyonyoonwa akaambo kabusalali bwazyo.”
Lino Mwami Leza wakaambila Mozesi kuti, 
“Cipaizyo ceelede kupegwa abana ba Aloni ciindi umwi wabo nananikwa kuba mupaizi cibe boobu. Ape busu bunante buzula nsangwa, mbubonya mbubuli mweelwe uupaizigwa buzuba abuzuba. Ape cisela cifumo-fumo acimwi mangolezya. 
Eelyo cikandwe amafuta cikangwe. Ciletwe kacisanganyizidwe kabotu kacili mutunsuma mbuli cipaizyo camaila. Cibe cabweema bubotelezya ku Mwami Leza. 
Kwamazyalani oonse aaciza waciinga ca Aloni, mupaizi mupati nguuyoopa cipaizyo eeci ku Mwami Leza. Citentwe coonse do. 
Taakwe cibeela cabusu bwacipaizyo eeco ceelede kuligwa, butentwe boonse.”
“Lino ooyu ngomulawo wacipaizyo camulandu. Eeci ncipaizyo cisalala kapati. 
Munyama wacipaizyo eeci ajailwe kulubazu lwakunyika lwacipaililo, ooko kujailwa banyama bakutenta. Kwamana bulowa bwamunyama oobo busansailwe kumabazu one aacipaililo. 
Nkabela mafuta oonse aamunyama agwisigwe, apaizigwe acipaililo, mafuta aakumucila, aazyamukati, 
ansa zyobilo amafuta aazyo, amafuta oonse aali amuni. 
Nkabela mupaizi akatente mafuta oonse acipaililo kuti cibe cipaizyo cacakulya ku Mwami Leza. Eeco ncipaizyo camulandu. 
Kufumbwa mwaalumi waciinga cabupaizi ulakonzya kulya cilyo eeci. Pele cileelede kulidwa mubusena busalala, nkaambo cilasalala kapati.
“Kuli buyo mulawo womwe uujatikizya zipaizyo zyobilo, cipaizyo cakukombelezezya cinyonyoono acipaizyo cakugwisya zinyonyoono, nyama iba yamupaizi uupaizya. 
Cikutu camunyama uupaizigwa ncamupaizi uucita milimo yabupaizi. 
Maila aakangwa muoveni naa kujikwa mumpani naa acikangilo, nzyamupaizi uupaizya. 
Pele maila oonse aavweledwe mafuta naa pe, ngabana aa Aloni bapaizi. Baabane mulicabo.
“Lino ooyu ngomulawo wacipaizyo calumvwano cipegwa ku Mwami Leza. 
Kuti muntu wapa cipaizyo eeci mukulumba Leza, uleelede kutola munyama acinkwa citakwe mimena, naa cinkwa cilemu-lemu civweledwe mafuta, naa tunkwa tupapalete. 
Antoomwe acipaizyo calumvwano eeco alete tunkwa tubikkidwe mimena. 
Muli zyoonse eezi atole cipaanzi comwe-comwe cacinkwa kuti acipe ku Mwami Leza. Eezi nzyamupaizi uusansaila bulowa bwacipaizyo calumvwano. 
Ayalo nyama yacipaizyo calumvwano iligwe buzuba mbubonya oobo bwakupaizya. Taakwe nyama yeelede kusyaala mane buce pe.
“Pele kuti kacili cipaizyo cacikonke naa cakuliyandila, kufumbwa casyaala cilakonzya kuligwa bwaca. 
Lino kuti kucisyeede nyama kusikila buzuba bwatatu, itentwe. 
Kuti naa mwiilya mubuzuba bwatatu, inga Leza tatambuli cipaizyo camuntu ooyo, eelyo cipaizyo eeco tacimugwasyi pe. Tacisalali, kufumbwa uucilya uli aamulandu. 
Ayalo nyama kuti yaguma cintu cisofweede tiielede kuligwa pe, itentwe buyo.
Pele kuti uutasalali wiilya, uyoogwisigwa mubantu ba Leza. 
Alimwi naa muntu walya nyama yacipaizyo eeci ciindi kali waguma kale cintu cimwi cisofwaazya, naba muntu naba munyama, naa kufumbwa cisofweede, uyoogwisigwa mubantu ba Leza.”
Lino Mwami Leza wakaambila Mozesi kuti, 
“Ambila Baisilayeli kuti, mutakalyi mafuta aaŋombe, naaba aambelele, naaba aampongo. 
Aalo mafuta aamunyama walifwida naa walumwa munyamanyina, taaelede kuligwa pe, pele mulakonzya kwaabelesya munzila zimwi. 
Kufumbwa muntu uyoolya mafuta aamunyama wapaizigwa ku Mwami Leza, uyoogwisigwa mubantu ba Leza. 
Taakwe makani naa nkukuli ooko nkwakkala Muisilayeli, taelede kulya bulowa bwabayuni nibuba bwabanyama. 
Kufumbwa uusotoka mulawo ooyu, uyoogwisigwa mubantu ba Leza.”
Lino Mwami Leza wakaambila Mozesi kuti, 
“Ambila Baisilayeli kuti naa muntu wapa cipaizyo calumvwano, uleelede kuleta cipaanzi cimwi kuti cibe cipego ceelede ku Mwami Leza. 
Acilete mumaanza aakwe mbuli cipaizyo cacakulya. Uyooleta mafuta aamunyama akaango akuzizumbaanya kumbele lya Mwami Leza. 
Ciindi eeco mupaizi akatente mafuta acipaililo, pele kaango nkika Aloni abana bakwe. 
Alimwi cibelo calulyo cikapegwe 
kuli uupaizya bulowa amafuta acipaizyo calumvwano. 
Kaango aako acibelo nzipego zyangu kuzwa ku Baisilayeli. Ndazipa kuli Aloni abana bakwe, kuti zibe zyabo lyoonse. 
Eeci ncecipaanzi cacipaizyo ca Mwami Leza kuli Aloni abana bakwe ciindi nibakananikwa kuba bapaizi. 
Mubuzuba oobo Leza wakalailila Baisilayeli kuti bape cipaanzi eeci cacipaizyo. Ooyu ngomulawo Baisilayeli ngobeelede kutobela kwamazyalani oonse aaciza.”
Eeyi njemilawo yazipaizyo zitentwa, zipaizyo zyamaila zyakugwisya zinyonyoono, zyamilandu, zyakunanikwa, alimwi azyalumvwano. 
Milawo eeyi njenjiyo Mwami Leza njaakapa Mozesi acilundu ca Sinai munkanda buzuba mbwaakaambila Baisilayeli kuti balete zipego zyabo.
Lino Mwami Leza wakaambila Mozesi kuti, 
“Tola Aloni abana bakwe kumulyango watente lyakuswaanganina, alimwi uletelezye azisani zyabupaizi, amafuta aakunana, akapoho kacipaizyo cakugwisya zinyonyoono, abagutu bobilo acisuwo cazinkwa zitakwe mimena. 
Wamana ukabunganye bantu boonse kubusena oobo.”
Lino Mozesi wakacita mbubonya mbuli mbwaakalaililwa a Mwami Leza, nkabela bantu nibakabungana, 
eelyo wakabaambila kuti, “Ndiyanda kucita eeco ncindalaililwa a Mwami Leza.” 
Eelyo Mozesi wakaleta Aloni abana bakwe kumbele, akubasanzya amaanzi. 
Lino wakamusamika cisani akumwaanga lutambo mucibuno. Amane wamusamika jansi akabaki kabupaizi akumwaanga alutambo lwako loosedwe kabotu. 
Alimwi wakamubikka kabaki kaacamba, mukati kako wakabikka Ulimu a Tumimu. 
Mpoonya wakamusamika cingundu kumutwe, alincico wakabikka mpande yangolida yakasalazigwa mbubonya mbuli Mwami Leza mbwaakamulailila. 
Lino Mozesi wakabweza mafuta akunanika tente azyoonse zyakali mukati. Munzila eeyi wakazisalazya. 
Wakabweza mafuta amwi akwaasansaila ziindi zili ciloba acipaililo azibelesyo zyaco amutiba atako lyawo kutegwa zisalale ku Mwami Leza. 
Kumane wakananika Aloni kumutwe mukumusalazya. 
Naakamana kucita oobo, Mozesi wakaleta bana ba Aloni kumbele. Wakabasamika zisani antambo muzibuno atungundu kumitwe, mbubonya mbwaakalaililwa a Mwami Leza.
Mpoonya Mozesi wakaleta kapoho kacipaizyo cakugwisya zinyonyoono, eelyo Aloni abana bakwe bakabikka maanza aabo amutwe wakapoho. 
Kumane Mozesi wakakajaya, wakagwisya bulowa, nkabela amunwe wakwe wakabuzila kumeja aacipaililo kutegwa cisalale. Lino wakatila bulowa bwakasyaala kutako lyacipaililo akucisalazya. 
Nkabela Mozesi wakagwisya mafuta aazyamukati, amafuta aalaamuni, ansa amafuta aazyo, akwaatenta oonse acipaililo. 
Mpawo zyakasyaala kubikkilizya acikutu abufumba wakazitenta kunze lyazivuka mbubonya mbuli Mwami Leza mbwaakalailila.
Lino amane Mozesi wakaleta mugutu wacipaizyo cakutenta, eelyo Aloni abana bakwe bakabikka maanza amutwe wawo. 
Mpawo Mozesi wakamujaya akusansaila bulowa kumabazu one oonse aacipaililo. 
Ooyo mugutu wakamutendaula, amane wakatenta mutwe, mafuta azizo nzyaakatendaula. 
Amane wakasanzya amaanzi zyamukati amaulu amusule, nkokutenta zyoonse zyakasyaala, mbubuli Mwami Leza mbwaakalailila. Eeci ncipaizyo cakutenta cabweema bubotelezya ku Mwami Leza.
Lino Mozesi wakaleta mugutu wabili wakali wakunanikwa kwa bapaizi, eelyo Aloni abana bakwe bakabikka maanza aabo amutwe wawo. 
Mpoonya Mozesi wakamujaya, akugwisya bulowa bumwi, walamba mpela yakutwi kwa Aloni kululyo, kucala calulyo, akucala cacituta calulyo. 
Naakamana kucita oobo wakaleta bana ba Aloni kumbele akubalamba bulowa mbubonya mbuli mbwaakacita wisi. Eelyo Mozesi wakasansaila bulowa kumabazu one oonse aacipaililo. 
Wakabweza mafuta, amafuta aakumucila, amafuta aazyamukati, amafuta oonse aalaamuni, ansa amafuta aazyo, acibelo calulyo. 
Mpawo wakabweza cinkwa comwe kuzwa mucisuwo cacinkwa citakwe mimena cakapegwa ku Mwami Leza, acimwi cinkwa cakapangwa amafuta, akankwa kapapali komwe, wakazibikka amafuta acibelo calulyo. 
Nkabela zyoonse eezi wakazipa kuli Aloni abana bakwe, balo bakazizumbaanya kuli Leza kuti zibe zipego zyeelede. 
Mpoonya Mozesi wakazitola kuzwa kulimbabo, wazitenta acipaililo atala lyazipaizyo zitentwa, kutondezya kunanikwa kwabo. Eeci ncipaizyo cabweema bubotelezya ku Mwami Leza. 
Amane Mozesi wakabweza kaango, wakakazumbaanya ku Mwami Leza kuti cibe cipaizyo cilibedelede, cakali cipaanzi ca Mozesi camugutu wakunanikwa. Mbombuboobo Mozesi mbwaakacita zyoonse nzyaakalaililwa a Mwami Leza.
Lino Mozesi wakabweza mafuta aakunana, abulowa bumwi bwakali acipaililo, wakabusansaila ali Aloni abana bakwe aazisani zyabo. Munzila eeyi, wakabapa antoomwe azisani zyabo ku Mwami Leza.
Mozesi wakaambila Aloni abana bakwe, wakati, “Amutole nyama kumulyango watente lyakuswaanganina amukaijike, akwiilya ooko acinkwa cili mucisuwo cacipego cakunanikwa, mbuli Leza mbwaakandilailila kuti mucite. 
Amutente nyama yoonse acinkwa citisyaale. 
Mutakazwi kumulyango kwamazuba aali ciloba, mane ciyanza cakunanikwa kwanu cikainde. 
Mwami Leza watulailila ncitwacita boobu kuti zinyonyoono zyanu zigwisigwe. 
Nkaako muleelede kukkala kumulyango watente lyakuswaanganina sikati amasiku kwamazuba aali ciloba, kamucita eeco Mwami Leza ncaakamulailila. Kuti naa tamuciti boobo, mulafwa. Mbombuboobo mbwaandilailila.” 
Lino Aloni abana bakwe bakacita nzibakalaililwa a Mwami Leza kwiindila muli Mozesi.
Lino lyakamana ciyanza cakunanikwa, buzuba bwakatobela Mozesi wakaita Aloni abana bakwe abasololi ba Baisilayeli. 
Amane wakaambila Aloni kuti, “Kogwisya kapoho amugutu zitajisi kampenda, nkabela mukazipaizye ku Mwami Leza. Kapoho kabe kacipaizyo cakugwisya zinyonyoono, pele mugutu ngwacipaizyo citentwa. 
Alimwi waambile Baisilayeli kuti batole sijembwe wacipaizyo cakugwisya zinyonyoono, koombe kamwaka omwe, akabelele kamwaka omwe, tutajisi kampenda, tube cipaizyo cakutenta. 
Nkabela batole mupoho amugutu, zibe zyacipaizyo calumvwano. Baleelede kuzipaizya ku Mwami Leza amaila aavweledwe mafuta. Baleelede kucita eeci nkaambo Mwami Leza ulalibonya sunu ndilyonya kulimbabo.”
Ciindi eeco bakaleta kumbele lyatente lyakuswaanganina zyoonse nzibakalaililwa a Mozesi, eelyo bantu boonse bakabungana ooko kuti bakombe Mwami Leza. 
Mozesi wakabaambila kuti, “Mwami Leza wamulailila kuti mucite eezi zyoonse, kuti mubone bulemu bwakwe bwasika.” 
Alimwi wakaambila Aloni kuti, “Koya kucipaililo upe cipaizyo cakugwisya zinyonyoono zyabantu, mbubonya mbuli Mwami Leza mbwaakalailila.”
Mpoonya Aloni wakainka kucipaililo, nkabela wakajaya kapoho kacipaizyo cakugwisya zinyonyoono zyakwe. 
Bana bakwe bakaleta bulowa kulinguwe, Aloni wakanjizya munwe wakwe mubulowa, amane walamba bulowa kumeja one oonse aacipaililo. Lino bulowa bwakasyaala wakabutila kutako lyacipaililo. 
Aalo acipaililo wakatenta mafuta, ansa, amafuta alaamuni mbubonya mbuli Mwami Leza mbwaakalailila Mozesi. 
Pele nyama acikutu wakazitentela anze lyazivuka.
Alimwi wakajaya munyama wacipaizyo cakutenta, bana bakwe bakaleta bulowa kulinguwe. Wakabusansaila kumabazu one oonse aacipaililo. 
Mpawo bakamupa mutwe azituli zyamunyama, lwakwe mwini wakazitenta acipaililo. 
Kumane wakasanzya zyamukati amaulu aamunsi, amane wakazitenta acipaililo atala lyazipaizyo zimwi.
Naakamana kucita oobo, wakaleta zipaizyo zyabantu. Wakabweza mpongo yacipaizyo cakugwisya zinyonyoono zyabantu akwiijaya, alimwi akwiipaizya, mbuli mbwaakacita naakali kulisalazya lwakwe mwini. 
Amane wakabweza munyama wacipaizyo cakutenta mbubonya mbuli bwaamba mulawo. 
Wakaleta cipaizyo camaila, wakabuula janza lizwide akwaatenta acipaililo. Cipaizyo eeco cakali cakuyungizya atala lyacipaizyo cakutenta cifumo-fumo. 
Wakajaila bantu mupoho amugutu kuti zibe cipaizyo calumvwano. Bana bakaleta bulowa kuli Aloni, eelyo wakabusansaila kumabazu oonse one aacipaililo. 
Lino Aloni wakabikka zizo zyamafuta aapoho amugutu, mafuta aamucila, mafuta aazyamukati, ansa, amafuta alaamuni, 
atala lyatwaango twabanyama, amane zyoonse wakazitenta acipaililo. 
Nkabela wakazumbaanya twaango azibelo zyalulyo kuti zibe cipego cilibedelede ku Mwami Leza, mbubonya mbuli mbwaakalailila Mozesi.
Lino naakamana kupa zipaizyo eezi, wakatambika maanza aakwe kubantu wakabaleleka, amane wakazwa. 
Mpoonya Mozesi a Aloni bakanjila mutente lyakuswaanganina, bazwe buyo, bakaleleka bantu. Mpoonya aawo bulemu bwa Mwami Leza bwakaboneka kubantu boonse. 
Mpoonya-mpoonya Mwami Leza wakatuma mulilo, walo wakatenta zipaizyo zyoonse amafuta aakali acipaililo. Nkabela bantu nibakabona eeco, bakoongolola akuvuntama ansi.
Lino bana ba Aloni ba Nadabu a Abihu, umwi aumwi wakabweza cikaye cakwe, babikka makala aamulilo mulinzizyo, alimwi bakabikka atununkilizyo, akuzitentela Mwami Leza. Pele cipaizyo eeci Mwami Leza taakacilailila pe. 
Mpoonya aawo Mwami Leza wakatuma mulilo, ooyo wakabatenta, bafwa nkukonya ooko kumbele lya Mwami Leza. 
Lino Mozesi wakaambila Aloni kuti, “Eeci ncicakali kwaamba Mwami Leza naakati, ‘Boonse bayanda kundimanina mulimo baleelede kuyoowa bulemu bwangu busalala. Ime lwangu ndeelede kulemekwa abantu.’” Pele Aloni taakwe ancaakaingula pe.
Mpawo Mozesi wakaita Misyaeli a Elizafani, bana ba Uziyeli, wisi musyoonto Aloni, wakabaambila kuti, “Kamuza kuno muzootole mitumba yabasazinyoko, mubagwisye mubusena busalalisya bwatente lya Leza, mwiibikke anze lyazivuka.” 
Nibakamvwa boobo, bakasika babaputaila bababweza akubagwisizya anze lyazivuka, mbuli Mozesi mbwaakalailila.
Alimwi Mozesi wakaambila Aloni abana bakwe, Eliyazaa a Itamaa kuti, “Mutazapauli zisani zyanu nikuba kuleka kulikamuna kutondezya kuti mujisi dilwe. Kuti naa mucite oobo mulafwa, alimwi Mwami Leza ulanyemena bantu boonse. Pele basazinyoko abantu boonse Baisilayeli balakonzya kulila akaambo kabaabo Mwami Leza mbaanyonyoona amulilo. 
Mutazwi amulyango watente lyakuswaanganina, kuti muzwe mulafwa ncobeni, nkaambo mwakananikwa amafuta aa Mwami Leza.” Nkaako bakacita mbubonya mbuli Mozesi mbwaakabalailila.
Mwami Leza wakaambila Aloni kuti, 
“Yebo abana bako tamweelede kunjila mutente lyakuswaanganina kamunywide waini noziba zikola zimwi. Kuti mukacite oobo, muyoofwa. Ooyu ngomulawo ngomweelede kubamba mumazyalani aanu oonse. 
Muleelede kwaandaanya akati kazintu zisalala azyabuntunsi, alimwi azisofweede azyeelede kupaizya. 
Muleelede kwiisya Baisilayeli milawo yoonse njendakamupa kwiindila muli Mozesi.”
Alimwi Mozesi wakaambila Aloni abana bakwe bobilo basyeede, Eliyazaa a Itamaa, kuti, “Amubweze maila aasyaala mupe cipaizyo cakutenta ku Mwami Leza, amupange cinkwa citakwe mimena, mwamana mukacilide kumbali aacipaililo, nkaambo cipaizyo eeci cilasalala kapati. 
Mucilide kubusena busalala, ncipaanzi cako abana bako cizwa kucipaizyo cacakulya cipedwe ku Mwami Leza. Mbombuboobu Mwami Leza mbwaakalailila. 
Pele yebo amukwasyi wako woonse inga mwalya kaango akuulu acibelo zipego zyazumbaanywa ku Mwami Leza. Mulakonzya kuzilida buyo mubusena busalala. Zipaizyo eezi zyapegwa nduwe abana bako mbuli cipaanzi cacipaizyo calumvwano cipa Baisilayeli. 
Bayookuletela cibelo akaango mbuli cipego cazumbaanywa ciindi baakupa mafuta mbuli cipaizyo cacakulya ku Mwami Leza. Eezi zipaanzi nzizyako abana bako lyoonse, mbuli Mwami Leza mbwaakalailila.”
Lino Mozesi naakabuzya zyampongo yacipaizyo cakugwisya zinyonyoono, wakaambilwa kuti yatentwa kale. Mpawo wakanyemena Eliyazaa a Itamaa kapati, eelyo wakaambisya kuti, 
“Nkaambo nzi nimwatalida cipaizyo eeci mubusena busalala? Ncilyo cisalala Mwami Leza ncamupa kuti mulye, mukuti milandu yabantu ilekelelwe. 
Mbuli mbumwatila bulowa bwayo mubusena busalala, mweelede kulya cipaizyo mumonya oomo, mbuli mbondakamulailila.”
Lino Aloni wakaingula wakati, “Ulizi kale zyandicitikila. Bantu bapa cipaizyo cakugwisya zinyonyoono acipaizyo cakutenta ku Mwami Leza sunu. Sena Mwami Leza naabotelwa nindalya nyama yacipaililo eeci sunu?” 
Mozesi naakamvwa boobu wakalamwa.
Njeeyi milawo Mwami Leza njaakapa kuli Mozesi a Aloni 
kwaamba zya Baisilayeli. Wakati, “Mulakonzya kulya munyama uuli munyika 
ooyo uujisi nsumba zyaandeene uuselula. 
Empty verse
Empty verse
Empty verse
Tamweelede kulya ngulube, taziseluli. 
Alimwi mutabalyi banyama aaba nikuba kuguma mitunta yabo, mbanyama batasalali. 
Alimwi mulakonzya kulya zyamumaanzi zijisi maamba atuyambyo. 
Pele zintu zyoonse zyamumaanzi zitajisi maamba atuyambyo mutalyi pe. 
Eezi zilatondwa, taziligwi pe, amitunta yazyo tiijatwi. 
Tamweelede kulya cintu coonse cikkala mumaanzi citakwe tuyambyo amaamba, nkaambo cilatondwa. 
Bayuni basofweede mbomuteelede kulya mbaaba: sikwaze, sikube, cuungwe, 
bimbe, luunga abalubanze bamisyobo-misyobo, 
nuuba musyobo uuli buti wacikwaangala, 
impye, sikusiku, nkolekole, basikakooze bamisyobo-misyobo, 
tumba, cibengelele, siyaswimuumba, 
kakukubwi, sifundwe, simusika, 
tongola, masyulamiyobe aamisyobo-misyobo, ŋangayabayuni, akampaafwa, boonse aaba balatondwa.
“Atuuka toonse tuuluka mumakata-makata tatusalali. 
Mweelede buyo kulya tujisi myeendo yone, tusotooka. 
Mulakonzya kulya cikwikwi, nswabanda, camusokonya nsonzi amisyobo yazyo. 
Pele tuuluka toonse tujisi maulu tulatondwa.
Empty verse
Empty verse
Empty verse
Empty verse
Empty verse
Banyama baniini batondwa mbaaba: silufukwe, mbeba, banabulwe bamisyobo-misyobo, 
syaazibumbu, mbulumusanza, ntombela, kkulumusi, alimwi analuntaambwe, 
kufumbwa uuguma niiba mitunta yazyo takooyoosalala kusikila kumangolezya. 
Kuti naa mitunta yazyo yawida acintu cimwi, acalo tacisalali pe. Eeci cilajatikizya nkuni, cisani, cikutu, saka, taakwe makani naa cibelesegwa mulimo nzi. Ceelede kunyikwa mumaanzi, pele tacinoosalali kusikila kumangolezya. 
Kuti naa zyawida acibiya, azili mumo zyoonse inga tazicisalali pe, aboobo cibiya eeco cileelede kupwaigwa. 
Maanzi mucibiya eeco kuti atilwa muli cakulya, inga cakulya eeco casofwaala, alimwi cakunywa cili mucibiya eeco tacisalali pe. 
Acimbi cawidwa mutunta ooyo inga tacisalali. Cikaye naa oveni ceelede kupwaigwa. 
Pele kasensa naa citelekezezyo cinoosalala, kufumbwa buna zintu zyaguma mitunta eeyo inga tazisalali. 
Pele kuti naa cimwi cawida ambuto yakusyanga, mbuto eeyo inoosalala. 
Pele kuti naa mbuto inyikidwe mumaanzi yawidwa mutunta tiicisalali pe.
“Kuti naa munyama uuligwa walifwida, kufumbwa wamuguma inga wasofwaala kusikila kumangolezya. 
Nkabela kuti naa kuli umwi walya umwi wabanyama aabo, uleelede kusanzya zisani zyakwe, pele nikuba boobo tanoosalali kusikila kumangolezya. Alimwi naa umwi wabweza mutunta, uleelede kusanzya zisani zyakwe, pele unoocisofweede kusikila kumangolezya.
“Tamweelede kulya zilenge zyeenda ansi, 
taakwe makani naa zilakalaba, zileenda amaulu one, naa kwiindilila waawo. 
Mutazilyi mulasofwaala. 
Ndime Mwami Leza wanu, muleelede kusalala, nkaambo ndasalala. 
Ndime Mwami Leza wakamugwisya mu Ijipiti kuti ndibe Leza wanu, Muleelede kusalala, nkaambo mebo ndasalala.
“Lino eeyi njemilawo yabanyama, bayuni, azyoonse zyamumaanzi, azikalaba. 
Mucenjele kapati kuti mwaandaanye akati kazisalala azitasalali, akati kabanyama baligwa abataligwi.”
Lino Mwami Leza wakaambila Mozesi kuti, 
“Ambila Baisilayeli kuti ciindi mukaintu natumbuka mwana mulombe tanoosalali kwamazuba aali ciloba, mbubonya mbuli mbwatasalali nali kuciindi cakwe. 
Nkabela mubuzuba bwalusele mwana uleelede kupalulwa. 
Alimwi mukaintu ulalindila kwamazuba aali makumi otatwe amazuba otatwe kuti akasalazigwe kubutumbu bwakwe. Teelede kujata cintu cimwi cisalala naa kunjila mutente lyakuswaanganina. 
Kuti naa watumbuka mwana musimbi, takoonoosalala kwamazuba aali kkumi aane mbubonya mbuli mbwatasalali nali kuciindi cakwe. Kwamana uleelede kulindila kwamazuba aali makumi aali cisambomwe kuti akasalazigwe kubutumbu bwakwe.
“Ciindi cakusalazigwa camana buyo, camwana mulombe naa musimbi, uyooleta kabelele kumupaizi kamwaka omwe kumulyango watente lyakuswaanganina, kabelele aaka kabe kacipaizyo cakutenta. Alimwi aletelezye ankwilimba niiba nziba yacipaizyo cakugwisya cinyonyoono. 
Nkabela mupaizi uyoopa zipaizyo eezyo ku Mwami Leza akucita zeezyo zyeelede kuti asalazigwe. Nkaako uyoosalazigwa ncobeni. Ooyu ngomulawo wamukaintu watumbuka mwana mulombe naa musimbi.
“Kuti naa mukaintu kali mucete cakuti takonzyi kuleta mbelele, ulaleta nziba zyobilo niziba nkwilimba zyobilo, imwi njacipaizyo cakutenta, imwi njacipaizyo cakugwisya cinyonyoono. Lino mupaizi akacite zeezyo zyeelede kuti asalazigwe. Nkaako uyoosalala ncobeni.”
Lino Mwami Leza wakaambila Mozesi a Aloni 
wakati, “Kuti naa muntu kajisi kalonda amubili naa cuute naa tubala tukonzya kuba cinsenda, uleelede kuletwa kuli Aloni naa mwanaakwe mupaizi. 
Mupaizi uyoolanga-langa mubili atulonda, alimwi kuti boya buli acilonda bwatuba akuti naa cilonda kacibbide nkokuti ncinsenda. Eelyo mupaizi aakumana kulanga-langa muntu ooyo, uyooambilizya kuti tasalali. 
Pele kuti naa cilonda catuba pele kacitabbilide aboya kabutatubi, mupaizi uleelede kumuzandula kuzwa mubantu kwamazuba aali ciloba. 
Mupaizi uleelede kuyoomulanga-langa alimwi mubuzuba bwaciloba. Kuti naa wajana kuti cilonda cicilimbubonya, alimwi ulamulangilila kwamazuba aali ciloba muntu ooyo kacikkede nkukonya ooko. 
Mupaizi uleelede kumulanga-langa alimwi kwaakumana mazuba aali ciloba. Kuti naa cilonda kaciya bupona, ulaambilizya kuti ulasalala, cali cilonda buyo. Muntu ooyo uyoosanzya zisani zyakwe eelyo uyoosalala. 
Pele kuti naa cilonda cayandilila kuzwa ciindi mupaizi naakacilangide akwaambilizya kuti ulasalala, uleelede alimwi kuletwa kumupaizi. 
Mulimo wakwe wamupaizi ngwakuti amulange-lange. Kuti wajana kuti bulwazi bwakomena, ulaambilizya kuti tasalali, ulaacinsenda.
“Lino kufumbwa muntu uuciswa cinsenda uyooletwa kumupaizi, walo 
uyoomulanga-langa. Kuti kakuli cibala cizimbide cituba cijisi boya butuba 
inga bulaba bulwazi bwacinsenda. Nkaako mupaizi ulamwaambilizya kuti tasalali, pele atamuzanduli nkaambo wabonwa kuti tasalali. 
Lino kuti bulwazi bwayandilila mubili woonse kumutwe kusikila kumaulu, 
mupaizi uleelede kumulanga-langa, kuti wajanwa kuti mubili woonse wayambukilwa, mupaizi ulaambilizya kuti ulasalala kweendelana amulawo. Kuti mubili woonse kuutuba, ulati ulasalala. 
Pele kuti zilonda kazimonkokede, mupaizi ulaamba kuti tasalali. 
Nkaambo cilonda cimonkokede citondezya kuti ncinsenda, nkaako mupaizi uleelede kumulangisisya, akwaambilizya kuti tasalali. 
Pele kuti cilonda cayumya pele lubata kalucituba, muntu ooyo uleelede kuya kumupaizi, 
walo uyoomulanga-langa alimwi. Kuti naa wamujana kuti zilonda zyayumya, mupaizi ulaambilizya kuti ulasalala.
“Lino kuti amubili kakuli cuute cakapona, 
kwamana cabuka akutuba naa kusalaluka, uleelede kuya kumupaizi. 
Mupaizi uyoomulanga-langa. Kuti camonkoka akubbila, alimwi kuti boya buli mpawo kabutuba, mupaizi uyooambilizya kuti tasalali. Ncinsenda. 
Kuti mupaizi wacilanga-langa wajana kunyina boya butuba alimwi tacicizimbide, mupaizi inga wamuzandula kwamazuba aali ciloba. 
Kuti kaciya buyandilila, mupaizi ulaambilizya kuti tasalali, 
kuti naa cilonda kacili mbubonya, kacili cibata cacuute, mupaizi ulaambilizya kuti ulasalala.
“Kuti naa muntu wapya, kwamana acilonda kwaba kabata katuba, naa kasalaluka, 
mupaizi uyoomulanga-langa. Kuti wajana kuti boya bulatuba aamonkokede, nkokuti ncinsenda. Nkaako, mupaizi uyooambilizya kuti tasalali, ulaacinsenda. 
Pele kuti naa boya tiibwasanduka kutuba alimwi tiicamonkoka, mupaizi uleelede kumuzandula kwamazuba aali ciloba. 
Mupaizi uyoomulanga-langa alimwi mubuzuba bwaciloba. Kuti naa cimonko ciyabuyandilila inga ncinsenda, mupaizi uyooambilizya kuti tasalali. 
Pele kuti cimonko taciyandilili naa kutubuluka, kazimbide buyo, mupaizi uyooamba kuti ulasalala nkaambo ncilonda buyo.
“Kuti mwaalumi naa mukaintu waba aacilonda amutwe naa akalezu, 
mupaizi uyoocilanga-langa. Kuti wajana kuti camonkoka alimwi boya mbwantuntulwa akuuba, nkokuti ncinsenda, eelyo uyooambilizya kuti tasalali, ulaacinsenda. 
Kuti naa mupaizi wamulanga-langa, wajana tacibbide alimwi kakunyina boya bubotu, uyoomuzandula kwamazuba aali ciloba. 
Mupaizi uyoocilanga-langa cilonda alimwi mubuzuba bwaciloba. Kuti taciyandilili, alimwi kacitajisi boya bwantuntulwa, kacitabbide, 
muntu ooyo akanyoole boya kuzinguluka cilonda. Mupaizi akamuzandule kwamazuba aali ciloba. 
Alimwi mubuzuba bwaciloba mupaizi uyoomulanga-langa. Kuti naa taciyandilili, alimwi tacibbide, uyoomwaambilizya kuti ulasalala. Muntu ooyo akasanzye zisani zyakwe, kwamana uyoosalala. 
Pele kuti naa cilonda cayandilila amana kusalazigwa, 
mupaizi ulamulanga-langa alimwi. Kuti naa cilonda cayandilila, mupaizi teelede kulanga mubala waboya, muntu ooyo tasalali ncobeni. 
Pele kuti naa mupaizi waziba kuti cilonda tiicayandilila, aboya bubotu kabukula alincico, nkokuti cilonda cilapona, eelyo mupaizi ulamwaambilizya kuti ulasalala.
“Alimwi kuti mwaalumi naa mukaintu waba atubala tutuba amubili, 
mupaizi uleelede kulanga-langa muntu ooyo. Kuti naa mabala kaatatubisyi, ambweni nkutubuluka buyo kwacikanda, muntu ooyo ulasalala.
Empty verse
Empty verse
Pele kuti alubala kwaboneka cilonda, cisalaluka naa citubuluka ncinsenda. 
Mupaizi uleelede kumulanga-langa, kuti wajana cilonda cisalaluka naa citubuluka, 
mupaizi ulaambilizya kuti tasalali, nkaambo wajaninwa cinsenda, 
muntu ulaacinsenda uleelede kusama madelu-delu, teelede kukamuna, alivumbe kumulomo kati, ‘Nsisalali, nsisalali.’ 
Unookkede lyoonse mbubonya oobo kwaciindi najisi bulwazi oobo, nkabela uleelede kukkala alikke kunze lyazivuka.
“Ciindi cisani nicijisi ngubi, niciba caboya, niciba cabutonje, 
citungidwe, niciba cilukidwe, niciba candeketela, niciba cacikutu, 
kuti kiili yanyanzabili naa kusalaluka tacisalali. Cileelede kutondezegwa kumupaizi. 
Lino mupaizi ulacilanga-langa akucizandula kwamazuba aali ciloba. 
Alimwi ulacilanga mubuzuba bwaciloba. Kuti cajanika kuti yayandilila, cintu eeci tacisalali. 
Nkabela mupaizi ulacitenta cisani eeco nkaambo yalikuyandilila.
“Kuti mupaizi wajana kuti tiiyayandilila, 
ulalailila kuti cisani cisanzigwe akuzandulwa kwamazuba aali ciloba. 
Pele kuti naa mupaizi wacilanga-langa, amana wajana kuti ngubi tiiyazwa nikuba kuti tiiyayandilila tacisalali. Uleelede kucitenta. 
Kuti naa wajana kuti ngubi yatubuluka-tubuluka, mupaizi uleelede kwiitenda kuzwa kucisani naa cikutu. 
Alimwi kuti ngubi kiicilibonya akuyandilila, ulaaco uleelede kucitenta. 
Kuti naa wacisanzya, kabala kazwa, uyoocisanzya alimwi, eelyo ciyoozuminwa kuti casalala.
“Ooyu ngomulawo wangubi yacisani naa ncaboya, niciba candeketela, niciba cisani cili buti, niciba cacikutu, mukuti cizibwe naa cilasalala naa pe.”
Lino Mwami Leza wakaambila Mozesi 
kuti, “Ngooyu mulawo wakusalazya muntu uulaacinsenda. Buzuba mbwataambilizigwe kuti wapona, uyooletwa kumupaizi, 
walo mupaizi uyoomugwisya akumutola anze lyazivuka akumulanga-langa. Kuti naa bulwazi bwapona, 
mupaizi inga waambila muntu ooyo kuti alete bayuni bobilo bakonzya kupaizigwa ankuni yamukamba, butonje busalala pyu, akatabi kahisopo. 
Lino mupaizi ulaambilizya kuti muyuni umwi ajaigwe mumutiba wabulongo uujisi maanzi aakasensa. 
Alimwi akabweze muyuni wasyaala akamunyike antoomwe ankuni yamukamba abutonje busalala pyu akatabi kahisopo mubulowa bwamuyuni wajaigwa. 
Nkabela mupaizi uyoosansaila ziindi zili ciloba amuntu ooyo uuyanda kusalazigwa, akwaamba kuti lino wasalala. Wamana natilekezye muyuni uupona akauleke musokwe. 
Muntu ooyo akasanzye zisani zyakwe, akagele masusu, akasambe, ndendilyo nayoosalala mumulawo. Uyoonjila mukati, pele uleelede kukkala anze lyatente lyakwe kwamazuba aali ciloba. 
Alimwi mubuzuba bwaciloba uleelede kugela alimwi anyoole cilezu, ankoye aboya boonse buli amubili, akasanzye zisani zyakwe zyoonse alwakwe mwini akasambe, eelyo uyoosalala mumulawo.
“Lino mubuzuba bwalusele akalete bagutu bobilo akabelele kapwizi kamwaka omwe zitajisi kampenda, nsangwa yabusu bukandidwe amafuta, alufulu lwamafuta. 
Amana mupaizi uumusalazya uyootola muntu ooyo azipaizyo kumulyango watente lyakuswaanganina. 
Eelyo mupaizi akatole mugutu omwe, akamupaizye mbuli cipaizyo camulandu antoomwe alufulu lwamafuta, zitikabe cipaizyo cakuzumbaanya ku Mwami Leza. 
Eelyo uyoojaya kapwizi kubusena ooko kujailwa cipaizyo cakugwisya zinyonyoono acakutenta. Uleelede kucicita eeci nkaambo ncipaizyo camulandu, calo cili mbuli cipaizyo cakukombelezezya zinyonyoono, ncamupaizi alimwi cilasalala kapati. 
Lino mupaizi uyoobweza bumwi bulowa bwakapwizi akubulamba kukutwi kwalulyo kwamuntu ooyo, akucala calulyo, akucala cakukuulu kwalulyo kwamuntu ooyo uutegwa wasalala mumulawo. 
Mupaizi uyooungula mafuta amwi mulufulu akwaatila mujanza lyalumwensi lwakwe. 
Amana akanyike munwe wakwe walulyo mumafuta, nkabela akasansaile kwaziindi zili ciloba nkukonya ooko kumbele lya Mwami Leza. 
Akaungule aamwi mafuta aasyaala mujanza lyakwe antoomwe abulowa bwakapwizi, akalambe kumpela lyakutwi kwalulyo, akucala calulyo, akukantengezya kakuulu kwakululyo kwamuntu ooyo sikusalazigwa. 
Lino mafuta aayo aasyaala mujanza akaatile amutwe wamuntu ooyo. Mbombuboobu mbwayoocita cipaizyo camulandu.
“Lino mupaizi uyoopa cipaizyo cakugwisya zinyonyoono akucita ciyanza cakusalazya. Aakumana kucita oobo natikajaye munyama wacipaizyo cakutenta, 
akumupaizya acipaililo antoomwe acipaizyo camaila. Munzila eeyi mupaizi mbwayoocita mulimo wakusalazya, nkaako muntu ooyo uyoosalala ncobeni.
“Kuti naa muntu ooyo kali mucete uutakonzyi kujana zintu zinji, inga ulaleta kagutu komwe buyo kakusalazigwa kwakwe, kabe kacipaizyo camulandu cakuzumbaanya kuli Leza. Alimwi alete ansangwa yabusu bunante bukandidwe amafuta, alufulu lwamafuta, zibe cipaizyo kuli Leza. 
Alimwi aletelele anziba zyobilo naa tukwilimba tobilo, imwi njacipaizyo cakugwisya zinyonyoono, imwi njacipaizyo cakutenta. 
Lino mubuzuba bwalusele bwaciyanza cakusalazigwa kwakwe, uyoozileta kumupaizi kumulyango watente lyakuswaanganina. 
Mupaizi atole kagutu amafuta, akuzizumbaanya ku Mwami Leza, zibe cipaizyo camulandu. 
Mupaizi uyoojaya kabelele akugwisya bumwi bulowa akubulamba kumpela lyakutwi kwalulyo akucala cajanza lyalulyo, akucala cakuulu kwalulyo kwamuntu ooyo. 
Mupaizi uyooungula mafuta mujanza lyakwe lyalumwensi, 
eelyo ajanza lyakwe lyalulyo uyoosansaila mafuta amwi ziindi zili ciloba kumbele lya Mwami Leza. 
Uyoolamba mafuta amwi mbubonya, kumpela lyakutwi kwalulyo, akucala cajanza lyalulyo, akucala cakuulu kwalulyo kwamuntu ooyo. 
Lino mafuta aayoosyaala mujanza lyamupaizi akatilwe amutwe wamuntu ooyo. Mbombuboobu mbwayoosalazigwa muntu ooyo. 
Kwamana uleelede kupa nziba yomwe naa nkwilimba yomwe, kufumbwa ncakonzya, 
kuti cimwi cibe cipaizyo cakugwisya zinyonyoono, cimwi cibe cipaizyo cakutenta antoomwe amaila. Mbombuboobu mbwayoosalazigwa muntu ooyo. 
Aaya ngamalailile aayooyo uuciswa cinsenda, uutakonzyi kuleta zipaizyo zyeelede kuti asalazigwe.”
Lino Mwami Leza wakaambila Mozesi a Aloni kuti, 
“Mwaakunjila buyo mu Kenani, nyika njeyoomupa kuti ibe yanu, mwaakubona ngubi mumaanda aanu, mukacite boobu. 
Mwini ŋanda uleelede kuya kumupaizi kuti akamuzibye makani aaya. 
Nkabela mupaizi uyoolailila kuti zintu zyoonse zili muŋanda zigwisigwe anze, kuti zitatabukilwi. Eelyo mupaizi uyoonjila muŋanda eeyo, 
akwiilanga-langa. Kuti kwajanika ngubi abwaanda bwaŋanda, 
uyoozwa muŋanda oomo akwiijala kwamazuba aali ciloba. 
Lino mubuzuba bwaciloba, mupaizi uyoobweeda alimwi kuti akailange-lange. Kuti wabona kuti ngubi yayandilila, 
uyoolailila kuti mabwe ajisi ngubi agwisigwe asowegwe kubusena bwamakwisyilili, kunze lyamunzi. 
Kwamana boobo, bwaanda bwaŋanda eeyo bukapalwe-palwe mobuli mukati, makomwe oonse aakasowegwe anze lyamunzi kubusena bwamakwisyilili. 
Nkabela bakalete mabwe aambi mubusena bwayaayo aasowegwa bamana basyingulule alimwi bwaanda boonse mukati.
“Kuti ngubi yajanika alimwi muŋanda oomo mwakasyingululwa kale, kaali mabwe akagwisigwa kale, 
mupaizi uleelede kuunka akiilange-lange alimwi. Kuti ngubi yayandilila muŋanda eeyo ningubi mbyaabi, ŋanda eeyo tiisalali pe. 
Ileelede kumwaigwa, mabwe amakomwe zyoonse zikasowelwe anze lyamunzi kubusena bwamakwisyilili. 
Kufumbwa uyoonjila muŋanda eeyo iijalidwe, takooyoosalala mane kusikila ciindi cakumangolezya. 
Kufumbwa uyoonjila akoona akulida mumo, uleelede kusanzya zisani zyakwe.
“Kuti naa mupaizi wiilanga-langa ŋanda eeyo, wajana kuti ngubi tiiyayandilila mukati ciindi niyasyingulululwa alimwi, uyooambilizya kuti ŋanda eeyo ilasalala, nkaambo kakuti ngubi yamana. 
Lino mukuti ŋanda isalazigwe, ulaayo uyootola tuyuni tobilo, ankuni yamukamba, butonje busalala pyu, akatabi kahisopo. 
Uleelede kujaya kayuni komwe mumutiba wabulongo uujisi maanzi aakasensa. 
Wamana abweze nkuni yamukamba akatabi kahisopo, butonje busalala pyu, akayuni kapona akazinyike mubulowa bwakayuni kajaigwa mumaanzi aayo. Nkabela akasansaile ŋanda ziindi zili ciloba. 
Mbombuboobu mbwayoosalazya ŋanda abulowa bwakayuni, maanzi aakasensa, kayuni kapona, nkuni zyamukamba, katabi kahisopo, alimwi abutonje busalala pyu. 
Wamana uyookalekezya kayuni kapona kunze lyamunzi. Eeci nceciyanza cakusalazya ŋanda, eelyo iyoosalala mumulawo.”
Lino aaya ngamalailile aabulwazi bwacinsenda. 
Empty verse
Empty verse
kuti zizibwe naa zilasalala naa pe. Aaya ngamalailile aabulwazi bwacinsenda.
Lino Mwami Leza wakaambila Mozesi a Aloni kuti, 
“Ambila Baisilayeli kuti muntu naa kazwa zisesemya kubwaalumi tasalali, 
nikuba kuti kazicizwa naa zyaleka. 
Kufumbwa bulo mbwaaona bulasofwaala. 
Kufumbwa uuguma bulo bwakwe uleelede kusanzya zisani zyakwe alwakwe mwini, nikuba boobo unoosofweede kusikila kumangolezya. 
Alimwi kufumbwa uukkala aali coonse ncaakkede ooyo, uleelede kusanzya zisani zyakwe alwakwe mwini, nikuba boobo unoosofweede kusikila kumangolezya. 
Kufumbwa muntu wagumana amuntu ooyo, uuzwa zisesemya, uleelede kusanzya zisani zyakwe alwakwe mwini, nikuba boobo unoosofweede kusikila kumangolezya. 
Alimwi kuti ooyo uuzwa zisesemya waswida muntu umwi, waswidwa ooyo uleelede kusanzya zisani zyakwe, alwakwe mwini, nikuba boobo unoosofweede kusikila kumangolezya. 
Kufumbwa cuuno ncaakkala muntu ooyo cilisofweede. 
Alimwi kufumbwa muntu uuguma cintu eeco muntu ooyo ncaakkede, awalo ulasofwaala kusikila kumangolezya. Alimwi kufumbwa muntu uubweza cintu nociba buti cali aakkede muntu ooyo, uleelede kusanzya zisani zyakwe alwakwe mwini, nikuba boobo unoosofweede kusikila kumangolezya. 
Alimwi muntu ooyo uuzwa zisesemya waguma muntu katanasamba mumaanza wagumwa ooyo uleelede kusanzya zisani zyakwe alwakwe mwini, nikuba boobo unoosofweede kusikila kumangolezya. 
Kufumbwa cibiya cagumwa amuntu ooyo cileelede kupwaigwa, alimwi kuti waguma mutiba wacisamu, mutiba ooyo uleelede kusanzigwa. Muntu ooyo wapona uleelede kulindila mazuba aali ciloba, 
kwamana asanzye zisani zyakwe, alwakwe mwini mumaanzi aakasensa, eelyo inga wasalala mumulawo. 
Lino mubuzuba bwalusele uyootola nziba zyobilo naa tukwilimba tobilo kumulyango watente lyakuswaanganina, akazipe mupaizi, 
walo mupaizi uyoopaizya yomwe kuti cibe cipaizyo cakugwisya zinyonyoono aimbi ibe cipaizyo cakutenta. Munzila eeyi muntu ooyo ulacita ciyanza cakusalazya.
“Kuti naa mwaalumi walilotela, uleelede kusamba mubili woonse, pele nikuba boobo unoosofweede kusikila kumangolezya. 
Kufumbwa cisani naa cikutu aawida bwaalumi, zintu eezyo zileelede kusanzigwa, pele cintu eeco cinoosofweede kusikila kumangolezya. 
Mwaalumi waswaangana amukaintu, boonse bobilo baleelede kusamba, pele banoosofweede kusikila kumangolezya.
“Lino ciindi mukaintu nali kuya bakaintu unoosofweede kwamazuba aali ciloba. Kufumbwa wamuguma awalo unoosofweede kusikila kumangolezya. 
Cintu coonse ncaakkala naa koona kuciindi eeci, cilasofwaala. 
Empty verse
Empty verse
Empty verse
Alimwi kuti mwaalumi waswaangana amukaintu ooyo, mwaalumi inga wayambukilwa busofwaazi bwamukaintu, nkabela unoosofweede kwamazuba aali ciloba. Kufumbwa bulo mbwaalala abwalo bulasofwaala.
“Kuti naa mukaintu waindilizya ciindi cakwe, naa kubona mwezi alimwi, tanoosalali kwaciindi coonse ncanoociswa mbubonya mbuli ciindi cakwe. 
Kufumbwa abulo mpaaona nikuba ncaakkala tacisalali naaindilizya ciindi cakwe. 
Kufumbwa waziguma awalo tasalali. Mbubonya buyo, kufumbwa uuziguma ulasofwaala aboobo uyoosanzya zisani zyakwe alwakwe mwini, pele tanoosalali kusikila kumangolezya. 
Ciindi naapona, uleelede kulindila kwamazuba aali ciloba, ndendilyo nayoosalala mumulawo. 
Mubuzuba bwalusele uyoobweza nziba zyobilo naa nkwilimba zyobilo akuzitola kumupaizi kumulyango watente lyakuswaanganina. 
Mupaizi uyootola imwi kuti ikabe cipaizyo cakugwisya zinyonyoono, imwi iyooba cipaizyo cakutenta. Munzila eeyi uyoocita ciyanza cakusalazya busofwaazi bakwe.”
Mwami Leza wakaambila Mozesi kuti acenjezye Baisilayeli kuti batantamuke kuzintu zisofwaazya kutegwa batasofwaazyi tente lyakukkalila lyalo lyakali akati kazivuka zyabo. Kuti naa tabaciti oobo, bayoojaigwa.
Aaya ngamalailile aamwaalumi uuzwa zisesemya naa kulilotela, 
amukaintu uuli kuciindi cakwe. Malailile aaya alajatikizya mwaalumi naa mukaintu uuzwa zisofweede naba mwaalumi wakaswaangana amukaintu uucisofweede mumulawo.
Lyakamana lufu lwabana ba Aloni bobilo aabo bakapaizya zitasalali kuli Leza, Mwami Leza wakaambila Mozesi 
kuti, “Ambila mwanookwanu Aloni kuti atanoonjili lyoonse kusule lyacisitilizyo mukati kabusena busalalisya, nkaambo nkonkuko nkweboneka mukkumbi atala lyacivunisyo cabbokesi lyacizuminano. Kuti naa wacita oobo, ulafwa. 
Ulakonzya buyo kunjila mubusena busalala kuti naa waletelela akapoho kacipaizyo cakugwisya zinyonyoono alimwi akagutu kacipaizyo cakutenta.”
Lino Mwami Leza wakaindilizya akwaamba kuti, “Aloni katananjila mubusena busalalisya, uleelede kusamba akusama zisani zyabupaizi, jansi lituba akabbudula kakunsi alutambo acingundu. 
Baisilayeli baleelede kupa Aloni basijembwe bobilo bacipaizyo cazinyonyoono, alimwi bamupe amugutu wacipaizyo cakutenta. 
Aloni uyoopa mupoho kuti cikabe cipaizyo cakugwisya zinyonyoono zyakwe azyamukwasyi wakwe. 
Eelyo akatole basijembwe bobilo ku Mwami Leza kumulyango watente lyakuswaanganina. 
Nkabela ooko akaume zisolo zyobilo, cimwi nca Mwami Leza, acimwi casijembwe wakuleka. 
Aloni akapaizye mpongo eeyo yasalwa a Mwami Leza mbuli cipaizyo cakugwisya cinyonyoono. 
Pele mpongo yasalwa kuti ilekwe iyoopegwa ku Mwami Leza mukugwisya zinyonyoono zyabantu. Iyootolwa munkanda mwiiyoolekelwa.
“Ciindi Aloni napaizya mupoho wakugwisya zinyonyoono zyakwe azyamukwasyi wakwe, 
uyoobweza cikaye cizwide makala kuzwa kucipaililo amaanza obilo kajisi tununkilizyo akuzileta kubusena busalalisya. 
Ooko akabikke tununkilizyo amulilo kumbele lya Mwami Leza, nkabela busi bwatununkilizyo buyoovumba civunisyo cabbokesi lyacizuminano kuti atafwi. 
Akatolelezye abulowa bumwi bwapoho, akabusansaile amunwe wakwe kumbele lyacivunisyo, alimwi akasansaile abumwi bulowa ziindi zili ciloba kumbele lyabbokesi lyacizuminano.
“Wamana kucita boobo, azwe akajaye ampongo yacipaizyo cakugwisya zinyonyoono zyabantu, mpoonya akalete bulowa bwampongo kubusena busalalisya akubusansaila atala lyacivunisyo kumbele lyabbokesi lyacizuminano mbubonya mbuli mbwaacita abulowa bwapoho. 
Acita boobo nkokuti wacita ciyanza cakukombelezezya bantu nkaambo kabusofwaazi abuzangi bwabo. Uleelede kucita mbubonya kutente lyakuswaanganina nkaambo liimvwi akati kabantu basofweede. 
Takweelede kuba muntu mukati katente lyakuswaanganina kuzwa ciindi Aloni ncayoonjila mubusena busalalisya kuyoocita ciyanza cakusalazya kusikila akazwe anze wamana kugwisya zinyonyoono zyakwe azyamukwasyi wakwe alimwi azyabantu boonse. 
Wamana akainke kucipaililo cazyakutenta akacisalazye acalo. Uleelede kutolelela abulowa bwapoho, abwampongo akubulamba kumeja oonse aacipaililo. 
Akasansaile bulowa amunwe wakwe ziindi zili ciloba. Mbombuboobu mbwayoocisalazya cipaililo kuzinyonyoono zya Baisilayeli, nkabela ciyoosalalisya ncobeni.
“Lino Aloni amana kusalazya busena busalalisya bwatente lyakuswaanganina, alimwi acipaililo, akatole sijembwe uupona kuli Leza. 
Akabikke maanza aakwe amutwe wasijembwe akaambe bubi abuzangi boonse bwa Baisilayeli, nkokuti zinyonyoono zyabo zyoonse ndendilyo zinyonyoono noziyooba amutwe wasijembwe. Waakumana kucita boobo muntu wasalwa akamubingile kunkanda sijembwe ooyo. 
Munzila eeyi sijembwe ooyu uyootola zinyonyoono zyabo zyoonse kunkanda nkwayoolekelwa.
“Kuzwa waawo Aloni uyoonjila mutente lyakuswaanganina, akasamunune zisani zyabupaizi eezyo nzyaasamide ciindi katananjila mubusena busalalisya, akazisiye nkukonya ooko. 
Akasambe amubili mubusena busalala, aakumana kusamba akasame zisani zyakwe mwini. Mbwatikamanine buyo akazwe akuyootenta cipaizyo kuti akagwisye zinyonyoono zyakwe azyabantu. 
Alimwi uyootenta amafuta aamunyama wacipaizyo acipaililo. 
Muntu ooyo walikubinga sijembwe wakumuleka munkanda, uleelede kusanzya zisani zyakwe alwakwe mwini katanasika kuzivuka. 
Alimwi mupoho asijembwe zyabelesegwa kucipaizyo cakugwisya zinyonyoono zili aabulowa bwaletwa kubusena busalalisya, ziyootolwa kunze lyazivuka akutentwa, cikutu, nyama, abufumba zyoonse. 
Muntu uuzitenta uleelede kusanzya zisani zyakwe alwakwe mwini katanabweeda kuzivuka.
“Ngaaya malailile aaelede kutobelwa kumazuba aaciboola. Mubuzuba bwakkumi mumwezi waciloba Baisilayeli boonse abamasi mbobakkala aabo baleelede kuliimya kulya akutabeleka. 
Nkabela mubuzuba oobo ciyanza cakugwisya zinyonyoono zyabo cikacitwe kuti bakasalale mumulawo kumbele lya Mwami Leza. 
Buzuba oobo buyooba buzuba busalala, bwakuliimya kulya akubeleka. Malailile aaya aleelede kutobelwa mane kukabe kutamani. 
Mupaizi wakasalwa kuyooba mupaizi mupati mubusena bwawisi, nguuelede kucita ciyanza eeci. Akasame zisani zyabupaizi, 
nkabela akacite ciyanza cakusalazya busena busalalisya, tente lyakuswaanganina, cipaililo, abantu boonse. 
Malailile aaya aleelede kutobelwa lyoonse alyoonse. Ciyanza eeci cakukombelezezya Baisilayeli zinyonyoono zyabo cileelede kucitwa ciindi comwe amwaka.”
Lino Mwami Leza wakaambila Mozesi kuti, 
“Ambila Aloni abana bakwe alimwi a Baisilayeli malailile aaya. 
Muisilayeli tazumizidwe kupaizya ŋombe niiba mbelele naa mpongo muzivuka naaba anze lyazivuka, 
pele ukonzya buyo kupaizya kumulyango watente lyakuswaanganina, kuti wacita oobo waba aamulandu wabujayi. Nkaambo watila bulowa, aboobo takategwa ngumwi wabantu ba Leza. 
Eeci caamba kuti Baisilayeli balakonzya kuleta zipaizyo ku Mwami Leza nzyobakali kujaila anze. Nkabela banoozileta kubapaizi kumulyango watente lyakuswaanganina nkobayoozijaila kuti zibe zipaizyo zyalumvwano ku Mwami Leza. 
Mupaizi unoosansaila bulowa acipaililo, kumulyango watente lyakuswaanganina, wamana uyootenta mafuta abe bweema bubotelezya ku Mwami Leza. 
Aboobo Baisilayeli batakaipaizizyi limbi mituni njobalisofwaazya. Baleelede kutobela mulawo ooyu kwamazyalani oonse.
“Kufumbwa Muisilayeli naba wamasi uukkala ambabo uupaizya cipaizyo cakutenta niciba cipaizyo cimbi ku Mwami Leza 
kubusena bumbi kutali kumulyango watente lyakuswaanganina, ooyo tacinooyoobalwi limbi muciinga cabantu ba Leza.
“Alimwi kuti naa Muisilayeli naba wamasi uukkala ambabo walya bulowa, Leza uyoomunyemena, tacinooyooli wakwe pe. 
Nkaambo kakuti buumi bwacintu buli mubulowa, ncenciceeco Leza ncaakaambila kuti mutuuzye bulowa acipaililo mukugwisya zinyonyoono zyanu, 
nkaambo tee kayi mbulowa bununuzya buumi bwabantu. Nkankakaako Leza ncaakaambila Baisilayeli abamasi bakkala akati kabo kuti taakwe naba umwi wabo weelede kulya nyama iijisi bulowa.
“Alimwi kuti naa Muisilayeli naba wamasi uukkala ambabo waca munyama naa muyuni uukonzya kuligwa mumulawo, uleelede kutila bulowa ansi akubuvwikkila. 
Nkaambo kakuti buumi bwabanyama buli mubulowa. Aboobo Mwami Leza wakaambila Baisilayeli kuti tabeelede kulya nyama iijisi bulowa pe. Kufumbwa muntu wiilya tacili wa Leza pe.
“Kufumbwa Muisilayeli naba wamasi uukkala ambabo, walya munyama walifwida naba walumwa, muntu ooyo uleelede kusanzya zisani zyakwe alwakwe mwini, kwamana unoosofweede kusikila kumangolezya. 
Kuti naa taciti oobo, uyooba aamulandu.”
Lino Mwami Leza wakaambila Mozesi 
kuti aambile Baisilayeli makani aaya aakuti, “Ndime Mwami, Leza wanu. 
Mutatobeli ziyanza zya Baijipiti, ooko nkomwakakkede, niziba ziyanza zyabantu bamu Kenani ooko nkondimutola lino. 
Amutobele milawo yangu alimwi mucite kufumbwa ncindamulailila. Ndime Mwami Leza wanu. 
Amutobele milawo akucita ncindamulailila, nkaambo uucita boobo uyoofutuka. Ndime Mwami Leza.
“Mutakwatani mumukowa pe. Ndime Mwami Leza. 
Alimwi utausyi uso nsoni mukuti wanjila muŋanda yakwe. Nkaambo mbaanyoko, utabasiki amubili. 
Utausyi uso nsoni nkaambo kakuya mumaanda aakwe aamwi. 
Utamusiki amubili mucizi, naba muzaanyina, naba wakakulila muŋanda naa kuletelelwa. 
Utamusiki amubili muzyukulu wako, nkaambo inga cilakuusya nsoni kapati. 
Utamusiki amubili waŋanda imwi, nkaambo mucizi wako. 
Empty verse
Empty verse
Utamusiki amubili mukaintu wauso mupati naa wauso musyoonto nkaambo mbaanyoko. 
Utamusiki amubili mukamwanaako, nkaambo mwanaako. 
Utamusiki amubili mukamwanookwanu, nkaambo ciyoosampuzya mwanookwanu. 
Utamusiki amubili muzyukulu wamukaintu wako umwi nkaambo nciinga comwe amukaintu ooyo, ncibi. 
Utamusiki amubili mulamwaako kacipona mukaintu wako, nkaambo mmucizi wako.
“Utaswaangani amukaintu ciindi nali kuya bakaintu, nkaambo kakuti mumulawo tasalali pe. 
Uteendi amukamweenzinyoko nkaambo ciyookusofwaazya. 
Mutapaizyi bana banu kuli Moleki, nkaambo ciyoousisya nsoni Leza wanu. Ndime Mwami Leza. 
Muntu ataciti citaambiki amwaaluminyina nkaambo eeco Leza taciyandi aasyoonto pe. 
Taakwe mwaalumi naba mukaintu weelede kulala amunyama, eeco cilasofwaazya.
“Mutalisofwaazyi azeezi zyoonse ziyanza ziteelede kucitwa. Eezi nzeziyanza zyasofwaazya misyobo yacisi nceyoomupa, nkaako Leza uyoobatanda kuzwa mucisi eeco. 
Nkaambo nzyobacita zyabisya nyika, ndiyoobasubula akubatanda munyika njobakkala. 
Empty verse
Empty verse
Mwacita boobo nyika iyoomukaka, mbuli mboyakabakaka bakunze bakali kukkala mulinjiyo kamutana. 
Mulizi kale kuti kufumbwa uyoocita zintu eezi zisesemya takooyoobalwa limbi mubantu ba Leza.”
Alimwi Mwami Leza wakaamba kuti, “Amutobele malailile ngendamupa. Mutatobeli nzibacita bakiikkede kamutana. Mutalisofwaazyi pe mukucita zintu zibi zili boobo. Nkaambo ndime Mwami Leza wanu.”
Lino Mwami Leza wakaambila Mozesi kuti 
azibye Baisilayeli makani aaya aakuti, “Amusalale, nkaambo mebo, nde Mwami Leza wanu ndasalala. 
Umwi aumwi wanu uleelede kulemeka banyina awisi, nkabela mubambe masabata. Ndime Mwami Leza wanu.
“Mutatobeli mituni alimwi mutalipangili zibumbwa zyalubulo akuzikomba. Ndime Mwami Leza wanu.
“Kuti naa mwapa munyama wacipaizyo calumvwano, mutobele malailile ngendakamupa, ndendilyo nenga ndacitambula cipaizyo canu. 
Nyama ileelede kuligwa mubuzuba oobo mbuyapaizigwa nimuba mubuzuba butobela. Kufumbwa nyama yasyaala kuyoosikila mubuzuba bwatatu, itentwe, 
nkaambo kakuti taicisalali mumulawo pe. Lino kuti naa umwi wiilya, ndakaka cipaizyo cakwe. 
Kufumbwa wiilya uyoopegwa mulandu nkaambo wasofwaazya cintu cisalala ca Mwami Leza. Nkaako takoobalwa limbi mubantu bangu.
“Ciindi nomutebula myuunda yanu, mutasikili kumalomu, alimwi tamweelede kuvulula maila aasyeede mumuunda. 
Mutavululi myuunda yamisaansa yanu, mutabwezi nsaansa zyaloka ansi, muzisiile bacete abamasi. Mebo ndime Mwami Leza wanu.
“Utabbi nikuba kucenga, naa kwaamba zyakubeja pe. 
Utakonki cintu muzina lyangu ncotakonzyi kucita, nkaambo ndime Mwami Leza.
“Utapenzyi muntu naa kumubbida. Utajatilili kuvola kwasimilimo wako nikuba kwabuzuba bomwe. 
Utasinganyi musinkematwi, nikuba kubikka cintu kumbele lyamoofu kuti cimulebe. Kondiyoowa, nkaambo ndime Mwami Leza.
“Amusyomeke akululama nomukosola milandu. Mutasalululi akati kabacete abavubi. Amubeteke cakululama. 
Utatamikizyi muntu zyakubeja alimwi utaambi cimwi cinjizya buumi bwakwe muntenda. Ndaamba, ndime Mwami Leza.
“Utabi aankoto pe, pele muyanzane aawo mpomwaimpene. Ambila mweenzinyoko mpalubizizye mukuti utabisyi awe. 
Utabweedezyi bubi naa kufundilila umwi wabaluzubonyoko, pele uyande mweenzinyoko mbuli mboliyanda omwini. Ndime Mwami Leza.
“Amutobele malailile aangu. Ŋombe zyanu zitatantwi abanyama bamusyobo uumbi. Mutasyangi mbuto zyamisyobo yobilo mumuunda omwe. Utasami zisani zyamisyobo yobilo.
“Alimwi kuti naa muntu woona amukaintu muzike uukkalidwe kacili mukaintu muzike waumbi, katanaangununwa uli aamulandu pele tabakoojaigwa mukuti wakacili muzike buyo. 
Muntu ooyo uleelede kuleta mugutu kumulyango watente lyakuswaanganina uutibe cipaizyo camulandu wakwe. 
Acipaizyo eeco mupaizi uyoomukombelezezya cinyonyoono cakwe, ndendilyo Mwami Leza natimulekelele.
“Lino mwaakusika ku Kenani mwaakusyanga kufumbwa misamu yamicelo yakulya, mukayeeye kuti micelo tiisalali mumulawo kusikila kwamyaka yotatwe. 
Lino mumwaka wane micelo yoonse iyooletwa kuti cibe cituuzyo cakulumba kulindime, nde Mwami Leza. 
Pele mumwaka wasanu mukailye micelo. Kuti naa mukacite oobo, misamu yanu iyoozyalisya. Ndime Mwami Leza wanu.
“Mutakalyi nyama iijisi bulowa. Mutakasoli kusonda nikuba kulowa. 
Mutakageli goyooya lyaamubili, alimwi mutakayundi zilezu zyanu. 
Mutakalinengauli amibili yanu mukulila bafu, nikuba kuyasaulwa nsimbo. Ndime Mwami Leza.
“Utasungilizyi mwanaako kuba muvuule, mukuti inga munyika mwaba bwaamu busofwaazya. 
Mubambe Sabata akulemeka tente lyangu lyakukombela. Ndime Mwami Leza.
“Mutakainki kubanjilidwe naa baŋanga kuti naa mukacite boobo, muyoosofwaala. Ndime Mwami Leza wanu. 
Kamulemeka bamanene akubamvwida. Mbombuboobu mbomukonzya kulemeka Leza. Ndime Mwami Leza.
“Mutakabapenzyi bamasi mbomukkala aabo. 
Amukababambe kabotu mbuli kuti Mbaisilayelinyoko, nkabela mubayande mbuli mbomuliyanda lwanu nobeni. Amuyeeye kuti anywebo mwakali beenzu mu Ijipiti. Ndime Mwami Leza wanu.
“Tamweelede kucenga muntu nimweeleka naa nimupima. 
Amubelesye zipimyo zyeelede. Ndime Mwami Leza wanu wakamugwisya munyika ya Ijipiti. 
Amutobele akucita milawo amalailile aangu oonse. Ndime Mwami Leza.”
Lino Mwami Leza wakaambila Mozesi kuti 
aambile Baisilayeli kuti, “Kuti naa umwi wanu naa wamasi uukkala akati kanu wapaizya mwanaakwe kuli Moleki, uleelede kuumwa mabwe abantu boonse, afwe. 
Nkaambo kakuti wapaizya umwi wabana bakwe kuli Moleki, wasofwaazya tente lyangu akuubaula zina lyangu lisalala. Mebo ndiyoomufutatila akumukaka kuti tacili muntu wangu pe. 
Pele kuti naa bantu bamumunzi bamulekelela akutamujaya naapaizya mwanaakwe kuli Moleki, 
mebo ndemwini inga ndamupa mulandu abamukwasyi wakwe boonse alimwi abaabo bamuccilila mukukomba Moleki. Tabakabi limbi bantu bangu pe.
“Alimwi kuti umwi waya kubanjilidwe abaŋanga awalo takabi muntu wangu nkaambo walisofwaazya. 
Amulipe kuli Leza mmusalale nkaambo mebo ndime Mwami Leza wanu. 
Amutobele malailile aangu akwaabamba, nkaambo ndime Leza uumusalazya.
“Kufumbwa muntu uusinganya wisi naa banyina, ooyo uyoojaigwa alimwi walijazya mwini.
“Kuti naa muntu wacita bumambe aabo boonse bobilo, mwaalumi amukaintu baleelede kujaigwa. 
Mwaalumi uunjila muŋanda yawisi wausisya wisi nsoni. Nkaako boonse bobilo mwaalumi amukaintu bakajaigwe, alimwi balijazya beni. 
Alimwi muntu uusika mukamwana amubili, boonse bobilo baleelede kujaigwa. Balisofwaazya beni, alimwi balijazya beni. 
Kuti naa baalumi bacita citaambiki amwaaluminyina mbuli kuti mmukaintu, aabo bacita cisesemya. Nkaako bajaigwe, alimwi balijazya beni. 
Kuti naa mwaalumi wakwata mukaintu alimwi abanyinazyala, boonse aabo botatwe baleelede kutentwa akufwa, nkaambo bacita citacitwi. Cintu cili boobu taceelede kuba akati kanu pe. 
Kuti naa muntu woona amunyama, muntu amunyama ooyo bajaigwe. 
Kuti naa mukaintu waswaangana amunyama, bajaigwe alimwi balijazya beni.
“Kuti naa mwaalumi wakwata mucizi wakwe, naba muzaanyina, basampaulwe akutandwa. Ooyo wasofwaazya mucizi wakwe, nkaako ulaamulandu. 
Alimwi kuti naa mwaalumi waswaangana amukaintu kacili kuciindi cakwe, boonse bobilo batandwe, nkaambo balisofwaazya.
“Kuti naa muntu wabasika amubili banyina bamwi, wasofwaazya simukowanyina, alimwi bali aamulandu. 
Kuti naa mwaalumi wabasika amubili bamukawisi umwi, wausisya wisi nsoni. Bali amulandu nkabela tabakazyali limbi pe. 
Kuti naa mwaalumi wakakwata mukamunyina aabo balisofwaazya. Wausisya nsoni munyina nkabela tabakazyali pe.
“Amutobele milawo yangu amalailile aangu akwaabamba kutegwa nyika eeyo ya Kenani nkwemutola itakamukaki. 
Mutakatoli ziyanza zyabakunze, aabo mbeyootanda mukuti mukalikkalilile munyika eeyo. Balo balandisesemya aziyanza zyabo zibi nzebacita. 
Pele ndamusyomezya kuti, ‘Muyootola nyika yabo. Njooipa kulindinywe kuti ikabe yanu, nyika iikunka mukupa abuci. Ndime Mwami Leza wanu nindakamusala kuzwa kumisyobo imwi. 
Mukaandaanye banyama naa bayuni batasalali mumulawo. Mutakalyi banyama naa bayuni batasalali, nkaambo ndakaambilizya kuti tabasalali. Naa mwabalya mulasofwaala. 
Muleelede kusalala nkaambo mebo nde Mwami Leza ndasalala. Ndakamusala kuzwa kumisyobo imwi kuti mube bantu bangu beni-beni.’
“Kufumbwa mwaalumi naba mukaintu uunjidwe naa uusonda uyooumwa mabwe akufwa, alimwi walijazya mwini.”
Lino Mwami Leza wakaambila Mozesi kuti aambile bana ba Aloni bapaizi kuti, “Taakwe mupaizi weelede kulisofwaazya akaambo kaziyanza zyamumadilwe zicitwa wafwa waluzubo, 
ccita buyo waciinga cakwe mbuli banyina, wisi, mwana, mwanookwabo, 
naa mucizi wakwe uutakwetwe ngwalela. 
Pele teelede kulisofwaazya ciindi kumakwaakwe kwafwa muntu.
“Taakwe mupaizi weelede kulinyoola naa kugela cilezu, nikuba kulinengaula amubili, kutondezya kuti ngusidilwe. 
Uleelede kusalala atasampauli zina lyangu pe. Nkaambo nguupa zipaizyo zyazyakulya kulindime, nkaako uleelede kusalala. 
Mupaizi teelede kukwata mukaintu wakali muvuule naa wakalekwa, nkaambo mupaizi uleelede kusalala ku Mwami Leza. 
Bantu baleelede kuziba kuti mupaizi muntu uusalala, nkaambo nguundipa zipaizyo zyazyakulya. Ndime Leza, ndasalala, alimwi ndasalazya abantu bangu. 
Kuti naa mwana wamupaizi waba muvuule, mwana ooyo wasampaula wisi, uleelede kutentwa kuti afwe.
“Mupaizi mupati wakananikwa akusalazigwa kuti asame zisani zyabupaizi teelede kutalikamuna, nikuba kuzapaula zisani zyakwe kuti atondezye kuti ngusidilwe. 
Empty verse
Empty verse
Uyookwata musimbi ncobeni uutanaziba musankwa. 
Atakwati mukamufu, naa mukaintu wakalekwa naa muvuule. Uleelede kukwata buyo musimbi utanaziba musankwa wamusyobo wakwe, 
nkaambo naa wacita cikwate-kwate inga bana bakwe banjila nzila iitasalali. Ndime Mwami Leza ndakamusala kuti abe mupaizi uusalala.”
Lino Mwami Leza wakaambila Mozesi 
kuti aambile Aloni kuti, “Taakwe waciinga cako mulema weelede kupa cipaizyo cacakulya kulindime alili pe. 
Taakwe muntu mulema weelede kupaizya, twaambe mbuli moofu, uulemene myeendo naa cizo cimwi, 
ambweni uupuutide kuboko nikuba kuulu 
naba uugogomene, naba mufwiifwi kapati, naa sicimbolyo, naa uuciswa cinsenda, naa uutazyali. 
Taakwe waciinga ca Aloni mulema weelede kundipa cipaizyo cacakulya pe. 
Pele muntu ooyo ulakonzya kulya capaizigwa kulindime, cisalala acisalalisya. 
Pele teelede kusika kucisitilizyo cisalala nikuba kuswena kucipaililo, nkaambo mmulema. Teelede kusofwaazya zipaizyo, nkaambo mebo ndime Mwami Leza uuzisalazya.”
Aaya ngamakani ngaakaambila Mozesi kuti aambile Aloni abana bakwe antoomwe a Baisilayeli boonse.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Lino Mwami Leza wakalailila Mozesi kuti 
aambile Aloni abana bakwe kuti, “Azibambwe cabulemu zipaizyo eezyo Baisilayeli nzibapa kulindime mukuti batasampauli zina lyangu lisalala. Ndime Mwami Leza. 
Kuti naa umwi waciinga cako uutasalali mumulawo wasika afwiifwi acipaizyo cisalala, muntu ooyo teelede kubonwa alimwi kumbele lyangu alili pe.
“Taakwe naba omwe waciinga ca Aloni uuciswa cinsenda weelede kulya zipaizyo zyazyakulya zisalala kusikila asalazigwe kweendelana amulawo. Mupaizi inga tasalali kuti waguma cintu citasalali, nuuba mutumba uufwide, naa walilotela, 
nikuba kuguma munyama uutasalali naba muntu. 
Kufumbwa muntu uuguma cili boobo uyookkala katasalali kusikila kumangolezya. Takonzyi kulya cilyo casalazigwa kusikila akasambe. 
Lyabbila buyo zuba ulasalala, eelyo nanga walya cilyo casalazigwa, zili nzezilyo zyakwe. 
Teelede kulya nyama yamunyama walifwida naba walumwa nkaambo ilamusofwaazya. Ndime Mwami Leza.
“Alimwi bapaizi boonse baleelede kubamba milawo yoonse njendamupa, mukuti bataiubauli akufwa. Nkaambo ndime Mwami leza uubasalazya.
“Taakwe naba omwe uutali waciinga camukwasyi wabapaizi, naba omwe ooyo uukkala amupaizi naba mubelesi wakwe weelede kulya zipaizyo zisalala. 
Pele kuti naa muzike wamupaizi ngwaakaula, naba wakazyalilwa muŋanda yakwe, aabo balakonzya kulya cilyo citambula mupaizi. 
Lino mwanaa mupaizi wakwatwa kumuntu uutali waciinga cabupaizi, ooyo teelede kulya cacipaizyo. 
Pele kuti kali mukamufu naa wakalekwa katazyede, kwamana wabweeda akuyookkala kuli wisi kuti akalelwe nkuko, ulakonzya kulya cacipaizyo capegwa wisi mupaizi. Uutali waciinga cabupaizi teelede kulya cilyo eeco pe.
“Kuti naa muntu umwi uutali waciinga cabupaizi wacilya cakutaziba, uleelede kubweedezya cilyo eeco kumupaizi alimwi ayungizye cipaanzi casanu. 
Mupaizi teelede kusofwaazya cipaizyo cisalala 
mukuzumizya muntu uuteelede kucilya. Eeci ciletela mulandu acisubulo kumuntu uucita boobo. Ndime Mwami Leza uusalazya zipaizyo.”
Lino Leza wakaambila Mozesi alimwi 
kuti aambile Aloni abana bakwe a Baisilayeli boonse malailile aaya, “Ciindi Muisilayeli naa wamasi uukkala mucisi ca Isilayeli napa cipaizyo cakutenta, naa cakuzuzikizya cikonke naa cakupa buyo cizwa mukuliyandila, munyama weelede kuba kabotu. 
Weelede kuba mupoho naa mugutu naa sijembwe uutakwe kampenda nkokuti atambulike. 
Pele kuti naa wapa munyama uujisi kampenda, Leza tamutambuli pe. 
Kuti naa muntu umwi wapa cipaizyo cakuliyandila ku Mwami Leza, naa ncakuzuzikizya cikonke, naa cipego cakuliyandila, munyama teelede kuti kajisi kampenda mukuti atambulike. 
Mutapaizyi munyama moofu, naa mulema, naa uujisi cilonda, naba uujisi cinkwankwa. Mutapaizyi banyama bali boobo acipaililo kuti cibe cipaizyo cacakulya ku Mwami Leza. 
Kucipaizyo cakuliyandila mulakonzya kupaizya munyama uukotede naa uulemene, pele munyama uuli boobo takonzyi kutambulika mukuzuzikizya cikonke. 
Lino Mwami Leza wakaambila Mozesi 
kuti aambile Baisilayeli malailile aaya aamapobwe aakusekelela Mwami Leza ciindi Baisilayeli nobeelede kuswaangana kukomba. Wakati, 
“Mulijisi mazuba aali cisambomwe aakumana milimo yanu, pele muleelede kubamba buzuba bwa Sabata, bube buzuba bwakulyookezya. Mubuzuba oobo tamweelede kubeleka pe, pele buyo kuti muswaangane akukomba. Buzuba bwa Sabata mbwa Mwami Leza, taakwe makani naa nkuli nkobede. 
Amwaambilizye mapobwe aaya muziindi zyeelede.
“Pobwe lya Kwiindilila lya Mwami Leza lilatalika ciindi zuba nolibbila mubuzuba bwakkumi aane bwamwezi mutaanzi. 
Mubuzuba bwakkumi aasanu bwamwezi ooyu mbobutalika pobwe lya Mwami Leza lyacinkwa citakwe mimena. Kwamazuba aali ciloba mweelede kunoolya zinkwa zitakwe mimena. 
Lino mubuzuba butaanzi muswaangane mbuli mbungano iisalala, mukombe, tamweelede kubeleka pe. 
Amukape zipaizyo zyakutenta ku Mwami Leza kwamazuba aali ciloba. Alimwi mubuzuba bwaciloba muswaangane mbuli mbungano iisalala tamweelede kubeleka pe.”
Lino Mwami Leza wakaambila Mozesi kuti 
aambile Baisilayeli kuti, “Ciindi mwaakusika munyika Leza njayoomupa mbomuyootebwida buyo, mukape musunta mutaanzi kumupaizi. 
Walo mupaizi uyoouzumbaanya ku Mwami Leza, kutegwa utambulike mubusena bwanu. Mupaizi uyoouzumbaanya bwaakwiinda buzuba bwa Sabata. 
Mubuzuba oobo mukapaizye akagutu katakwe kampenda kamwaka omwe ku Mwami Leza. 
Lino mukabikke cipaanzi casanu calusuwo lwabusu bunante buvweledwe amafuta aaoliva. Cibe cabweema bubotelezya ku Mwami Leza. Alimwi mupedelezye alufulu lwa waini. 
Mutakalyi zinkwa niciba ciwaya naaba makunka matete kamutanaleta cipaizyo canu citaanzi ku Mwami Leza. Malailile aaya aleelede kutobelwa mane alili.
“Kuzwa buzuba bwakatobela buzuba bwa Sabata nimwakaleta musunta wakuzumbaanya, mukabale mvwiki zili ciloba.
“Lino mubuzuba bwamakumi osanwe buzuba butobela Sabata yaciloba mukape cituuzyo camaila mapya ku Mwami Leza. 
Mukwasyi umwi aumwi ulete cinkwa cakuzumbaanya ku Mwami Leza. Cinkwa eeco cileelede kupangwa abusu bunante buzula nsangwa buvweledwe mimena, cibe cituuzyo ku Mwami Leza. 
Acinkwa eeco bantu bapedelezye ku Mwami Leza tubelele tuli ciloba twamwaka omwe, kapoho komwe, abagutu bobilo zyoonse kazitakwe kampenda zibe cipaizyo cakutenta ku Mwami Leza, antoomwe azituuzyo zyamaila azyazyakunywa. Cipaizyo eeci ciyooba cabweema bubotelezya ku Mwami Leza. 
Alimwi mukapaizye sijembwe omwe, abe cipaizyo cakugwisya zinyonyoono atubelele tobilo tulaa mwaka omwe, tube cipaizyo calumvwano. 
Lino mupaizi uyoozumbaanya cinkwa atubelele twakupaizya ku Mwami Leza kuti zibe cipego cisalala cabapaizi. 
Mubuzuba oobo tamweelede kubeleka milimo miyumu, ccita buyo kuswaangana akukomba. Balunyungu lwanu baleelede kutobela malailile aaya aatamani alili.
“Ciindi nimutebula myuunda yanu, mutasiki kumalomu, alimwi mutavululi pe. Bacete abamasi bakavulule mbabo. Ndime Mwami Leza wanu.”
Lino Mwami Leza wakaambila Mozesi kuti, 
“Lailila Baisilayeli kuti bakuletele mungwimba mubotu waoliva wamumalambe mutente oomo Leza mwaswaanganina abantu bakwe, kutegwa kaayaka lyoonse. 
Ciindi coonse camangolezya Aloni unooadomeka kaayaka mane buce, kubusena busalalisya ooko kumbele lya Mwami Leza anze lyamasani aacisitilizyo cili kumbele lyabbokesi lyacizuminano. Malailile aaya aleelede kubambwa kumazyalani oonse aaciza. 
Aloni ngunoobamba malambe aacikkazikilo cawo cangolida iini-ini, abone kuti alayaka lyoonse kumbele lya Mwami Leza.
“Amutole busu bunante, mupange zinkwa zili kkumi azibili, nsangwa zyobilo kucinkwa comwe-comwe. 
Lino zinkwa eezyo amuzibikke mumilongo yobilo, mulongo omwe zili cisambomwe atebule lizilulwidwe ngolida iini-ini lili kumbele lya Mwami Leza. 
Kumulongo omwe-omwe ubikke tununkilizyo kuti cibe ciibalusyo cakutenta ku Mwami Leza. 
Sabata a Sabata cinkwa ceelede kubikkwa kumbele lya Mwami Leza. Ooyu unooli mulimo wa Baisilayeli lyoonse. 
Cinkwa eeco ciyooba ca Aloni abana bakwe balombe. Bayoocilida mubusena busalala, nkaambo kakuti cilyo eeci ncipaanzi cisalala cipegwa ku Mwami Leza kuti cibe cabapaizi.”
Kwakali muntu wakajisi banyina Baisilayeli, wisi wakali Muijipiti. Ooyu wakalwana a Muisilayelinyina muzivuka. 
Kabalwana wakatalika kusampaula zina lya Mwami Leza akusinganya. Nkabela bakamuleta kuli Mozesi. Banyina bakali kwiitwa kuti Syelomiti, bakali mwanaa Dibuli waciinga ca Dani. 
Bakamwaanga kuti Leza azoobaambile cakucita.
Lino Mwami Leza wakaambila Mozesi kuti, 
“Mugwisye musampauzi ooyo kunze lyazivuka. Aabo boonse bakamumvwa kasinganya baleelede kumubikka maanza aabo amutwe wakwe, kutondezya kuti uli aamulandu, nkabela bantu boonse bamumunzi bamuume mabwe, afwe. 
Kwamana waambile Baisilayeli kuti kufumbwa muntu uusampaula Mwami Leza wakwe ulasubulwa bweelede, ulajaigwa. 
Ncobeni kufumbwa Muisilayeli naba wamasi uukkala mucisi ca Isilayeli, uusampaula zina lya Mwami Leza uyooumwa mabwe ababuleya, kusikila afwe.
“Awalo uujaya muntunyina uleelede kujaigwa. 
Alimwi kufumbwa uujaya munyama wamuntu uumbi, uleelede kumujosezya uumbi. Cipati ncakuti buumi bubbadelwa buuminyina.
“Kuti naa muntu umwi wacisa muntu, awalo acisigwe mbubonya. Naa wamukula lino awalo akulwe. Eeco ncaacita mweenzinyina nceceelede kucitwa akulinguwe. 
Naa wamutyola, awalo atyolwe. Naa wamugwisya liso, awalo agwisigwe. 
Uujaya munyama apilusizye, pele uujaya muntu, awalo ajaigwe. 
Ooyu mulawo nguwanu Nobaisilayeli antoomwe abamasi mbomukkala limwi. Ndime Mwami Leza wanu.”
Kucilundu ca Sinai Mwami Leza wakaambila Mozesi kuti aambile Baisilayeli 
malailile aaya aakuti, “Mwaakunjila munyika Mwami Leza njayoomupa, mutali kuyooilimi nyika mwaka waciloba uuli woonse. 
Kwamyaka iili cisambomwe kamuyoolima akukwezaula misaansa akutebula. 
Pele mwaka waciloba mmwaka wakulyookezya, ayalo nyika yanu itakalimwi pe, mwaka uupedwe ku Mwami Leza. Mutakasyangi myuunda yanu nikuba kukwezaula nsaansa zyanu. 
Mutakatebuli maila aayoolimenena nikuba kucela nsaansa nzimwatakakwezawida pe. Nyika ileelede kulyookezya mwaka ooyo. 
Lino mumwaka nguwenya ooyo muyoolya zyamakoko, nywebo abazike banu, ababelesi banu, abamasi mbomukkala aabo munyika yanu, 
abanyama mbomuvubide, abanyama bamusokwe. Kufumbwa makoko oonse mulakonzya kulya mumwaka ooyo.
“Lino kwainda myaka iili makumi one afuka, 
mubuzuba bwakkumi bwamwezi waciloba, buzuba bwacipaizyo cakukombelezezya zinyonyoono, ukatume muntu kuti akalizye mweembo munyika yoonse. 
Amulemeke mwaka wamakumi osanwe, mukwaambilizya lwaangunuko kubantu boonse bakkala munyika. Mumwaka ooyo lubono loonse lwakauzidwe luboozegwe alimwi kuli mukamwini naa baciinga cakwe. Kufumbwa wakauzidwe mubuzike uyoopilukila kumukwasyi wakwe. 
Mwaka wamakumi osanwe uyooba walutangalo. Mutakasyangi nikuba kutebula makoko. 
Uyooba mwaka walutangalo uusalala kulindinywe. Mulakonzya kucela akulya makoko buyo.
“Mumwaka ooyo lubono loonse lwakauzidwe luyooboozegwa kuli mukamwini. 
Nkokuti naa wauzya naa kuula cipaanzi canyika ku Muisilayelinyoko mutacengani pe. 
Muulo uleelede kubambwa mukweendelana amyaka yasyaala yabutebuzi kuutanasika mwaka walutangalo. 
Kuti naa myaka kiicili minji, muulo uleelede kukomena, pele kuti naa kakusyeede mice buyo awalo muulo uleelede kuceya, nkaambo kakuti bwauzigwa mbutebuzi bwamyaka mice buyo. 
Mutacengani pe, pele amulemeke Leza wanu. Ndime Mwami Leza wanu.
“Muleelede kutobela malailile akubamba milawo yangu, kutegwa mukkale muluumuno munyika. 
Eelyo nyika niyoozyala micelo minji, alimwi nimuyoojana zyoonse nzemuyanda kulya akukkala muluumuno.
“Pele umwi ulakonzya kukubuzya kuti, Ncinzi ncituyoolya mumwaka waciloba, kayi tatukalimi alimwi tatukatebuli? 
Njooleleka nyika mumwaka wacisambomwe kuti ikazyalisye zyakulya zimana myaka yotatwe. 
Nkaako ciindi mwanoosyanga mumwaka walusele, munooyoocijisi zilyo eezyo zizwa kumwaka wacisambomwe. Nkokuti munoojisi zilyo kusikila ciindi cakutebula.
“Nyika yanu tiielede kuuzigilwa limwi, nkaambo tiili yanu pe, njiyangu, nywebo muli babelesi buyo. 
Naa nyika yauzigwa, wayuuzya ulakonzya kuyuula alimwi. 
Kuti Muisilayelinyoko kali mucete cakuti wauzya cibeela canyika yakwe, simukowa wakwe uleelede kucinununa kuti cibe cabo alimwi. 
Kuti naa muntu katajisi uukonzya kumununwida, wamana wavuba cakuti ulakonzya kucinununa mwini, 
weelede kuziba mweelwe waco kuzwa naakacuuzya, auboozye kuliyooyo nkwaakacuulisizye. Nakonzya kupilukila kulincico. 
Pele kuti katakonzyi kumuboozezya, ncaakauzya cinooli cayooyo wakaula kusikila mwaka walutangalo. Mumwaka walutangalo ndendilyo nayookonzya kuba mukamwini wini.
Lino Mwami Leza wakaamba kuti, “Mutapangi zikozyanyo niziba zibumbwa, niiba misumpuululu yamabwe naaba mabwe aabezedwe munyika kuti muzikombe. Ndime Mwami Leza wanu. 
Amubambe Masabata akulemeka busena mbwekombelwa. Ndime Mwami Leza.
“Kuti naa mwatobela malailile akubamba milawo 
ndiyoomutumina mvula muciindi cayo, kutegwa nyika ikamupe maila manji amisamu ikazyale micelo kabotu. 
Maila aanu ayoojata kapati, cakuti mucinooyootebula kusikila muciindi cakucela nsaansa, alimwi mucinooyoocela kusikila kuciindi cakusyanga maila. Muyoojana zyoonse zyakulya nzyomuyanda alimwi muyookkala caluumuno munyika yanu.
“Ndiyoomupa luumuno munyika yanu, munooyoolyoonena kakutakwe akuyoowa cintu niciba buti. Banyama boonse babutambo ndiyoobagwisya munyika, alimwi taakwe nikuyooba nkondo pe. 
Lyoonse munoobazunda basinkondonyoko. 
Kamuli basanu buyo muyookonzya kuzunda bali mwaanda, nkabela kamuli mwaanda muyookonzya kuzunda bali zyuulu zili kkumi. Basinkondonyoko muyoobakoma ncobeni. 
Ndiyoomuleleka akumupa bana banji, alimwi ndiyoobamba cizuminano ncitwakapangana andinywe. 
Mucinooyoolya zyamwakali mumatala ciindi cakulongela caakusika. 
Njooba aandinywe, alimwi taakwe nenjoomucimwa pe. 
Njooenda andinywe, ndiyooba Leza wanu anywebo muyooba bantu bangu. 
Ndime Mwami Leza wanu wakamugwisya mu Ijipiti kutegwa mutakabi bazike limbi. Ndakatyola joko lyabuzike bwanu kuti mukakonzye kulyeendelela.”
Mwami Leza wakaindilizya akuti, “Kuti naa tamuswiilili akutabamba milawo eeyi, 
kuti mwakaka malailile aangu naa milawo yangu akutacita nzyeamba akutyola cizuminano cangu, 
ndiyoomusubula. Ndiyoomuletela mapenzi, malwazi aayambukila akupya mubili ziyoomoofwaazya akumujaya. Muyoosyanga mbuto pele taakwe cibotu ncomuyoobona pe, nkaambo basinkondonyoko bayoomuzunda, nkabela bayoolya coonse eeco ncomwakalima. 
Ndiyoomufutatila kutegwa mukazundwe, nkabela aabo bamusulide bayoomweendelezya. Muyootija nimutatandwi.
“Zyamana zyoonse eezi naa tamukandiswiilili ndiyoomusubulisya mane nkayungizye ziindi zili ciloba akaambo kazinyonyoono zyanu. 
Ndiyoomanya kulisumpula kwanu. Takukooyooba mvula pe, nkabela nyika yanu iyooyuma ntaa mbuli lubulo. 
Nikuba kuti mukabeleke buti, tamukajani cintu cibotu pe. Kayi nyika tiikapi maila, amisamu tiikazyali pe.
“Kuti naa kamucizumanana kundikaka, njooyungizya cisubulo canu ziindi zili ciloba mbubweelede zinyonyoono zyanu. 
Njoomutumina banyama babutambo, balo batikajaye bana banu aŋombe zyanu, muyoosyaala buyo bace cakuti migwagwa yanu iyoobundaala.
“Alimwi kuti naa cisubulo eeci caakumana, kamutanoondiswiilili pele kamucindisampaula, 
ambebo njooindilizya kuyungizya cisubulo canu ziindi zili ciloba zibi kwiinda, mbubweelede zinyonyoono zyanu. 
Ndiyoomuletela nkondo akaambo kakutyola cizuminano cangu. Kuti mukasoleke kulibunga-bunga muminzi yanu akuyuba njootumina cuumo, cakuti muyoolipa kuli basinkondonyoko. 
Njoosinkila zilyo zyanu cakuti bakaintu bali kkumi bayoojikila mukaoveni komwe zilyo zyoonse nzyobajisi. Bayoopampula, mwaakumana kulya zyoonse mucinooyoofwide nzala.
“Pele kuti naa cisubulo eeci caakumana, kamutaswiilili pele kamucinoondikakide, 
nkaako mubukali bwangu njoomukakila limwi, mebo lwangu ndinooindilizya kuyungizya cisubulo canu ziindi zili ciloba zibi kwiindilila mbubweelede zinyonyoono zyanu. 
Nzala iyoobbebba kusikila mukalye bana banu balombe abasimbi. 
Njoonyonyoona masena aamalende aali muzilundu, azipaililo zyoonse mpomutentela tununkilizyo. Njoolundika mitumba yanu amituni yanu. Mukusesemwa kwangu, 
minzi yanu mipati njooicita matongo, akupwayaula masena aakukombela. Nsikooyoobotelwa mubweema bwazipaizyo zyanu. 
Njoonyonyoona nyika yanu cakumaninina cakuti basinkondonyoko aabo bayookkala mulinjiyo bayoogambwa kapati. 
Njoomumwaila mumanyika aambi. Mebo lwangu njoomutandaanya apanga. Nyika yanu iyoobija aminzi yanu iyooba matongo. 
Nkaako myuunda yanu iyooona nimucili mumanyika aabasinkondonyoko, nkokuti iyoolyookezya ncobeni. 
Lino Mwami Leza wakaambila Mozesi kuti 
aambile Baisilayeli kuti, “Ciindi muntu napegwa ku Mwami Leza mukuzuzikizya cisyomezyo cilibedelede, muntu ooyu ulakonzya kwaangununwa mukupa myeelwe eeyi, yeendelene ayakuŋanda ya Leza.
“Mwaalumi wamyaka iili makumi obilo kusikila kumyaka iili makumi aali cisambomwe muulo wakwe ube mali ansiliva aali makumi osanwe. 
Mukaintu ube makumi otatwe ansiliva. 
Mulombe wamyaka yosanwe kusikila kumakumi obilo ube makumi obilo ansiliva. Musimbi ube kkumi lyansiliva. 
Mubutusi mulombe uutasiki kumyaka yosanwe ube musanu wansiliva. Mubutusi musimbi ube nsiliva zyotatwe.
“Mwaalumi uuindilila kumakumi aali cisambomwe ube kkumi lyomwe lyansiliva. Mukaintu uuindilila kumakumi aali cisambomwe ube kkumi lyomwe lyansiliva.
“Kuti naa muntu umwi mmucete cakuti takonzyi kupa mweelwe ooyo uyooletwa kumupaizi. Lino mupaizi nguuyoobikka muulo musyoonto ngwakonzya muntu ooyo.
“Lino kuti naa wakasyomezya munyama uukonzya kupaizigwa, nkokuti munyama ooyo ulasalala. 
Muntu ooyo wakasyomezya teelede kupa uumbi mubusena bwayooyo. Naa wacita oobo banyama boonse aabo balaba ba Mwami Leza. 
Pele kuti naa wakasyomezya munyama uutakonzyi kupaizigwa munyama ooyo apegwe kumupaizi. 
Lino mupaizi nguuyoobikka muulo weelede munyama ooyo mbuli mbwali mubotu naa mubi. Muulo ooyo uyookkalilila. 
Kuti naa muntu ooyo wakasyomezya kayanda kumuula munyama wakwe, weelede kuula akuyungizya cipaanzi casanu amuulo wabikkwa.
“Lino kuti muntu umwi wayanda kupa ŋanda yakwe ku Mwami Leza, mupaizi uleelede kubikka muulo mbubonya mbuli bubotu naa bubi bwabuyake bwayo, eelyo muulo ooyo uyookkalilila. 
Kuti ooyo wiipa kayanda kwiiula, weelede kuula akuyungizya cipaanzi casanu amuulo wabikkwa. Eelyo niinga yaba yakwe.
