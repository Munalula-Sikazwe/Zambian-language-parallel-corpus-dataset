Muñ'a Bupilo a biza Mushe a nz'a li mwa Tende ya Kopano, mi a mu fa milao. 
Se ne ba swanezi ku mamela Maisilaele mwa litabelo za bona, ki milao ye tatama.
Haiba a eza ye ñwi ya likomu za hae sitabelo sa ku cisa, u swanezi ku tisa poho ye si na fo i nyazahala. U lukela ku i tisa kwa munyako wa Tende ya Kopano ili kuli Muñ'a Bupilo a i amuhele. 
U ta beya lizoho la hae fa toho ya yona, mi kihona i ta amuhelwa, i be sitabelo sa swalelo ya libi za hae. 
Cwale a bulaele poho hona fo, mi baprisita ba mba ya Aruni ba ta nga mali a yona, mi ba a fitise ku Muñ'a Bupilo. Kihona ba ta a sela fa maneku a mane a katala ka ka kwa munyako wa Tende. 
Cwale u ta buwa folofolo yeo ni ku i pumaka. 
Baprisita ba ta lukisa likota fa katala ni ku tukisa mulilo. 
Cwale kihona ba ta nga lisuma za nama ya folofolo yeo hamoho ni toho ni lisuzo la yona, ba li beye fa mulilo. 
Mutu yo u lukela ku tapisa za mwa mba kaufela ni litaku za kwa mulaho, mi cwale muprisita u ta ciseza sitabelo seo kaufela fa katala. Muunko wa sona sico se u tabisa hahulu Muñ'a Bupilo.
“Haiba mutu a eza sitabelo sa ye ñwi ya lingu kamba lipuli za hae, i lukela ku ba ya poho, mi ili ye si na fo i nyazahala. 
U ta i bulaela kwa neku la mutulo wa katala, mi baprisita ba ta sela mali a yona fa maneku a mane a katala. 
Ha s'a pumakile nama yeo, kihona muprisita a ta beya lilama kamukana hamoho ni toho ni lisuzo la yona cwalo fa mulilo. 
Mutu yo u lukela ku tapisa za mwa mba kaufela, ni litaku za kwa mulaho, mi muprisita u ta fitisa sitabelo seo ku Muñ'a Bupilo ni ku si ciseza fa katala kaufel'a sona. Muunko wa sitabelo sa sico se u tabisa hahulu Muñ'a Bupilo.
“Haiba mutu a eza sitabelo sa ku cisa ka nyunywani, nyunywani yeo i lukela ku ba liiba kamba nkwilimba. 
Muprisita u ta i beya fa katala, a i pume mulala ni ku ciseza toho ya yona fa katala. Mali a yona, ona, a ta lotisezwa kwa neku le liñwi la katala. 
Muprisita u ta zwisa siuyelo ni mafufa cwalo, mi a li latele kwa neku la upa wa katala, ili fo ku sululelwanga mulola. 
U ta i swala kwa mafufa, a i pazule a sa i kauhanyelezi lilama, mi a sa nyuntuli ni mafufa a yona. Cwale, kihona a ta i ciseza fa katala. Muunko wa sitabelo sa sico se u tabisa hahulu Muñ'a Bupilo.
“Mutu kaufela h'a tiseza Muñ'a Bupilo mpo ya lico za bubeke, a kale pili ku sita bubeke bo, bu be bupi. A bu sele mafula a olive ni insense. 
A bu tise kwa baprisita ba mba ya Aruni. Muprisita u ta ñwata mwateñi lizoho le li tezi la bupi ni mafula, mi u ta nga ni insense kaufela, a li ciseze fa katala kaufel'a zona ku bonisa kuli lika kaufela li ketezwi Muñ'a Bupilo. Muunko wa sitabelo se sa lico u tabisa hahulu Muñ'a Bupilo. 
Lico ze siyezi ku zeo ki za baprisita, mi li kenile hahulu kakuli li zwa ku ze ne tiselizwe Muñ'a Bupilo.
“Haiba mpo yeo ki ya sinkwa se si besizwe mwa libesezo, si swanezi ku ba se si si na mumela. Mpo yeo i be ya linkwa ze kima ze lubilwe ka bupi bo bu kopanyizwe ni mafula a olive, kapa linkwa ze sisani ze lambilwe mafula a olive.
“Haiba mpo yeo ki ya sinkwa se si besizwe fa pani, si na ni ku lubwa ka bupi bo bu kopanyizwe ni mafula a olive, kono i be bo bu si na mumela. 
Bu lubiwe hahulu, mi bu selwe mafula ha bu ezwa sitabelo.
“Haiba mpo yeo ki ya buhobe bo bu apehilwe mwa piza, bu na ni ku ba bo bu ezizwe ka bupi ni mafula a olive. 
Wena mufani, u bu tiseze Muñ'a Bupilo, mi u bu fe muprisita ya ta bu isa kwa katala. 
Muprisita u ta nga kalulo ye ñwi ya bona, a i ciseze fa katala kuli inge ki yona mpo kaufela ye tiselizwe Muñ'a Bupilo. Muunko wa sitabelo sa sico se u tabisa hahulu Muñ'a Bupilo. 
Lico za sitabelo ze siyezi kamukana ki za baprisita. Li kenile hahulu kakuli li zwa kwa lico ze filwe Muñ'a Bupilo.
“Ha ku na mpo ya lico z'o tiseza Muñ'a Bupilo ye ka ezwa ka mumela. U si ke wa beya mumela kamba linosi mwa lico ze tisezwa Muñ'a Bupilo. 
Mpo ya lico za buloto bwa ku tamuna, b'o kutula ka silimo ni silimo, bu tiswe ku Muñ'a Bupilo, kono bu si ke bwa cisezwa fa katala. 
U lunge lico kaufela z'o tisa ka lizwai kakuli li yemela bulikani bwa hao ni Muñ'a Bupilo. 
Ha u tiseza Muñ'a Bupilo mpo ya buloto bwa ku tamuna b'o kutuzi, u tise matuyutuyu kamba bupi bo bu sitilwe. 
U a kopanye ni mafula a olive, mi u beye fateñi insense. 
Muprisita u ta cisa yona kalulo yeo ya lico ni mafula hamoho cwalo ni insense kaufela. Kalulo yeo i be inge ki yona mpo kaufela ye tiselizwe Muñ'a Bupilo.
“Mutu kamukana h'a ka tisa ye ñwi ya likomu za hae kuli i be sitabelo se si ciwa, s'a ka ikabela ni balumeli ba bañwi hamohocwalo ni Muñ'a Bupilo, komu yeo i lukela ku ba poho kamba sitole, mi ili ye si na fo i nyazahala. 
U ta i beya lizoho fa toho, mi a i bulaele kwa munyako wa Tende ya Kopano. Baprisita ba mba ya Aruni ba ta sela mali fa maneku a mane a katala. 
Cwale ba ta ezeza Muñ'a Bupilo sitabelo sa lico ka lilama ze latelelana ze, ili lisuzo kaufela le li inzi ku za mwa mba, 
lipio ni lisuzo la zona ni lisuzo la fa sibiti. 
Baprisita ba ta li ciseza fa katala kaufel'a zona hamoho ni litabelo za ku cisa. Muunko wa sitabelo sa lico se u tabisa hahulu Muñ'a Bupilo.
“Haiba ki ngu kapa puli ye eziswa sitabelo sa ku tiisa bulikani, i ka ba poho kamba ye sihali kono i si ke ya ba ye nyazahala. 
Haiba mutu a eza sitabelo sa ngu, u na ni ku i fitisa ku Muñ'a Bupilo. 
U ta beya lizoho la hae fa toho ya yona, mi a i bulaele fapil'a Tende ya Kopano. Baprisita ba ta sela mali a yona fa maneku a mane a katala. 
Ba ta ezeza Muñ'a Bupilo sitabelo sa lico ka lisuzo la kwa lilama za folofolo yeo, ili lisuzo kaufela la kwa muhata o pumezwi fakaufi ni mukokoto, muteto kamukana, 
lipio ni lisuzo la zona ni lisuzo kaufela la fa sibiti. 
Muprisita u ta li ciseza fa katala kaufel'a zona, ku ezeza Muñ'a Bupilo sitabelo sa lico.
“Haiba mutu a eza sitabelo sa puli, u na ni ku i fitisa ku Muñ'a Bupilo. 
U ta i beya lizoho fa toho, mi a i bulaele fapil'a Tende ya Kopano. Baprisita ba ta sela mali a yona fa maneku a mane a katala. 
U ka ezeza Muñ'a Bupilo sitabelo sa lico ka lisuzo la lilama zeo, ili lisuzo la muteto kaufela, 
lipio ni lisuzo la zona, hamohocwalo ni lisuzo la fa sibiti. 
Zeo kaufela, muprisita u ta li ciseza fa katala ku eza sitabelo sa lico se si tabisa Muñ'a Bupilo. Lisuzo kamukana ki la Muñ'a Bupilo. 
Ha ku na Muisilaele ya ta ca lisuzo kamba mali. Wo ki ona mulao o na ni ku bulukwa ki masika kaufela kuya kuile, ko ba ta pila kamukana.”
Muñ'a Bupilo a fa Mushe litaelo. 
Mushe n'a na ni ku bulelela batu ba Isilaele kuli haiba mutu a fosa, mi a loba mulao wa Muñ'a Bupilo a si ka lela ku eza cwalo, u swanezi ku buluka litaelo ze.
Haiba ki muprisita yo muhulu ya fosa ni ku fosisa batu, u swanezi ku ezeza Muñ'a Bupilo sitabelo sa poho ye sa li ye nyinyani, ye sa nyazahali, kuli foso ya hae i swalelwe. 
A tise poho yeo kwa munyako wa Tende ya Kopano. A beye lizoho la hae fa toho ya yona, mi a i bulaele hona fo fapil'a Muñ'a Bupilo. 
Cwale muprisita yo muhulu u ta nga mali a mañwi a poho yeo mi a' ise mwa Tende. 
A cupwe munwana wa hae mwa mali hasupile, mi a fafaze mali ao fapil'a lisila le li kenile. 
Cwale a beye mali a mañwi fa manaka a mwa malulu a katala ka insense, mwa Tende ya Kopano. Mali a siyezi kaufela a' sele kwatas'a katala ka ka cisezwanga litabelo, ili ka ka inzi kwa munyako wa Tende. 
Hape a nge lisuzo la yona poho ye, ni lisuzo la muteto kaufela. 
A nge ni lipio ni lisuzo la zona, hamoho ni lisuzo kaufela la fa sibiti. 
Kamukwaoswana ni mo ne ku ezelizwe lisuzo la poho ye ne bulaezwi sitabelo sa ku tiisa bulikani, muprisita u ta nga lisuzo le, mi u ka li ciseza fa katala ka ka ezezwanga litabelo za ku cisa. 
Kono u ta nga litalo la yona, nama ya yona kaufela, toho, mahutu ni za mwa mba hamoho ni mala a yona. 
Zeo kaufela u ta li isa kwand'a mafulo kwa sibaka se si swaneleha, ili fo ku sululelwanga mulola, mi a y'o li ciseza fateñi ka mulilo wa likota.
Haiba ki batu kaufela ba Isilaele ba ba fosa ka ku loba o muñwi wa milao ya Muñ'a Bupilo, ba si ka lela ku eza cwalo, ba na ni mulatu. 
Foso yeo i sa zibahala feela, batu bao ba tise nkomwana ya poho, ba t'o i eza sitabelo sa mulatu wa bona. Ba i tise kwa Tende ya Kopano. 
Baeteleli ba batu bao ba ta beya mazoho a bona fa toho ya yona, mi i ta bulaelwa hona fo. 
Mi muprisita yo muhulu u ta isa mali a yona a mañwi mwahal'a Tende ya Kopano. 
Kih'a ka cupwa munwana wa hae mwa mali hasupile ni ku a fafaza fapil'a lisila la mwahali. 
Muprisita yo muhulu u ta lamba mali a mañwi fa manaka a kwa malulu a katala ka insense, mwahal'a Tende ya Kopano, ni ku sela a siyezi kamukana kwatas'a katala ka litabelo za ku cisa ka ka kwa munyako wa makenelo a mwa Tende. 
Cwale kihona a ta nga lisuzo la yona kamukana, a li ciseza fa katala. 
Poho ye u ta i eza ka mukwa o swana ni wa poho ya sitabelo sa ku zwisa libi, mi wo ki ona mukwa w'a ta ezanga ka ona muprisita litabelo za lifoso za batu, mi li ta swalelwa. 
Cwale u ta isa poho yeo kwand'a mafulo ni ku y'o i cisa sina mw'a cisezanga poho ya sitabelo sa foso ya hae luli. Se, ki sona sitabelo sa ku zwisa lifoso za batu.
Haiba ki mubusi ya fosa ka ku loba o muñwi wa milao ya Muñ'a Bupilo a si ka lela ku eza cwalo, u ka ba ni mulatu. 
Kapili-pili, a sa lemuswa feela foso yeo, a tise puli ya poho ye si na fo i nyazahala, a t'o eza sitabelo. 
U ta beya lizoho fa toho ya yona, mi a i bulaele kwa neku la mutulo wa katala fo ku bulaelwanga lifolofolo za litabelo za ku cisa. Se, ki sona sitabelo sa ku zwisa milatu. 
Muprisita u ta cupwa munwana wa hae mwa mali a folofolo, mi u ta a lamba fa manaka a kwa malulu a katala, mi a sele a siyezi kaufela kwatas'a katala. 
Cwale kihona a ta ciseza lisuzo la yona kaufela fa katala sina mw'a ezezanga ka lisuzo la lifolofolo ze bulaelwanga litabelo za ku tiisa bulikani. Ka mukwa wo, muprisita u ta eza sitabelo sa foso ya mubusi, mi u ta swalelwa.
  Haiba ki yo muñwi wa batu feela ya fosize ka ku loba o muñwi wa milao ya Mulimu a si ka lela ku eza cwalo, u ka ba ni mulatu. 
A sa lemuswa feela foso yeo, a tise puli ye sihali ya sitabelo, ili ye si na fo i nyazahala. 
U ta beya lizoho fa toho ya yona, mi a i bulaele kwa neku la mutulo wa katala fo ku bulaelwanga lifolofolo za litabelo za ku cisa. 
Muprisita u ta cupwa munwana wa hae mwa mali a folofolo, mi a' lambe fa manaka a kwa malulu a katala ni ku sela mali a siyezi kaufela mwatasa'a katala. 
Cwale u ta zwisa lisuzo la yona kamukana sina mw'a li zwisezwanga kwa lifolofolo za litabelo za ku tiisa bulikani, mi a li ciseze fa katala ku eza muunko o tabisa Muñ'a Bupilo. Wo ki ona mukwa w'a ka eza ka ona muprisita sitabelo sa foso ya mutu, mi u ta swalelwa.
Haiba mutu a tisa ngu ya sitabelo sa foso, i swanezi ku ba ye sihali, mi ili ye si na fo i nyazahala. 
U ta beya lizoho fa toho ya yona, mi a i bulaele kwa neku la mutulo wa katala, fo li bulaelwanga lifolofolo za litabelo za ku cisa. 
Muprisita u ta cupwa munwana wa hae mwa mali a folofolo, mi a' sase fa manaka a kwa malulu a katala ni ku sela mali a siyezi mwatas'a katala. 
Cwale kihona a ta zwisa lisuzo la yona kaufela sina mo ku zwisezwanga lisuzo la lingu ze bulaelwanga litabelo za ku tiisa bulikani, ni ku li ciseza fa katala hamoho ni limpo za lico ze filwe Muñ'a Bupilo. Ka mukwa wo, muprisita u ta eza sitabelo sa foso ya mutu, mi u ta swalelwa.
Litabelo za lifoso li batahala mwa milatu yeo ye tatama.
Haiba ka ku sa tokomela, mutu a swala sika se si si ka kena, sina folofolo ye ishwezi, u na ni masila, mi u mulatu ku zwa f'a lemuhezi kezo y'a ezize.
Haiba ka ku sa tokomela, mutu a swala nto ye si ka kena, ili ya mubili wa mutu, i ka ba ifi kamba ifi, u mulatu ku zwa f'a lemuhezi kezo y'a ezize.
Haiba ka ku sa tokomela, mutu a akufela ku itama, i ta ba ka buitamo bufi kamba bufi, mutu yo u mulatu a sa ziba feela s'a ezize.
Mutu h'a fosize, u swanezi ku itumelela sibi sa hae. 
Ka mulatu w'a ezize u lukela ku tiseza Muñ'a Bupilo ngu kamba puli ye sihali ya sitabelo. Muprisita u ta mu ezeza sitabelo sa ku zwisa mulatu wa hae.
Haiba mutu a palelwa ku tisa ngu kamba puli, u swanezi ku tiseza Muñ'a Bupilo maiba a mabeli, kamba linkwilimba ze peli, li be tifo ya mulatu wa hae. Ye ñwi ki ya sitabelo sa foso, mi ye ñwi ki ya sitabelo sa ku cisa. 
A li tise ku muprisita ya ta kala pili ku fitisa ku Muñ'a Bupilo nyunywani ya sitabelo sa foso. U ta i loba mulala a sa i pumi toho. 
U ta fafaza mali a yona a mañwi kwatukw'a katala. Mali a siyezi mwa mubili kaufela a ta lotisezwa mwatas'a katala. Ki yona mpo ya ku zwisa mulatu. 
Cwale kihona a ta eza nyunywani ya bubeli sitabelo sa ku cisa ka ku latelela milao. Ka mukwa wo, muprisita u ta eza sitabelo sa foso ya mutu, mi u ta swalelwa.
Haiba mutu a sa koni ku tisa maiba a mabeli kapa linkwilimba ze peli, a tise komoki ye tezi ya bupi bwa buloto ku eza mpo ya sitabelo sa ku zwisa milatu. A si ke a bu beya mafula a olive kamba insense, kakuli ha si sitabelo sa lico kono ki sa sibi. 
A bu tise ku muprisita ya ta ñwata mwateñi lizoho le li tezi, ku bonisa kuli lika kaufela li ketezwi Muñ'a Bupilo, ni ku bu ciseza fa katala inge sitabelo sa lico. Se ki sitabelo sa ku zwisa mulatu. 
Ka mukwa wo, muprisita u ta eza sitabelo sa foso ya mutu, mi u ta swalelwa. Bupi bo bu ta siyala fateñi kaufela bu ta ba bwa muprisita, sina mo ku inezi ka sitabelo sa lico.
Muñ'a Bupilo u file Mushe milao ye, a li, 
“Haiba mutu kaufela a eza foso a sa leli ku eza cwalo, ka ku palelwa ku lifa litifo za Muñ'a Bupilo, a tise ngu ya poho kamba puli ye si na fo i nyazahala, i be mpo ya tifo ya hae ku Muñ'a Bupilo. Teko ya yona i ta tomwa ka ku latelela mulao. 
Hape u swanezi ku lifa litifo z'a n'a palezwi ku lifa, mi ka ku ekeza ku zeo u lukela ku lifa tifo ya kalulo ya buketalizoho. A i fe muprisita, mi yena muprisita a eze folofolo yeo sitabelo sa mulatu wa mutu yo, mi u ta swalelwa.
“Haiba mutu ufi ni ufi a fosa ka ku loba o muñwi wa milao ya Muñ'a Bupilo ka ku sa tokomela, yo u mulatu, mi u lukela ku lifa mulatu wo. 
U swanela ku tisa ku muprisita ngu ya poho kamba puli ye si na fo i nyazahala, ili mpo ya sitabelo sa tifo. Teko ya yona i ka tomwa ka ku latelela mulao. Cwale muprisita u ta eza sitabelo sa foso ya mutu, mi u ta swalelwa. 
Ye ki mpo ya tifo ya mulatu w'a n'a foselize Muñ'a Bupilo.”
Empty verse
Empty verse
Empty verse
Empty verse
Empty verse
Empty verse
Empty verse
  Hape Muñ'a Bupilo a fa Mushe milao ye. 
A li, “Ku na ni mulatu haiba mutu a foseza Muñ'a Bupilo ka ku hana ku kutiseza mwanahabo wa Muisilaele mali a n'a siyezi ku yena, kapa ka ku mu uzweza se siñwi, kamba ka ku mu puma. 
Ku na ni mulatu hape ka ku bulela buhata ka za sika se ne si latehile mi a konka kuli h'a si ka si fumana. 
Mutu h'a fosa ka mukwa wo, u na ni ku lifa z'a fumani kaufela ka mukwa o sa swaneli. 
Ka lona lizazi leo l'o fumanehile mulatu, u na ni ku lifela muñ'a zona ka ku tala. Hape a ekeze fateñi tifo ye likana ni kalulo ya buketalizoho. 
Mpo ya tifo ya hae, ili ngu ya poho kamba puli ye si na fo i nyazahala, a i tise ku muprisita. Teko ya yona i ka tomwa ka ku latelela mulao. 
Muprisita u ta eza sitabelo sa foso ya mutu, mi mutu yo u ta swalelwa.”
Muñ'a Bupilo a fa Mushe litaelo. 
Mushe n'a na ni ku fa Aruni ni bana ba hae milao ya litabelo za ku cisa. Sitabelo sa ku cisa si na ni ku siyala fa katala busihu kaufela, mi mulilo u na ni ku tuka nako kamukana. 
Cwale muprisita ha s'a apezi siapalo sa hae se sinde sa buprisita ni kaputula ka hae ka kande cwalo ka line, u ta zwisa mulola wa lisuzo o siyezi fa katala, mi a u beye kwa tuko a kona. 
Cwale kihona a ta cinca liapalo za hae ni ku nga mulola wo, a u zwise mwa mafulo, a u ise kwa sibaka se si swaneleha. 
Mulilo wa fa katala u swanezi ku tuka cwalo, mi u si ke wa liselwa u tima. Ka zazi ni zazi kakusasana, muprisita u ta na a beya fateñi likota, a lukise limpo za ku cisa, mi cwale a cise lisuzo la sitabelo sa ku tiisa bulikani. 
Mulilo u swanezi ku tuka cwalo fa katala, mi u si ke wa liselwa u tima.
Ki ye milao ya limpo za lico za bubeke. Muprisita wa lusika lwa Aruni u ta fa Muñ'a Bupilo mpo ya lico fapil'a katala. 
Cwale kihona a ta nga bupi bwa buloto ni mafula, mi insense kaufela, mi a ciseze fa katala kalulo ya zona ye bonisa kuli kaufel'a zona lico zeo li filwe Muñ'a Bupilo. Muunko wa mpo ye u tabisa Muñ'a Bupilo hahulu. 
Baprisita ba ta ca ze siyezi kaufela. Li ta eziwa linkwa, mi li celwe mwa sibaka se si tompeha, ili mwa lapa la Tende ya Kopano. 
Linkwa zeo li beswe li si ka umelwa. Muñ'a Bupilo u ba file zona ku ba kabelo ya bona ya limpo za lico. Li kenile hahulu sina litabelo za ku zwisa libi ni za ku felisa milatu. 
Ka nako ye taha kaufela, bana ba mba ya Aruni ba banna ba ka zwelapili ku li ca kakuli ki yona kabelo ya bona ya lico ze filwe Muñ'a Bupilo. Mutu kamba sika sifi ni sifi se si ngunyuta sico se si filwe Muñ'a Bupilo si ta ba se si kenile.
Muñ'a Bupilo a fa Mushe milao ye. 
N'e li ya mo ku ketelwa baprisita ba mba ya Aruni. Ka lona lizazi leo l'a beiwa fa buprisita, u na ni ku fa Muñ'a Bupilo bupi bwa buloto bo bu likana komoki i liñwi ye tezi, ili bo bu likana ni mpo ya bubeke ye fiwa ka zazi ni zazi. A fe licika la teñi kakusasana, ni le liñwi manzibwana. 
Bupi bo, bu kopanyiwe ni mafula mi bu beswe fa pani. Cwale kihona bu ta pumakwa ni ku beiwa sina mpo ya bubeke, ili muunko o tabisa Muñ'a Bupilo hahulu. 
Ka linako kaufela ze taha, mpo ye i na ni ku eziwa ki wa mba ya Aruni kamukana ya li muprisita yo muhulu. Mpo yeo i ta ciswa kaufel'a yona, i be sitabelo se si filwe Muñ'a Bupilo. 
Ha ku na kalulo ya mpo ya bubeke bw'a sebeza muprisita bo bu ta ciwa. Bu lukela ku ciswa kamukana.
“Ye, ki yona milao ya litabelo za ku lifa milatu. Ki mpo ye kenile hahulu. 
Folofolo ya sitabelo se, i na ni ku bulaelwa kwa neku la mutulo wa katala, fo ku bulaelwanga lifolofolo za litabelo za ku cisa, mi mali a yona a na ni ku selwa fa maneku a mane a katala. 
Lisuzo la yona kaufela li zwisiwe, mi li beiwe fa katala, ili lisuzo la muhata, ni la muteto. 
A zwisiwe lipio ni lisuzo la zona cwalo, hamoho ni lisuzo kaufela la kwa sibiti. 
Muprisita u ta ciseza lisuzo leo kamukana fa katala ku ezeza Muñ'a Bupilo sitabelo sa mpo ya lico. Ki sitabelo sa tifo ya mulatu. 
Mwan'a muprisita wa munna kaufela u lukela ku ca sitabelo se. Sona, si swanezi ku celwa mwa sibaka se si tompeha, kakuli ki sitabelo se si kenile hahulu.
“Ku na ni mulao u li muñwi o sebeza kwa sitabelo sa ku zwisa sibi ni sa ku lifa milatu. Nama ki ya muprisita ya eza sitabelo. 
Litalo la folofolo ye ezizwe sitabelo sa ku cisa ki la muprisita ya ezize sitabelo seo. 
Limpo za lico kaufela ze besizwe mwa sibesezo, kamba ze lukiselizwe mwa pani kapa fa mukeke, ki za muprisita ya li ezelize Mulimu sitabelo. 
Kono limpo za lico za bubeke ze si ka apehiwa, i be ze kopanyizwe ni mafula kapa ze omile, ki za baprisita ba mba ya Aruni kaufela, mi ba lukela ku abelwa hande ka ku likana.
“Ye, ki yona milao ya litabelo za ku tiisa bulikani ze ezezwa Muñ'a Bupilo. 
Haiba mutu a eza sitabelo se sa ku itumela ku Mulimu, u lukela ku tisa folofolo ye ka eziwa sitabelo, ni sinkwa se si si na mumela. I ta ba linkwa ze tuna ze ezizwe ka bupi bo bu kopanyizwe ni mafula a olive, kamba ze nyinyani ze lambilwe mafula a olive, kapa mañende a munati a ezizwe ka bupi bo bu kopanyizwe ni mafula. 
Fahalimw'a zeo, a tise linkwa ze besizwe ni mumela. 
A fe kalulo ye ñwi ya sinkwa sa mushobo o muñwi ni o muñwi kuli i be mpo ye nde ye ketezwi Muñ'a Bupilo. Yona mpo yeo ki ya muprisita ya ta nga mali a folofolo ni ku a sela fa katala. 
Nama ya folofolo yeo i swanezi ku ciwa ka lona lizazi le ne i bulailwe. Ha ku na nama ye ka bulukiwa ku fitela habusa.
“Haiba mutu a tisa mpo ya sitabelo sa ku tiisa bulikani, ili ku taleleza buitamo, kamba mpo y'a fa Muñ'a Bupilo ka ku lata, sitabelo seo ha si swaneli ku celelwa ka lona lizazi leo le si eziwa, kono se si siyezi ku sona si kona ku ciwa habusa. 
Nama kamukana ye sa siyezi ku fitela ka la bulalu i swanezi ku ciswa. 
Haiba ye ñwi ya yona i ciwa la bulalu, Mulimu h'a na ku amuhela mpo ya mutu yo. Mpo yeo ha i na ku balwa kuli ki ye nde kwa neku la hae, kono i ta ngiwa feela kuli ki mpo ye si ka kena, mi mutu kaufela ya i ca u ta izieza. 
Haiba nama i ka kopanyiwa ni nto ye si ka kena, ha i lukeli ku ciwa, kono i swanezi ku ciswa mwa mulilo.
Kono ha i ciwa ki ya si ka kena, mutu yo h'a sa na ku balwa kuli ki yo muñwi wa batu ba Mulimu. 
Hape mañi ni mañi ya ka ca nama yeo ha s'a sweli sifi ni sifi se si ka kena, i ka ba kwa neku la mutu kapa folofolo, h'a sa na ku balelwa kwa batu ba Mulimu.
Muñ'a Bupilo a fa Mushe milao. 
Mushe n'a na ni ku bulelela kuli, “Ha ku na ya ta ca lisuzo la komu, la ngu kamba la puli. 
Lisuzo la folofolo ye ishwezi, kapa ye bulailwe ki sibatana ha li lukeli ku ciwa, kono li itusiswe ka mukwa o muñwi. 
Mutu kaufela ya ca lisuzo la folofolo ye ta ezezwa Muñ'a Bupilo sitabelo sa ku ca, h'a sa na ku balelwa kwa batu ba Mulimu. 
 Maisilaele, ko ba pila kaufela, ba si ke ba itusisa ni kamuta mali a nyunywani kamba a folofolo mwa lico za bona. 
Mutu ufi ni ufi ya loba mulao wo h'a sa na ku balelwa kwa batu ba Mulimu.”
Muñ'a Bupilo hape a fa Mushe milao yeo ye tatama. 
Mushe n'a na ni ku bulelela batu ba Isilaele kuli, “Mutu kaufela ya eza sitabelo sa ku tiisa bulikani u swanezi ku fitisa kalulo ye ñwi ku Muñ'a Bupilo. 
A si tise, ili yena, ka mazoho a hae, sina mo ku ezezwanga ka mpo ya sitabelo sa lico. A tise lisuzo la folofolo ni sifuba sa yona, mi li be mpo ya Muñ'a Bupilo. 
Muprisita u ta ciseza lisuzo leo fa katala, kono haili nama ya sifuba, yona, i ta ba ya baprisita. 
Silupi sa bulyo sa folofolo i ta ba mpo ya ipetezi. 
Mpo ye ki ya muprisita ya ezeza Muñ'a Bupilo sitabelo sa ku tiisa bulikani ka mali ni lisuzo. 
Sifuba sa folofolo ki mpo ye nde hahulu, mi silupi sa bulyo sa folofolo ki kabelo ya Muñ'a Bupilo y'a ngile kwa batu ba Isilaele ku i fa baprisita. Ye ki tukelo ye ba swanezi ku ezezwa ki batu ba Isilaele ka linako ze taha kaufela. 
Ye, ki yona kalulo ya litabelo za lico ye ne abezwi Muñ'a Bupilo, mi ye n'e ngilwe ni ku fiwa Aruni ni bana ba hae lizazi le ba tiiswa ku ba baprisita. 
Ka lona lizazi leo, Muñ'a Bupilo a laela batu ba Isilaele ku fa ba mba ya Aruni kalulo ye ya sitabelo. Ki mulao o ba swanezi ku buluka Maisilaele kuya kuile.”
Cwale ye ki yona milao ya litabelo za ku cisa, litabelo za lico za bubeke, litabelo za swalelo ya libi, litabelo za ku lifa milatu, litabelo za ku beiwa fa buprisita ni litabelo za ku tiisa bulikani. 
Muñ'a Bupilo a fa Mushe milao ye kaufela fa Lilundu la Sinai, ili mwa lihalaupa ka lona lizazi l'a n'a bulelezi Maisilaele ku eza litabelo za bona.
Muñ'a Bupilo a li ku Mushe, 
“Isa Aruni ni bana ba hae kwa munyako wa Tende ya Kopano, mi u tise liapalo za buprisita, mafula a ku toza, poho ye nyinyani ya sitabelo sa swalelo ya libi, lipoho za lingu ze peli, ni sizuma sa linkwa ze si ka umelwa. 
Cwale u bize batu kaufela, ba kopanele kwateñi.”
Batu ha ne ba se ba kopani, Mushe a eza mw'a n'a mu laelezi Muñ'a Bupilo. 
A li ku bona, “Se ni ta eza kaufela ni si laelezwi ki Muñ'a Bupilo.”
Mushe a tisa Aruni ni bana ba hae kwapili, mi a ba tapisa. 
A apesa Aruni hembe ni siapalo se sitelele, mi a mu tama lukanda mwa teka. Kiha s'a mu apesa hape siapalo se si kenile sa efoda ni ku si tiisa ka ku si tama mwa teka ka lukanda lwa sona lo lu indilwe hande. 
Cwale kih'a mu apesa lisila la fa sifuba, mi a beya mwateñi Urimi ni Tumimi. 
Kiha s'a mu apesa kuwani ya buprisita kwa toho, mi fapil'a yona a beya kabeso ya gauda ye na ni manzwi a “Ka sumekezwi Muñ'a Bupilo” sina mw'a n'a laelezi Muñ'a Bupilo.
Cwale Mushe a nga mafula, a toza Tende ya Kopano ni lika kaufela ze ne li mwateñi, mi ka mukwa wo a li fitisa kaufel'a zona ku Muñ'a Bupilo. 
Hape a nga mafula a mañwi, a fafaza katala ni lisebeliso za kona hasupile, hamohocwalo ni mukeke wa ku tapela, ni mutomo wa ona, ili ku li fitisa ku Muñ'a Bupilo. 
Cwale a beya Aruni fa buprisita ka ku mu sela mafula fa toho. 
Ku zwa fo Mushe a tisa bana ba Aruni kwapili, mi a ba apesa lihembe, a ba tama makanda mwa liteka ni ku ba beya likepesi kwa litoho, sina mw'a n'a laelezi Muñ'a Bupilo.
Cwale Mushe a tisa nkomwana ya poho ya sitabelo sa swalelo ya libi, mi Aruni ni bana ba hae ba beya mazoho a bona fa toho ya yona. 
Mushe a i bulaya, mi a nga mali a mañwi, a' swasa ka munwana wa hae fa manaka a kwa malulu a katala, ili ku ka sumekela ku Muñ'a Bupilo. Cwale kihona a sela mali a n'a siyezi kaufela mwatas'a katala. Ki ona mukwa w'a n'a ka kenisize ka ona ni ku ka sumekela. 
Mushe a nga lisuzo kaufela la muteto, lisuzo la fa sibiti kaufela, lipio hamoho ni lisuzo la zona, mi a li ciseza fa katala kamukan'a zona. 
A nga ze ne siyezi kaufela kwa poho hamoho ni litalo la yona, nama ni za mwa mba, mi a y'o li ciseza kwand'a mafulo, sina mw'a n'a laelezi Muñ'a Bupilo.
Ku zwa fo Mushe a tisa ngu ya poho ya sitabelo sa ku cisa, mi Aruni ni bana ba hae ba beya mazoho a bona fa toho ya yona. 
Mushe a i bulaya, mi a sela mali fa maneku a mane a katala. 
A pumaka ngu yeo litunula ze ñata, mi a ciseza toho, litunula ni lisuzo. 
A tapisa za mwa mba ni lilupi ka mezi, mi a ciseza ze ne siyezi kwa ngu kamukana fa katala sina mw'a n'a laelezi Muñ'a Bupilo. Sitabelo se sa ku cisa ne li sitabelo sa lico, mi muunko wa sona n'a tabisa Muñ'a Bupilo.
Cwale Mushe a tisa poho ya ngu ya bubeli, ye n'e li ya sebelezo ya baprisita, mi Aruni ni bana ba hae ba beya mazoho a bona fa toho ya yona. 
Mushe a i bulaya, mi a nga mali a yona a mañwi, a' sasa kwa mafelelezo a zebe ya Aruni ya bulyo, fa munwana o mutuna wa lizoho la hae la bulyo ni fa munwana o mutuna wa lihutu la hae la bulyo. 
Cwale kihona a tisa bana ba Aruni kwapili, mi a ba sasa mali a mañwi kwa mafelelezo a lizebe za bona za bulyo, fa minwana ye mituna ya mazoho a bona a bulyo, ni fa minwana ye mituna ya mahutu a bona a bulyo. Cwale kihona Mushe a sela mali a n'a siyezi kamukana fa maneku a mane a katala. 
A nga lisuzo, muhata ni lisuzo la ona, lisuzo kaufela la muteto, ni lisuzo la sibiti kaufela, lipio ni lisuzo la zona, ni silupi sa bulyo. 
Cwale kih'a nga sinkwa si li siñwi ku ze si ka umelwa za mwa sizuma, ili ze ketezwi Muñ'a Bupilo. A nga sinkwa se si lubilwe ka mafula ni sinkwanyana se sisisani, mi a li beya fahalimw'a lisuzo ni silupi sa bulyo. 
A beya lico ze kamukana mwa mazoho a Aruni ni bana ba hae, mi bona ba li fitisa ili mpo ku Muñ'a Bupilo. 
Cwale Mushe a nga lico zeo mwa mazoho a bona, mi a li ciseza fa katala, fahalimw'a sitabelo sa ku cisa. Sitabelo seo sa ba sa ku sumekela baprisita ku Muñ'a Bupilo. Se, ne li sitabelo sa lico, mi muunko wa sona n'o tabisa Muñ'a Bupilo. 
Cwale Mushe a nga sifuba, mi a si eza mpo ya Muñ'a Bupilo. Yeo, n'e li yona kabelo ya Mushe kwa ngu ya sitabelo sa buprisita. Mushe a eza linto kaufela sina mw'a n'a laelezi Muñ'a Bupilo.
Mushe a nga mafula a mañwi ni mali a mañwi a n'a li fa katala, a' fafaza Aruni ni bana ba hae, ni fa liapalo za bona cwalo. Ka ona mukwa wo, Mushe a ba sumekela, hamoho ni liapalo za bona, ku Muñ'a Bupilo.
Cwale Mushe a li ku Aruni ni bana ba hae, “Mu ise nama kwa munyako wa Tende ya Kopano, mu y'o i apeha, mi mu i cele kwateñi hamoho ni linkwa ze mwa sizuma sa limpo za sitabelo sa sebelezo ya ku sumekela baprisita ku Muñ'a Bupilo, sina mw'a ni laelezi kuli ni mi ezise cwalo. 
Mu cise nama ni linkwa kamukana ze siyezi. 
Ha mu na ku zwa kwa munyako wa Tende mwa mazazi a supile ku fitela lisebelezo za ku mi beya mwa buprisita li fela. 
Muñ'a Bupilo u lu laezi ku eza se lu ezize kacenu kuli lu zwise sibi sa mina. 
Mu swanela ku ina kwa munyako wa Tende ya Kopano busihu ni musihali ka mazazi a supile, mu nze mu eza s'a laezi Muñ'a Bupilo. Haiba mu sa ezi cwalo, mu ta shwa. Se, ki sona s'a ni laezi Muñ'a Bupilo.” 
Cwale Aruni ni bana ba hae ba eza lika kamukana z'a n'a ba laezi Muñ'a Bupilo ka Mushe.
Mazazi a lisebelezo za ku ba beya fa buprisita ha s'a felile, habusa Mushe a biza Aruni ni bana ba hae, ni bazamaisi ba Isilaele. 
A li ku Aruni, “Nga pohwana ni poho ya ngu, ili ze si na fo li nyazahala, mi u li ezeze Muñ'a Bupilo sitabelo. Pohwana i be ya sitabelo sa swalelo ya libi, mi ngu, yona, i be ya sitabelo sa ku cisa. 
Cwale u bulelele batu ba Isilaele kuli ba nge poho ya puli ya sitabelo sa ku zwisa libi, namani ni ngunyana za silimo si li siñwi, ili ze si na fo li nyazahala. Zona li be za sitabelo sa ku cisa. 
Poho ni ngu li be za sitabelo sa ku tiisa bulikani. Ba li ezeze Muñ'a Bupilo sitabelo, hamoho ni limpo za lico ze kopanyizwe ni mafula. Ba swanezi ku eza cwalo kakuli Muñ'a Bupilo u ta iponhaza ku bona kacenu.”
Ba tisa linto kamukana ze ne ba laezwi ki Mushe kwa munyako wa Tende ya Kopano, mi nyangela kaufela ya kopanela kwateñi ku lapela Muñ'a Bupilo. 
Mushe a li, “Muñ'a Bupilo u mi laezi ku eza linto zeo kaufela, ili kuli kanya ye bonahaza kuli u teñi i kone ku bonahala ku mina.” 
 Cwale Mushe a li ku Aruni, “U ye kwa katala, u y'o eza sitabelo sa swalelo ya libi ni sa ku cisa, ili ku zwisa libi za hao ni za batu. U eze sitabelo sa ku zwisa libi za batu, sina mw'a laelezi Muñ'a Bupilo.”
Aruni a ya kwa katala, mi a bulaya pohwana ye n'e li ya sitabelo sa hae sa ku zwisa libi. 
Bana ba hae ba mu tiseza mali, yena a cupwa mwateñi munwana, kih'a lamba a mañwi a ona fa manaka a kwa malulu a katala, mi a sela a n'a siyezi kaufela kwatas'a katala. 
Cwale a nga lisuzo, lipio, ni lisuzo kaufela la fa sibiti, a li ciseza fa katala sina mw'a n'a laelezwi Mushe ki Muñ'a Bupilo. 
Kono nama ni litalo, zona, a y'o li ciseza kwand'a mafulo.
A bulaya folofolo ya sitabelo sa hae sa ku cisa. Bana ba hae ba mu tiseza mali, mi a' sela kaufela fa maneku a mane a katala. 
Ba mu fa toho ni lilama ze ñwi za folofolo, mi a li ciseza fa katala. 
Cwale kih'a tapisa za mwa mba kaufela ni lilupi, mi a li ciseza fa katala, ili fahalimw'a limpo kaufela za sitabelo sa ku cisa.
Mwamulaho a zeo a eza sitabelo sa batu. A nga puli ye ne na ni ku eziwa sitabelo sa ku zwisa libi za batu, a i bulaya, mi a i eza sitabelo sina mw'a n'a ezelize sitabelo sa hae sa ku zwisa sibi. 
Hape a tisa folofolo ya sitabelo sa ku cisa, mi a i eza sitabelo ka ku latelela milao. 
A eza sitabelo sa mpo ya lico, a ñwata mwa bupi bwa buloto, mi a bu ciseza fa katala. Se n'e li sa ku ekeza kwa litabelo za ku cisa za ka zazi ni zazi. 
 Cwale a bulaya poho ni ngu ya poho ku ezeza batu sitabelo sa ku tiisa bulikani. Bana ba hae ba mu tiseza mali, mi yena a' sela fa maneku a mane a katala. 
Aruni a nga lisuzo la poho ni la ngu. 
A beya lisuzo fahalimw'a lifuba za lifolofolo zeo, mi kaufel'a zona a li isa kwa katala. A ciseza lisuzo fa katala. 
A nga lifuba ni lilupi za bulyo, a fitisa mpo yeo ku Muñ'a Bupilo ka libizo la baprisita sina mw'a n'a laelezi Mushe.
  Aruni ha s'a felize ku eza litabelo kamukana, a nanulela mazoho a hae fahalimw'a batu, a ba tohonolofaza, mi cwale kiha s'a shetumuka. 
Mushe ni Aruni ba kena mwa Tende ya Kopano, mi ha ba zwa mwateñi ba tohonolofaza batu. Cwale, kanya ya Muñ'a Bupilo ya bonahala ku bona kaufela. 
Kapili-pili Muñ'a Bupilo a lumela mulilo, wa t'o cisa limpo kaufela ni lisuzo le ne li fa katala. Batu ha ba u bona, ba huweleza kaufela, mi ba inama ba talimezi fafasi.
Bana ba Aruni, bo Nadabi ni Abihu, ba nga yo muñwi ni yo muñwi liñetana la hae l'a tukisezanga mulilo, mi ba beya fateñi mashala a cisa, ni ku ekeza insense, mi hamoho ba u fa Muñ'a Bupilo. Kono mulilo wo n'a si ka kena, kakuli Muñ'a Bupilo n'a si ka ba laela ku eza cwalo. 
Kapili-pili kwa taha mulilo o zwa ku Muñ'a Bupilo, mi wa t'o ba cisa. Ba shwela hona fo fapil'a hae. 
Cwale Mushe a li ku Aruni, “Se, ki sona s'a n'a bulela Muñ'a Bupilo h'a li, ‘Ba ba ni sebeleza kaufela ba swanezi ku kuteka ku kena kwa ka. Ni ta bonahaza kanya ya ka kwa batu ba ka.’ ” Kono Aruni h'a si ka bulela se siñwi.
Mushe a biza Mishaele ni Elizafani, bana ba Uziele, malum'ahe Aruni, mi a li ku bona, “Mu tahe, mu t'o zwisa litupu za banabahabo mina fapil'a Tende ye Kenile, mi mu y'o li beya kwand'a mafulo.” 
Cwale ba taha, ba t'o nanula litupu zeo mwa liapalo za zona, mi ba li isa kwand'a mafulo, sina mw'a n'a laelezi Mushe.
Cwale Mushe a li ku Aruni ni bana ba hae, bo Eliazare ni Itamare, “Mu si ke mwa lisela ku kamuna milili ya mina, mi mu si ke mwa pazula liapalo za mina ku bonisa kuli mu mwa sililo. Ha mu eza cwalo mu ta shwa, mi Muñ'a Bupilo u ta nyemela nyangela kaufela. Kono banabahabo mina, ni batu kamukana ba Isilaele ba lumelezwi ku silisa bakeñisa lifu le la mulilo o tisizwe ki Muñ'a Bupilo. 
Mu si ke mwa zwa kwa munyako wa Tende ya Kopano. Ha mu eza cwalo mu ta shwa, kakuli mu tohonolofalizwe ka mafula a Muñ'a Bupilo.” Ba eza sina mw'a n'a bulelezi Mushe.
Muñ'a Bupilo a li ku Aruni: 
“Wena ni bana ba hao mu si ke mwa kena mwa Tende ya Kopano ha mu se mu nwile waine kamba bucwala. Haiba mu eza cwalo, mu ta shwa. Wo ki mulao o swanezwi ku bulukwa ki bana ni baikulu ba hao kaufela. 
Mu swanezi ku taluhanya lika ze li za Muñ'a Bupilo ni ze itusiswa feela, ni lika ze kenile ni ze si ka kena. 
Mu swanezi ku luta batu ba Isilaele milao kaufela ye ni ku file ka Mushe.”
  Mushe a li ku Aruni ni bana ba hae ba babeli ba ba siyezi, bo Eliazare ni Itamare, “Mu nge limpo za lico ze siyezi ku ze ne li ezelizwe Muñ'a Bupilo sitabelo, mu li eze linkwa ze si ka umelwa, mi mu li cele kwatukw'a katala, kakuli sitabelo se, si kenile hahulu. 
Mu li cele mwa sibaka se si tompeha. Ye, ki yona kabelo ya mina ni bana ba mina ya lico ze filwe Muñ'a Bupilo. Ki sona s'a ni laezi Muñ'a Bupilo. 
 Kono wena ni bana ba hao mu lukela ku ca sifuba ni silupi ze ketezwi ku ba mpo ya Muñ'a Bupilo, ili y'a file baprisita. Mu ka li cela mwa sibaka sifi ni sifi se si tompeha. Limpo ze, li filwe wena ni bana ba hao kuli i be yona kabelo ya mina ye zwa kwa sitabelo sa ku tiisa bulikani mwahal'a Mulimu ni sicaba sa hae. 
Ba ka tisanga mpo ya silupi ni sifuba, ili liabelo ze ketezwi Muñ'a Bupilo, ka nako y'a ezezwa sitabelo sa lisuzo. Liabelo za lilama ze, ki za mina kuya kuile, sina mw'a laelezi Muñ'a Bupilo.”
Mushe a buza ka puli ya sitabelo sa ku zwisa libi, mi a fumana kuli n'e se i cisizwe. Ka kezo yeo a nyemela Eliazare ni Itamare, bana ba Aruni ba ba siyezi, mi a ba buza, a li, 
 “Kiñi ha mu si ka cela sitabelo sa ku zwisa libi mwa sibaka se si tompeha? Si kenile hahulu, mi Muñ'a Bupilo u mi file sona kuli mu si ce, ili kuli mu zwise sibi sa nyangela. 
Sina mali a yona ha n'a si ka tiswa mwa Tende ye Kenile, ne mu swanela ku cela sitabelo seo hona moo, sina mo ne ni laelezi.”
Aruni a alaba, a li, “Wa ziba kuli lika ze, ze sabisa cwalo, li se li ezahalile ku na, nihaike batu ba tisize limpo za bona za sitabelo sa ku zwisa libi ni sa ku cisa ku Muñ'a Bupilo kacenu! Kabe ne ni cile nama ya sitabelo sa ku zwisa libi kacenu, kana Muñ'a Bupilo na ka taba?” 
Mushe h'a utwa cwalo, a lumela.
Muñ'a Bupilo a fa Mushe ni Aruni milao ye ñwi. 
Mi ne ba na ni ku i fitisa kwa bana ba Isilaele. 
Ba li, “Mu ka na mwa ca folofolo ifi ni ifi ya mwa naheñi, ye na ni litaku ze abani mi ili ye busulusa muswañi. 
Kono ku na ni ze ñwi ze na ni litaku ze kauhani feela kapa ze busulusa muswañi feela. Mu si ke mwa li ca. Likamele li busulusa muswañi kono ha li na litaku ze kauhani. Ha li si ka kena. 
Tupifo tu busulusa muswañi kono ha tu na litaku ze kauhahi. Ha tu si ka kena. 
Tushakame tu busulusa muswañi kono ha tu na litaku ze kauhani. Ha tu si ka kena. 
Mu si ke mwa ca likulube. Li swanezi ku ngiwa feela kuli ha li si ka kena. Li na ni litaku ze kauhani kono ha li busulusi muswañi. 
Zona lifolofolo ze, mu si ke mwa li ca kamba ku swala nama ya zona. Ha li si ka kena.
“Mu ka na mwa ca mufuta wa litapi kaufela ze na ni mayayu ni mazwele. 
Kono sika kamukana se si pila mwa mezi, mi si si na mazwele ni mayayu, si si ke sa ciwa. 
Li swanezi ku ngiwa kuli ha li si ka kena. Mu si ke mwa li ca, kamba mane ku li swala ha li shwile. 
Mu si ke mwa ca sika sifi ni sifi se si pila mwa mezi, mi si si na mazwele ni mayayu.
“Mu si ke mwa ca ye ñwi ya linyunywani ze, ze tatama: limbande, liñwanyi, linonga, 
masikita, limbungu, bo mankoli, 
mañwalala kaufela ka mifuta ya zona, 
lifi, limpye, limbundamusheke, 
lingwemba, bo sambamba, tuñumbi, 
manoñu, maya, tuñoti, 
mikwela, litolo, tukuluñuñu kamba bo sikampafwa.
“Likokwani ze na ni mafufa kaufela ha li si ka kena. 
Kono mu ce feela ze na ni mahutu a na ni malukululelo kuli li kone ku tula. 
Mu ka na mwa ca nzie, lisende ni limpasu. 
Kono lika ze ñwi kaufela ze nyinyani ze na ni mafufa, mi hape li zamaya ka mba, ha li si ka kena.
“Mutu kaufela ya ta swala lifolofolo ze shwile ze, u ta ba ya si ka kena ku fitela manzibwana. 
Mi mutu kamukana ya ta li lwala u lukela ku tapisa liapalo za hae, kono nihakulicwalo u ta ba ya si ka kena ku fitela manzibwana. 
Lifolofolo kaufela ze na ni litaku ha li si ka kena, haisi feela ze na ni litaku ze abani, ni ku busulusa muswañi. 
Haili ze na ni mahutu a mane kono li nze li na ni singandi, zona ha li si ka kena. 
Mi mutu kamukana ya ta lwala litupu za zona u lukela ku tapisa liapalo za hae, kono nihakulicwalo u ta ba ya si ka kena ku fitela manzibwana.
“Kwa tubatana ni likokwani ze zamaya ka mba mu talime ze tatama kuli ha li si ka kena: lingeti, lipeba, mayumbi ni mikolozwani, 
liku, litatu, liombela, lihopani, ni maongolo. 
Ya ka li swala kaufela ha li shwile, u ta ba ya si ka kena ku fitela manzibwana. 
Mi haiba ze shwile li wela fa sika sifi ni sifi, sika seo si ta ba se si si ka kena. Ze, li amana ni sibyana kaufela, sa kota, lisila, litalo kamba saka. Niha si ka itusiswa ka mukwa ufi ni ufi si ta ba se si si ka kena. Sibyana seo si ta ombekwa mwa mezi, kono ha si na ku kena ku fitela manzibwana. 
Mi haiba tubatana to, tu wela mwa piza ya lizupa, lika kaufela ze mwateñi li ta ba ze si ka kena, mi mu swanezi ku tuba piza yeo. 
Sico kamukana se ne si ka kona ku ciwa ka swanelo, kono sa lotelwa ki mezi a zwa mwa piza yeo, ha si si ka kena. Mi se si nwiwa kaufela mwa piza yeo ha si si ka kena. 
Sika kaufela se si wezwi ki tona, ha si si ka kena. I ta ba libesezo kamba sitofu, li ta tubiwa. 
Kono liwelu-welu kapa siliba, zona, li ta ba ze kenile cwalo, nihaike mutu kamukana ya sweli litupu za ze wezi mwateñi h'a si ka kena yena. 
Haiba ye ñwi ya zona i wela fa peu ye n'e swanela ku y'o calwa, peu yeo i ta ba ye kenile cwalo. 
Kono haiba peu i ombekilwe mwa mezi, mi ya welwa ki ye ñwi ya zona, peu yeo i ta ba ye si ka kena.
“Haiba folofolo ye lukela ku itusiswa kwa lico i shwa, ya i swala kaufela u ta ba ya si ka kena ku fitela manzibwana. 
Haiba mutu ufi ni ufi a ca nama ya yona, u lukela ku tapisa liapalo za hae, kono u ta ba ya si ka kena ku fitela manzibwana. Ya lwala nama ya folofolo ye ishwezi u lukela ku tapisa liapalo za hae, kono u ta ba ya si ka kena ku fitela manzibwana.
“Mu si ke mwa ca ye ñwi ya lifolofolo ze nyinyani ze zamaya fafasi. 
Mu si ke mwa ca ni lihahabi, kapa ku zamaya ka mahutu a mane kamba ze na ni mahutu a mañata. 
Mu si ke mwa isilafaza ka ku ca ye ñwi ya zona. 
 Ki na Muñ'a Bupilo, Mulimu wa mina, mi mu swanezi ku ipuluka mu kenile kakuli na, ni kenile. 
Ki na Muñ'a Bupilo ya mi zwisize mwa naha ya Egepita kuli ni be Mulimu wa mina. Mu swanezi ku kena, kakuli na, ni kenile.”
Cwale wo, ki ona mulao ka za lifolofolo, linyunywani ni lika kaufela ze pila mwa mezi kapa ze zamaya fafasi. 
Mu swanezi ku tokomela hahulu ku aluhanya hande lika ze kenile, ni ze si ka kena, mwahal'a lifolofolo ze ciwa ni ze sa ciwi.
Muñ'a Bupilo a fa Mushe milao ye ñwi hape. 
Mushe n'a na ni ku bulelela batu ba Isilaele kuli, “Haiba musali a pepa mwana wa mushimani, u ta ba ya silafezi ka mazazi a supile, sina mw'a ezezanga h'a keluhile. 
 Ka lizazi la busupa ka li li liñwi mwana yo u ta isiwa kwa mupato. 
Musali yo u swanezi ku ina mazazi a mañwi a mashumi a malalu ka a malalu ku fitela a kena bakeñisa ku sinyehelwa ki mali mwa mubili. H'a lukeli ku swala sika se si kenile kaufela, kamba ku kena mwa Tende ye Kenile, ku fitela nako ya ku ikenisa kwa hae ha i se i felile.
“Kono haiba a pepa mwana wa musizana, u ta ba ya si ka kena ka mazazi a lishumi ka a mane sina mw'a inelanga h'a keluhile, mi u lukela ku ina mazazi a mañwi a mashumi a silezi ka a silezi ku fitela a kena bakeñisa ku sinyehelwa kwa hae ki mali mwa mubili.
“Nako ya ku ikenisa kwa hae ha i se i felile, i ta ba ya mwana wa mushimani kamba wa musizana, yena musali yo u ta tisa ngunyana ya silimo si li siñwi ku muprisita kwa munyako wa Tende ya Kopano, ili ngu ya sitabelo sa ku cisa, ni nkwilimba kapa liiba la sitabelo sa ku zwisa libi. 
Muprisita u ta ezeza Muñ'a Bupilo sitabelo ka mpo ya musali yo ni ku eza sebelezo ya ku mu kenisa, mi u ta ba ya kenile. Cwalehe, se, ki sona s'a lukela ku eza musali ha s'a pepile.
  “Haiba musali a palelwa ku tisa ngunyana, u ka tisa maiba a mabeli kapa linkwilimba ze peli. Ye ñwi i ta ba ya sitabelo sa ku cisa, mi ye ñwi hape i be ya sitabelo sa ku zwisa libi. Cwale muprisita u ta eza sebelezo ya ku kenisa musali yo, mi ka mulao u ta ba ya kenile.”
Muñ'a Bupilo a fa Mushe ni Aruni milao ye, 
“Haiba mutu ufi kamba ufi a ba ni sitombo fa mubili, buluma-luma kamba butuku bwa ku tutuluka mubili, bo bu ka swana bwa hula ku ba butuku bwa litalo bo bu yambukela, a isiwe kwa baprisita ba mba ya Aruni. 
Muprisita u ta tatuba sitombo seo, mi haiba buambo bo bu ku sona bu fetuhile busweu, mi hape sitombo si bonahala ku tunga hahulu ku fita litalo le li kwa matuko a sona, fohe ki butuku bo bu yambukela. Cwale muprisita ha s'a tatubile mutu yo, u ta mu zibahaza kuli h'a si ka kena. 
Kono haiba katombo kao ki ka kasweu, mi ka si ka tunga ku fita litalo le li ka potolohile, mi hape buambo ha bu si ka fetuha busweu, muprisita u ta buluka mutu yo mwa sasana ka mazazi a supile. 
Muprisita u ta tatuba mutu yo hape ka lizazi la busupa, mi haiba mwa muhupulo wa hae a fumana kuli sitombo seo si sa swana, mi ha si si ka ekezeha, u ta mu kutiseza hape mwa sasana ka mazazi a supile. 
Muprisita u ta mu tatuba hape ka lizazi la busupa, mi haiba sitombo si si ka hula, mi si bonahala ku fola, cwale u ta mu zibahaza kuli u kenile. Ki sitombo feela. 
Mutu yo u ta tapisa liapalo za hae, mi a be ya kenile ka mulao. Kono haiba sitombo si ekezeha, muprisita ha s'a mu tatubile mi a bulezi kuli u kenile, u swanezi ku y'o iponhaza hape ku muprisita. 
Muprisita u ta kutela ku mu tatuba hape, mi haiba sitombo seo si ekezehile, u ta mu zibahaza kuli h'a si ka kena. Ki butuku bo bu yambukela.
“Mutu kaufela h'a na ni butuku bo bu yambukela, u swanezi ku tiswa ku muprisita. 
Cwale yena u ta mu tatuba. I kona ku ba sitombo se sisweu fa mubili wa hae, ili sitombo se si fetula bwambo busweu, mi si na ni bulalu bo buñata. 
Ki butuku bwa mbingwa bo bu sa foli kapili. Fo, muprisita u ta bulela kuli h'a si ka kena. H'a ku tokwahali kuli a beiwe mwa sasana kakuli kwa bonahala kuli h'a si ka kena. 
Butuku bo bwa mbingwa bwa kona ku hasana ni ku apesa mubili kaufela ku zwa kwa toho ku y'o fita kwa mahutu. 
Fo muprisita u na ni ku tatuba mukuli hape. Haiba a fumana kuli butuku bo bu apesize mubili kaufela, u ta bulela kuli mutu yo u kenile. Litalo la hae kaufela li fetuhile busweu, mi cwale u kenile. 
Kono ku sa bonahala feela sitombo, u ta bizwa ya si ka kena. 
Muprisita u ta mu tatuba hape, mi haiba a bona sitombo se si atami u ta bulela kuli h'a si ka kena. Sitombo se si atami si talusa kuli mukuli u kula butuku bo bu yambukela, mi cwale h'a si ka kena. 
Kono sitombo ha si fola, mi sa ba busweu hape, mutu yo u ta ya ku muprisita. 
Yena a y'o mu tatuba hape. Haiba sitombo seo si fetuhile busweu hape, muprisita u ta bulela kuli u kenile.
“Mutu wa kona ku ba ni sitombo se si folile. 
Mi kwamulaho haiba kwa bonahala kuli, fo ne ku inzi sitombo sa kale, ku mela se siñwi sa mubala o musweu, kamba o mufubelu, u na ni ku ya ku muprisita. 
Muprisita u ta mu tatuba, mi haiba sitombo seo si bonahala ku tunga ku fita litalo, mi hape bwambo bo bu kwa matuko a sona bu fetuhile busweu, fo muprisita u ta bulela kuli h'a si ka kena. Ki butuku bwa litalo bo bu yambukela, bo bu kalile ka sitombo. 
Kono haiba muprisita a si tatuba, mi a fumana kuli bwambo bwa sona ha bu si ka fetuha busweu, mi ni sona sitombo ha si si ka tunga ku fita litalo, kono mubala wa sona u bonahala ku ba o musweunyana feela, muprisita u ta buluka mutu yo mwa sasana ka mazazi a supile. 
Haiba sitombo sa hula ni ku ekezeha, muprisita u ta bulela kuli h'a si ka kena. U sa kula. 
Kono haiba sibali si siyala cwalo, si sa ekezehi, fo kikuli ki sibali feela, sona sitombo si folile, mi cwale muprisita u ta talusa kuli mutu yo u kenile ka mulao.
“Mutu ya cile mulilo, nama ya fa sitombo i kona ku fetuha busweu, kapa busweu bwa bufubelu. 
Ni hona u na ni ku tatubwa ki muprisita, mi haiba bwambo bwa fo ku cile bu fetuhile busweu, mi hape sitombo si tungile ku fita litalo, fohe ki butuku bwa mbingwa bo bu se bu kalile mwa sitombo seo sa mulilo, mi muprisita u ta bulela kuli h'a si ka kena. 
Kono haiba bwambo bo bu mwa sitombo seo bu si ka fetuha busweu, mi sona sitombo ha si si ka tunga ku fita litalo, kono ili se si sweunyana feela, muprisita u ta buluka mutu yo mwa sasana ka mazazi a supile. 
Muprisita u ta mu tatuba hape ka lizazi la busupa, mi haiba sitombo seo si hula ni ku ekezeha, fohe ki butuku bwa litalo bo bu yambukela, mi muprisita u ta bulela kuli h'a si ka kena. 
Kono haiba mubala wo u sa cinci, mi u sa ekezehi, hape u nz'o li o musweunyana feela, fo kikuli ku luluhile feela, mi muprisita u ta bulela kuli mutu yo u kenile ka mulao, kakuli ki sibali feela.
“Munna kamba musali wa kona ku ba ni sitombo mwa toho kamba fa silelu. 
Muprisita u na ni ku si tatuba. Haiba si bonahala ku tunga hahulu ku fita litalo ni bwambo bo bu ku sona ili bwa mubala wa ñandatalukeke, fohe ki butuku bwa litalo bo bu yambukela, mi cwale u ta bulela kuli h'a si ka kena. 
Haiba muprisita, h'a mu tatuba, a fumana kuli sitombo ha si bonahali ku tunga ku fita litalo, kono ku si na bwambo bo bunde ku sona, muprisita u ta mu buluka mwa sasana ka mazazi a supile. 
Hape muprisita u ta tatuba sitombo seo ka lizazi la busupa mi a ikolwise kuli ha si si ka ekezeha ni ku hasanela fa litalo, hape ku si na bwambo bwa ñandatalukeke ku sona, ni kuli sona ha si si ka tunga ku fita litalo. 
Mutu yo u lukela ku beula bwambo bo bu fa sibaka seo. Ku zwa fo, muprisita u ta mu buluka mwa sasana ka mazazi a supile. 
Ka la busupa, muprisita u ta tatuba sitombo seo hape, mi haiba si si ka ekezeha, ni ku sa tunga ku fita litalo, muprisita u ta bulela kuli u kenile ka mulao. Ku zwa fo, mutu yo u ta tapisa liapalo za hae, mi a kenelele. 
Kono sitombo sa kona ku fufuluka, mutu ha s'a bulelezwi kuli u kenile. 
Cwale muprisita u ta mu tatuba hape. Haiba sitombo si yambile litalo, ha ku sa na ku batisiswa za mibala ya bwambo. Kwa iponahaza hande kuli mutu yo h'a si ka kena. 
Kono haiba muprisita a bona kuli sitombo seo ha si si ka ekezeha, mi ku mela bwambo bo bunde ku sona, fo si folile, mi muprisita u ta bulela kuli u kenile.
“Munna kamba musali wa kona ku ba ni mabali a masweu fa mubili. 
Kihona kuli muprisita u ta kona ku tatuba mutu yo hape. Haiba mabali-bali ao h'a si a masweu hahulu, ki mabali feela a itahezi ili ona. Mutu yena u kenile ka mulao.
“Haiba mutu a tahelwa ki sitenda kwa toho, nto yeo ha i mu silafazi. 
Haiba mutu a tahelwa ki sitenda fa pata, nto yeo ha i mu silafazi. 
Kono haiba ku bonahala sitombo sa mubala wa bufubelu bo bu kopani ni busweu hona fa sitenda fo, ki makakelo a butuku bwa mbingwa. 
Muprisita u ta mu tatuba, mi wa kona ku fumana kuli u na ni sitombo se sifubelu ni busweunyana. 
Cwale muprisita u ta bulela kuli h'a si ka kena, kabakala butuku bo bu yambukela bo bu fa toho ya hae.
“Mutu ya na ni butuku bwa mbingwa bo bu yambukela, u lukela ku apala liapalo ze pazauhile, a sa kamuli milili ya hae, a apese pata ya hae, mi a huweleze, a li, “Ya silafezi! Ya silafezi!” 
U ta ba ya si ka kena cwalo, ka yona nako yeo y'a sa kula, mi u lukela ku pila a nosi mwa sasana, kwand'a mafulo.
“Ku kona ku ba ni muuta fa siapalo, i ta ba sa boya kamba sa lisila la line. 
Ku kona ku ba ni muuta fa kalulo ye ñwi ya lisila leo kamba ya siapalo sa boya, kapa fa litalo, kamba fa sika sifi ni sifi se si ezizwe ka litalo. 
Haiba ki o mutalanyana kapa o mufubelunyana, wo ki muuta o yambukela, mi u swanezi ku boniswa ku muprisita. 
Muprisita u ta u tatuba, mi u ta beya siapalo seo ku sili ka mazazi a supile. 
U ta si tatuba hape ka lizazi la busupa, mi haiba muuta wo u ekezehile, sibyana seo ha si si ka kena. 
Muprisita u ta si cisa kakuli ki muuta o yambukela, mi u swanezi ku feliswa ka mulilo.
“Kono muprisita wa kona ku tatuba ni ku fumana kuli muuta wo ha u si ka ekezeha fa sibyana seo. 
Cwale u ta laela kuli siapalo seo si tapiswe, si beiwe ku sili ka mazazi a supile. 
Kihona a ta si tatuba hape mi haiba muuta ha u si ka cinca mubala, niha u si ka ekezeha, si sa silafezi. U swanezi ku cisa siapalo seo, niha i ka ba kuli sibaka se si sinyehile ki sa fapili kamba sa mwamulaho. 
Kono haiba muprisita h'a si tatuba hape a fumana kuli muuta u omile, u ta pukula feela sona siemba seo sa lisila kamba sa litalo se si na ni muuta. 
Cwale haiba muuta wo u bonahala hape u ekezeha, fohe muñ'a siapalo seo a si cise. 
Haiba a tapisa sibyana seo, mi mubala wo wa fela, a si tapise hape. Si ta ba se si kenile ka mulao.
“Cwalehe, wo ki ona mulao wa muuta wa fa libyana, i ta ba sibyana sa boya kamba sa lisila la line, kapa kalulo ifi ni ifi ya siapalo sa line kamba sa boya kapa sika kaufela se si ezizwe ka litalo.
Muñ'a Bupilo a bulelela Mushe. 
 A mu fa milao ye bakeñisa ku ikenisa kwa mutu ya folisizwe kwa butuku bwa mbingwa, a li, “Ka lona lizazi l'a bulelwa mutu kuli u kenile, u ta tiswa ku muprisita. 
Muprisita u ta mu isa kwand'a mafulo, ni ku y'o mu tatuba, ili ku ikolwisa kuli butuku bu folile. 
Yena muprisita u ta laela kuli ku tiswe linyunywani ze peli ze kenile, hamoho ni sibala sa kota ya sedare, bwanda bo buñwi bwa bupuzwa bwa bunsu, ni kota ya hisopa. 
Cwale muprisita u ta laela kuli ye ñwi ya linyunywani i bulaelwe mwa mukeke wa lizupa wa kwiti o na ni mezi a mande a mwa liwelu-welu. 
U ta nga nyunywani ye ñwi hamoho ni kota ya sedare, bwanda bo bufubelu, ni kota ya hisopa, a li cupweke mwa mali a nyunywani ye bulailwe. 
Muprisita u ta hasa mali hasupile ku mutu yo ya keniswa kwa butuku bwa mbingwa, mi ku zwa fo a bulele kuli u kenile. U ta lisela nyunywani yeo ye pila i ikele. 
Mutu yo u ta tapisa liapalo za hae, a kute milili ya hae kaufela, mi a tape. Cwale u ta ba ya kenile ka mulao. Ku zwa fo, u ka kena mwa mafulo, kono u swanezi ku ina kwand'a tende ya hae mazazi a supile. 
Ka lizazi la busupa, a ikute hape kwa toho, mulelu, linsi ni bwambo kaufela bo bu fa mubili wa hae. A tapise liapalo za hae ni ku tapa fa mubili, mi cwale u ta ba ya kenile ka mulao.
“Ka lizazi la busupa ka li li liñwi, mutu yo u ta tisa lingunyana za lipoho ze peli, ni i liñwi ya sitole, za silimo si li siñwi, ze si na fo li nyazahala, likilo ze peli za bupi bo bu kopanyizwe ni mafula a olive, ni botolo ya mafula a olive. 
Cwale muprisita u ta isa mutu yo hamoho ni limpo kwa munyako wa Tende ya Kopano. 
Muprisita kih'a ta nga ye ñwi ya lingunyana za lipoho ni botolo ya mafula a olive, mi a li eze sitabelo sa litifo. U ta li fitisa ku Muñ'a Bupilo, ili mpo ya butokwa, pili li si ka fiwa baprisita. 
U ta bulaela ngunyana yeo kwa sibaka fo ku bulaelwanga lifolofolo za litabelo za ku zwisa libi ni litabelo za ku cisa. U lukela ku eza cwalo kakuli mpo ya litifo, sina mpo ya ku zwisa libi, ki za baprisita, mi li kenile hahulu. 
Muprisita u ta nga mali a mañwi a ngunyana, mi a' sase fa mafelelezo a zebe ya bulyo, fa munwana o mutuna wa lizoho la bulyo, ni fa munwana o mutuna wa kwa lihutu la bulyo wa mutu yo ya bulelwa kuli u kenile. 
Muprisita u ta nga mafula a mañwi a olive, mi a' sele mwa singandi sa lizoho la hae la nzohoto. 
Hape u ta cupwa munwana wa lizoho la hae la bulyo mwa mafula ao, mi u ta fafaza a mañwi ku ona hasupile hona mo fapil'a Muñ'a Bupilo. 
U ta nga mafula a mañwi ku a mwa singandi sa lizoho la hae ni mali a mañwi a ngunyana, mi a toze fa mafelelezo a zebe ya bulyo, fa munwana o mutuna wa lizoho la bulyo, ni fa munwana o mutuna wa lihutu la bulyo la mutu yo ya ta bulelwa kuli u kenile ka mulao. 
Cwale kihona a ta beya mafula kaufela a siyezi mwa singandi sa lizoho la hae fa toho ya mutu yo. Ka mukwa wo muprisita u ta eza sebelezo ya ku kenisa mutu.
“Cwale muprisita u ta eza sitabelo sa ku zwisa libi ni sebelezo ya ku kenisa. Mwamulaho a fo, kihona a ta bulaya folofolo ya sitabelo sa ku cisa. 
U ta i fitisa fa katala, hamoho ni limpo za lico. Ka mukwa wo muprisita u ta eza sebelezo ya ku kenisa, ni mutu yo u ta kena ka mulao.
“Haiba mutu yo ki mubotana, mi a sa koni ku tisa zeo kaufela, u ta tisa feela ngunyana ya poho ya sitabelo sa tifo ya ku mu kenisa ili mpo ya butokwa ye fitiswa ku Muñ'a Bupilo, pili i si ka fiwa baprisita. Hape u ta tisa kilo i liñwi ya bupi bo bu kopanyizwe ni mafula a olive, hamohocwalo ni botela i liñwi ya mafula ili sitabelo sa lico. 
Hape u ta tisa maiba a mabeli, kamba linkwilimba ze peli. Ye ñwi i ta ba ya sitabelo sa ku zwisa libi, mi ye ñwi i be ya sitabelo sa ku cisa. 
Ka lizazi la busupa ni li li liñwi la ku keniswa kwa hae, u ta li tisa ku muprisita kwa munyako wa Tende ya Kopano. 
Muprisita u ta nga ngunyana ni mafula a olive, mi a li fitise ku Muñ'a Bupilo, ili mpo ya butokwa, pili li si ka fiwa baprisita. 
U ta bulaya ngunyana, mi a nge mali a mañwi, a' lambe fa mafelelezo a zebe ya kwa bulyo, fa munwana o mutuna wa lizoho la bulyo, ni fa munwana o mutuna wa kwa lihutu la bulyo la mutu yo. 
Muprisita u ta sela mafula a mañwi mwa singandi sa lizoho la hae la nzohoto. 
Mi ka munwana wa hae wa kwa lizoho la bulyo, muprisita u ta fafaza mali a mañwi hasupile hona mo fapil'a Muñ'a Bupilo. 
U ta beya mafula a mañwi ku zona libaka zeo z'a hasize mali, ili kwa mafelelezo a zebe ya bulyo, fa munwana o mutuna wa kwa lizoho la bulyo, ni fa munwana o mutuna wa kwa lihutu la bulyo la mutu yo. 
U ta beya mafula kamukana a siyezi mwa singandi sa lizoho la hae fa toho ya mutu yo, mi ka ona mukwa wo u ta eza sebelezo ya ku kenisa mutu. 
Cwale kihona a ta fitisa le liñwi la maiba kamba linkwilimba. 
A i eze sitabelo sa ku zwisa libi, mi ye ñwi a i eze sitabelo sa ku cisa ha ku fitiswa limpo za lico. Ka mukwa wo muprisita u ta eza sebelezo ya ku kenisa mutu ka mulao. 
Wo ki ona mulao wa mutu ya na ni mbingwa, kono ili ya sa koni ku fumana limpo ze tokwahala mwa sebelezo ya ku keniswa kwa hae.”
Muñ'a Bupilo a li ku Mushe ni Aruni: 
“Ha mu se mu keni mwa naha ya Kanana, ye ni ta mi fa kuli i be ya mina, ni ta kenya muuta mwa mandu a mina.” Cwale Muñ'a Bupilo kiha s'a ba fa milao ye, ye tatama. 
A li, “Mutu ya ta fumana muuta mwa ndu ya hae u swanezi ku y'o u bulelela muprisita. 
Muprisita u ta laela kuli lika kaufela li zwiswe mwa ndu yeo pili a si ka y'o tatuba muuta wo, ili kuli lika kamukana ze mwa ndu yeo li si ke za balelwa kuli ha li si ka kena. Cwalehe kihona a ta ya kwa ndu yeo. 
U ka y'o tatuba muuta wo. A ka swana a fumana mibalanyana ye mitalanyana kamba ye mifubelunyana ye ta bonahala ku kena mwa limota. 
Mi cwale u ta zwa mwa ndu moo ni ku i kwala mane ku fite mazazi a supile. 
Ka lizazi la busupa u ta kutela ku yona, a y'o i tatuba hape. A ka swana a fumana kuli muuta wo u ekezehile. 
Mi cwale muprisita u ta laela kuli macwe, fo ku fumanehile muuta wo, a zwisiwe, mi a y'o nepelwa mwa sibaka se si si ka kena se si kwand'a munzi. 
Mwamulaho a zeo kihona a ta laela kuli mamota a mwahal'a ndu kaufela a faliwe, mi mubu wa teñi u y'o sululelwa mwa sibaka se si si ka kena se si kwand'a munzi. 
Cwale ku itusiswe macwe a sili mwa sibaka s'a n'a zwisizwe, mi hape mamota kaufela a ta lilululwa ka mubu o munca.
“Muuta wo wa kona ku bonahala hape mwamulaho a ku zwisa macwe, ku fala ndu, ni ku i lilulula. 
Cwale muprisita u ta ya kwateñi a y'o bona. Haiba muuta wo u ekezehile, ndu yeo ha i si ka kena. 
I swanezi ku lutululwa, mi macwe a yona, likota ni mubu o i lilulusizwe kamukana li zwiswe mwa munzi, li iswe kwa sibaka se si si ka kena, se si kwand'a munzi. 
Mutu kaufela ya ta kena mwa ndu yeo i nze i kiilwe cwalo, u ta ba ya si ka kena ku fitela manzibwana. 
Mutu kaufela ya ta lobala, kapa ku cela mwa ndu yeo, u swanezi ku tapisa liapalo za hae.
“Haiba muprisita a t'o bona, mi a fumana kuli muuta wo ha u si ka bonahala hape mwamulaho a ndu ha i se i liluluzwi, fo u ta bulela kuli ndu yeo i kenile ka mulao, kakuli muuta u felile. 
Cwale, h'a ta kenisa ndu yeo, muprisita u ta nga linyunywani ze peli, likotanyana za sedare, bwanda bo buñwi bwa mubala wa bufubelunyana ni bunsunyana, ni kota ya hisopa. 
Ku zwa fo, u ta nga ye ñwi ya linyunywani zeo, a i bulaele fahalimw'a mukeke wa lizupa o na ni mezi a mande a mwa liwelu-welu. 
Cwale kihona a ta nga kota yeo ya sedare, ya hisopa, bwanda bo bufubelu ni nyunywani ye sa pila, a li cupwe mwa mali a nyunywani ye bulailwe ni mwa mezi a mande. Hape a fafaze ndu yeo hasupile. 
Ka mukwa wo u ta kenisa ndu yeo ka mali a nyunywani, ka mezi a mande, ka nyunywani ye pila, ka kota ya sedare, ka kota ya hisopa ni bwanda bo bufubelu. 
Cwale u ta tuhela nyunywani ye sa pila kuli i ikele mwa naheñi. Ka mukwa wo u ta eza sebelezo ya ku kenisa ndu, mi i ta kena ka mulao.
“Ye ki yona milao bakeñisa matuku a litalo a yambukela. 
Ki milao bakeñisa muuta wa fa liapalo, kamba wa mwa mandu. 
Mi hape ki milao bakeñisa litombo, mambongola ni ku tutuluka. 
Milao ye i bonisa lika ha li kenile ni ha li si ka kena.”
Muñ'a Bupilo a fa Mushe ni Aruni milao ye tatama. 
Ne ba na ni ku bulelela kwa batu ba Isilaele kuli, “Munna kaufela ya kula sooya u silafezi. 
Ku silafala kwa hae ka sooya ki cwana. Mubili wa hae niha u zwetisa sooya, kamba u si tibela, yena u silafezi. 
Mumbeta kaufela f'a ta ina kamba ku lobala, ni ona u silafezi. 
Ya swala mumbeta wa hae kamukana, u swanezi ku tapisa liapalo za hae ni ku tapa fa mubili, mi u ta ina cwalo a nz'a silafezi ku fitela manzibwana. 
Ya swala sika sifi ni sifi s'a n'a inzi, u swanezi ku tapisa liapalo za hae ni ku tapa fa mubili, mi u ta ina cwalo a nz'a silafezi ku fitela manzibwana. 
Mutu kamukana ya ta swala munna ya na ni sooya, u swanezi ku tapisa liapalo za hae ni ku tapa fa mubili, mi u ta silafala cwalo ku fitela manzibwana. 
Haiba yena munna yo ya kula sooya a kwela mutu ya kenile mati, yo ya kwezwi mati u lukela ku tapa ni ku tapisa liapalo za hae, mi u ta ina cwalo a silafezi ku fitela manzibwana. 
Sipula sifi ni sifi, kamba pate f'a ina yena munna yo wa sooya, si silafezi. 
Mutu kaufela ya swala sika sifi ni sifi s'a inanga munna yo, u ta silafala ku fitela manzibwana. Hape mutu kamukana ya lwala sika sifi ni sifi se ne si inzwi ki munna yo, u lukela ku tapa ni ku tapisa liapalo za hae, mi u ta ina cwalo a nz'a silafezi ku fitela manzibwana. 
Haiba munna ya kula sooya a swala mutu pili a si ka tapa kwa mazoho, yena yo ya swelwi u swanezi ku tapisa liapalo za hae ni ku tapa fa mubili, mi u ta ina cwalo a nz'a silafezi ku fitela manzibwana. 
Piza ya lizupa kaufela ye ta swalwa ki munna yo i lukela ku tubiwa, mi mukeke wa kota kamukana w'a swala u swanezi ku tapiswa.
“Mutu yo ha s'a folile u swanezi ku ina mazazi a supile, mi cwale kihona a ta tapisa liapalo za hae ni ku tapa fa mubili mwa mezi a mande a mwa liwelu-welu, mi kihona a ta ba ya kenile. 
Ka lizazi la busupa ni li li liñwi u ta nga maiba a mabeli kamba linkwilimba ze peli, a li ise kwa munyako wa Tende ya Kopano, mi a y'o li fa muprisita. 
Cwale muprisita u ta eza ye ñwi ya yona sitabelo sa ku zwisa libi, mi ye ñwi u ta i eza sitabelo sa ku cisa. Ka mukwa wo u ta eza sebelezo ya ku kenisa mutu.
“Mushamo wa lupepo ha u izwela feela ku munna, munna yo u swanezi ku tapa fa mubili kaufela, mi u ta ina cwalo a silafezi ku fitela manzibwana. 
Sika kaufela se si ezizwe ka lisila kapa litalo, se si lotezwi ki ona mushamo wo si swanezi ku tapisiwa, mi si ta ina cwalo si nze si silafezi ku fitela manzibwana. 
Munna ni musali ha ba se ba zibani, bubeli bwa bona ba swanezi ku tapa, mi ba ta ina cwalo ba nze ba silafezi ku fitela manzibwana.
“Musali h'a keluhile, u ta ba ya silafezi ka mazazi a supile. Ya mu swala kaufela u ta silafala ku fitela manzibwana. 
Sika kaufela f'a ina, kamba ku lobala, h'a nz'a keluhile, si silafezi. 
Mutu kaufela ya swala mumbeta wa hae, u swanezi ku tapisa liapalo za hae ni ku tapa fa mubili, mi u ta ina cwalo a nz'a silafezi ku fitela manzibwana. 
Mutu kaufela ya swala sika kaufela f'a n'a inzi, u swanezi ku tapisa liapalo za hae ni ku tapa fa mubili, mi u ta ina cwalo a nz'a silafezi ku fitela manzibwana. 
Ya swala mumbeta wa hae kamba sika kaufela f'a n'a inzi u silafezi ku fitela manzibwana. 
Haiba munna a zibana ni musali yo a nz'a sa keluhile cwalo, u yambukezwi ki masila a hae, mi u ta ba ya silafezi ka mazazi a supile, mane ni ona mumbeta f'a lobala kaufela u silafezi.
“Haiba musali a kula mweya ka mazazi a mañata, kwand'a mazazi a keluhanga ka ona, kamba mweya wo u zwelapili mane ku fitelela mazazi a hae, u ta ba cwalo a nz'a silafezi, sina mw'a inelanga h'a keluhile, mweya ha u sa zwelapili cwalo. 
Mumbeta kaufela f'a lobala ni sika kamukana f'a ina ka yona nako yeo, si silafezi. 
Ya li swala kaufela u silafezi, mi u swanezi ku tapisa liapalo za hae ni ku tapa fa mubili. U ta ina a silafezi cwalo ku fitela manzibwana. 
Mweya wo ha s'o yemi, musali yo u swanezi ku ina mazazi a supile, mi cwale kihona a ta ba ya kenile. 
Ka lizazi la busupa ni li li liñwi, u ta isa maiba a mabeli kamba linkwilimba ze peli ku muprisita, ili kwa munyako wa Tende ya Kopano. 
Muprisita u ta eza ye ñwi ya zona sitabelo sa ku zwisa libi, ni ye ñwi sitabelo sa ku cisa, mi ka mukwa wo u ta eza sebelezo ya ku kenisa musali yo.”
Muñ'a Bupilo a bulelela Mushe ku lemusa batu ba Isilaele ka za ku silafala kwa bona, ili kuli ba si ke ba silafaza Tende ya Kopano ye mwahal'a mafulo. Ha ba ka i silafaza, ba ka shwa.
Ye ki yona milao bakeñisa munna ya silafezi kabakala ku kula sooya kamba ku zwa mushamo wa lupepo. 
Mi hape ki yona milao bakeñisa musali ya keluhile, kapa munna ya zibani ni musali ya silafezi.
Muñ'a Bupilo a bulelela Mushe mwamulaho a lifu la bana ba Aruni ba babeli, ba ba ne ba bulailwe ha ne ba tukiselize Muñ'a Bupilo mulilo o n'o si ka kena. 
 A li, “U bulelele mwanahenu Aruni kuli a n'o yanga kwamulaho wa lisila le li pumisizwe mwa Sibaka se si Kenile ka nako ye swanela feela, kakuli ki mona mo ni iponahazanga ni nze ni li mwa lilu, fahalimw'a sikwahelo sa Likwati la Bulikani. Haiba a hanyeza u ta bulaiwa. 
 N'a ka kenanga feela mwa Sibaka se si Kenile Hahulu seo, haiba a tisa pulwana ya sitabelo sa ku zwisa libi ni ngu ya poho ya sitabelo sa ku cisa.”
Cwale Muñ'a Bupilo a mu fa milao ye, a li, “Aruni a si ka ya kale mwa Sibaka se si Kenile Hahulu, u swanezi ku tapa ni ku apala liapalo za buprisita, ili siapalo se sitelele sa lisila la line, kaputula, lukanda ni tukwe.
“Batu ba Isilaele ba fe Aruni lipuli ze peli za lipoho, za sitabelo sa ku zwisa libi, ni ngu ya poho ya sitabelo sa ku cisa. 
U ta eza poho yeo sitabelo sa ku zwisa libi za hae ni za lubasi lwa hae. 
Cwale kihona a ta isa lipuli ze peli kwa munyako wa Tende ya Kopano. 
Ha s'a li kwa munyako ko, a laule ka macwe a mabeli, le liñwi i be le li ñozwi ‘Ya Muñ'a Bupilo’ mi le liñwi ‘Ya Azazele.’ 
Aruni u ta ezeza Muñ'a Bupilo sitabelo ka puli ye ketezwi Muñ'a Bupilo, mi a i eze sitabelo sa ku zwisa libi. 
Puli ye ketezwi Azazele i ta fiwa Muñ'a Bupilo i nze i sa pila, mi i ta isiwa mwa lihalaupa ku Azazele, ili ku zwisa libi za batu.
“Aruni u ka eza poho yeo sitabelo sa libi za hae ni za lubasi lwa hae. 
U ta nga liñetana le li beiwanga mulilo le li tezi mashala a yekauka a zwa kwa katala, ni mazoho a mabeli a tezi insense ye nde, mi a li tise mwa Sibaka se si Kenile Hahulu. 
Ha s'a li fapil'a Muñ'a Bupilo, u ta beya insense fa mulilo, mi musi wa insense u ta pata sikwahelo sa Likwati la Bulikani kuli a si ke a si bona, mi a si ke a shwa. 
Cwale kihona a ta nga mali a mañwi a poho, a' fafaze ka munwana wa hae fapil'a sikwahelo, mi cwale a fafaze a mañwi a ona hasupile fapil'a Likwati la Bulikani.
  “Mwamulaho a zeo, a bulaye puli ya sitabelo sa ku zwisa libi za batu, mi a tise mali a yona mwa Sibaka se si Kenile Hahulu, a' fafaze fa sikwahelo, mi cwale kihona a t'a fafaza fapil'a Likwati la Bulikani, sina mw'a n'a ezelize ka mali a poho. 
Ka mukwa wo, u ta eza sebelezo ya ku kenisa Sibaka se si Kenile Hahulu, kwa ku silafala kwa batu ba Isilaele, ni kwa libi za bona kaufela. U swanezi ku eza cwalo ni kwa Tende ya Kopano kakuli i yemi mwahal'a mafulo a silafezi. 
Ha ku swaneli kuli ku be ni mutu ni yo mukana mwa Tende ya Kopano, ku kala ka nako y'a kena Aruni mwa Sibaka se si Kenile Hahulu ku eza sebelezo ya ku kenisa, ku fitela a zwa mwateñi. Pili u swanezi ku feza sebelezo ya ku ikenisa ili yena, ni ku kenisa bana ba hae ni batu kaufela. 
Cwale u swanezi ku ya kwa katala ku y'o eza sitabelo sa ku cisa ni ku ka kenisa. U swanezi ku nga mali a mañwi a poho, ni a mañwi a puli, mi a' lambe kaufela fahalimw'a manaka a kwa malulu a katala. 
U swanezi ku fafaza mali a mañwi hasupile fa katala ka munwana wa hae. Ka mukwa wo u ta ka kenisa kwa libi za sicaba sa Isilaele, ka kenelele.
“Aruni ha s'a felize ku eza sebelezo ya ku kenisa Sibaka se si Kenile Hahulu, Tende ya Kopano kaufela, ni katala cwalo, u ta fitisa puli ye pila ku Muñ'a Bupilo. 
 U ta beya mazoho a hae a mabeli fahalimw'a toho ya yona, ni ku bulela bumaswe kaufela, libi, ni bufetuheli bwa batu ba Isilaele, mi cwale a li shimbululele fa toho ya puli. Cwale puli yeo i lelekelwe kwahule mwa naheñi ki mutu ya ketilwe kuli a i ise. 
Puli yeo i ta lwala libi za bona kaufela, i ye ni zona mwa naha ye si na batu.
  “Cwale Aruni kih'a ta kena mwa Tende ya Kopano ku y'o tubula liapalo za buprisita, z'a n'a apezi pili a si ka kena mwa Sibaka se si Kenile Hahulu, mi a li siye mwateñi. 
U swanezi ku tapela mwa sibaka se si kutekeha, ni ku apala liapalo za hae. Ku tuha fo, u ta zwela fande a y'o eza sitabelo sa ku cisa ku zwisa libi za hae ni za batu. 
U ta ciseza lisuzo la folofolo fa katala ku eza sitabelo sa ku zwisa libi. 
Mutu yo, ya isize puli mwa naheñi, u swanezi ku tapisa liapalo za hae ni ku tapa fa mubili pili a si ka kutela mwa mafulo. 
 Poho ni puli ze n'e bulaezwi ku ezisa sitabelo sa ku zwisa libi, zeo mali a zona n'a tisizwe mwa Sibaka se si Kenile Hahulu ku zwisa sibi, li ta zwisezwa kwand'a mafulo, li y'o ciswa. Litalo, nama ni mala kaufela li ciswe ni zona. 
Ya y'o li cisa u swanezi ku tapisa liapalo za hae ni ku tapa fa mubili pili a si ka kutela mwa mafulo.
  “Milao ye latelela yeo i na ni ku tokomelwa ka linako kaufela ze sa taha. Ka lizazi la bulishumi la kweli ya busupile, Maisilaele kaufela, ni balicaba ba ba pila mwahal'a bona, ba swanezi ku itima lico ni ku sa eza musebezi ufi kamba ufi. 
Ka lona lizazi leo, ku swanezi ku eziwa sebelezo ya ku ba kenisa kwa libi za bona kamukana, ili kuli ba be ba ba kenile ka mulao. 
Lizazi leo li na ni ku ba le li kenile hahulu, le ba na ni ku itima lico ni ku sa sebeza. Mulao wo u na ni ku bulukwa kuya kuile. 
Muprisita yo muhulu ya yolisizwe ka mulao, mi a tohonolofalizwe ku yola ndat'ahe, ki yena ya na ni ku eza sebelezo ya ku kenisa. U ta apala liapalo za baprisita. 
U ka eza sebelezo ya ku kenisa Sibaka se si Kenile Hahulu, Tende ya Kopano kamukana, katala, baprisita ni batu kaufela ba sibaka seo. 
Mulao wo u na ni ku bulukwa ka linako ze taha kaufela. Sebelezo ye i swanezi ku eziwanga hañwi ka silimo, ili ku kenisa batu ba Isilaele kwa libi za bona kaufela.”
Muñ'a Bupilo a fa Mushe litaelo. 
Mushe n'a na ni ku bulelela Aruni ni bana ba hae ni batu ba Isilaele kaufela milao ye kuli, 
“Muisilaele h'a swaneli ku bulaela komu, kapa ngu, kapa puli kw'a fumana kaufela. 
U lukela ku i tisa kwa Tende ya Kopano kuli i be ya sitabelo sa ku ezeza Muñ'a Bupilo. Kwand'a cwalo u ka ba ni mulatu wa bubulai. U suluzi mali, mi h'a sa na ku ba yo muñwi wa sicaba sa Muñ'a Bupilo. 
Taluso ya mulao wo kikuli batu ba Isilaele cwale se ba kutisezanga Muñ'a Bupilo lifolofolo ze ne ba bulaelanga mwa naheñi feela. Ba ka na ba li tisanga ku muprisita, ili kwa munyako wa Tende ya Kopano, mi ba li bulaya ku li eza litabelo za ku tiisa bulikani. 
Muprisita u ta hasa mali kwa maneku kaufela a katala, ka kwa munyako wa Tende, ni ku cisa lisuzo ili ku tahisa muunko o tabisa Muñ'a Bupilo. 
Batu ba Isilaele ha ba sa na ku sa sepahala ku Muñ'a Bupilo ni kamuta ka ku bulaela lifolofolo za bona mwa naheñi, ku ezeza madimona litabelo, kanti n'e li ku y'o eza buhule. Batu ba Isilaele ba swanezi ku buluka mulao wo ka linako kaufela ze taha, kuya kuile.
“Muisilaele kaufela kapa mulicaba ya pila mwahal'a bona h'a swaneli ku eza sitabelo sa ku cisa, kapa sa mufuta o muñwi cwalo, kw'a lata kaufela. 
Yo ya sa tisi litabelo za hae kwa munyako wa Tende ya Kopano feela, ili ku ezeza Muñ'a Bupilo litabelo, h'a sa na ku balelwa kwa batu ba Mulimu.
  “Haiba Muisilaele kamba muzwahule ya pila mwahal'a bona a ca nama ye sa lota mali, Muñ'a Bupilo u ta mu fetuhela, mi h'a sa na ku balelwa kwa batu ba hae. 
 Bupilo bwa lika kaufela ze pila bu mwa mali, mi ki lona libaka Muñ'a Bupilo h'a laezi cwalo kuli mali kamukana a selwe fa katala ku zwisa libi za batu. 
Hape i sa li lona libaka Muñ'a Bupilo h'a bulelezi batu ba Isilaele kuli ha ku na ya ka ca nama ye sa lota mali, i ka ba bona kamba muzwahule kaufela ya pila mwahal'a bona.
“Haiba Muisilaele kamba muzwahule ya pila mwahal'a bona a swasa folofolo kapa nyunywani ye kenile ka mulao, u swanezi ku sululela mali a yona fafasi ni ku a pumbeka ka mubu. 
Kakuli bupilo bwa libupiwa kaufela ze pila bu mwa mali, ki lona libaka Muñ'a Bupilo h'a bulelezi batu ba Isilaele kuli ba si ke ba ca nama ye sa lota mali ni kuli mutu kaufela ya ka eza cwalo h'a sa na ku balelwa kwa batu ba hae.
“Muisilaele kamba mutu kamukana ya ca folofolo ye ishwezi kamba ye bulailwe ki libatana, u swanezi ku tapisa liapalo za hae, ku tapa fa mubili ni ku litela ku fitela manzibwana pili a si ka ba ya kenile ka mulao. 
Haiba a sa ezi cwalo, u swanezi ku fiwa mulatu.”
Muñ'a Bupilo a fa Mushe litaelo. 
Mushe n'a na ni ku bulelela batu ba Isilaele, kuli, “Ki na Muñ'a Bupilo, Mulimu wa mina. 
Mu si ke mwa latelela mikwa ya batu ba Egepita, ko ne mu inanga, kapa ya batu ba mwa naha ya Kanana ko ni mi isa cwale. 
Mu utwe litaelo za ka mi mu eze ze ni mi laela. Ki na Muñ'a Bupilo, Mulimu wa mina. 
 Mu latelele mikwa ni litaelo ze ni mi fa, mi ka ku eza cwalo mu ta pila. Ki na Muñ'a Bupilo.”
Muñ'a Bupilo a fa milao ye, ye li, “U si ke wa fosa ni mutu kaufela ye li wa henu. 
U si ke wa swabisa ndat'aho ka ku fosa ni m'aho. U si ke wa swabisa m'aho. 
 U si ke wa swabisa ndat'aho ka ku fosa ni yo muñwi wa basali ba hae. 
 U si ke wa fosa ni kaizel'a hao, kamba kaizel'a hao y'o kopanezi ni yena ku ndat'aho, i ka ba y'o hulezi ni yena mwa ndu i liñwi kamba ya hulezi ku sili. 
U si ke wa fosa ni mwikulyowe. Fo, i ka ba nto ye swabisa hahulu ku wena. 
U si ke wa fosa ni kaizel'a hao y'o kopanezi ni yena ku m'aho. U mu nge sina kaizel'a hao. 
 U si ke wa fosa ni ndat'aho wa musali, kakuli ki wahabo ka mali. 
U si ke wa fosa ni munyan'a m'aho, kakuli ki wa habo ka mali. 
U si ke wa fosa ni musal'a malum'aho. U na ni ku mu nga sina kaizel'a ndat'aho kamba m'aho. 
 U si ke wa fosa ni musal'a mwan'a hao. 
 U si ke wa fosa ni mulamowe. 
 U si ke wa fosa ni mwana kapa muikulu wa musali y'o n'o fosize ni yena. Mwendi ki wahabo ka mali ni ku eza cwalo ki butola. 
U si ke wa nyalana ni muhulwan'a musal'a hao, musal'a hao a sa pila.
  “U si ke wa fosa ni musali h'a keluhile, kakuli u silafezi. 
 U si ke wa fosa ni musal'a mutu kakuli nto yeo i ta ku silafaza. 
 U si ke wa lumelela yo muñwi wa bana ba hao ku ezwa sitabelo ku mulimu ya bizwa Muloke, kakuli kezo yeo i ta tompolola libizo la Mulimu. Ki yena Muñ'a Bupilo. 
 Munna a si ke a fosa ni munna yo muñwi sina mw'a ezeza ni musali. Ki kalombe. Mulimu h'a lati cwalo. 
 Ha ku na munna kapa musali ya ka fosa ni folofolo. Kezo ye maswe hahulu cwalo ya ku silafaza luli.
“Mu si ke mwa isilafaza ka likezo zeo kaufela. Wo ki ona mukwa o ne ba isilafazanga ka ona bahedeni ba ba ne ba pila mwa naha ye, mu si ka taha kale, mi bao cwale Muñ'a Bupilo wa ba leleka kuli mina mu t'o pila mwateñi. 
Likezo za bona li silafalize naha, mi cwale Muñ'a Bupilo u i utwisize butuku ni ku i kauhanya ni batu ba ba ne ba pila ku yona. 
Ne ba eza lika ze maswe hahulu ze kaufela, mi mane ba silafalize naha. 
Kono mina, mu ta buluka milao ni litaelo za Muñ'a Bupilo, mi ha ku na wa ku mina, i ta ba Muisilaele kamba muzwahule ya pila mwahal'a mina, ya ta li eza. 
Ka ku buluka milao yeo, lifasi ha li na ku mi hana sina mo ne li hanezi bahedeni ba ba ne ba pila mwateñi mu si ka taha kale. 
Mwa ziba hande kuli mutu kaufela ya ta eza lika ze maswe cwalo h'a sa na ku balelwa kwa batu ba Mulimu.”
Cwale Muñ'a Bupilo a li, “Mu buluke milao ye ni mi fa, mi mu si ke mwa latelela mikwa ya batu ba ba ne ba pila mwa naha ye, mu si ka taha kale. Mu si ke mwa isilafaza ka ku eza lika zeo kamukana. Ki na Muñ'a Bupilo, Mulimu wa mina.”
Muñ'a Bupilo a fa Mushe litaelo. 
 Mushe n'a na ni ku taluseza sicaba sa Isilaele kuli, “Mu kene, kakuli na ni kenile. Ki na Muñ'a Bupilo, Mulimu wa mina. 
 Yo muñwi ni yo muñwi wa mina a kuteke ndat'ahe ni m'ahe, mi a buluke mazazi a mikiti ya silumeli sina mo ni laelezi. Ki na Muñ'a Bupilo, Mulimu wa mina.
  “Mu si ke mwa ni siya ku y'o lapela milimu ya maswaniso. Hape, mu si ke mwa eza ni ku lapela milimu ya sipi. Ki na Muñ'a Bupilo, Mulimu wa mina.
“Ha mu bulaya folofolo ya sitabelo sa ku tiisa bulikani, mu buluke milao ye ni mi file, mi ni ta amuhela mpo yeo. 
Nama i swanezi ku ciwa ka lona lizazi le i bulailwe folofolo, kamba habusa. Nama ye ka siyala kaufela ku fitela lizazi la bulalu i swanezi ku ciswa. 
Ka mulao i silafezi, mi haiba i ciwa ki mutu ufi kamba ufi ha ni na ku amuhela sitabelo seo. 
Mutu kaufela ya ka i ca u ta ba ni mulatu wa ku silafaza nama ye n'e filwe Muñ'a Bupilo, mi mutu yo h'a sa na ku balelwa kwa batu ba ka.
  “Ha mu kutula masimu a mina, mu si ke mwa kutula lico za kwa munjewela wa simu, mi mu si ke mwa kutela ku kutula ze siyezi mwa mulaho. 
Mu si ke mwa kutela mwa simu ya mina ya veine ku y'o kubukanya ze ne si ka bonwa, kamba ku nopa miselo ya veine ye wile. Mu li siyele babotana ni bazwahule. Ki na Muñ'a Bupilo, Mulimu wa mina.
  “Mu si ke mwa uzwa, kapa ku putelela, kamba ku puma. 
 Mu si ke mwa itama ka libizo la ka, haiba mu sa lati ku buluka buitamo bo, kakuli kezo ye cwalo i tompolola libizo la ka. Ki na Muñ'a Bupilo, Mulimu wa mina.
  “U si ke wa putelela mutu kamba ku mu uzweza. U si ke wa ipulukela tuelo ya mubeleki, mane nihaili ya lizazi li li liñwi feela. 
 U si ke wa lwahaka susu, kamba ku beya sika fapil'a sibofu kuli a sitatale fateñi. U ni sabe, na, Muñ'a Bupilo, Mulimu wa hao.
  “U sepahale, mi u be ni niti ha u atula taba ka mulao. U si ke wa bonisa ketululo ku mubotana kamba ku saba mufumi. 
U si ke wa hasanya za buhata ka mutu ufi kamba ufi. U si ke wa palelwa ku fa bupaki bwa niti ka m'o bu zibela bakeñisa mutu wa sibulai. Ki na Muñ'a Bupilo.
  “U si ke wa toya mutu ufi ni ufi, kono mu elezane ka za lifapahano za mina, ili kuli u si ke wa eza sibi kabakala hae. 
 U si ke wa kutiseza mutu ufi ni ufi ka bumaswe, kamba ku zwelapili ku mu toya, kono u late ba bañwi sina m'o itatela. Ki na Muñ'a Bupilo.
  “Mu utwe litaelo za ka. U si ke wa kopanya limunanu za mishobo ye fapahani kuli li zwalisane. U si ke wa cala lipeu za mishobo ye mibeli mwa tima i liñwi. Hape u si ke wa apala liapalo ze ezizwe ka masila a fapahani.
“Haiba mutu a sepisize ku leka mutanga wa musizana mi a be siendi sa hae, kono mutu yo h'a si ka lifa musizana yo kale, fohe munna yo muñwi ni yena musizana kasibili, niha ba ka fosana, ba si ke ba bulaiwa. Ba utwiswe feela butuku, kakuli musizana u sa li mutanga. 
Munna yo u ta tisa ngu ya poho kwa munyako wa Tende ya Kopano, i be mpo ya hae ya sitabelo sa tifo. 
Ka yona muprisita u ta eza sebelezo ya ku mu kenisa ku zwisa sibi sa hae, mi Mulimu u ta mu swalela.
“Ha mu se mu keni mwa naha, mi mu cala kota ya muselo wa mufuta ufi kamba ufi, mu hupule kuli miselo ya yona ha i si ka kena, mane ku be ku fele lilimo ze talu. 
Ka silimo sa bune miselo kamukana mu i eze mpo ku na Muñ'a Bupilo, ili ku bonisa buitumelo. 
Kono ka silimo sa buketalizoho mu i ce. Haiba mu eza cwalo, likota za mina li ta beya hahulu miselo. Ki na Muñ'a Bupilo, Mulimu wa mina.
  “Mu si ke mwa ca nama ye sa lota mali. Mu si ke mwa eza mabibo a mufuta ufi ni ufi. 
 Mu si ke mwa ikuta milili ya mwa matuko a toho, kamba ku pumela mulelu ha mu silisa. 
Mu si ke mwa ipaza lipazo, kamba ku ikolofaza fa mubili ha mu silisa. Ki na Muñ'a Bupilo.
  “Mu si ke mwa tompolola bana ba mina ba basizana ka ku ba eza mahule. Haiba mu eza cwalo mu ta kutela kwa milimu i sili, mi naha i ka tala buhule. 
 Mu buluke la Pumulo, mi mu kuteke Tende ya ka ye Kenile. Ki na Muñ'a Bupilo.
  “Mu si ke mwa ya kwa batu ba ba buza mioya ya ba ba shwile. Haiba mu eza cwalo mu ta silafala. Ki na Muñ'a Bupilo, Mulimu wa mina.
“U bonise likute fapil'a macembele, mi u ba kuteke. U sabe Muñ'a Bupilo.
  “Mu si ke mwa nyandisa bazwahule ba ba pila mwa naha ya mina. 
Mu ba eze sina mo mu ezeza Maisilaele ba bañwi, mi mu ba late sina mo mu itatela ili mina. Mu hupule kuli ni mina ne mu li bazwahule mwa naha ya Egepita. Ki na Muñ'a Bupilo, Mulimu wa mina.
  “Mu si ke mwa puma mutu ufi kamba ufi ka ku itusisa litikanyo za buhata, ili za mwa butelele, bukiti, kapa buñata. 
Mu itusise likala za bukiti ni za litikanyo ka ku sepahala. Ki na Muñ'a Bupilo, Mulimu wa mina ya mi zwisize mwa naha ya Egepita. 
Mu utwe milao ni litaelo za ka kaufela. Ki na Muñ'a Bupilo.”
Muñ'a Bupilo a fa Mushe litaelo. 
Mushe n'a na ni ku taluseza batu ba Isilaele kuli, “Mutu ufi ni ufi ku mina, kamba muzwahule ya pila mwahal'a mina, ya ta fa yo muñwi wa bana ba hae kuli a ezezwe Muloke sitabelo, u ta pobaulwa ki nyangela ka macwe. 
Kakuli u file yo muñwi wa bana ba hae ku Muloke, u silafalize Tende ya ka ye Kenile, mi u tompolozi libizo la ka le li kenile, ni ta mu fetuhela, mi ha ni sa na ku mu balela kwa batu ba ka. 
Kono haiba batu ba sa isi pilu ku s'a ezize mutu yo, mi ba tokwa ku mu bulaya, na kasibili ni ta fetuhela mutu yo ni lubasi lwa hae kaufela. 
Hape, ni ta fetuhela batu bao kamukana ba ba kopani ni yena mwa kezo yeo ya ku sa sepahala ku na, ni ku lapela Muloke kwa bona. Ha ni na ku ba balela kwa batu ba ka ni kamuta.
“Haiba mutu yo muñwi a ka yembulukela kwa batu ba ba buza milimu ya ba ba shwile ni balauli, ni ta mu fetuhela, mi ha ni sa na ku mu balela kwa batu ba ka. 
Mu ipuluke mu nze mu kenile, kakuli ki na Muñ'a Bupilo, Mulimu wa mina. 
Mu utwe milao ya ka, kakuli ki na Muñ'a Bupilo, mi ki na ni mi kenisa.”
  Muñ'a Bupilo a fa milao ye, a li, “Mutu kaufela ya ta lwaha ndat'ahe kamba m'ahe, u ta bulaiwa. Lifu la hae ki la ku ipatiseza.
  “Haiba munna a fosa ni musali, bubeli bwa bona ba ta bulaiwa. 
 Mutu ya fosa ni yo muñwi wa basali ba ndat'ahe u tompolola ndat'ahe, mi yena ni musali cwalo ba ta bulaiwa. Ki bona kasibili ba ba ipatezi lifu. 
 Haiba munna a fosa ni mukwenyan'a hae, bubeli bwa bona ba ta bulaiwa. Ba ezize sindoye, mi ba ipizelize lifu ili bona. 
 Haiba munna a eza kalombe ni munna yo muñwi, fo bubeli bwa bona ba ezize nto ye maswe hahulu, mi ba ta bulaiwa hamoho. Ki bona kasibili ba ba ipatezi lifu. 
 Haiba munna a nyala mutu ni m'ahe, kaufel'a bona mwa bulalu bwa bona ba ta bulaiwa ka mulilo, kabakala kezo ye maswe hahulu ye ba ezize. Nto ye cwalo ha i lukeli ku lumelelwa mwahal'a mina. 
 Haiba munna a ka fosa ni folofolo, ni yena u ta bulaiwa hamoho ni yona. 
Haiba ki yena musali ya lika ku foswa ki folofolo, ni yena u ta bulaiwa hamoho ni yona. Ki mulatu wa hae ni folofolo yeo. U ipatiselize lifu.
  “Haiba munna a nyala kaizel'a hae, kapa kaizel'a hae y'a kopanezi ni yena ku ndat'a bona, batu bao ba ta swabiswa hahulu patalaza, mi ba ta zwiswa mwa sicaba. U lobezi ni kaizel'a hae, mi u swanezi ku lifa mulatu wa sindoye. 
 Hape haiba munna a fosa ni musali ya keluhile, bubeli bwa bona ba na ni ku zwiswa mwa sicaba, kakuli ba lobile milao ya za ku silafala.
  “Haiba munna a fosa ni kaizel'a ndat'ahe, bubeli bwa bona ba swanezi ku lifa mulatu wa sindoye. 
Hape haiba mutu a lobala ni musal'a malum'ahe, u tompolola malum'ahe, mi yena ni musali yo ba swanezi ku lifa mulatu wo wa sindoye. Hape ha ku na wa ku bona ya ta ba ni mwana. 
 Haiba munna a nyala musal'a munyan'a hae, ba ta shwa cwalo ba si na bana. U ezize nto ye silafezi ka mulao, mi hape u tompolozi munyan'a hae.”
Muñ'a Bupilo a li, “Mu buluke milao ni litaelo za ka kaufela, ili kuli mu si ke mwa y'o hanwa ki naha ye ni mi isa ku yona. 
Mu si ke mwa latelela mikwa ya bahedeni be ni leleka mwa naha kuli mina mu ba yole. Ba ni swabisize hahulu ka mikwa ya bona ye maswe kaufela. 
Kono ni mi sepisize naha ye, ye nde ye nunile, kuli i be ya mina, mi luli ni ta mi fa yona. Ki na Muñ'a Bupilo, Mulimu wa mina, mi ni mi ketile kwa macaba a mañwi kaufela. 
Cwalehe, mu ta bonisa fapahano ye utwahala mwahal'a lifolofolo ni linyunywani ze kenile ka mulao ni ze si ka kena. Mu si ke mwa ca lifolofolo kamba linyunywani ze silafezi. Ni se ni talusize kuli li silafezi, mi ha mu li ca, mu ta silafala. 
Mu be batu ba ka, ili ba ba kenile kakuli ni na ni kenile, na, Muñ'a Bupilo. Ni iketezi mina kwa macaba a mañwi kuli kaufel'a mina mu be batu ba ka luli.
“Munna kamba musali ufi ni ufi ya ta kupa tuso kwa milimu ya ba ba shwile, u ta pobaulwa ka macwe. Ya eza cwalo, ki mulatu wa hae. U ipatiselize lifu.”
Muñ'a Bupilo a bulelela Mushe ku taluseza baprisita ba mba ya Aruni, a li, “Ha ku na muprisita ya ta isilafaza ka ku kena kwa lisebelezo za kepelo, mwanahabo h'a shwile. 
Kono wa kona ku kena kwa lisebelezo za kepelo ha ku shwile m'ahe kamba ndat'ahe, mwan'a hae wa mushimani kamba wa musizana, mwanahabo, 
kamba kaizel'a hae ya si ka nyalwa ya pila mwa ndu ya hae. 
A si ke a isilafaza ka lifu la kaizel'a hae ya nyezwi.
  “Ha ku na muprisita ya ta ikuta kwa toho, kamba ku pumela mulelu, kamba ku ipazaka lipazo fa mubili ku bonisa kuli wa silisa. 
U ta ba ya kenile cwalo, mi a si ke a tompolola libizo la ka. Ki yena ya ni ezeza litabelo za lico, mi u swanezi ku ba ya kenile. 
Muprisita a si ke a nyala musali ya n'a li lihule, kamba musali ye si mwalyanjo, kapa musali ya lelekilwe, kakuli yena muprisita u kenile. 
Batu ba swanezi ku lemuha kuli muprisita u kenile, kakuli ki yena ya ni ezeza litabelo za lico. Ki na Muñ'a Bupilo, ni kenile, mi ni kenisa ni batu ba ka. 
Haiba mwan'a muprisita u ikeza lihule, u tompolola ndat'ahe, mi u ta bulaiwa ka mulilo.
“Muprisita yo muhulu ya tozizwe mafula fa toho, mi ili ya tohonolofalizwe ni ku apeswa liapalo za buprisita, h'a lukeli ku lisela milili ya hae i shakilikana feela i sa kamunwi, kapa ku pazaula liapalo za hae ku bonisa kuli u mwa maswabi. 
A si ke a kena mwa ndu mo ku na ni situpu sa mufu. A si ke a silafaza niha i ka ba sa ndat'ahe kamba sa m'ahe. 
A si ke a silafaza Tende ya ka ye Kenile, kamba ku i siya, kakuli u ketezwi na. Ki na Muñ'a Bupilo. 
U ta nyala mwalyanjo. 
H'a koni ku nyala mbelwa, musali ya lelekilwe, kapa musali ya n'a li lihule. U ta nyala feela mwalyanjo wa mwa lusika lwa habo. 
Hakusicwalo, bana ba hae ba ba lukela ku ba ba ba kenile ba ta ba ba ba silafezi. Ki na Muñ'a Bupilo, mi ni iketezi yena kuli a be muprisita yo muhulu.”
Muñ'a Bupilo a fa Mushe litaelo. 
Mushe n'a na ni ku bulelela Aruni kuli, “Ha ku na wa lusika lwa hao, wa sihole, ya ta ni ezeza sitabelo sa mpo ya lico. Ku be cwalo kuya kuile. 
Ha ku na mutu wa sihole ya ta eza sitabelo, i ta ba sibofu, ya holofezi lihutu, wa pata ye holofezi, kamba ya bupehile maswe, 
ya sitani lizoho kamba lihutu, 
wa situnda, kamba mbonezikai, ya kula meeto kamba lukwekwe, kapa numbulwa. 
Ha ku na mutu ya holofezi cwalo wa lusika lwa Aruni ya ta ni fa sitabelo sa mpo ya lico. 
Mutu ya cwalo u ta ca lico ze ni filwe, ili sitabelo sa lico se si kenile hamoho cwalo ni sitabelo sa limpo za lico ze kenile hahulu. 
Kono a si ke a sutelela fakaufi ni lisila la mwahali kamba kwa katala, kakuli na ni Muñ'a Bupilo, mi ki na ni li kenisa.”
Cwale ze, ki zona z'a bulezi Mushe ku Aruni ni bana ba hae, hamoho ni batu ba Isilaele kaufela.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Muñ'a Bupilo a fa Mushe litaelo. 
Mushe n'a na ni ku taluseza Aruni ni bana ba hae kuli, “Mu kuteke hande limpo ze kenile ze ni tisezwa ki batu ba Isilaele, ili kuli libizo la ka le li kenile li si ke la tompololwa. Ki na Muñ'a Bupilo. 
Haiba yo muñwi wa baikulu ba mina a sutelela fakaufi ni limpo ze kenile ze ni tiselizwe ki batu ba Isilaele, a nz'a silafezi, h'a sa na ku bonahala hape fapil'a ka ni kamuta. Ku ta ba cwalo kuya kuile. Ki na Muñ'a Bupilo.
“Ha ku na wa lusika lwa Aruni, ya na ni butuku bwa mbingwa bo bu yambukela kamba bwa sooya, ya ta ca kwa lico ze kenile, konji ha s'a kenile ka mulao. Muprisita kamukana ya swala nto ifi ni ifi ye silafalizwe ka ku kopana ni situpu, kapa muprisita ya shamile mushamo wa lupepo, yena u silafezi. 
Ya sweli folofolo kamba mutu ya silafezi, ni yena u silafezi. 
Muprisita kamukana ya silafala, u ta ina cwalo a silafezi ku fitela manzibwana, mi niha i ka ba cwalo h'a na ku ca kwa limpo ze kenile ku fitela ha s'a tapile. 
Lizazi ha li se li likezi, u ta ba ya kenile, mi cwale u ta ca kwa limpo ze kenile ze li lico za hae. 
H'a na ku ca nama ya folofolo ye ishwezi kamba ye bulailwe ki libatana. I ta mu silafaza. Ki na Muñ'a Bupilo.
“Baprisita kaufela ba ta buluka milao ye, ye ni ba file. Hakusicwalo ba ta ba ni mulatu, mi ba swanezi ku bulaiwa kabakala ku tula milao yeo ye kenile. Ki na Muñ'a Bupilo ya ba kenisa.
“Ha ku na ye si wa lusika lwa baprisita, nihaiba ya ina ni muprisita kamba ya beleka ku yena, ya ka ca limpo ze kenile. 
Kono batanga ba muprisita, ba ba lekilwe ka mali, kapa ba ba pepezwi mwa lapa la hae, ba lukela ku ca lico z'a fiwa muprisita. 
Mwan'a muprisita ya nyalwa ki mutu feela ye si muprisita, a si ke a ca kwa lico zeo za limpo ze kenile. 
Kono mwana wa musizana ya shwezwi ki munna, kamba ya lelekilwe, ya si na bana, mi ili ya kutezi ku t'o pila mwa ndu ya ndat'ahe, u lukela ku ca lico z'a fiwa ndat'ahe, ili kabelo ya buprisita. Ha ku na ye si wa lusika lwa buprisita ya ka ca kwa lico zeo.
“Haiba mutu ye si wa lusika lwa buprisita a ca ye ñwi ya limpo ze kenile a sa ezi ka bomu, u swanezi ku i lifa muprisita hamoho ni kalulo ya buketalizoho ya teko ya yona. 
Baprisita ba si ke ba silafaza limpo ze kenile. 
Baprisita ba si ke ba tuhelela mutu ya sa lumelelwi ka mulao kuli a li ce. Kezo yeo i ka tiseza mutu ya cwalo mulatu. Ki na Muñ'a Bupilo ya kenisa limpo zeo.”
Muñ'a Bupilo a fa Mushe litaelo. 
Mushe n'a na ni ku bulelela Aruni ni bana ba hae ni batu kaufela ba Isilaele milao ye, ye tatama, ye li, “Muisilaele kaufela kamba mulicaba ya pila mwa Isilaele h'a eza sitabelo sa ku cisa, i ka ba sa ku taleleza buitamo kamba sa mpo y'a fa ka tato ya hae, folofolo ya sitabelo seo i swanezi ku ba ye si na fo i nyazahala. 
Hape i lukela ku ba ya poho ye si na fo i nyazahala kuli i amuhelwe. 
 Haiba u tisa folofolo ye na ni fo i nyazahala, Muñ'a Bupilo h'a na ku i amuhela. 
Mutu kamukana h'a tisa mpo ya sitabelo sa ku tiisa bulikani ku Muñ'a Bupilo, i ka ba ya ku taleleza buitamo kamba mpo feela y'a fa ka tato ya hae, folofolo ya sitabelo seo i swanezi ku ba ye si na fo i nyazahala, haiba a lata kuli si amuhelwe. 
Mu si ke mwa tiseza Muñ'a Bupilo folofolo ye shwile meeto, ye holofezi, ye fahuzwi, ya sitombo se si zwa bulalu, ya sikwekwe, ye kubuhile kapa ya litombo-tombo. Mu si ke mwa fitisa ye ñwi ya lifolofolo ze cwalo fa katala ku ezeza Muñ'a Bupilo sitabelo sa lico. 
U kona ku tisa folofolo, ya mpo y'o fa ka lilato la hao, ili folofolo ye kokile kapa ye nyazahala, kono yeo ha i lumelelwi kwa ku eza sitabelo sa buitamo. 
Muñ'a Bupilo a fa Mushe milao. 
Milao yeo ye tatama i amana ni ya mikiti ya silumeli, ye ba swanezi ku hupula kamita batu ba Isilaele ha ba kopana ku t'o lapela. 
 A li, “Mu na ni mazazi a silezi a ku eza misebezi ya mina, kono mu hupule kuli lizazi la busupa ki lizazi la pumulo. Ka lona lizazi leo, mu si ke mwa sebeza, kono mu kopane hamoho ku lapela. Lizazi la Pumulo ki la Muñ'a Bupilo, niha mu ka pila kai ni kai. 
Mu zibahaze mikiti yeo ye tatama ka linako ze ketilwe.
  “Paseka, ye ezelizwe ku kuteka Muñ'a Bupilo, i kala lizazi la bulishumi ni a mane, mwa kweli ya pili, lizazi ha li likela. 
 Mukiti wa Linkwa ze si na Mumela u kala ka la bulishumi ni a ketalizoho, mi mu swanezi ku nga mazazi a supile mu sa ci linkwa ze umezwi. 
Ka lizazi la pili, mu ta kopana hamoho ku lapela, mu sa ezi musebezi ufi kamba ufi wa misebezi ya mina ya mazazi kaufela. 
Mu tiseza Muñ'a Bupilo limpo za mina za lico ka mazazi a supile. Ka lizazi la busupa, mu kopane hape, mu lapele, mi mu si ke mwa eza misebezi ya mina ya ka zazi ni zazi.”
Muñ'a Bupilo a bulelela Mushe, a li, 
“Ha mu fita mwa naha y'a mi fa Muñ'a Bupilo, mi mwa kutula lico za mina, mu ise ñata ya pili ku muprisita. 
Yena u ta i fitisa ku Muñ'a Bupilo, ili mpo ya butokwa kuli mu amuhelwe. Muprisita u ta i eza sitabelo ka lizazi le li tatama la Pumulo. 
Ka lona lizazi le mu ta eza sitabelo sa lico, mi mu eze ni sitabelo sa ku cisa sa ngunyana ya silimo si li siñwi, ili ya poho ye si na fo i nyazahala. 
Hape mu ekeze ku yona litikanyo ze ne za bupi bo bunde, bo bu lubilwe ni mafula a olive, ili mpo ya lico. Muunko wa sitabelo se u tabisa hahulu Muñ'a Bupilo. Hape, mu ta beyelela ni mpo ya tikanyo ye likani ya waine. 
Mu si ke mwa ca lico za mina ze nca butala, li besizwe, kamba li ezizwe linkwa, ku fitela ha mu se mu tiselize Mulimu limpo za mina za lico za mutamuno. Mulao wo u na ni ku mamelwa ki baikulu ba mina ka linako kaufela kuya kuile.
  “Ku zwa ka lizazi le li tatama la Pumulo, ili lona le mu kile mwa tisa limpo za mina za lico ku Muñ'a Bupilo, mu bale lisunda ze supile ze tezi. 
Ka lizazi la Pentekonta, ili lizazi le li tatama la Pumulo ya busupa, mu tiseza Muñ'a Bupilo mpo ye nca ya lico. 
Ba ndu ye ñwi ni ye ñwi ba tiseze Muñ'a Bupilo linkwa ze peli. Sinkwa se siñwi ni se siñwi si be se si ezizwe ka bupi bo bu nekile, bo bu likana kilo i liñwi. Linkwa zeo, i be ze umezwi, mi li ezezwe Muñ'a Bupilo mpo ya lico za mutamuno. 
Hape, batu ba tise linkwa zeo ni lingunyana ze supile ze na ni silimo si li siñwi, poho i liñwi, ni lipuli ze peli, mi ku zona ku si ke kwa ba ni ye na ni fo i nyazahala. Li ta ezezwa Muñ'a Bupilo sitabelo sa ku cisa, hamoho ni limpo za lico ni waine. Muunko was sitabelo se u tabisa hahulu Muñ'a Bupilo. 
Hape mu eze puli i liñwi ya poho sitabelo sa ku zwisa libi, mi mu nge lingunyana ze peli za lipoho ze na ni silimo si li siñwi, mu li eze sitabelo sa ku tiisa bulikani. 
Muprisita u ta fitisa linkwa zeo hamoho ni lingunyanga ze peli ku Muñ'a Bupilo, ili mpo ya butokwa ye ta fiwa baprisita. Limpo ze li kenile. 
Ka lona lizazi leo mu si ke mwa eza musebezi ni o mukana, kono mu kopane mi mu lapele hamoho. Baikulu ba mina ba mamele mulao wo kuya kuile, niha ba ka pila kai ni kai.
  “Ha mu kutula masimu a mina, mu si ke mwa kutula lico ze kwa munjewela wa simu, mi hape mu si ke mwa kutela ku y'o kutula lico ze ne siyezi. Mu li siyele babotana ni bazwahule. Ki na Muñ'a Bupilo Mulimu wa mina.”
Muñ'a Bupilo a fa Mushe litaelo. 
Mushe n'a na ni ku laela batu ba Isilaele kuli ba tise mafula a mande a olive, ili mafula a mushobo o munde hahulu a lilampi za mwa Tende ya Kopano, ili kuli ku be ni liseli le li bonahala mwateñi kamita. 
Ka zazi ni zazi manzibwana Aruni u ka na a tukisa lilampi zeo, mi li tuke cwalo ku fitela kakusasana. Li tukele hona fo fapil'a Muñ'a Bupilo, kwand'a lisila le li fapil'a Likwati la Bulikani, le li inzi mwa Sibaka se si Kenile Hahulu. Mulao wo u na ni ku bulukiwa kuya kuile. 
Aruni ki yena ya ta tokomela lilampi ze fa sipahekelo sa gauda ye nde, mi a bone kuli lilampi zeo li n'o tukanga nako kaufela fapil'a Muñ'a Bupilo.
  U nge bupi bo bu eza likilo ze lishumi ni ze peli, mi u bese linkwa ze lishumi ni ze peli. 
U beye linkwa zeo mwa mibamba ye mibeli. U beye ze silezi mwa mubamba o muñwi ni o muñwi fa tafule ye ezizwe ka gauda ye nde, ili ye fapil'a Muñ'a Bupilo. 
Hape u beye insense ye kenile mwa mubamba o muñwi ni o muñwi kuli i be kupuzo ya limpo za lico ze filwe Muñ'a Bupilo, ili kupuzo ye ta nga sibaka sa linkwa. 
Ka la Pumulo ni Pumulo, nako kaufela, ku swanezi ku beiwanga linkwa fapil'a Muñ'a Bupilo, ili ku taleleza buikalabelo bwa bulikani bwa batu ba Isilaele. 
 Linkwa zeo ki za Aruni ni baikulyaye, mi ba ta li cela mwa sibaka se si tompeha, kakuli ye ki kabelo ye kenile hahulu ya lico ze filwe Muñ'a Bupilo, kuli li be lico za baprisita.
Mutu yo muñwi ya pepiwe ki musali wa Muisilaele, mi ndat'ahe ili Muegepita, u kile a ya mwahal'a batu ba Isilaele a y'o ina ni bona mwa mafulo, mi mwateñi a y'o omana ni Muisilaele yo muñwi. 
M'ahe mutu yo n'e li Shelomiti, mwan'a Dibiri, wa lusika lwa Dani. Cwale ha ne ba nze ba omana cwalo, mutu yo a lwaha Mulimu. Kiha ba mu isa ku Mushe. 
Yena a mu beya mwa mazoho a balibeleli ku fitela Muñ'a Bupilo a ta ba bulelela se ba lukela ku si eza ku yena.
Cwale Muñ'a Bupilo a li ku Mushe, 
“U zwiseze mutu yo kwand'a mafulo. Mutu kamukana ya mu utwile h'a lwaha a beye mazoho a hae fahalimw'a toho ya mutu yo ili ku paka kuli u mulatu, mi kihona batu kaufela ba ta mu pobaula ka macwe. 
Cwale u bulelele batu ba Isilaele kuli mutu kaufela ya lwaha Muñ'a Bupilo u ta lwala bukiti bwa sibi sa hae. 
U ta bulaiwa. Muisilaele kaufela, kamba mulicaba kamukana ya pila mwa Isilaele, ya lwaha Muñ'a Bupilo, u ta pobaulwa ka macwe ki sicaba kaufela.
  “Mutu kamukana ya bulaya yo muñwi u ta bulaiwa. 
Mañi ni mañi ya bulaya folofolo ya yo muñwi u swanezi ku mu lifela i sili. Mulao ki bupilo ka bupilo.
“Haiba mutu a holofaza yo muñwi, ni yena u ta holofazwa cwalo. 
 Haiba a mu loba lisapo, ni yena u ta lobwa lisapo. Haiba a mu punya liito, ni yena u ta punyiwa liito. Haiba a mu loba liino, ni yena u ta lobwa liino. Kolofalo kaufela y'a ta eza ku yo muñwi ni yena u ta eziwa cwalo. 
Mañi ni mañi ya ta bulaya folofolo u ta i lifa, kono ya bulaya mutu u ta bulaiwa ni yena. 
 Mulao wo wa mi ama kaufela, mina Maisilaele hamoho ni balicaba ba ba pila mwahal'a mina, kakuli na, Muñ'a Bupilo, ki na Muñ'a Bupilo, Mulimu wa mina.”
  Muñ'a Bupilo a bulela ni Mushe fa Lilundu la Sinai, mi a mu fa litaelo. 
A mu laela ku fa batu ba Isilaele milao ye, a li, “Ha mu kena mwa naha y'a mi fa Muñ'a Bupilo, mu tuhele mubu u kutele ku ba tite. 
Mu ta cala masimu a mina, mu pumele mitai ya likota za veine, mi mu kutule lico za mina ka lilimo ze silezi. 
Kono silimo sa busupa ki silimo sa pumulo ya mubu ye swanezi ku tokomelwa hahulu. Ki silimo se si ketezwi Muñ'a Bupilo. Mu si ke mwa cala masimu a mina, kamba ku kolela likota za veine ka silimo seo. 
Hape, mu si ke mwa kutula nihaili lico ze imelezi feela li si ka calwa, kamba ku yanga miselo ya likota za mina ze si ka kolelwa. Ki silimo sa pumulo ya mubu ye swanezwi ku tokomelwa hahulu. 
Ka sona silimo seo, mu ta pila lico ze imelezi feela, mina, batanga ba mina, babeleki ba mina, balicaba ba ba pila ni mina. 
Limunanu za mina ni lifolofolo za mwa naheñi ze mwa naha ya mina li ta pila lico ze imelezi feela. Ku ta ciwa linto kamukana ze ta imelela mwa naheñi.
“U bale lilimo ze supile hasupile. U ta fumana kuli kaufel'a zona ki ze mashumi a mane ka ze supile ni ze peli. 
Cwale, lizazi la bulishumi la kweli ya busupa, ili lizazi le lituna la Mukiti wa Swalelo, u lume mutu ku y'o liza tolombita mwa naha kaufela. 
Wo, ki ona mukwa o mu ta keta ka ona silimo sa swalelo ni ku fa tukuluho kwa batu kaufela ba mwa naha. Ka sona silimo se, lika kaufela ze n'e lekisizwe li ta kutisezwa ku muñ'a zona kamba kwa baikulu ba hae. 
Ha mu na ku cala masimu a mina, kamba ku kutula lico ze imelezi ili zona, kamba ku kubukanya miselo ya likota za veine ze ne si ka kolelwa. 
Silimo kaufela si ta ba se si kenile ku mina. Mu ta ca feela ze imelezi mwa naheñi.
“Ka sona silimo seo, libyana kaufela ze n'e lekisizwe li ta kutisezwa ku muñ'a zona. 
Cwale ha u lekisa simu ku Muisilaele yo muñwi kamba ku leka simu ku yena, mu si ke mwa putelelana. 
Teko ya simu i lukela ku tomwa ka ku ya ka lilimo ze likana likutulo za yona pili silimo sa Jubile ye tatama i si ka fita. 
Haiba ku sa na ni lilimo ze ñata kwapili, teko ya simu yeo i ta pahama hahulu, kono haiba ku siyezi ze nyinyani feela, fo teko i ta kuta mwatasi, kakuli se si lekiswa ki palo ya likutulo za simu yeo. 
U si ke wa puma mwanahenu wa Muisilaele, kono u sabe Muñ'a Bupilo, Mulimu wa hao.
“Mu utwe milao ni litaelo za Muñ'a Bupilo, ili kuli mu te mu pile ka buiketo mwa naha. 
Naha i ta melisa lico za yona, mi mu ta ba ni ze mu tokwa ku ca kaufela, mu pile ka buiketo.
“Kono mwendi yo muñwi a ka swana a buza kuli, ‘Ku ta ciwa sika mañi mwa silimo sa busupa ku si ka calwa masimu mi ku si na kutulo ya lico!’ 
Fo, mu si ke mwa ikalelwa ka za sico sa silimo seo, kakuli mwa silimo sa busilela Muñ'a Bupilo u ta mi fa kutulo ya lico ze ñata, mane ze likana lilimo ze talu. 
Ha mu ka cala masimu a mina mwa silimo sa busupa ni si li siñwi, mu ka na mu nze mu ca lico ze ne mu kutuzi mwa silimo sa busilela, mi mu ta ba ni lico ze mi likana ku fitela ze nca ha li kutulwa.”
“Masimu a mina a si ke a lekiselezwa, kakuli ha si a mina luli. Ki a Mulimu, mi mina mu swana feela inge bazwahule ba ba lumelezwi ku itusisa ona.
“Ha ku lekiswa simu, tukelo ya muñ'a simu yeo ya ku i kutisa i swanezi ku zibahala. 
Haiba Muisilaele yo muñwi a fetuha mubotana, mi a hapelezwa ku lekisa simu ya hae, mwanahabo luli ki yena ya lukela ku i leka. 
Haiba ku si na wahabo ya ka i lekulula, mutu yo u ta lumelelwa ku i lekulula ili yena haiba a fumana mali. 
Mwa taba ya mufuta o cwalo, u swanezi ku lifa mutu yo, ya i lekile, tifo ya lilimo ze ne sa siyezi ku isa fa silimo sa Jubile ye tatama. Cwale fo, u kutelwa ki simu ya hae. 
Kono haiba a sa fumani mali a ku i lekululisa, i ta ba mwa maata a ya n'a i lekile ku fitela ka silimo sa Jubile ye tatama. Cwale ka sona silimo seo, kihona i ta kutela ku muñ'a yona luli.
  Muñ'a Bupilo a li, “Mu si ke mwa eza maswaniso kamba lika ze bupilwe kapa ku betwa, ze cwaleka misumo ya macwe, kapa macwe a betilwe, kuli mu li lapele. Ki na Muñ'a Bupilo, Mulimu wa mina. 
Mu buluke la Pumulo, mi mu kuteke Tende ya ka ye Kenile. Ki na Muñ'a Bupilo.
  “Mina a mu pile ka ku latelela milao ya ka ni ku utwa litaelo za ka. 
Mi cwale ni ta mi neliseza pula ka nako ya teñi, ili kuli naha i melise lico, ni kuli likota li beye miselo. 
Lico za mina li ta ba ze ñata hahulu kuli mane mu ka be mu sa kutula mabele ka nako ya ku koyaula miselo ya veine, ni ku nopa miselo ya veine ka nako ya ku cala masimu. Mu ta fumana lico ze mu tokwa kaufela, mi mu ta pila hande mwa naha ya mina.
“Ni ta mi fa kozo mwa naha ya mina, mi mu ta pila hande mu sa sabi mutu ni yo mukana. Ni ta zwisa libatana ze maswe ze bulaya kaufela mwa naha, mi hape ha ku sa na ku ba ni ndwa mwateñi ni kamuta. 
Mu ka tula lila za mina. 
Batu baketalizoho feela ku mina ba ta kona ku tula lila ze mwanda, mi ba ku mina ba mwanda ba ta kona ku tula lila ze likiti ze lishumi. 
Ni ta mi tohonolofaza ni ku mi atisa. Ni ta buluka bulikani bo ni itamile ni mina. 
Likutulo za mina li ta ba ze ñata hahulu kuli mane li ta feza silimo, mi nihakulicwalo mu ka sulula tuku, ili ku siyela ze nca sibaka. 
Ni ta ina ni mina mwa Tende ya ka ye Kenile ye mwahal'a mina, mi ha ni na ku mi nyikwa. 
 Ni ta ba Mulimu wa mina, mi mina mu ta ba batu ba ka. 
Na, Muñ'a Bupilo, Mulimu wa mina, ni mi zwisize mwa Egepita kuli mu si ke mwa ba batanga ni kamuta. Ni felisize maata a n'a mi tamile, mi ni mi lukuluzi kuli mane mu kone ku izamaela hande mu nze mu lukuluhile.”
  Muñ'a Bupilo a li, “Haiba mu sa utwi litaelo za ka, mu ta fiwa mulatu. 
Mu si ke mwa sinya bulikani bo ne ni itamile ni mina, ka ku hana ku mamela milao ni litaelo za ka. 
Ka ku eza cwalo ni ta mi fa mulatu. Ni ta mi tiseza liziezi, fibele ni matuku a sa konwi ku alafiwa, ili a ta mi bulaya meeto ni ku mi sinyeza bupilo bwa mina. Mu ka cala lipeu za mina kono ha li na ku konda se siñwi kakuli lila za mina li ta mi tula, mi li ta ca ze mu limile. 
Ni ta mi fetuhela, ili kuli mu te mu tulwe ki lila za mina, mi mu te mu buswe ki ba ba mi toile. Mu ta saba hahulu kuli mane mu hela-hele feela niha mu sa matiswi ki batu.
“Haiba ni mwamulaho a zeo kaufela mu sa zwelapili mu sa ni utwi, ni ta ekeza mulatu wa mina hasupile. 
Ni ta felisa mahañi ni buikuhumuso bwa mina. Ha ku na ku ba ni pula, mi naha ya mina i ta omelela hahulu ni ku ba tata sina sipi. 
Niha mu ka sebeza ka tata, ha mu na ku fumana se siñwi, kakuli naha ya mina ha i na ku melisa lico, ni likota ha li na ku beya miselo.
“Hape, haiba mu sa zwelapili ku sa ni utwa cwalo, ni ta ekeza kwa mulatu wa mina hasupile. 
Ni ka mi lumeleza libatana ze maswe ze ka t'o bulaya bana ba mina ni ku feza likomu za mina, mi li ka siya ba sikai feela ku mina, mane linzila za mina li be li unde.
“Kono mwendi mwamulaho a milatu ye kaufela mu sa zwelapili ku sa ni utwa, ni ku ni foseza ka likezo za mina. 
Fohe, ni ta mi fetuhela ni ku mi ekeleza hahulu mulatu hasupile ku fita pili. 
Ni ta mi tiseza ndwa ye ka t'o mi utwisa butuku kabakala ku sinya bulikani bwa luna, mi niha mu ka sabela mwa minzi ya mina, ni ta mi lumeleza matuku a sa konwi ku alafiwa kuli mane mu koze kwa lila za mina. 
Ni ta fukuza lico za mina, ili kuli mane basali ba lishumi ba kopanele fa liiso li li liñwi ku apeha buhobe bo ba na ni bona kaufela. Ba ta mi abela bona, mi ha mu se mu bu cile kamukana mu ka be mu sa lapile.
“Hape, mwendi ni mwamulaho a zeo kaufela mu sa zwelapili ku ni foseza ni ku hana ku ni utwa. 
Cwale ka bunyemi bwa ka ni ta mi fetuhela ni ku mi ekeleza mulatu wa mina ka tata hahulu hasupile. 
Tala i ta ba ye tuna hahulu kuli mane mu be mu ce bana ba mina. 
Ni ta sinya libaka za lisebelezo za mina ze fa malundu, ni lutulule tutala twa mina twa insense, ni ku nepakela litupu za mina fa milimu ya mina ya maswaniso ye wile. Ni ka mi nyemela hahulu! 
Ni ta fetula minzi ya mina matota, ni sinye libaka za lisebelezo za mina, ni ku hana ku amuhela litabelo za mina. 
Ni ta sinya naha ya mina kamukan'a yona, ili kuli mane lila ze mwateñi li te li mbwetuke hahulu ka sinyeho yeo. 
Ni ka mi tiseza ndwa ni ku mi hasanyeza mwa linaha li sili. Naha ya mina mu ta i sabela, mi minzi ya mina i ta ba matota feela. 
Cwalehe, kihona naha i ta ikola pumulo ya lilimo ze mu si ka ipumanela zona. 
Muñ'a Bupilo a fa Mushe milao. 
Mushe n'a na ni ku bulelela Maisilaele milao ye tatama, kuli, “Mutu h'a filwe Muñ'a Bupilo ka mukwa wa ku taleleza buitamo bo buñwi, mutu yo, u ta lukululwa ka litifo zeo ze tatama ka ku latelela tifo ye tomilwe.
Mutu wa munna ya sa hulile, wa
Musali yo muhulu, tifo ya hae ki
Mushimani wa lilimo ze kalela ka
Mbututu wa mushimani wa lilimo ze
Munna ya fitelela lilimo ze mashumi a silezi, tifo
“Haiba mutu yo, ya ezize buitamo, a li mubotana hahulu mi a palelwa ku lifa tifo ye tomilwe, u ka tisa mutu yo ku muprisita, mi yena muprisita u ta fukuza kwa teko ka mw'a ta bonela kuli ki yona tifo ya ta kona ku lifa mubotana yo.
“Buitamo bo bwa folofolo ye lumelelwa ku ba mpo ya Muñ'a Bupilo bu eza folofolo yeo ku ba ye kenile. 
Mi ni yena mutu ya ezize buitamo bo a si ke a yolisa ye ñwi mwa sibaka sa ya pili. Haiba a eza cwalo, bubeli bwa zona lifolofolo zeo li ta ba za Muñ'a Bupilo. 
Kono haiba buitamo bo ki bwa folofolo ye silafezi, ye sa lumelelwi ku ezezwa Muñ'a Bupilo sitabelo, mutu yo u ta isa folofolo yeo ku muprisita. 
Muprisita u ta toma teko ya yona ka ku latelela mo i inezi, i be ye nde kamba ye maswe, mi teko yeo ye ka tomwa i ta ba yona ya mafelelezo. 
Haiba mutu yo a lata ku i kutisa, u na ni ku lifa mali a tomilwe ni ku ekeza fateñi kalulo ya buketalizoho ya teko yeo.
“Mutu h'a fa ndu ya hae ku Muñ'a Bupilo, muprisita ki yena ya ta toma teko ya yona ka mo i inezi, ili bunde kamba bumaswe bwa yona, mi teko yeo i ta ba yona ya mafelelezo. 
Haiba muñ'a yona ya n'a fanile ndu yeo, a lakaza ku i liulula, u swanezi ku lifa teko ya yona ni ñambeko ya kalulo ya buketalizoho.
