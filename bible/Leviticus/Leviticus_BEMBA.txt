Yawe aitile Mose ukufuma mwi Tenti Lyakukumaninamo, alamupeela ifikomo ati, 
“Sosa ku bena Israeli utile, ‘Umuntu onse ilyo aleleta umutuulo kuli Yawe, nabuulepo ica mu fitekwa fyakwe, iŋombe, impaanga nangu imbushi.’
“Ngo mutuulo uli lilambo lyakoca ilya ŋombe, afwile apeela iyilume iyabula akalema. Ali nokuileta pa mpongolo ye Tenti Lyakukumaninamo, lyena elyo Yawe ali nokupokelela. 
Kabili natambalike ukuboko kwakwe pa mutwe we lambo lyakoca, elyo lyena lili nokupokelelwa nge cakufutilwako pa bubifi bwakwe. 
Elyo panuma yakwipaya cilume wa ŋombe pa cinso cakwa Yawe, bashimapepo bamwana Aroni abaume babuule umulopa no kulakana mu mbali shonse isha bulambo ku mpongolo ye Tenti Lyakukumaninamo. 
Uuletele inama ye lambo lyakoca, afwile ukufunda no kuiputaula mu fipimfya finono finono. 
Bamwana Aroni shimapepo abaume bali nokukosha umulilo pa bulambo no kupekanya inkuni shakukoseshapo. 
Bamwana Aroni abaume bashimapepo bali nokubikapo ifipimfya elyo no mutwe ne fya mafuta pa cininkwa ca mulilo wa nkuni icili pa bulambo. 
Kabili ifya munda fyonse pamo pene na molu afisamfye no kufyocela pamo pa bulambo kuli shimapepo. Nili line ilambo lyakoca, e mutuulo wa cakoca kuli Yawe, uwa cena cisuma icisekesha Yawe.
“Ngo mutuulo alepeela uli lilambo lyakoca ilyafuma pa mukuni wa mpaanga, nangu ukufuma pa mbushi, ifwile yaba iyilume iyabula akalema. 
Uuletele nama ye lambo afwile aipaila ku kapinda ka ku kuso ka bulambo pa cinso cakwa Yawe. Bashimapepo bamwana Aroni abaume bali nokukana umulopa waiko mu mbali shonse isha bulambo. 
Ilyo uyu muntu apwisha ukuputaula iyi nama, shimapepo ali nokubika ifipimfya fyonse pa cininkwa ca mulilo wa nkuni icili pa bulambo, kumo kwine no mutwe na mafuta. 
Kabili ifya munda fyonse, pamo pene na molu afisambe na menshi, elyo shimapepo afilonganike pamo no kufyocela pa bulambo. Nili line ilambo lyakoca, e mutuulo wa cakoca kuli Yawe, uwa cena cisuma icisekesha Yawe.
“Ngo mutuulo alepeela kuli Yawe uli lilambo lyakoca ilya cuni, alingile ukutuula icipele nangu utubondo twa nkunda. 
Shimapepo ali nokucileta ku bulambo, acinyongotola no kucocela pa bulambo. Umulopa waciko auleke ukonkolokele mumbali ya bulambo. 
Uyu shimapepo, nafumye icituka na fyonse ifilimo elyo na masako no kufiposa ku kabanga ka bulambo uko betila imito. 
Kabili ali nokucipansa pakati, tekufumyako amapindo iyoo. Lyena shimapepo ali nokucoca pa mulilo wa bulambo. Ili e lambo lyakoca, e mutuulo wa cakoca, uwa cena cisuma icisekesha Yawe.”
“Umuntu nga alefwaya ukuleta umutuulo wa cabunga kuli Yawe, umutuulo wakwe ufwile ukuba ubunga bwa ŋanu ubwapeleka bwino. Pa bunga alingile ukwitilapo amafuta, apupilepo ne cinyamuti ca fulankinisenshi icanunka ubusaka. 
Kabili atwale ifi fyonse kuli bashimapepo bamwana Aroni abaume. Elyo shimapepo ali nokubuula ulupi lwa bunga bwa ŋanu, na mafuta ne cinyamuti ca fulankinisenshi conse no kufyocela pamo pa bulambo mukuba icibukisho ca mutuulo wa cakoca, uwa cena cisuma icisekesha Yawe. 
Umutuulo wa cabunga onse uwashalapo wakwa Aroni na bana bakwe abaume. Uyu mutuulo, wamushilo nganshi uwakupeela kuli Yawe uwa cakoca.
“Nga uletuula umutuulo wa cabunga uwaocewa mwibuku, ufwile ukupangila no bunga bwa ŋanu ubwapeleka bwino no kupangako imikate umushaba citutumushi, umwasanshiwafye na mafuta ya miolifa, nangu ukupangako utumikate tunono utwapapatala utwashingwako na mafuta. 
Nga ulepanga umukate wa mutuulo wa cabunga mukubomfya ilata lyakocelapo, ulingile ukupangila ubunga bwa ŋanu ubwapeleka bwino, ishasanshiwamo na mafuta ya miolifa, kabili umushaba icitutumushi. 
Mokaula uyu mukate no kwitilapo amafuta. Uyu e mutuulo wa cabunga. 
Ngo mutuulo wa cabunga upangilwe mu cakupangilamo, ufwile wapangwa no bunga bwa ŋanu ubwapeleka bwino umwasanshiwa na mafuta. 
Uli nokuleta kuli Yawe umutuulo wa cabunga uwapekanishiwa muli uyu musango. Ukese leta kuli shimapepo elyo ena euli nokutwala ku bulambo. 
Shimapepo ali nokubuulapo akaputulwa pa mutuulo wa cabunga ukuba e cibukisho, no kocela pa bulambo ngo mutuulo wa cakoca, uwa cena cisuma icisekesha Yawe. 
Umutuulo wa cabunga onse uwashalapo, wakwa Aroni na bana bakwe abaume. Uyu mutuulo wamushilo nganshi uwaletuulwa kuli Yawe, uwa cakoca.
“Mu mutuulo wa cabunga onse uo muletuula kuli Yawe, tamufwile kubikamo icitutumushi, pantu tamwakatale amocela icitutumushi no buci mu mutuulo mutuula kuli Yawe uwa cakoca. 
Ifi mulefileta kuli Yawe ngo mutuulo wa fisabo fyakubalilapo lelo fyena tafili fyakutuula pa bulambo nge cakusekesha ku cena cisuma. 
Mu mutuulo wa cabunga onse, ulebikamo umucele. Tecakwesha ukulaba ukubika uyu mucele wa cipangano cakwa Lesa obe mu mutuulo obe uwa cabunga. Kabili lundapo umucele pa mutuulo obe onse.
“Nga mutuulo wa fisabo fyakubalilapo kuli Yawe uwa fya nseke, tuuleni inseke ishasokolwa nangu imitwe ya nseke ishaocewa. 
Sansheniko amafuta pamo pene ne cinyamuti icanunka ubusaka ica fulankinisenshi. Uyu e mutuulo wa cabunga. 
Elyo shimapepo ali nokocapo icipande ca cibukisho ica ŋanu icapeleka bwino na mafutamo, elyo no kubikamo icinyamuti conse ica fulankinisenshi nge ca mutuulo kuli Yawe uwa cakoca.”
 “Umuntu nga alepeela umutuulo wakwampana, elyo atuula icitekwa ca pa mukuni wakwe, nalimo cilume nangu cikota, ico ali nokutuula kuli Yawe cifwile caba icabula akalema. 
Natambalike ukuboko kwakwe pa mutwe wa nama ya mutuulo wakwe nokuipaila pa mwinshi wa mpongolo ye Tenti Lyakukumaninamo. Elyo bamwana Aroni abaume bashimapepo bali nokukana umulopa mu mbali shonse isha bulambo. 
Kabili atuule icipande ce lambo lyakwampana ukuba umutuulo wacakoca kuli Yawe, emukutila amafuta yonse ayalambatila ku fya munda pamo na yonse ayaba munda, 
imfyo shonse shibili na mafuta yabako mupepi no musana na fyonse ifyalambatila ku libu, efyo ali nokukambatwila pamo ne mfyo. 
Bamwana Aroni abaume bali nokocela fyonse ifi pa bulambo, pa mulu we lambo lyakoca ilili pa cininkwa ca mulilo wa nkuni, ngo mutuulo wa cakoca uwa cena cisuma icisekesha Yawe.
“Nga cakuti umuntu atuula impaanga nangu imbushi imo iya mu mukuni wakwe ukuba umutuulo wakwampana kuli Yawe, alingile atuula iyilume nelyo iyikota iyabula akalema. 
Nga atuula umwana wa mpaanga, alingile amupalamika ku cinso cakwa Yawe. 
Ali nokutambalika ukuboko kwakwe pa mutwe wa mutuulo no kuipaila pantanshi ye Tenti Lyakukumaninamo. Elyo bamwana Aroni abaume bakane umulopa wa mwana wa mpaanga mu mbali shonse isha bulambo. 
Ukufuma ku mutuulo uwakwampana, nabuuleko umutuulo wakwa Yawe uwa cakoca. Nabuuleko ica mafuta, ne camucila icishainonena ico baputulako apo calundana ku musana, na mafuta yonse ayalambatila ku fya munda pamo na yonse ayaba munda, 
imfyo shonse shibili na mafuta yabako mupepi no musana na fyonse ifyalambatila ku libu, efyo ali nokukambatwila pamo ne mfyo. 
Shimapepo ali nokoca fyonse pa bulambo nge cakulya ce lambo lyakoca icatuulwa kuli Yawe.
“Nga cakuti umutuulo wakwe ni mbushi, afwile aleta pa cinso cakwa Yawe. 
Ali nokutambalika ukuboko kwakwe pa mutwe wa mbushi nokuipaila pantanshi ye Tenti Lyakukumaninamo. Elyo bamwana Aroni abaume bakane umulopa waiko mu mbali shonse isha bulambo. 
Ukufuma ku mutuulo uyu, eko akafumya icakupeela umutuulo ice lambo lyakoca kuli Yawe: amafuta yonse ayalambatila ku fya munda na mafuta yonse ayaba munda, 
imfyo shonse shibili na mafuta yabako mupepi no musana na fyonse ifyalambatila ku libu, efyo ali nokufifumisha pamo ne mfyo.
“Shimapepo ali nokoca pa bulambo nge cakulya ce lambo lya cakoca icakusekesha ku cena cisuma. Lelo fyonse ifyamafuta, fyakwa Yawe.
“Ili lifunde ilyamuyayaya ilili nokukonkwa umukakonkanina inkulo shonse ishili nokulakonkapo, uko konse mukaba. Mwikalalya amafuta nangu umulopa.”
Kabili Yawe asosele kuli Mose ati, 
“Eba abena Israeli ukuti, ‘Ngo muntu umo abifya mukukanaishiba, acita ifyo Yawe alesha mu mafunde yakwe, mukalekonka ifi.
“‘Nga ni shimapepo uwasubwa ewacita ubu bubifi no kulenga na bambi abantu balebifya, alingilefye ukuleta iciponti kuli Yawe no kufuta umulandu onse. Alingile ukuleta icabula akalema ngo mutuulo wakwelelwa pa bubifi acita. 
Nalete uyu cilume wa ŋombe ku mpongolo ye Tenti Lyakukumaninamo pa cinso cakwa Yawe. Ali nokutambalika ukuboko kwakwe pa mutwe wa ciponti no kucipaila pa menso yakwa Yawe. 
Elyo shimapepo uwasubwa na mafuta, ali nokusendako umulopa umo uwa cilume wa ŋombe nokutwala mwi Tenti Lyakukumaninamo. 
Natumpike umunwe mu mulopa no kukana imiku cine lubali pa cinso cakwa Yawe kuntanshi ya cisalu icicinga ku cifulo camushilo. 
Elyo shimapepo akashinge umulopa ku nsengo sha bulambo bocelapo ububani ubwanunka ubusaka, ubwaba mwi Tenti Lyakukumaninamo pa cinso cakwa Yawe. Kabili umulopa onse uwashalapo uwakwa cilume wa ŋombe, shimapepo ali nokuwitila mwisamba lya bulambo bwe lambo lyakoca pa mpongolo iye Tenti Lyakukumaninamo. 
Ali nokufumya yonse amafuta kuli cilume wa ŋombe ya mutuulo wakwelelwa pa bubifi, elyo na mafuta ayatabilila ifya munda, nangufye conse icakambatilako kuli fyene, 
imfyo shonse shibili na mafuta yabako mupepi no musana, elyo na fyonse ifyalambatila ku libu, nafyo fine ali nokufifumisha kumo kwine ne mfyo, 
pamo ngefyo bafumya amafuta ku mutuulo wa ŋombe yaocewa uwakwampana. Elyo shimapepo ali nokufyocela pa mulu wa bulambo bwe lambo lyakoca. 
Nomba umukupo wakwa cilume wa ŋombe ne minofu yakwe, pamo pene no mutwe na molu yene, ifya munda pamo ne cifulu, 
emukutila fyonse ifyashala kuli uyu cilume wa ŋombe, afibuule no kufifumisha kunse ya nkambi, ku cifulo icasangululwa, ico betilako imito no koca mu cininkwa ca mulilo pa mwina wa mito.’
 “Nga cakuti ulukuta lonse ulwa bena Israeli lwacita icabubifi cimo mukukanaishiba ico Yawe alesha mu mafunde yakwe, nangufye ulukuta talwishibe umo umulandu ulolele, nalyo line mulandu. 
Ilyo ububifi bacitile bwaishibikwa, ulukuta luli nokuletafye iciponti ngo mutuulo wakwelelwa pa bubifi. Bali nokumuleta kwi Tenti Lyakukumaninamo. 
Abakalamba ba lukuta bali nokutambalika amaboko yabo pa mutwe wakwa cilume wa ŋombe pa cinso cakwa Yawe elyo nokumwipaya. 
Elyo shimapepo uwasubwa ali nokusendapo umulopa umo uwa cilume wa ŋombe mukati ke Tenti Lyakukumaninamo. 
Atumpike umunwe mu mulopa no kukana imiku cine lubali pa cinso cakwa Yawe kuntanshi ya cisalu icicinga ku muputule wamushilo. 
Umulopa umbi aushinge ku nsengo sha bulambo pa cinso cakwa Yawe mwi Tenti Lyakukumaninamo. Kabili umulopa uwashalapo ali nokuwitila mwisamba lya bulambo bwe lambo lyakoca pa mpongolo ye Tenti Lyakukumaninamo. 
Shimapepo, ali nokufumya amafuta yonse kuli cilume wa ŋombe no kuyocela pa bulambo. 
Ifi efyo alingile ukucita kuli cilume wa ŋombe uyu, nga fintu engacita kuli cilume wa ŋombe uwa mutuulo wakwelelwa pa bubifi. Iyi e nshila shimapepo ali nokutuulilamo ilambo lyakufuta pa fyabubifi fyabo, nabo bakelelwa. 
Elyo shimapepo ali nokufumisha cilume wa ŋombe kunse ya nkambi no kumoca nga fintu aocele cilume wa ŋombe uwantanshi. Kanshi uyu e mutuulo wakwelelwa pa bubifi bwe bumba lyonse.
“Nga ni ntungulushi yabifya mukukanaishiba, yacita ifyo Yawe, Lesa wakwe alesha mu mafunde yakwe, ili no mulandu. 
Eico kanshi ngoyu mulandu acita waishibikwa kuli ena, ali nokuleta umutuulo wa mbushi iyilume iyabula akalema. 
Ali nokutambalika ukuboko kwakwe pa mutwe wa mbushi no kuipaila pa cinso cakwa Yawe pa ncende ye lambo lyakoca. Uyu e mutuulo wakwelelwa pa bubifi. 
Kabili shimapepo ali nokutumpika umunwe wakwe mu mulopa wa mutuulo wakwelelwa pa bubifi, nokushinga ku nsengo sha ku bulambo bwe lambo lyakoca no kwitila umulopa uushele mwisamba lya bulambo. 
Ifi efyo alingile ukucita ukoca amafuta yonse pa bulambo pamo nga fintu engacita ku mafuta ya mutuulo wakwampana. Iyi e nshila shimapepo ali nokutuulilamo umutuulo wakwelelwa pa bubifi pa mulandu wa bubifi bwa iyi ntungulushi, nayo ikelelwa.
 “Nga cakuti umuntu umo umwikalacalo abifya mukukanaishiba no kucita ifyo Yawe alesha mu mafunde yakwe, ali no mulandu. 
Uyu muntu nga aishibishiwa ukuti nabifya, alingile ukuleta umutuulo wa pa bubifi acitile, imbushi iyikota iyabula akalema. 
Ali nokutambalika ukuboko kwakwe pa mutwe wa mutuulo wakwelelwa pa bubifi no kwipaila pa ncende iyo bepailapo ilambo lyakoca. 
Elyo shimapepo ali nokubuulapo umulopa ku munwe no kushinga ku nsengo sha bulambo bwe lambo lyakoca, kabili ali nokwitila umulopa ushelepo mwisamba lya bulambo. 
Ali nokufumyako yonse amafuta, pamo ngefyo amafuta yafumishiwa ku mutuulo wakwampana, elyo shimapepo ali nokufyoca pa bulambo ngo mutuulo uwa cena cisuma icisekesha Yawe. Iyi e nshila shimapepo ali nokutuulilamo umutuulo wakwelelwa pa bubifi pa mulandu wa cabubifi cakwe, nao akelelwa.
“Kabili nga aleta umwana wa mpaanga ukuba umutuulo wakwelelwa pa bubifi, alingile ukuleta iyikota iyabula akalema. 
Ali nokutambalika ukuboko kwakwe pa mutwe wa mutuulo wakwelelwa pa bubifi, elyo ali nokuipaila pa ncende iyo bepailapo ilambo lyakoca. 
Elyo shimapepo ali nokubuulapo umulopa pa mutuulo wakwelelwa pa bubifi ku munwe no kushinga ku nsengo sha ku bulambo bwe lambo lyakoca. Umulopa washalapo ali nokuwitila mwisamba lya bulambo. 
Ali nokufumyako yonse amafuta, pamo ngefyo amafuta ya mwana wa mpaanga yafumishiwa ku mutuulo wakwampana, elyo shimapepo ali nokufyocela pa bulambo pamo ne mituulo ya kuli Yawe. Iyi e nshila shimapepo ali nokutuulilamo umutuulo wakwelelwa pa bubifi acitile, ninshi uyu muntu akelelwa.”
“Umuntu nga abifya pakukanapeela bukambone ukulingana no mulandu aumfwile, nangu paco amwene, ninshi ali no mulandu kabili ali nokukandwa.
“Nangu umuntu akumya ku fyakowela, nalimo ni nama ya mpanga iyaifwila, citekwa icaifwila, conse icikulika pa mushili, nangu cibefye teshibe, nao wine ninshi aba uwakowela kabili ali no mulandu.
“Nangu umuntu akumya ku fyakowela fyabumuntu na kuli conse icingamulenga ukuba uwakowela, nangu cibefye teshibe, lelo nga aisa ishiba, uyu muntu ali nokuba no mulandu.
“Nangu uyu muntu mukuilekelesha mukulanda, alapa umulapo kukubomba icintu cimo, na pamo icibi nangu icisuma, mu nshilafye yonse iyo mu kuilekelesha kwakwe engalapilamo, nangu cibefye teshibe, muli iyi micitile yena ilyo lyonse aishiba, ali nokuba no mulandu.
“Ilyo lyonse umuntu acita umulandu umo pali iyi tulumbwile, alingile ukuisosela umwine ububifi acitile. 
Uyu muntu pa bubifi acitile, ali nokuleta kuli Yawe akana ka mpaanga akakota nangufye imbushi ukufuma pa mukuni wakwe ngo mutuulo wakwelelwa pa bubifi acitile. Shimapepo ali nokumutuulilako umutuulo wakufuta pa bubifi.
“Nga cakuti umuntu takwete umwana wa mpaanga ali nokuleta utupele tubili nangu utubondo twa nkunda tubili kuli Yawe icifuta mulandu pa bubifi acita. Kamo ka mutuulo wakwelelwa pa bubifi acitile elyo na kambi ke lambo lyakoca. 
Ali nokuleta kuli shimapepo tonse uuli nokututuula, abalilepo kamo ngo mutuulo wakwelelwa pa bubifi. Shimapepo ali nokunyongotolafye umukoshi, ukwabula ukufumyako umutwe. 
Umulopa wa uyu mutuulo wakwelelwa pa bubifi, shimapepo ali nokuukana mu mbali ya bulambo, elyo umbi uwashala uli nokupongolwelwa mwisamba lya bulambo. Uyu e mutuulo wakwelelwa pa bubifi. 
Elyo nomba shimapepo ali nokutuula akapele nangu akabondo kashele nge lambo lyakoca ukulingana na mafunde. Shimapepo ali nokumutuulilako umutuulo wakufuta pa bubifi, nao akelelwa.
“Nga cakuti umuntu afilwa ukumona utupele tubili nangu utubondo twa nkunda tubili, ninshi alingile ukuleta icapekumi ca cipimo ca efa umo ica bunga bwa ŋanu ubwapeleka bwino ngo mutuulo wakwelelwa pa bubifi. Tafwile kusanshako amafuta nangu icinyamuti ca fulankinisenshi icanunka ubusaka, pantu uyu mutuulo wa kulapila pa bubifi. 
Alingile nokuleta kuli shimapepo, nao ali nokubuulapofye mu lupi kukuba icipande ca cibukisho, elyo ali nokubocela pa bulambo pamo ne mituulo yakoca iya kuli Yawe. Uyu mutuulo wakwelelwa pa bubifi.
“Ifi efyo shimapepo ali nokumutuulilako umutuulo wakufuta pa bubifi, ninshi uyu muntu akelelwa. Umutuulo uwashalapo, uli nokuba uwakwa shimapepo nga filya ciba pa mutuulo wa cabunga.”
Kabili Yawe asosele kuli Mose ati,
“Ilyo lyonse umuntu alufyanya acita ne cabubifi mukukanaishiba muli fyonse ifyamushilo ifyakwa Yawe, ali nokuleta kuli Yawe icifuta mulandu pamo nga sukusuku wa pa mukuni wakwe, uushaba na kalema, kabili uwalingana no mutengo wa kufina kwa silifa pa cipimo ca shekeli wa cifulo camushilo. Uyu mutuulo wakufuta pa fyabubifi. 
Uyu muntu ali nokubwekeshapo ifyo ashatuulile kabili alundepo cimo muli cila fisano ukulingana ne cipimo casuminishiwa no kupeela kuli shimapepo. Shimapepo ali nokumutuulilako sukusuku ngo mutuulo wakufuta pa fyabubifi, ninshi uyu muntu akelelwa.
“Nga cakuti umuntu abifya no kucita ifyo Yawe ashifwaya mu mafunde yakwe, nangufye acitile mukukanaishiba, nalyo line ninshi ali no mulandu kabili ali nokukandwa. 
Ali nokuleta kuli shimapepo sukusuku wa pa mukuni wakwe, uwabula akalema, uwamutengo uwalingango mutuulo wakufuta pa fyabubifi. Iyi e nshila shimapepo ali nokumufutilako pa cilubo acitile mukukanaishiba, ninshi uyu muntu akelelwa.
“Uyu e mutuulo wakufuta pa fyabubifi pantu uyu muntu aliba no mulandu pakucita icilubo kuli Yawe.”
Empty verse
Empty verse
Empty verse
Empty verse
Empty verse
Empty verse
Empty verse
 Kabili Yawe asosele kuli Mose ati, 
“Umuntu nga abifya mukukanaba uwacishinka kuli Yawe kufyo acenjesha umunankwe pa fintu asekesheko nangu ukumusungilako nangu ukumwibila, nangu amubepa. 
Nangu ngo muntu umo atola icintu icilubile nomba akaana ati teutolele, nangu alapa umulapo wabufi, nangu acita ifyabubifi ifyo abantu bengacita, 
nangu abifya muli uyu musango uwa bucenjeshi, alingile ukubwesha ifi fintu aibile nangu asendele mu bucenjeshi nangufye ni filya fine umunankwe asekesheko, na filya fine atolele, 
elyo na conse ico alapilepo umulapo wabufi. Fyonse ifyo asendele alingile ukubwesha no kulundapo cimo pali cila fisano no kubwesesha ku mwine pa bushiku bumo bwine ali nokutuula umutuulo wakufuta pa fyabubifi. 
Nge cifuta mulandu alete kuli shimapepo, emukutila kuli Yawe, umutuulo wakufuta pa bubifi, ukufuma pa mukuni wakwe, sukusuku uwabula akalema, uwa mutengo uwalinga. 
Na muli iyi nshila, shimapepo ali nokufutilako uyu muntu kuli Yawe ninshi lyena akabelelwa uluse pa fintu fyonse acita ifyalenga abe no mulandu.”
Kabili Yawe asosele kuli Mose ati, 
“Eba Aroni na bana bakwe abaume ifyebo ifi, pakuti efyo balekonka ilyo lyonse baleka ilambo lyakoca. Ilambo lyakoca lili nokubafye pa bulambo ubushiku bonse pa cininkwa ca mulilo mpaka bwaca. 
Elyo Shimapepo ali nokufwala umwingila wa nsalu iyatelela elyo na kaputula wa nsalu iyatelela mukati ka mwingila no kukusa imito ye lambo lyakoca ilipiile ku bulambo no kuibika mu mbali ya bulambo. 
Elyo ali nokufuula ifi fyakufwala no kufwala fimbi pakutwala imito kunse ya nkambi ku ncende iyasangululwa. 
Umulilo wa pa bulambo uli nokulaaka lyonse, taufwile kushima iyoo. Ulucelo lyonse shimapepo ali nokubikapo inkuni no kupekanya ilambo lyakoca pa mulilo no kocapo amafuta ya mutuulo wakwampana. 
Umulilo wena ufwile ukulayaka lyonse pa bulambo, taufwile kushima iyoo.
“Aya nayo e mafunde yakukonka pakutuula umutuulo wa cabunga. Bamwana Aroni abaume, ebakulaleta uyu mutuulo ku cinso cakwa Yawe kuntanshi ya bulambo. 
Elyo Shimapepo ali nokubuulapo ulupi lwa bunga bwa ŋanu ubwapeleka bwino na mafutamo, pamo pene ne cinyamuti ca fulankinisenshi icanunka ubusaka conse, pamo pene no kufyocela pamo pa bulambo nge cipande ca cibukisho ica cena cisuma icisekesha Yawe. 
Ifyashalapo, Aroni na bana bakwe abaume bali nokulya, lelo bafwile ukulya umwabula intutumushi mu ncende yamushilo. Bafwile ukuliila mu lubansa lwe Tenti Lyakukumaninamo. 
Pakupanga umukate tabafwile ukubikamo intutumushi. Nabapeela ifi ifya pa mituulo yandi iya cakoca cibe cabo. Ifi filyo, ala, fyamushilo nganshi pamo ngo mutuulo wakwelelwa pa bubifi elyo no mutuulo wakufuta pa fyabubifi. 
Umwaume onse uwa mu lupwa lwakwa Aroni ali nokulyako. Ici e cipande cakwe pa mutuulo kuli Yawe uwa cakoca icili nokutwalilila ku nkulo shonse. Na conse icili nokukumyako, cili nokuba icamushilo.”
Kabili Yawe asosele kuli Mose ati, 
“Uyu e mutuulo Aroni na bana bakwe abaume bafwile ukutuula kuli Yawe pa bushiku bwakusubwa. Bali nokulatuula icapekumi cimo ca cipimo ca efa ca bunga bwa ŋanu ubwapeleka bwino pamo ngo mutuulo wa cabunga uo batuula lyonse. Bali nokubwakanya pakati no kutuula bumo ulucelo, na bumbi nabo icungulo. 
Bali nokusankanya ubunga na mafuta pakukandawila no koca pelata lyakocelapo no kutuula ngo mutuulo wa cabunga uwa cena cisuma icisekesha Yawe. 
Umwana mwaume onse uwakwa Aroni uuli nokupyana nga shimapepo uwasubwa, euli nokupekanya uyu mutuulo kuli Yawe lyonsefye. Onsefye umutuulo, wakocela Yawe epela. 
Umutuulo wa cabunga onse uo shimapepo atuula, ulingile ukuocafye umupwilapo. Tecakwesha ukulyako.”
“Aya e mafunde yakukonka pakutuula umutuulo wakufuta pa fyabubifi, icili icamushilo nganshi. 
Umutuulo wakufuta pa fyabubifi uli nokwipaiwa pa ncende iyo bepailapo ilambo lyakoca. Elyo umulopa wena bali nokuukana mu mbali shonse isha bulambo. 
Yonse amafuta yali nokutuulwa, aya ku mucila na yatabilila ku fya munda, 
imfyo shonse shibili na mafuta yabako mupepi no musana na fyonse ifyalambatila ku libu, fyonse fili nokufumishiwa pamo pene ne mfyo. 
Shimapepo ali nokocela fyonse pa bulambo ngo mutuulo wacakoca kuli Yawe. Uyu e mutuulo wakufuta pa fyabubifi. 
Umwaume onse uwa muli bashimapepo euli nokulyako uyu mutuulo. Lelo bali nokuuliila mu ncende imo iyamushilo, pantu uyu mutuulo wamushilo nganshi.
“Ifunde limo line e lyakukonka pa mutuulo wakwelelwa pa bubifi elyo no mutuulo wakufuta pa fyabubifi. Umutuulo washalapo pakubafutilako wakwa shimapepo. 
Umukupo uushele ku nama ye lambo lyakoca ilya uuli onse, uli nokuba wakwa shimapepo wine. 
Umutuulo onse uwa cabunga uo baoca mwibuku nangu basalula pali pani, nangu baocela pelata lyakocelapo, fyonse fyakwa shimapepo uulebomba ku bulambo. 
Kabili umutuulo wa cabunga onse uwasakaniwamo na mafuta, nangu wauma, fyonse fya bana baume bakwa Aroni cila umo ukulingana ngo munankwe.”
“Aya e mafunde yakukonka pakutuula umutuulo wakwampana uo umuntu onse ali nokutuula kuli Yawe.
“Umuntu nga atuula umutuulo wakulanga ukutotela, afwile atuulila capamo ne mituulo yakutotela iya mikate umwabula intutumushi lelo utwashingwako na mafuta, kabili ne mikate iyapapatala umwakandawilwa na mafuta, kabili ne mikate iyapangwa no bunga bwa ŋanu ubwapeleka bwino umwasanshiwafye na mafuta. 
Ukukonka pa mutuulo wakwampana uwakutotela, ali nokulundapo umutuulo wa mikate iyatutumuka. 
Ali nokutuulapo cila umo ngo musangulo kuli Yawe. Uyu musangulo wakwa shimapepo uukana umulopa wa mituulo yakwampana ku bulambo. 
Inama ya mutuulo wakwampana kabili iyakutotela, ifwile ukuliwa mu bushiku bwine ubo ipeelelwepo ngo mutuulo we lambo. Tafwile kushako nelyo kamo mpaka ukufika ulucelo.
“Nga cakuti umutuulo we lambo lya muntu wa cilayo nangu wakuitemenwafye, ninshi uyo mutuulo we lambo ufwile ukuliwafye ubo bwine bushiku wapeelelwapo. Lelo nga cakuti pashala fimo, kuti fyaliwa ubushiku bwakonkapo. 
Umunofu wa nama nga washalako ku mutuulo mu bushiku bwalenga shitatu, wakocafye. 
Nga cakuti uyu mutuulo wakwampana waliwa mu bushiku bwalenga shitatu, umutuulo wa muntu uyu teti Yawe aupokelele. Elyo tawakapendelwe ukuba ku mulingo wakwe, lelo untu wakowela, no muntu uukalyako akakandwa.
“Umunofu wa nama onse uwakumya ku cintu icakowela, tewakwesha ukulya, wena wakocafye. Lelo inama imbi umuntu onse uwasangululwa wena kuti alyako iyo inama. 
Nga cakuti umuntu uushasangululwa alyako ku nama ya mutuulo wakwampana uwakwa Yawe, uyo muntu wakutamfyafye mu mushobo wa bantu bakwe. 
Kabili umuntu onse uwakumya ku cintu icili conse icakowela ica muntu nangu inama iyakowela nangufye icintu icili conse icakowela, nomba aisa lyako inama ya mutuulo wakwampana uwakwa Yawe, ninshi uyu muntu wakutamfyafye mu mushobo wa bantu bakwe.”
Kabili Yawe asosele kuli Mose ati, 
“Eba abena Israeli utile, ‘Imwe mwilalya conse ica mafuta ya nama ya ŋombe, impaanga nangufye ya mbushi. 
Kabili tecakwesha ukulya mafuta ya nama yonsefye iyaifwila, nangufye iyaikatwa ku finama fya mpanga, lelo kuti yabomfeshiwa ku milimo imbi. 
Umuntu onse uwalya amafuta ya nama iyo batuulile kuli Yawe iya cakoca, wakutamfyafye mu mushobo wa bantu bakwe. 
Konsefye uko mukekala, tecakwesha ukulalya umulopa wa cuni icili conse nangufye uwa nama iyili yonse. 
Umuntu onse uwalya umulopa, uyu wena wakutamfyafye mu mushobo wa bantu bakwe.’”
Kabili Yawe asosele kuli Mose ati, 
“Eba abena Israeli utile, ‘Uyo onse uuletuula umutuulo wakwampana kuli Yawe, alingile ukuleta iciputulwa ca nama ye lambo kuli Yawe. 
Alingile ukuiletelafye umwine uyu mutuulo wa cakoca kuli Yawe. Ali nokuleta ifyamafuta pamo ne cisao elyo atambike icisao kuli Yawe ngo mutuulo wa cakutambika. 
Shimapepo ali nokoca amafuta pa bulambo, lelo icisao cena cakwa Aroni na bana bakwe abaume. 
Ku mutuulo we lambo lyakwampana, umwendo wa ku kulyo uli nokupeelwa kuli shimapepo ngo musangulo. 
Mwana Aroni umwaume uwatuula umulopa na mafuta nge fya mutuulo wakwampana, afwile apeelwa umwendo wa ku kulyo nge cipande cakwe. 
Ukufuma ku mutuulo wakwampana wa bena Israeli, nabuulako inama ya cisao icitambikwe, no mwendo uupeelwe no kufipeela kuli Aroni shimapepo na bana baume bakwe nge fipande fyabo ifya nshiku shonse ukufuma ku mutuulo wa bena Israeli.’
“Ici cili cipande ca mutuulo wa cakoca icipeelwa kuli Yawe ico Aroni na bana bakwe abaume bapeelwe mu bushiku bapalamikwemo mukutumika Yawe nga bashimapepo. 
Pa bushiku basubilwe, Yawe akonkomeshe ukuti abena Israeli babapeele ifi nge fipande fyabo ukulingana nomo inkulo sha bantu ba mu Israeli shili nokukonkanina.”
Kanshi aya, e mafunde yakukonka ilyo ilambo lyakoca liletuulwa, na pa mutuulo wa cabunga, na pa mutuulo wakwelelwa pa bubifi, na pa mutuulo wakufuta pa fyabubifi, na pa mutuulo wa pakusubwa bushimapepo elyo na pa mutuulo wakwampana. 
Yawe ewapeele Mose aya mafunde pa lupili lwa Sinai, pa bushiku akonkomeshe abena Israeli ukulatuula umutuulo kuli Yawe mu matololo ya Sinai.
Yawe asosele kuli Mose ati, 
“Leta Aroni na bana bakwe abaume, ifyakufwala fya bashimapepo, amafuta yakusuba, iciponti ica mutuulo wakwelelwa pa bubifi, basukusuku babili elyo no museke umo uwa mikate iyishatutumuka. 
Kabili ulonganike ulukuta lonse pa mwinshi wa mpongolo kwi Tenti Lyakukumaninamo.”
Awe Mose acitilafye umo Yawe amukonkomeshe, ne bumba lya bantu balongene pa mwinshi we Tenti Lyakukumaninamo, 
Mose alaeba ulukuta ati, “Ifi efyo Yawe ankonkomeshe ukucita.”
Elyo Mose apalamika Aroni na bana bakwe abaume kuntanshi no kubasamba na menshi. 
Mose afwika Aroni ilaya, amukaka ilamba mu musana. Amufwika umwingila, elyo amufwika ne cakufwala ca pa mulu wa mwingila ica efodi, acikakila mu musana no mushipi uwapikulwa busaka busaka. 
Amufwika na tumba pa cifuba, abikamo no tumabwe, Urimu na Tumimu. 
Akaka ne nsalu ku mutwe wakwa Aroni, akakilapo na kalilata ka golide wine wine akamushilo pamo ngefyo Yawe amukonkomeshe.
Elyo Mose abuula amafuta yakusuba no kusuba Itenti lyakwa Lesa ne fipe fyonse ifyalimo pakuti fibe ifyamushilo. 
Kabili akana amafuta yamo ku bulambo imiku cine lubali, asuba amafuta ku bulambo pamo pene na ku fibombelo fyonse na ku musambilo neco bakatekapo, epakulenga fibe fyamushilo. 
Epakubuula amafuta yakusuba no kwitulwila pa mutwe wakwa Aroni no kumusuba pakuti abe uwamushilo. 
Elyo Mose apalamike bamwana Aroni abaume, abafwika imingila, abakaka na malamba mu misana, abapomba insalu ku mitwe, pamo ngefyo Yawe amukonkomeshe.
Kabili Mose aleta iciponti ngo mutuulo wakwelelwa pa fyabubifi. Elyo Aroni na bana bakwe abaume batambalika amaboko yabo pa mutwe wa ciponti ca ŋombe. 
Elyo Mose nao aipaya iciponti ca ŋombe, abuulapo no mulopa elyo atumpa umunwe wakwe mu mulopa, aushinga na ku nsengo sha pa bulambo pa kusangulula ubulambo. Umulopa washala aupongolwela mwisamba lya bulambo. Ifi efyo Mose asangulwile ubulambo pakufutilako pa bubifi. 
Mose kabili abuula amafuta yonse ayatabilila ifya munda na fyonse ifyalambatila ku libu lya ciponti, ne mfyo shonse shibili na mafuta yabako, no kufyocela pamo pa bulambo. 
Abuula fyonse ifyashala, impapa, iminofu ne fya mu mala fine, aya fyocela kunse ya nkambi, pamo ngefyo Yawe amukonkomeshe.
Kabili apalamika sukusuku uwe lambo lya cakoca, nao Aroni na bana abaume batambalikilapo amaboko pa mutwe wakwa sukusuku. 
Nao Mose epakwipaya uyu sukusuku no kukana umulopa mu mbali shonse isha bulambo. 
Aputaula inama fipimfya fipimfya, no koca umutwe, ifipimfya fyonse pamo na mafuta. 
Asamfya ifya munda ne myendo na menshi no kocela sukusuku onse pa bulambo nge lambo lyakoca, ilya cena cisuma icakusekesha ngo mutuulo wa cakoca kuli Yawe, pamo ngefyo Yawe akonkomeshe Mose.
Elyo kabili Mose abuula sukusuku wacibili, uyu wena ali mutuulo wa pakusubwa, na Aroni na bana bakwe abaume batambalikilapo amaboko yabo pa mutwe. 
Mose nao aipaya uyu sukusuku no kubuula umulopa umo, aushinga ku kalebelebe ka kutwi kwa ku kulyo kwakwa Aroni na ku cikumo ca ku kulyo, elyo na ku cikondo icikalamba ica lukasa lwa ku kulyo. 
Mose elyo apalamika abana baume bakwa Aroni, nabo bene abashinga umulopa ku tulebelebe twa matwi yabo aya ku kulyo, ku fikumo fyabo ifya ku kulyo na ku fikondo fikalamba ifya ku kulyo kwa makasa yabo. Kabili akana no mulopa uwashelepo mu mbali shonse isha bulambo. 
Abuula amafuta no mucila uwanona, elyo na mafuta yonsefye aya fya munda, fyonse ifyatabilila ku libu, imfyo shonse shibili na mafuta yabako elyo no mwendo wa ku kulyo. 
Ukufuma mu museke uwa mikate iyishatutumuka, uwali ku cinso cakwa Yawe, abuulamo umukate umo na kamukate kamo akasakanishiwamo amafuta elyo na kamukate akapapatala, afibika pa mafuta kabili pa mwendo wa ku kulyo uwakwa sukusuku. 
Mose abuula fyonse ifi, abika mu minwe yakwa Aroni na bana bakwe abaume nabo bakafimishe mumulu ngo mutuulo wa cakutambika kuli Yawe. 
Elyo Mose afipoka ukufuma ku maboko yabo no kufyocela fyonse pa bulambo pa mulu we lambo lyakoca ngo mutuulo wa cakoca kuli Yawe, umutuulo uwakusubwa uwa cena cisuma icimusekesha. 
Elyo kabili Mose abuula inama ya cisao, icipande cakwe kuli sukusuku, kabili aimisha mumulu ngo mutuulo wakutambika pa cinso cakwa Yawe pamo ngefyo Yawe akonkomeshe Mose.
Elyo kabili Mose abuula amafuta yakusuba no mulopa umo ukufuma pa bulambo, afikana pali Aroni ne fyakufwala fyakwe elyo na pa bana bakwe abaume na ku fyakufwala fyabo. Kanshi efyo Aroni ashishiwe pamo ne fyakufwala fyakwe na bana bakwe abaume ne fyakufwala fyabo.
Mose kabili epakweba Aroni na bana bakwe abaume ukuti, “Ipikileni inama pa mwinshi we Tenti Lyakukumaninamo no kuiliilafye palya pene ne mikate ukufuma mu museke wa mituulo iyipeelwa pakusubwa bushimapepo, pamo ngefyo nakonkomesha ukuti, ‘Aroni na bana bakwe abaume, efyo bafwile ukulya.’ 
Elyo inama no mukate ifyashalapo moce. 
Mwilafuma, pa mwinshi we Tenti Lyakukumaninamo pa nshiku cine lubali mpakafye inshiku sha kusubwa shenu shikapwe pantu ukusubwa kwenu kukapwa inshiku cine lubali. 
Icacitwa lelo, ni Yawe akonkomeshe pakumufutilako pa bubifi. 
Mufwilefye ukwikala pa mwinshi we Tenti Lyakukumaninamo, akasuba no bushiku pa nshiku cine lubali, no kukonka ifyo Yawe afwaya lyena tamwakafwe, pantu ifi efyo bankonkomeshe.” 
Awe Aroni na bana bakwe abaume bacitile fintu fyonse ngefyo Yawe akonkomeshe Mose.
Nomba pa bushiku bwalenga cine konse konse, Mose aita Aroni na bana bakwe abaume elyo na bakalamba ba bena Israeli. 
Mose asosa kuli Aroni ati, “Buula iciponti nge lambo lya pa bubifi bobe elyo na sukusuku nge lambo lyobe lyakoca, fyonse ifyabula akalema, no kutuula kuli Yawe. 
Elyo eba abena Israeli auti, ‘Buulenipo sawe umo ukuba umutuulo wakwelelwa pa bubifi, iciponti ca ŋombe no mwana wa mpaanga fyonse ifyakumanya umwaka umo umo ifyabula akalema fibe ifye lambo lyakoca. 
Kabili buulenipo cilume wa ŋombe na sukusuku ngo mutuulo wakwampana uwe lambo kuli Yawe, pamo no mutuulo wa cabunga uwasanshiwamo na mafuta. Pantu ilelo line, Yawe alemoneka kuli imwe.’”
Elyo baleta ifintu fyonse ifyo Mose akonkomeshe kuntanshi ye Tenti Lyakukumaninamo, no lukuta lonse lwapalama lwaiminina na ku cinso cakwa Yawe. 
Mose alabeba ati, “Ici eco Yawe ankonkomeshe ukuti mulecita, pakuti mumone ubucindami bwakwa Yawe.” 
Kabili Mose aeba Aroni ati, “Palama ku bulambo no kuleka umutuulo wakwelelwa pa bubifi bobe, pamo ne lambo lyakoca, pakuti ufute pa bubifi bobe nobwa bantu. Uleke ilambo lya pa bantu no kubafutilako ngefyo Yawe akonkomeshe.”
Awe Aroni apalama ku bulambo, aipaya ne ciponti ca ŋombe kukuba umutuulo wakwelelwa pa bubifi bwakwe. 
Abana bakwe abaume epakumuletela umulopa, nao atumpikamo umunwe wakwe, ashinga na ku nsengo sha bulambo. Onse umulopa washala, awitila mwisamba lya bulambo. 
Pa bulambo aocelapo na mafuta, imfyo shonse shibili na fyonse ifyatabilila ku libu. Fyonse ifi fyafumine pa mutuulo wakwelelwa pa bubifi ngefyo Yawe akonkomeshe Mose. 
Lelo inama yonse kumo kwine ne mpapa, fyena aya fyocela kunse ya nkambi.
Elyo kabili Aroni aipaya ne nama ya mutuulo we lambo lyakoca. Abana bakwe abaume bamutambika umulopa, nao aukanawila ku mbali shonse isha bulambo. 
Kabili batambika kuli ena icipimfya cimo cimo ice lambo lyakoca, ukubikapo ne camutwe no kufyocela fyonse pamo pa bulambo. 
Awe asamfya fyonse ifya munda ne myendo no kufyocela pa mulu we lambo lyakoca pa bulambo.
Aroni nomba aleta umutuulo wali nokuba uwa pa bantu. Abuula imbushi ukuba umutuulo wakwelelwa pa bubifi bwa bantu, aipaya, aituula ngo mutuulo wakwelelwa pa bubifi nga filya fine acicita pakubala. 
Kabili aleta inama ye lambo lyakoca no kutuula ukulingana ne nshila yakulilekelamo. 
Aletele kabili umutuulo wa cabunga, abuulapo ulupi lumo pa fya mutuulo wine, aocela pa bulambo ukulunda pelambo lyakoca ilya cila lucelo. 
Aipaya na cilume wa ŋombe elyo na sukusuku, atuulila na bantu ngo mutuulo wakwampana. Abana bakwe abaume bamupeela umulopa, nao aukanawila mu mbali shonse isha bulambo. 
Aroni abuula amafuta yakwa cilume wa ŋombe na sukusuku, imicila iyanona, ne fya mafuta ayalambatila ku fya munda ne mfyo shonse na fyonse ifyalambatila ku mabu. 
Ifi fyonse afibika pa mulu wa cisao elyo Aroni aocela amafuta pa bulambo. 
Elyo Aroni atambika icisao no mwendo wa ku kulyo kuli Yawe ngo mutuulo wa cakutambika kuli Yawe, ngefyo Mose akonkomeshe.
 Elyo nomba Aroni atambalika amaboko yakwe pa bantu no kubapaala. Panuma ya kutuula umutuulo wakwelelwa pa bubifi, ilambo lya cakoca elyo no mutuulo wakwampana, aikila na panshi. 
Elyo Mose na Aroni nomba baya ingila na mwi Tenti Lyakukumaninamo. Cilya bafumamo, bapaala abantu, no bucindami bwakwa Yawe bwamoneka ku bantu bonsefye. 
Awe apopene, kwafuma no mulilo ku cinso cakwa Yawe waoca ilambo pamo pene na mafuta ayali pa bulambo. Abantu bonse pakumona ifi, balapunda ne nsansa, bawa bonse panshi ubukupeme.
Bamwana Aroni abaume Nadabu na Abihu babuula cila muntu icifukilisho cakwe, babikamo umulilo, basanshamo no bubani, baya tuula umulilo uushasuminishiwa kuli Yawe ukupusana nefyo abakonkomeshe. 
Awe apopene, kwafuma no mulilo ku cinso cakwa Yawe waboca, bafwila na palya penefye pa cinso cakwa Yawe. 
Mose epakweba Aroni ati, “Umu emo Yawe aloseshe ilyo atile, ‘Muli abo abampalama, nkailanga uwamushilo, pa cinso ca bantu bonse nkaba nokucindikwa.’” Aroni aikalafye tondolo.
Elyo Mose aita Mishaeli na Elisafani, abana baume bakwa Usieli nalume wakwa Aroni no kubeba ati, “Iseni kuno sendeni imibili ya bafyala benu, muitwale kunse ya nkambi, ukutaluka ku ntanshi ya cifulo camushilo.” 
Nabo baisa no kusenda iyi mibili ya bafwa, ninshi icili mu mingila, baitwala na panse ya nkambi, pamo ngefyo Mose abebele. 
Kabili Mose aeba Aroni na bana bakwe abaume, Eleasa na Itama ati, “Tecakwesha ukulekelesha imishishi yenu mukukanasakula, kabili tecakwesha ukulepaula ifyakufwala fyenu. Nga efyo mwacita, ninshi muli nokufwa, na Yawe alefulilwa ulukuta lonse. Lelo indupwa shenu shonse ne ŋanda yonse ya bena Israeli, ebali nokuloosha abo Yawe ocele ku mulilo atumine. 
Imwe tecakwesha ukufuma pa mwinshi we Tenti Lyakukumaninamo, epali mwafwa, pantu amafuta yakusuba ayakwa Yawe mwasubwa mucili nayo.” Awe nabo bakonkafye ifyo Mose abeba.
Kabili Yawe aeba Aroni ati, 
“Iwe na bana bobe abaume tecakwesha ukunwa umwangashi nangufye conse icikola lyonse ilyo mwaingila mwi Tenti Lyakukumaninamo, nga mwacita ifyo mukafwa. Ici e cipope camuyayaya icili nokukonkwa umukakonkanina inkulo. 
Mufwile no kulalekanya ku fintu fyamushilo elyo ne fishili fyamushilo, pakati ka fintu ifishasangululwa elyo ne fyasangululwa. 
Kabili mufwile ukufunda abena Israeli amafundefye yonse ayo ine ne Yawe napeele ukupitila muli Mose.”
Mose aeba Aroni na bana bakwe abaume abashalapo, Eleasa na Itama, ati, “Buuleni umutuulo wa cabunga uwashalapo ku mutuulo wakwa Yawe uwa cakoca, mupekanye umwabula intutumushi no kuuliila pa mbali ya bulambo, pantu wena wamushilo nganshi. 
Muuliilefye mu ncende yamushilo pantu iwe na bana bobe abaume, e ciputulwa mwapeelwa ku fya mutuulo wakwa Yawe uwa cakoca. Ifi efyo Yawe ankonkomesha. 
Nomba iwe, abana bobe abaume na bana bobe abanakashi, kuti mwalyakofye icisao icitambikwe no mwendo ku fyamutuulo. Muleliilafye mu ncende iyasangululwa. Nafipeelwa kuli iwe na bana bobe bonse nge ciputulwa ca mutuulo wakwampana wa bena Israeli. 
Umwendo uwacituulwa ne cisao icacitambikwa, fifwile ukuletwa pamo na mafuta ya mutuulo wacakoca fitambikwe kuli Yawe ngo mutuulo wa cakutambika. Ici cili nokulacitika lyonse kukuba icakaniko cobe pamo na bana bobe, pamo ngefyo Yawe akonkomeshe Mose.”
Elyo kabili Mose aipusha palwa mbushi ya mutuulo wakwelelwa pa bubifi, awe asanga ukuti nabayoca kale. Epakufulilwa Eleasa na Itama, abana baume bakwa Aroni abashelepo, elyo aipusha ati, 
“Bushe cinshi mushililile umutuulo wakwelelwa pa bubifi mu cifulo camushilo? Ala uyu mutuulo wamushilo nganshi. Wapeelwe kuli imwe ukusendelako imilandu ya lukuta lwa bena Israeli ukubafutilako pa cinso cakwa Yawe. 
Apo umulopa wa ili lambo tautwelwe mukati ka cifulo camushilo, nga mwaciliilafye iyi mbushi mu cifulo camushilo, pamo ngefyo nakonkomesha.”
Lelo Aroni ayasuka Mose ati, “Wamona ilelo line abantu bacilekela Yawe umutuulo wakwelelwa pa bubifi bwabo elyo ne lambo lyakoca, kabili ifi fine efintu fincitikile ine. Nomba ine ndya umutuulo wakwelelwa pa bubifi ilelo, bushe Yawe nga acitemwa?” 
Ilyo Mose aumfwa ifi, camuwamina.
Yawe aeba Mose na Aroni ati, 
“Soseni ku bena Israeli mutile, ‘Pa nama shonse ishikala ku mulundu, isho mwingalya nishi. 
Mulelya inama ishapwililika ukupanduka ifibondo, elyo ishibukula ifyakulya.’
“Kuli inama shimo ishibukula nangu ishapanduka ifibondo isho mushilingile ukulalya. Ingamila nangu ibukula ifyakulya tayaba na fibondo ifyapanduka. Iyi yena, tayasangululwa kuli imwe, teti mulye. 
Imbi inama iyibukula ifyakulya, ni pati nao wine tapanduka ifibondo. Nayo teyakulya pantu intu yakowela. 
Kalulu nangu abukula ifyakulya tapanduka ifibondo, nao wine alikowela. 
Inkumba nangu yaba ne fibondo ifyapanduka, teyakulya intu yakowela pantu taibukula. 
Tamufwile ukulya ishi nama nangufye ukukumya ku fitumbi fyashiko, shena shintu shakowela.
“Pali fyonse ifikala mu menshi muli babemba ne mimana kuti mwalaya fyonse ifyakwata utulebelebe na mamba. 
Lelo conse icishili na tulebelebe nangu amamba ica mu menshi mu mimana nangu muli bemba, nangufye cintu conse icisenya icamweo muli fyonse ifya mu menshi, fyena ifi talukeniko. 
Kanshi apo mwakulataluka kuli ifi fintu, tecakwesha ukulyako umunofu wafiko, ne fitumbi fyafiko muletalukako. 
Icintu conse icisangwa mu menshi icamweo icishakwata tulebelebe na mamba cena mufwile ukutalukako.
“Kabili ifi e fyuni mufwile ukutalukako no kukanalya. Ifyakutalukako nifi: kapumpe, ikubi likalamba ne kubi ilyafiita, 
akapata makanga na bapungwa abali bonse 
na bamwankole ba misango yonse, 
imbuni, akambasa, isela ne nkoshi sha misango yonse, 
akapululu kanono, inondo, icipululu, 
swelelele, intitimushi, ikubi lyabuuta, 
icipansankola, inkoba isha misango misango na pupute elyo na kasusu.
“Kabili ifishishi fyonse ifipupuka no kwendela ku molu yane, fyena imwe muletalukako. 
Kwena eko fili fimo ifyakwata amapindo ifyendela ku molu yonse yane ifyo mwingalya. Ifi fyena fyalikwata amolu ya mpingu ayakutolokelako pa mushili. 
Muli ifi, ifyo mwakulalya mu misango yonse ni makanta, inyense na kapuma ne nshonkonono. 
Lelo utushishi tonse utwakwata na molu yane, imwe muletalukako.
“Eico na imwe mukaikowesha kuli ifi nga mwalaikatako. Uyo onse ukakumya ku fyafwa fyonse, nao akaba uwakowela ukufika ne cungulo. 
Kabili uyo onse uukasenda icafwa, afwile asamba insalu shakwe, kabili ali nokuba uwakowela ukufika ne nshita ya cungulo.
“Kabili inama shonse ishapanduka ifibondo ukwabula ukupwililika, nangu ishishibukula fyakulya, shintu shakowela kuli imwe. Eico uyo onse uwaikatakofye kuli yonse iyafwa, nao akaba uwakowela. 
Muli ishi nama shonse ishendela ku molu yane, isho ishendela ku fisansa, shena shintu shakowela kuli imwe. Eico uyo onse uwaikatakofye ku fitumbi akakowela ukufika ne nshita ya cungulo. 
Kabili uyo onse uwasenda ifitumbi fyashiko, afwile asamba insalu shakwe, nao akakowela ukufika ne nshita ya cungulo. Fyonse nafyo fine fintu fyakowela kuli imwe.
“Ku nama shonse ishenda pa mushili, isho ishakowela kuli imwe nishi: Imfuko, impuku, ne mbulo shonse mu misango yashiko, 
kolokombwa, insamba, mulinso, lufwinyemba. 
Kuli ifi fyonse ifikulika pa mushili, fyena fintu fyakowela. Uyo onse uwaikatako ku citumbi caciko, ali nokuba uwakowela ukufika ne nshita ya cungulo. 
Ilyo lyonse cimo pali ifi fyafwa caponena pa cintu cimo, ico umusango cibombelamo cibe cintu capangwa ku cikutulo, ku cimuti, insalu, ku mukupo, ico cipe mucibike mu menshi, ici cipe cintu cakowela ukufikafye ne nshita ya cungulo, elyo cilesangululwa. 
Lelo cimo pali ifi nga caponena ku cipe ce bumba, ninshi fyonse ifilimo nafyo fine fyakowela, ici cipe ce bumba cakutobafye. 
Icakulya conse icikwete amenshi ayafumine muli ico cipe ce bumba, naco cine cintu cakowela. Ne cakunwa cine icafumamo, naco cintu cakowela. 
Ponsefye apo ifitumbi fyaponena napo pene ninshi pakowela, pabe ni pebuku, na pamo ni pa nongo yakwipikapo. Fifwile ukufitoba fyonse, pantu fyasanguka ifyakowela, kabili nomba fyaba ifyakowela kuli imwe. 
Lelo kwena akamfukumfuku ka menshi nangu icishima ca menshi, fyena fintu fyasangululwa. Nomba uyo onse uwaikata ku fitumbi wena ninshi akowela. 
Nga cakuti icitumbi caponena pa mbuto shakubyala, shena shileshala ishasangululwa. 
Lelo nalyo line nga cakutila namwitilapo amenshi pa mbuto, elyo paponena icitumbi nalyo line kuli imwe, shintu shakowela.
“Inama imo pasho mulya nga yaifwila, uyo onse uwaikatako ku citumbi caiko wena ninshi akowela mpaka ukufika ne cungulo. 
Na uyo onse uwalyakofye ku nama iyaifwila, afwile asamba insalu shakwe kabili ali nokuba uwakowela mpaka inshita ya cungulo. Na uyo onse uwasenda icitumbi afwile ukusamba insalu shakwe, kabili ali nokuba uwakowela mpaka ne cungulo.
“Icintu conse icisenya pa mushili cena cakutalukako, tecakwesha ukulyako. 
Mwilalya ne cintu conse icikulika, nangufye cikulikila pefumo nangu icenda na molu yane nangu icakwatafye amolu ayengi, fyena fyakutalukako. 
Mwilaikowesha mwe bene kuli ifi fintu. Mwiilenga ukuba abakowela mwe bene kuli ifi fintu, nangu fyena ukumukowesha. 
Ine nine Yawe Lesa wenu. Eico kanshi isangululeni no kuba abamushilo, pantu ine ndi wamushilo. Kabili mwilaikowesha mwe bene ku cikulika conse pa mushili. 
Ine nine Yawe uwamufumya imwe mu Egupto no kuba Lesa wenu. Eico kanshi beni abamushilo pantu ine ndi wamushilo.
“Kanshi aya e mafunde yakukonka palwa nama, ifyuni ne fintu fyonse ifyabumi ifikala mu menshi ne fintu fyonse ifikulika pa mushili. 
Mulelekanya pa fintu ifyakowela ne fishili fyakowela, pa fintu ifyabumi ifyo muli nokulalya nefyo mushifwile ukulya.”
 Yawe aeba Mose ati, 
“Sosa ku bena Israeli auti, ‘Umwanakashi nga aba pa bukulu no kupapa umwana umwaume, ninshi aba uwakowela pa nshikufye cine lubali, nga filya fine ciba nga aba kumpepo. 
Na pa bushiku bwalenga cine konse konse, umwana ali nokusembululwa. 
Elyo umwanakashi ali nokupembela pa nshiku amakumi yatatu na shitatu (33), pakuti asangululwe no mulopa wakwe uwamishiwe. Talingile ukwikata ku cintu nelyo cimo icili icamushilo, nangufye kwingila mu cifulo camushilo mpakafye inshiku shakusangululwa shapwa. 
Lelo nga cakuti apapa umwana umwanakashi, lyena cili nokusendafye imilungu ibili umwanakashi alifye uwakowela, nga filya fine aba nga ali kumpepo. Elyo ali nokupembela pa nshiku amakumi mutanda na mutanda (66), pakuti asangululwe no mulopa wakwe uwamishiwe.’
“Inshiku shakwe ishakusanguluka nga shapwa isho apapilepo umwana umwaume nangu umwanakashi, alingile ukuleta kuli shimapepo pa mwinshi we Tenti Lyakukumaninamo umwana wa mpaanga uwa mwaka umo nge lambo lya cakoca, ukubikapo na kabondo ka nkunda nangu icipele ngo mutuulo wakwelelwa pa bubifi. 
Shimapepo ali nokumutuulilako kuli Yawe pakumufutilako, elyo lyena ali nokuba uwasanguluka kukufumishiwa kwa mulopa. Aya e mafunde ya pa mwanakashi onse uwapapa umwana umwaume nangu umwanakashi.
 “Nga cakuti umwanakashi uyu takwete umwana wa mpaanga, ninshi afwile ukuletafye utubondo twa nkunda tubili, nangu utwana twa fipele tubili, kamo ke lambo lya cakoca, kambi nako ka mutuulo wakwelelwa pa bubifi. Iyi e nshila shimapepo ali nokutuulilamo ilambo lyakufuta pa fyamukowesha, nao lyena akasangululwa.”
Yawe aeba Mose na Aroni ati, 
“Umuntu umo nga alafimba, nangu akwata utupumba twalamufuluma pa mubili, nangu pa nkanda yakwe palasebeka ifiletwala ku fibashi ifyambukila, afwile aletwa kuli shimapepo Aroni nangufye kuli umo uwa mu bana bakwe abaume, uuli ni shimapepo. 
Shimapepo ali nokupima icilonda bwino bwino kuli uyu muntu. Nga asanga no kumona ukuti amapipi ayali pa cilonda nayabuuta, ne cilonda nacipitilila mu nkanda, ninshi bulwele bwankanda ubwambukila. Shimapepo nga apwa ukupima bwino bwino uyu muntu, ali nokusosa ukuti uyu muntu nakowela. 
Nga cakuti pa nkanda apalesebeka pabuuta nomba icilonda tacipitilile mu nkanda, na mapipi nayo ayalipo tayalwike ayabuuta, shimapepo ali nokutalusha uyu muntu umulwele ku babiye pa nshikufye cine lubali. 
Shimapepo kabili panuma ya nshiku cine lubali, ali nokumupima bwino bwino. Nga asanga ukuti ifilonda fya uyu muntu filifye umo fyabela, kabili tafilundulukile mu nkanda yakwe, ali nokumusunga ifi fine pa nshiku na shimbi cine lubali. 
Elyo kabili panuma ya nshiku na shimbi cine lubali, shimapepo ali nokumupima uyu muntu. Lelo nga asanga nalyo line ubulwele tabulundulwike nabucepa, lyena shimapepo ali nokusosa ukuti alifye bwino, takowela, tupumbafye twamufulwime. Uyu muntu afwile asamba ifyakufwala fyakwe, ninshi asangululwa. 
Nomba panuma yakwa shimapepo ilyo amweba ati nasangululwa, utupumba twafulwime twalalunduluka, afwile kabili aya kuli shimapepo. 
Shimapepo ali nokumupima bwino bwino nakabili. Nga cakuti asanga ubulwele nabulunduluka mu nkanda, shimapepo ali nokusosa ukuti uyu muntu nakowela. Ubulwele bwakwe bulambukila.
“Ngo muntu umo alwala ubulwele ubwambukila ubwankanda, ali nokutwalwa kuli shimapepo. 
Shimapepo nao ali nokumupima bwino bwino. Nga asanga ukuti pa nkanda apafimbile napabuuta elyo na mapipi nayo nayabuuta, no kumona ukuti pali icilonda apafimbile, 
awe ubu bulwele bwankanda ubushiputuka, na shimapepo ali nokusosa ukuti uyu muntu nakowela. Kabili talingile no kumusunga eka pa nshiku shakulolela iyoo, pantu ninshi wena alikowela nakale.
“Nga cakuti ubulwele bwakumana umubili onse, ukutendekela ku makasa ukufika na ku mutwe, shimapepo ali nokuya no kumuceceta nakabili. 
Nga asanga ukuti cine cine ubulwele nabukumana umubili onse, ninshi shimapepo ali nokusosa ukuti uyu muntu nasanguluka apo ubulwele tabuli bwa lwambu. Pa mulandu wakuti inkanda ya mubili wakwe onse nayaluka iyabuuta, kanshi nomba uyu muntu untu asanguluka. 
Nomba ilyo lyonse icilonda icipya capuka pa mubili wakwe, uyu muntu aba uwakowela. 
Kabili ilyo lyonse shimapepo amona ici cilonda icipya icamupuka, ali nokusosa ukuti uyu muntu nakowela. Pantu icilonda akwata camukowesha, kabili bulwele ubwambukila. 
Lelo ici cilonda icibishi nga cayaluka icabuuta, uyu muntu afwile aya kuli shimapepo kabili. 
Elyo shimapepo ali nokumuceceta bwino bwino. Nga amona icilonda cine cine cili icabuutuluka, shimapepo ali nokusosa ukuti uyu muntu nasanguluka. Tali nomba uwakowela iyoo.
“Nga cakuti umuntu umo icipute capuka pa mubili wakwe no kupola capola, 
elyo apo pene apali icipute pafimba, no kubuutuluka pabuutuluka, nangu pakashikila no kubuuta paba no tupumba, uyu muntu ali nokuya kuli shimapepo. 
Shimapepo nao ali nokumuceceta. Nga asanga ukuti ubulwele bwalingila kale mu mubili no bupipi nabubuutuluka, shimapepo ali nokusosa ukuti uyu muntu nakowela. Ubulwele ubwa lwambu ubo akwete bufuminefye pantu pali icipute. 
Lelo nga cakuti ilyo shimapepo amuceceta, asanga tapali ubupipi ubwabuuta, kabili icilonda tacili icakashika lelo naceluka, lyena shimapepo ali nokumusunga eka mu cifulo pa nshiku cine lubali. 
Nomba nga cakuti ubulwele bwalalundulukilakofye, lyena shimapepo ali nokusosa ukuti uyu muntu nakowela. Ubulwele bwakwe bwa lwambu. 
Icilonda nga tacilundulwike no kukumana monse monse mu mubili, awe ninshi cibalafye ca cipute, na shimapepo ali nokusosa ukuti uyu muntu nasanguluka.
“Nga cakuti umuntu umo apya umulilo, elyo apo apya pakashikila no kubuutulukila, nangu pabuutuluka no kutukuma, 
shimapepo ali nokuceceta uyu muntu. Nga asanga ukuti amapipi yalipo nayabuuta, kabili napatobonkela, lyena ninshi bulwele ubwambukila ebufumine apo acipya. Shimapepo ali nokusosa ukuti uyu muntu nakowela. Ubulwele akwete bwankanda ubwambukila. 
Nomba amapipi ayalipo nga tayali ayabuuta no kutobonkela nako tapatobonkele ne cilonda naco naceluka, lyena shimapepo ali nokusunga uyu muntu eka mu cifulo pa nshiku cine lubali. 
Panuma ya nshiku cine lubali, shimapepo ali nokuceceta uyu muntu. Nga amona ukuti ubulwele bwakwe bulesalangana mu mubili onse, shimapepo ali nokusosa ukuti uyu muntu nakowela. Ubulwele bwakwe ubu ubwankanda, bwa lwambu. 
Lelo, kwena icilonda nga cilifye umo cabela, no bulwele tabulundulwike lelo cabako bwino, kabili apacipya tapafimbile, lyena shimapepo ali nokusosa ukuti uyu muntu nasanguluka. Ico akwete, cibalafye ca cilonda icakupya ku mulilo.
“Nga cakuti umwaume nangu umwanakashi ali ne cilonda mu mutwe, nangu ku kalefulefu, 
shimapepo ali nokuceceta ici cilonda. Nga camoneka ukuti apo apali ici cilonda napatobonkela, elyo no bupipi nabo buli ubwa mutuntula kabili ubwaswaluluka, shimapepo ali nokusosa ukuti uyu muntu nakowela. Ici ciseseya, kabili ca bulwele ubwambukila ubwa ku mutwe na ku kalefulefu. 
Lelo shimapepo ali nokuceceta ici cilonda, nga amona ifyo tacitobonkele no bupipi bwafiita tacikwete, lyena shimapepo ali nokubika uyu mulwele eka pa nshiku cine lubali. 
Na pa bushiku bwalenga cine lubali nga bwafika, shimapepo kabili ali nokuceceta ici cilonda. Nga ici ciseseya tacilundulwike no bupipi nabo tabusangwike ubwa mutuntula no kutobonkela nga tacitobonkele, 
uyu mulwele ninshi bali nokumubeya umushishifye onse ukushinguluka icilonda ukushafye pa cilonda peka. Elyo shimapepo ali nokusunga uyu mulwele eka pa nshiku na shimbi cine lubali. 
Kabili ishi nshiku nga shapwa, ali nokuceceta no kumona bwino bwino ici cilonda ifyo cili. Nga tacilundulwike no kutobonkela, lyena shimapepo ali nokusosa ukuti uyu mulwele nasanguluka. Kabili alingile nokusamba insalu shakwe no kusangululwa ninshi asanguluka. 
Nomba nga cakuti icilonda calunduluka ilyo naebwa kale ati, nasangululwa, 
ninshi shimapepo ali nokumuceceta nakabili. Icilonda nga cakuti calilundulukako, shimapepo tali nakubika amano kukumona imishishi ya mutuntula. Uyu muntu alikowelafye. 
Nga cakuti nalimo shimapepo amona ifyo icilonda tacilundulwike cilifye umo cabela, elyo no mushishi uwafiita naumenapo, ninshi icilonda nacipola. Nao wine umulwele ninshi asanguluka, elyo shimapepo ali nokusosa ukuti nomba uyu muntu nasanguluka.
“Ngo mwaume napamo umwanakashi akwata ubulwele bwa cisongo pa mubili wakwe, 
shimapepo alingile ukumuceceta bwino bwino. Nga amona ukuti ifibala fili eyefilyako mukubuutulukila, ubu bulwele ninshi tabulaba na busanso, tupumbafye etulemutumba pa mubili. Uyu muntu, untu wasangululwa.
“Ngo muntu umushishi wapwa ukunukuka ukushinguluka umutwe wakwe, ashala ne pala, ninshi untu wasangululwa. 
Nga cakuti umushishi waseseka lwa ku mpumi eko ili ipala lyabelafye, nalyo line ninshi untu wasangululwa. 
Lelo nga cakuti uyu umuntu pepala palemoneka icilonda icakashikila no kubuutuluka nangu ni pa mpumi pene, awe ninshi ali no bulwele ubwa lwambu ubwa fibashi. 
Shimapepo ali nokumuceceta uyu muntu. Kabili nga amona ukuti icilonda icifimbile mu mutwe wakwe nangu pa mpumi cili icakashikila no kubuutuluka nga ca bulwele bwambukila ubwankanda, 
uyu muntu mulwele, kabili untu wakowela. Shimapepo ali nokusosa ukuti uyu muntu nakowela, pantu mu mutwe wakwe muli ifilonda.
“Umuntu uulwele ubu bulwele ubwambukila wena ali nokufwalafye insalu ishalepauka. Imishishi yakwe mu mutwe taili nakusakulwa, ali nokufimba pa kanwa no kulapunda ati, ‘Uushasangululwa! Uushasangululwa!’ 
Uyu muntu ali nokuba uushasangululwa mpakafye apo ubulwele bwakwe bukapolela. Kabili ali nokwikalafye ku nse ya nkambi.”
“Nga cakuti insalu isho umulwele afwala shili ishakowela no kufufuma, nangu shibe sha butonge, nangu shibe ishatelela, 
yonse insalu iyapikulwa nangu ibe iyabilwa no kutelela bwino nangufye ya butonge, yonse impapa iyanyukwa bwino, nangufye icili conse icapangilwa ne mpapa, 
nga cakuti icisemba mu fyakufwala, nangufye ni mpapa, nangufye icapikulwa, nangufye icabilwa bwino no kutelela, nangufye conse icapangilwa ne mpapa, icili icakatapa katapa nangu ukukashikila, ala ninshi ubulwele ubu bwankanda, bulingile ukulanga shimapepo. 
Shimapepo ali nokuceceta no kumona ifyo cifufwime no kucifumya pa fibiye ukucibika ceka pa nshiku cine lubali. 
Ubushiku bwa cine lubali nga bwafika, ali nokuciceceta, nga amona ukuti ukufufuma kucili kuletwalilila ku fyakufwala, nangu ku capikulwa no kubilwa bwino, icampapa, nangufye icibomfeshiwa mu nshila shimbi, awe ici cintu cena bonaushi bwa kufufuma kwa bulwele bwambukila. Ici cipe cena cintu cakowela. 
Kanshi shimapepo afwile ukucocafye ici cakufwala, nangufye conse icapikulwa no kubilwa bwino, conse ica butonge icatelela, ica mpapa yanyukwa bwino, lelo caba icakowela pa mulandu wakufufuma, cena cifwilefye ukocewa.
“Nomba nga cakuti shimapepo aceceta ici cintu, asanga ukufufuma takupitilile ku fyakufwala, nangu ku cilifye conse icapikulwa no kubilwa nangu ni mpapa iyanyukwa, 
shimapepo ali nokupeela icipope cakuti ici cintu icakowela cifwile ukucapwa no kucisunga ceka pa nshiku cine lubali. 
Elyo panuma ya nshiku cine lubali, ali nokuciceceta. Nga asanga ukuti ukufufuma takwalwike mu mimonekele, nelyo tacipitilile mukufufuma, nalyo line cicili icakowela. Coceni no mulilo, nangufye ulubali lumo elufufwime nelyo cisempe ku lubali lubiye. 
Lelo nga ilyo shimapepo aceceta ici cintu, asanga ukuti ukufufuma takutwalilile panuma yakusamba ici cipe, lyena ali nokulepulapo ici citatilo pa cakufwala cakwe, nangu ni pa mpapa yanyukwa nangufye ni pa cintu conse icapikulwa no kubilwa bwino. 
Nomba nga cakuti ukufufuma kwa cakufwala kwayamba nakabili, nangu ni ku fyapikulwa bwino no kubilwa, nangu cipe ca mpapa iyanyukwa, elyo nafyo fine fyatampa ukutwalilila ukufufuma, awe fyonse fyakocafye mu mulilo. 
Icakufwala, insalu shapikulwa ne shabilwa bwino nangufye cipe ca mpapa iyanyukwa, ico bacapile no kufufuma nakupwa, nakabili fifwile ukubwekeshapo ukuficapa, lyena ninshi fyasangululwa.”
Kanshi aya e mafunde yakukonka pa mulandu wa fyakufwala nga fyalafufuma. Nangufye cibe cakufwala capikulwa na masako, nangu insalu iyatelela bwino bwino nga nafikwata ifisemba fyakufufuma nangu ku cipe conse icapangilwa ne mpapa iyanyukwa, fibe fintu fyasangululwa nangufye ifyakowela.
Yawe aeba Mose ati, 
“Aya e mafunde yakukonka umulwele walwala amalwele yankanda ayambukila ilyo lyonse aleleka umutuulo wakusangululwa kuli shimapepo. 
Eico, shimapepo ali nokuya kunse ya nkambi ukuli uyu mulwele no kumuceceta bwino bwino. Nga cakuti amona ukuti napolafye bwino bwino ku bulwele bwankanda ubwambukila, 
shimapepo ali nokukonkomesha umulwele uyu ukupeela ifyuni fibili ifyamweo ifishakowela, icimuti icalepesha ica keda na kasalu akaba no bushishi ubwakashikila, elyo no tumisambo twa hisopo. Ifi fyonse efyo umulwele afwile atuula pakuti asangululwe. 
Elyo shimapepo ali nokukonkomesha uyu uwikete ifyuni ukuti epaile cimo pa mbale ye bumba umuli amenshi ayasuma. 
Ali nokusenda ici coni icituntulu icishelepo, icimuti icalepesha ica keda, akasalu akakashikila no tumisambo twa hisopo no kufitumpika mu mulopa wa coni bacipaila pa menshi ayasuma. 
Elyo shimapepo akane umulopa pa muntu uyu uulesangululwa imiku cine lubali no kusosa ukuti uyu muntu nasangululwa ku bulwele bwankanda ubwambukila. Shimapepo epakuleka icuni icituntulu ukuti cileya mu mpanga. 
Umuntu uulesangululwa ali nokusamba ifyakufwala fyakwe, ali nokubeya umushishi no kowa, lyena ninshi asangululwa. Na panuma yakucita ifi fyonse, lyena ninshi kuti abwelela mu nkambi, lelo tali nakwingila mwi tenti lyakwe mpaka pa nshiku cine lubali. 
Pa bushiku bwalenga cine lubali, uyu muntu ali nokubeya umushishi nakabili. Umushishifye onse ku mutwe, umwefu, inkopyo ku menso shonse, elyo no bupipi umubilifye onse ali nokufibeya. Kabili ali nokucapa ifyakufwala fyakwe no kowa umubili onse, lyena ninshi aba uwasangululwa.
“Pa bushiku bwalenga cine konse konse, uyu muntu uwasangululwa ali nokuleta utwana twa mpaanga tubili utulume na kakota kamo aka mwaka umo utushaba na kalema. Afwile abikapo ne fyapekumi fitatu fya cipimo ca efa umo ifya bunga ubwapeleka bwino bwino ubwa ŋanu kabili ubwasanshiwamo na mafuta, ukuba umutuulo wa cabunga. Aya mafuta yafwile yaisula umusukupala umo. 
Shimapepo uusangile uyu muntu ukuti nasangululwa, ali nokutwala uyu muntu ne mituulo yakwe no kufituula kuli Yawe pa mwinshi we Tenti Lyakukumaninamo. 
Elyo shimapepo ali nokubuulapo akana ka mpaanga kamo akalume aka mutuulo wakufuta pa fyabubifi. Ali nokubikapo no musukupala umo uwa mafuta, elyo no kuya fituula kuli Yawe ngo mutuulo wa cakutambika. 
Shimapepo ali nokwipaila akana ka mpaanga pa ncende iyamushilo apo bepaila inama sha mutuulo wakwelelwa pa bubifi ne lambo lyakoca. Umutuulo wakufuta pa fyabubifi cimo nge fyaba umutuulo wakwelelwa pa bubifi, ifi fyonse fyakwa shimapepo. Kabili fintu ifyamushilo nganshi. 
Shimapepo ali nokubuulapo umulopa umo uwa kana ka mpaanga akali nokutuulwa ngo mutuulo wakufuta pa fyabubifi, ali nokushinga uyu muntu uuli nokusangululwa ku kalebelebe ka ku kutwi kwa ku kulyo. Kabili umbi nao aushinge ku cikumo cakwe ica ku kuboko kwa kulyo, elyo na ku cikondo cikalamba ica ku lukasa lwakwe ulwa ku kulyo. 
Kabili shimapepo ali nokubuulamo amafuta mu musukupala no kwitulwila pa lupi lwakwe ulwa ku kuboko kwa ku kuso. 
Elyo shimapepo atumpike umunwe wakwe uwa ku kulyo uyu wakonkapo icikumo mu mafuta ayali pa lupi. Umulopa uli ku munwe, aukane imiku cine lubali pa cinso cakwa Yawe. 
Kabili ali nokubuulapo amafuta yamo pa yashele pa lupi lwakwe no kuyashinga ku kalebelebe ka ku kutwi kwa ku kulyo ukwa uyu muntu uulesangululwa. Yambi amafuta ali nokuyashinga ku cikumo ca kuboko kwa ku kulyo, elyo na ku cikondo cikalamba ca lukasa lwa ku kulyo. Aya mafuta afwile ukubika pa mulu wa mulopa wa mutuulo wakufuta pa fyabubifi. 
Amafuta yonse ayashala pa lupi lwakwa shimapepo, yali nokubikwa pa mutwe wa muntu uulesangululwa. Ici ecilenga ukuwikishanya pakati ka muntu uulesangululwa na Yawe.
“Elyo kabili shimapepo ali nokuleka umutuulo wakwelelwa pa bubifi. Uyu mutuulo wakwimininako umuntu uyu uwakowela pakuti abe uwasangululwa ku fyamukowesha. Na panuma ya ifi, shimapepo ali nokwipaya inama ye lambo lyakoca, 
no kuyatuula pa bulambo, pamo pene no mutuulo wa cabunga, kukulenga uyu mulwele abe uwasangululwa.
“Nga cakuti uyu muntu mulanda, takwete ifi fyonse, ninshi alifye nokuleta akana ka mpaanga kamo akalume ngo mutuulo wakutambika pakufuta pa fyabubifi, eko ali nokutuula ilambo ilikankala kuli Yawe. Kabili uyu muntu, ali nokubikapo icapekumi cimo ca cipimo ca efa icabunga bwa ŋanu ubwapeleka bwino, kabili ubwasanshiwamo na mafuta no kutuula uyu mutuulo wa cabunga pamo no musukupala umo uwa mafuta, 
no twana twa fipele tubili nangu utubondo twa nkunda tubili ifyo engakwatapo, kamo ka mutuulo wakwelelwa pa bubifi, elyo kambi nako ke lambo lyakoca.
“Pa bushiku bwalenga cine konse konse uyu muntu alingile aleta ifi fyonse kuli shimapepo kukumusangulwilako pa mwinshi we Tenti Lyakukumaninamo ku cinso cakwa Yawe. 
Shimapepo ali nokubuula umwana wa mpaanga wa mutuulo wakufuta pa fyabubifi, pamo pene no musukupala wa mafuta, nokufimisha mumulu ngo mutuulo wa cakutambika kuli Yawe. 
Shimapepo ali nokwipaya akana ka mpaanga akakutuula umutuulo wakufuta pa fyabubifi no kubuulako umulopa umo no kuushinga ku kalebelebe ka ku kutwi kwa kulyo ukwa muntu uuli nokusangululwa. Kabili nao aushinge ku cikumo ca kuboko kwa ku kulyo elyo na ku cikondo cikalamba ca lukasa lwa ku kulyo. 
Elyo kabili abike amafuta mu lupi lwakwe ulwa ku kuso, 
elyo mukubomfya umunwe wakonkapo icikumo uwa ku kulyo, atumpike umunwe mu mafuta no kukana imiku cine lubali pa cinso cakwa Yawe. 
Amafuta yamo ayali mu lupi ali nokusuba umo mwine acisuba pakubala umulopa uwa mutuulo wakufuta pa fyabubifi, ku kalebelebe ka ku kutwi kwa ku kulyo ku muntu uulesangululwa, na ku cikumo ca ku kuboko kwa ku kulyo, elyo na ku cikondo cikalamba ca lukasa lwa ku kulyo. 
Amafuta yonse ayashala mu lupi, shimapepo ali nokuyabika pa mutwe wa muntu uulesangululwa pakumufutilako kuli Yawe. 
Elyo nomba shimapepo ali nokutuulapo akana kamo ka cipele, nangu akabondo ka nkunda, ngeto akwetepofye. 
Elyo ukulingana napo akwatile, kamo ngo mutuulo wakwelelwa pa bubifi, elyo kambi nako nge lambo lyakoca, pamo pene no mutuulo wa cabunga. Iyi e nshila shimapepo ali nokufutilako uulesangululwa pa cinso cakwa Yawe.” 
Kanshi aya e mafunde yakukonka ku muntu onse uwalwala ubulwele ubwambukila ubwankanda, nga takwete mutuulo wakuti bamusangulwilepo.
Yawe aeba Mose na Aroni ati, 
“Ilyo mukengila mu calo ca Kenani, ico ine nalamupeela ukuba icuma cenu, kabili nga nabika ukufufuma ukulunduluka mu mayanda yenu, 
umwine wa ŋanda iyi ali nokweba shimapepo ukuti, ‘Ine nimona ifilemoneka kwati kufufuma mu ŋanda yandi.’ 
Shimapepo ilyo talati aye kukumona ifyo iyi ŋanda ifufwime, ali nokukonkomesha ukuti bafumyemo ifipe ifili ifyafufuma muli iyi ŋanda, epali bafilumbula ukuba ifyakowela nga bafileka umo mwine. Eico na panuma ya ifi, shimapepo ali nokuya kuli iyi ŋanda nokumona ifyo ili. 
Ali nokumona bwino ifyo icibumba cifufwime. Nga amona icibumba cili icakatapa katapa nangu icakashikila umo citobonkele ukucila ifyo icibumba cili nokuba kunse, 
ninshi shimapepo ali nokufumina panse ya ŋanda, no kusha aisala ilya ŋanda pa nshiku cine lubali. 
Pa bushiku bwalenga cine lubali, shimapepo ali nokubwelelamo no kuya mona bwino bwino ifili iyi ŋanda. Nga amona ukufufuma nakulunduluka ku cibumba konse, 
ali nokubakonkomesha ukufumya amabwe yonse ayafufwime no kuyaposa kunse ya musumba uko baposa ifyakowela fyonse. 
Afwile ukumona ukuti icibumba conse ica mukati ka ŋanda capalwa, na fyonse ifimaloba ifyo bapalile, bafwile ukuya fiposa ku ncende uko baposako ifyakowela kunse ya musumba. 
Elyo bali nokubuula amabwe yambi no kuyapyanikishapo elintu bashingule cipya cipya icibumba.
“Nga cakuti ukufufuma takupwile muli iyi ŋanda panuma yakufumyako amabwe no kupala kwa cibumba elyo no kushingwililako iloba limbi, 
shimapepo ali nokuya mona elyo nga cakuti ukufufuma nakulunduluka mu ŋanda, ninshi kufufuma kwabonaushi. Iyi ŋanda naikowela. 
Iyi ŋanda ili nokuba yakubongololafye yonse, elyo amabwe yaiko, imbao elyo ne loba lyonse bamashileko iyi ŋanda bali nokufifumisha kunse ya musumba, no kuya fiposa ku ncende iyakowela. 
Kanshi umuntu onse uwaingila muli iyi ŋanda ilyo icili iyaisalwa, ali nokukowela mpakafye inshita ya cungulo. 
Kabili no muntu onse uwasendamamo nangufye ukulilamo ifyakulya, afwile ukuya capa ifyakufwala fyakwe.
“Lelo nga cakuti shimapepo ayamona iyi ŋanda ukuti ilifye bwino, ukufufuma takutwalilile panuma yakuishingula cipya cipya, ali nokusosa ukuti iyi ŋanda naisangululwa, pantu ukufufuma nakupwa. 
Pakusangulula iyi ŋanda shimapepo ali nokubuula ifyuni fibili, icimuti icalepesha ica keda, akasalu akakashikila elyo no tumisambo twa hisopo. 
Shimapepo ali nokwipaila icuni cimo pa nongo ye bumba umuli amenshi ayalengama. 
Elyo ali nokubuula ulukuni lwa keda, utumisambo twa hisopo, ubushishi bwakashika ce elyo ne cuni icili no mweo no kufitumpika mu mulopa wa cuni bacipaya na mu menshi ayalengama elyo nokukana ku ŋanda imiku cine lubali. 
Shimapepo ali nokusangulula iŋanda ku mulopa wa cuni, amenshi ayalengama, icuni icamweo, ulukuni lwa keda, utumisambo twa hisopo elyo no bushishi bwakashika ce. 
Panuma ya ifi fyonse shimapepo nomba ali nokuleka icuni icili icituntulu cileya mu mpanga. Na muli uyu musango, emo shimapepo ali nokufutilako iyi ŋanda, nayo ninshi yasangululwa.”
Kanshi aya e mafunde yakukonka palwa malwele ya nkanda ayambukila, ifiseseya, 
ukufufuma kwa nsalu nangu iŋanda, 
nangu ukulafimba, ifipumba pa mubili, nangu ukusebeka pa nkanda, 
pakulangilila ukuti icintu calisangululwa nangu cintu cakowela. Aya e mafunde palwa malwele ya nkanda ayambukila elyo no kufufuma.
Yawe aeba Mose na Aroni ati, 
“Ebeni abena Israeli no kutila kuli bena, ‘Umwaume onse nga ku mubili wakwe kulepompa, ninshi ukupompa kwakwe kuntu kwakowela. 
Umubili wakwe nangufye utwalilile ukupompa, nangufye wacilika nalyo line ninshi untu wakowela. Ifi efyo ukupompa kwa mubili wakwe kuli nokumulenga ukuba uwakowela.’
“Ubusanshi bonse ubo uyu muntu uulepompa asendamapo, nabo bwine buli nokuba ubwakowela, ne cipuna conse ico ekalapo naco cine cintu cakowela. 
Umuntu onse uwaikata ku busanshi bwakwe afwile acapa ifyakufwala fyakwe no kowa umubili onse na menshi, kabili ali nokuba uwakowela mpaka icungulo. 
Kabili uyo onse uwaikala apo uyu muntu uulepompa acikala, nao wine afwile acapa ifyakufwala fyakwe no kowa umubili onse na menshi, kabili ali nokuba uwakowela mpaka icungulo.
“Umuntu onse uwaikata kuli uyu muntu uo umubili wakwe ulepompa, afwile acapa ifyakufyala fyakwe no kowa umubili onse na menshi, kabili ali nokuba uwakowela mpaka icungulo. 
Nalimo nga cakuti umuntu uo umubili wakwe ulepompa asaka umuntu umo amate, uyu muntu asakile amate nga ali uwasangululwa, ninshi uyu muntu aba uwakowela. Afwilefye ukucapa ifyakufwala fyakwe no kowa umubili onse na menshi, kabili ali nokuba uwakowela mpakafye icungulo.
“Icintu conse ico uyu muntu uo umubili wakwe ulepompa aikalapo pa lwendo naco cine ninshi cakowela. 
Kabili uyo onse uwaikata kuli ico uyu muntu acikalapo, aba uwakowela mpaka icungulo. Elyo noyo onse uwasenda icintu conse ico acikalapo, afwile acapa ifyakufwala fyakwe no kowa umubili onse na menshi, kabili ali nokuba uwakowela mpaka icungulo.
“Uyo onse uo umuntu umubili wakwe ulepompa, nga aikata umuntu ukwabula ukusamba ku minwe yakwe na menshi, afwile ukucapa ifyakufwala fyakwe no kowa umubili onse na menshi, kabili ali nokuba uwakowela mpaka icungulo.
“Inongo ye bumba iyaikatwako no muntu uo umubili wakwe ulepompa, ifwile ukutobwa. Kabili icipe conse icapangilwa ne cimuti, cifwile ukucisamba bwino bwino.
“Nga cakuti uyu muntu uo umubili wakwe ulepompa apola, ali nokulolela pa nshiku cine lubali, epakusangululwa ku bulwele bwakwe. Lyena ali nokusamba ifyakufwala fyakwe no kowa umubili onse na menshi ayalepita, ninshi aba uwasangululwa. 
Na pa bushiku bwalenga cine konse konse, afwile abuula utupele tubili nangu utubondo twa nkunda no kwisa pa cinso cakwa Yawe, pa mwinshi we Tenti Lyakukumaninamo, no kufipeela kuli shimapepo. 
Shimapepo nao ali nokufituula ilambo, icuni cimo ukuba umutuulo wakwelelwa pa bubifi, cimbi naco ce lambo lyakoca. Iyi e nshila shimapepo ali nokufutilako uyu muntu kuli Yawe pa mulandu wa kupompa kwa mubili wakwe.
“Umuntu onse umwaume nga apemena panshi, afwile acapafye fyonse ifyakufwala na menshi, kabili ali nokuba uwakowela mpaka icungulo. 
Eico kanshi, icintu consefye ica nsalu nangu ica mpapa ico uyu muntu apemenepo, cifwile ukucapwa na menshi, kabili cili icakowela mpaka icungulo. 
Kabili nga cakuti umwaume nga asendama no mwanakashi, kabili apema no kupema, bonse babili bafwile ukusamba na menshi. Aba bantu ninshi baba abakowela mpaka icungulo.
“Umwanakashi nga aba kumpepo, ukukowela kwakwe kuli nokuba inshiku cine lubali, kabili noyo onse uwamwikatamo ali nokuba uwakowela mpaka icungulo.
“Icintu conse ico uyu mwanakashi alalapo ilyo acili kumpepo naco cine ninshi cakowela, kabili na conse icintu ico aikalapo, naco cine ninshi cakowela. 
Eico kanshi, uyo onse uwaikata ku busanshi bwakwe, acape ifyakufwala fyakwe no kowa umubili onse na menshi, kabili ali nokuba uwakowela mpaka icungulo. 
Noyo onse uwaikata ku cintu ico ekelepo, afwile acapa ifyakufwala fyakwe no kowa umubili onse na menshi, kabili ali nokuba uwakowela mpaka icungulo. 
Nangu cibefye busanshi nelyo icintu conse ico ekelepo, ilyo lyonse umbi umuntu aikatako, ninshi akowela mpakafye icungulo.
 “Eico kanshi, umwaume onse nga asendama nankwe ilyo acili kumpepo, nao wine ninshi aba uwakowela pa nshiku cine lubali. Ubusanshi bonse ubo asendamapo ninshi bwakowela.
“Umwanakashi nga alapompa pa nshiku ishingi pa nshita ashili kumpepo nangu ukupompa kwakwe kwapitilila ilyo aba kumpepo, ali nokuba uwakowela lintu atwalilila ukupompa, nga filya fine ciba lyonse ilyo aba kumpepo. 
Ubusanshi bonse asendamapo ilyo ukupompa kwatwalilila, ninshi buntu bwakowela nga filya fine ubusanshi bwakwe buba ilyo ali kumpepo. Na conse icintu aikalapo, ninshi cakowela nga filya fine ciba ilyo ali kumpepo. 
Umuntu onse uwaikata kuli ifi fintu, nao wine ninshi akowela. Afwile ukusamba ifyakufwala fyakwe no kowa umubili onse na menshi, kabili ali nokuba uwakowela mpaka icungulo.
“Ilyo uyu mwanakashi asanguluka, ukupompa kwapwa, ali nokulolela pa nshiku cine lubali. Panuma ya ifyo uyu mwanakashi ninshi aba uwasangululwa. 
Pa bushiku bwalenga cine konse konse, uyu mwanakashi ali nokubuula utupele tubili nangu utubondo twa nkunda tubili no kutwala kuli shimapepo pa mwinshi we Tenti Lyakukumaninamo. 
Shimapepo nao ali nokutuulapo kamo, ngo mutuulo wakwelelwa pa bubifi, kambi nako nge lambo lya cakoca. Na muli uyu musango emo shimapepo ali nokufutilako uyu mwanakashi kuli Yawe pa mulandu wa kukowela kwakwe palwa kupompa.
“Kanshi muli nokutalusha abena Israeli ku fintu ifingabalenga ukuba abakowela, epakuti tabafwilile mu kukowela kwabo pakukowesha Itenti lyandi ilyaba pakati kabo.”
Aya e mafunde yakukonka ku mwaume uo umubili wakwe ulepompa, onse uwakowela pakupemena panshi, 
ku mwanakashi uuli kumpepo, umwaume nangu umwanakashi uo umubili wakwe ulepompa na ku mwaume uwasendama no mwanakashi uwakowela.
Yawe aebele Mose panuma ya mfwa ya bana baume bakwa Aroni ilyo bapalamine ku cinso cakwa Yawe ati, 
“Eba munonko Aroni ukuti elaisa mu muputule wamushilo icine cine pa nshita iyo umwine alefwailapo ukwishila kunuma ya cisalu cacingako pa ntanshi ya Nkupiko apakufutilwapo ifyabubi iyaba pa mulu wa Mbokoshi ya Cipangano, limbi kuti afwa. Pantu ine nakulamonekela mwikumbi pa mulu wa Nkupiko ya Mbokoshi apakufutilwapo ifyabubifi.
“Ifi efyo Aroni afwile ukulaingila mu cifulo camushilo. Ali nokuleta iciponti ngo mutuulo wakwelelwa pa bubifi elyo na sukusuku nge lambo lya cakoca. 
Ali nokufwala umwingila wamushilo uwatelela na kaputula wa nsalu iyatelela mukati. Ali nokukaka ilamba lya nsalu iyatelela mu musana no kupomba insalu iyatelela ku mutwe. Fyonse ifi ifyakufwala, fyamushilo. Eico intanshi talafwala, alingile ukowa umubili onse na menshi. 
Kabili ku lukuta lwa bena Israeli kuli nokufuma imbushi ishilume shibili isha mutuulo wakwelelwa pa bubifi, elyo na sukusuku umo we lambo lya cakoca.
“Aroni nao ali nokutuula cilume wa ŋombe ngo mutuulo wakwelelwa pa bubifi, pakuifutila umwine na ba ŋanda yakwe. 
Eico kanshi, ali nokubuula imbushi shibili no kutuula kuli Yawe pa mwinshi we Tenti Lyakukumaninamo. 
Elyo apendule no kumona ifyo ishi mbushi shibili shili nokwakanishiwa. Ukupendula kumo kube kwakwa Yawe elyo kumbi nako kuli Asaseli. 
Aroni ali nokuleta imbushi iyo ukupendula kwawila kuli Yawe no kuileka ngo mutuulo wakwelelwa pa bubifi. 
Lelo imbushi iyo ukupendula kwawila kuli Asaseli, yena ali nokuileta iyituntulu ku cinso cakwa Yawe, mukufutilako pa fyabubifi no kuitamfisha mu matololo kuli Asaseli.
“Aroni ali nokuleka cilume wa ŋombe umutuulo wakwelelwa pa bubifi bwakwe mukuifutila kuli Yawe umwine pamo pene na ba ŋanda yakwe. Kabili ali nokwipaya uyu cilume wa ŋombe ngo mutuulo wakwelelwa pa bubifi. 
Ali nokubuula icifukilisho icaisulapo amalasha ya mulilo ukufuma pa bulambo pa cinso cakwa Yawe no bubani indupi shibili no kutwala kunuma ya cisalu icacingako umuputule wamushilo icine cine. 
Ali nokubika ububani pa mulilo ukuba icakusekesha Yawe. Elyo nomba icushi ca bubani cili nokufisa Inkupiko apakufutilwapo ifyabubifi iyili pa Mbokoshi ya Cipangano, epakuti tafwile. 
Aroni ali nokutumpika umunwe wakwe mu mulopa wakwa cilume wa ŋombe no kuukana pa Nkupiko ya Mbokoshi apakufutilwapo ifyabubifi. Elyo na umbi ali nokuukana imiku cine lubali pantanshi ya Nkupiko apakufutilwapo ifyabubifi.
 “Elyo lyena Aroni ali nokwipaya imbushi ngo mutuulo wakwelelwa pa bubifi bwa bantu no kutwala umulopa waiko kunuma ya cisalu icicingako Imbokoshi ya Cipangano, kabili umulopa wine uyu ali nokuubomfya filya fine acibomfya umulopa wakwa cilume wa ŋombe. Ali nokuukana ku Nkupiko ya Mbokoshi ya Cipangano elyo na kuntanshi kwine. 
Kanshi na mu nshila iyi, emo ali nokufutilako icifulo camushilo icine cine pa mulandu wa kukowela na bucisanguka bwa bena Israeli mu musango onse uo babifishamo. Aroni ali nokucita cimo cine na kwi Tenti Lyakukumaninamo ilyaba pakati ka nkambi yabo ilyo bakowela. 
Takuli muntu nelyo umo uwakuba mwi Tenti Lyakukumaninamo pa nshita Aroni aingilamo mukufuta mu cifulo camushilo, kanofye ilyo afumamo panuma yakuifutilako umwine eka elyo na ba ŋanda yakwe pamo pene no lukuta lonse lwa bena Israeli.
“Kabili ali nokufuma no kuya ku bulambo pa cinso cakwa Yawe no mulopa umo uwakwa cilume wa ŋombe na umo uwa mbushi no kuushinga ku nsengo shonse isha bulambo pakubusangulula. 
Elyo atumpike umunwe mu mulopa no kukana ku bulambo imiku cine lubali ukuti busangululwe ukufuma ku kukowela kwa bena Israeli bonse.
“Ilyo Aroni apwisha ukufutilako Umuputule wamushilo icine cine, Itenti Lyakukumaninamo pamo pene no bulambo, ali nokuleta nomba imbushi iyituntulu. 
Aroni ali nokutambalikilapo amaboko yakwe pa mutwe wa mbushi iyituntulu no kulumbula ifibi fyonse na bucisanguka bwa bena Israeli, ububifi bwabo bonse, no kufitulika fyonse pa mutwe wa mbushi. Elyo nomba panuma ya ifi fyonse, ali nokubuula iyi mbushi nokuitamfisha mu matololo ku muntu umo uwasontwa ukubomba uyu mulimo. 
Imbushi ine iyi eili nokusenda ububifi bonse mu ncende umushaba bantu, na uyu muntu uwasalwa ukusenda iyi mbushi ali nokuileka ukuya mu matololo.
 “Elyo Aroni ali nokuya mwi Tenti Lyakukumaninamo no kufuula ifyakufwala fya bushimapepo, ifyo acifwala pakwingila mu Muputule wamushilo icine cine, no kufisha mulya mwine mwi Tenti. 
Aroni ali nokowa umubili onse na menshi mu ncende yamushilo elyo nokufwala ifyakufwala fyakwe. Nga apwisha ukufwala, ali nokuya panse mukuleka ilambo lyakoca ilyakwefye umwine ne lambo lyakoca ilya bantu bonse, mukuifutilako umwine elyo na bantu bonse. 
Kabili ali nokoca aya mafuta pa bulambo ngo mutuulo wakwelelwa pa fyabubifi.
“Uyu muntu uwasendele imbushi no kuya ileka ileya kuli Asaseli, ali nokucapa ifyakufwala fyakwe no kowa umubili onse na menshi. Elyo nomba kuti aingila mu nkambi. 
Cilume wa ŋombe pamo pene ne mbushi ifyalekelwe ngo mutuulo wakwelelwa pa bubifi, no mulopa wafiko watwalwa mu Muputule wamushilo icine cine nga ifyakuifutilako kuli Yawe, fifwile ukufifumisha kunse ya nkambi. Imikupo yafiko, iminofu ne fya mu mala fyonse fili nokocewa. 
Umuntu uwaoca ifi fyonse afwile ukucapa ifyakufwala fyakwe no kowa umubili onse na menshi. Elyo nomba panuma kuti aingila mu nkambi.”
 Kabili Yawe akonkomesha ukuti, “Ili e funde mufwile mulekonka lyonsefye. Pa bushiku bwalenga ikumi limo mu mweshi walenga cine lubali, mufwile ukuikanya no kukanabombamo imilimo yonse, imwe mwe bene, umwikalacalo nangu umweni uo mwikala nankwe. 
Pantu pa bushiku bwine ubu, ebo muli nokufutilwako kuli Yawe pa bubifi bwenu pakuti musangululwe. Muli iyi nshila muli nokuba abasangululwa ku cinso cakwa Yawe, ukufuma ku bubifi bwenu bonse. 
Ubu bushiku bwe Sabata ubwakutuusha no kuikanya, bwakuishishamo mwe bene. Ici e cipope camuyayaya ico mufwile ukulakonka. 
Shimapepo uwasubwa kabili uwalashikwa kukuba shimapepo, uwapeelwa na maka ayakuba pa malo yakwa wishi, eulifye nokufutilako abantu bonse kuli Yawe. Ali nokufwala ifyakufwala fya bushimapepo, 
no kufutilako icifulo camushilo, Itenti Lyakukumaninamo, pamo pene no bulambo, na bashimapepo bonse, elyo na bantu bonse aba lukuta.
“Ili lili nokuba e funde ilyamuyayaya kuli imwe, ilyakufutilako umuku umo mu mwaka pa bubifi bonsefye ubwa bena Israeli.”
Yawe atile kuli Mose, 
“Eba Aroni na bana bakwe abaume na bonse abena Israeli nokutila kuli bena, ‘Ifi efyo Yawe akonkomeshe ifyakutila, 
onse umwina Israeli uwaipaya iŋombe nangu impaanga nangu imbushi, mu nkambi nangu kunse ya nkambi, 
ukwabula ukuti ailete pa mwinshi we Tenti Lyakukumaninamo no kupeela ngo mutuulo kuli Yawe, pantanshi ye Tenti lyakwa Lesa, uyo muntu ninshi ali no mulandu wakusumya umulopa. Nasumya umulopa, eico ena uyu wakutamfyafye mu bantu bandi. 
Ifi emukutila abena Israeli baleke ukuleta inama isho bepaile kumbi ukuba ishe lambo, lelo baleleta inama she lambo lyakwa Yawe pa mwinshi we Tenti Lyakukumaninamo kuli shimapepo no kwisa fituula nge lambo lya mutuulo wakwampana. 
Shimapepo nao ali nokukana umulopa ku bulambo bwakwa Yawe, pa mwinshi we Tenti Lyakukumaninamo, no koca amafuta ukuba umutuulo wa cena icisuma icisekesha Yawe. 
Ifi ni pakuti tabafwile kabili ukutuula imituulo imbi iya malambo ku tulubi twa mbushi uto baicitileko bucilende pakutukonka. Ili e funde lyamuyayaya kuli bena na ku nkulo shonse ishili nokukonkapo.’
“Sosa kuli bene auti, ‘Uyo onse umwina Israeli nangufye mwinafyalo uo mwikala nankwe, nga atuula ilambo lyakoca, nangu ilambo limbifye, 
nomba nga taletele ifi ku mwinshi we Tenti Lyakukumaninamo no kutuula ili lambo kuli Yawe, uyo muntu wakutamfyafye mu bantu bandi.’
 “Uyo onse umwina Israeli nangufye mwinafyalo uo mwikala nankwe uulya umulopa onse, Yawe ali nokumupeela umulandu pakulya umulopa kabili ena wakutamfyafye mwibumba lya bantu bakwe. 
Pantu ubumi bwa cibumbwa conse bwaba mu mulopa, kabili eico ngupeelela kuli imwe ukuba icakumufutilako pa bulambo. Ala mulopa eufutilako ubumi bwa muntu. 
Eico ndeeba abena Israeli ukuti, ‘Takuli umuntu nelyo umo uufwile ukulya umulopa, nangu umwinafyalo uo mwikala nankwe.’
“Umwina Israeli onse, nangufye mwinafyalo uo mwikala nankwe, uwaipaya inama nangufye icuni ico abantu balya, afwile asumisha umulopa panshi no kushiikapo ne loba. 
Pantu ubumi bwa cintu conse icamweo bwaba mu mulopa. Uyu wine e mulandu naebela abana ba Israeli ukuti, ‘Tamufwile ukulya umulopa wa camweo conse, pantu ubumi bwa cintu conse bwaba mu mulopa.’ Eico na onse uwalya umulopa, wakutamfyafye mwibumba lya bantu bakwe.
“Uyo onse umwikalacalo nangufye mwinafyalo uwalya inama iyaifwila, nangu iyaikatwa ku fiswango, afwile acapa insalu shakwe no kowa umubili onse na menshi, kabili ali nokuba uwakowela mpaka icungulo, elyo ninshi engaba uwasangululwa. 
Nga cakuti tacapile ifyakufwala fyakwe elyo no kowa umubili onse, awe ali nokupeelwa umulandu.”
Elyo Yawe aebele Mose ati, 
“Eba abana ba Israeli nokutila kuli bena, ‘Nine Yawe Lesa wenu. 
Imwe nomba mwilacita nga filya ficita abena Egupto kulya mwaikele, kabili tecakwesha ukulacita ifintu nga filya bacita mu calo ca Kenani uko ndemutwala. Mwilakonka imicitile yabo. 
Mufwilefye ukulabeela amafunde yandi no kucita ifyo mfwaya. Nine Yawe Lesa wenu. 
Mulebaka ifyo ine mfwaya na mafunde yandi yonse, pantu umuntu uubeela aya mafunde, ni ku mafunde akekalila umumi. Nine Yawe.’
“Umuntu onse talingile ukusendama no wa mu lupwa lwakwe nelyo umo. Nine Yawe.
“Tecakwesha ukusebanya wiso mukusendama na noko. Uyu wena ni noko. Wiyesha ukusendama nankwe.
 “Tecakwesha ukusendama na bambi bamukawiso, ninshi wasebanya bawiso.
 “Tecakwesha ukusendama na nkashi yobe fumamfume, nangufye mwana wa bawiso nangu mwana wa banoko nangu afyalilwe mu ŋanda ine iyo nangu kumbi.
“Tecakwesha ukusendama no mwishikulu obe umwana wa mwana obe umwaume, nangufye mwishikulu obe umwana wa mwana obe umwanakashi. Ici cikaleta umusebanya kuli iwe.
“Tecakwesha ukusendama no mwana umwanakashi wa bamukawiso, pantu nao wine ni nkashi yobe.
 “Tecakwesha ukusendama na banokosenge ba nkashi ya bawiso. Uyu wena ni munyina bawiso uwacine cine.
“Tecakwesha ukusendama na bamunyina ba banoko. Aba bena nabo e bamunyina ba banoko icine cine.
“Tecakwesha ukusendama na bamuka bamunyina wa bawiso. Ala aba bena nabo, ni banoko.
 “Tecakwesha ukusendama na nokofyala, umukashi wa mwana obe umwaume. Ala uyu wena mukashi wa mwana obe umwaume, tecakwesha ukusendama nankwe.
“Tecakwesha ukusendama no mukashi wakwa munonko bukwe bobe. Ici cikaleta umusebanya kuli munonko.
 “Tecakwesha ukusendama no mwanakashi pamo no mwana wakwe. Kabili tecakwesha ukusendama no mwana umwanakashi uwafyalwa ku mwana wakwe umwaume, nangufye umwana mwanakashi uwafyalwa muli uyu wine mwane. Aba bena bonse lupwa ulwacine cine ulwa mupepi nankwe.
“Tecakwesha ukubuula munyina wa mukashi obe, bukwe bobe, ukuba umukashi umbi no kusendama nankwe ilyo umukashi obe acili umumi.
 “Tecakwesha ukusendama no mwanakashi ilyo acili uwakowela pa nshita ilyo ali kumpepo.
 “Tecakwesha ukusendama na muka mubiyo umwina mupalamano, no kuikowesha na ena.
 “Tecakwesha ukubuula abana benu ukuti ebo muletuulilapo umulungu Moleki ilambo, pantu tamufwile kusebanya ishina lyakwa Lesa wenu. Ine nine Yawe.
“Tecakwesha ukulasendama no mwaume mubiyo ngefyo mwingasendama no mwanakashi. Ici camakankamike.
 “Tecakwesha umuntu onse umwaume ukusendama ne nama no kuikowesha umwine kuco acita. E cimo cine no mwanakashi onse tafwile kusendama ne nama, camusebanya nganshi.
“Tecakwesha ukuikowesha mu nshila sha misango iyi. Pantu iyi ine e misango iyakoweseshe imishobo ya bantu bonse, abo ndetamfya ku cinso cenu. 
Kanshi ne calo casangwike icakowela, eico nacikandile pa mulandu wa bubifi bwaciko. Kabili ici calengele nokuti ne calo cine cibakaane no kubatamfya. 
Nomba imwe mufwile mulebaka amafunde yandi ne fipope fyandi. Tamufwile kucita ifyamakankamike, imwe bonse abafyalilwa mu calo pamo pene na beni abo mwaikala nabo. 
Ifi fintu fyonse fyacitilwe na bantu abaikele mu calo ici ilyo imwe tamulaisamo. Ici calo elyo cakowelele. 
Eico na imwe nga mwakowesha ici calo, na imwe bene cikamukaana ngefyo cakeene imishobo iyaikelemo.
“Umuntu onse uwacitapo cimo pali ifi ifyamakankamike, uyu muntu wakutamfyafye mu bantu bandi. 
Eico kanshi imwe mufwilefye ukucita ifyo ine mfwaya. Tecakwesha ukukonkelela intambi ishamuselu ishalekonkwa ilyo tamulaisa. Kabili tecakwesha ukuikowesha mwe bene kuli ifi. Nine Yawe Lesa wenu.”
Kabili Yawe aebele Mose ati, 
“Eba ulukuta lonse ulwa bena Israeli ukutila kuli bena, ‘Muleisunga mukuba abamushilo, pantu ine, ne Yawe Lesa wenu, ndi wamushilo.’
 “Onsefye uwa muli imwe afwile ukulacindika nyina pamo na wishi, kabili afwile ukulabaka ne nshiku shandi ishe Sabata. Nine Yawe Lesa wenu.
 “Tecakwesha nangu panono ukufuma ku cinso candi no kuya mukupepa utulubi utwaengwa ne fyela, imilungu mwaipangila mwe bene. Nine Yawe Lesa wenu.
“Ilyo mwalatuula umutuulo we lambo lyakwampana kuli Yawe, mulingile ukutuula mu musango namukonkomeshe ukutuulilamo ilambo lyakwampana, pakuti ilambo lyenu libe ilyapokelelwa. 
Ubushiku bwine ilambo lyatuulilwapo elyo mufwile ukulya, nangu mu bushiku bwakonkapo. Ilambo lyonse ilyashalapo ukufika pa bushiku bwakulenga shitatu, lifwilefye ukocewa. 
Lelo nga cakuti mwalyako kamo pali ubu bwine bushiku bwacitatu, awe ninshi ili lambo lyaba ilyakowela, no kupokelelwa teti lipokelelwe. 
Eico uyo onse uwalyako, ali nokuba no mulandu wakusaalula icamushilo icituulilwe kuli Yawe. Uyu muntu wakutamfyafye mu bantu bandi.
 “Ilyo lyonse mwalasombola ifilyo mu mabala yenu, tecakwesha ukusombola ukufika na mu mpela ya mabala yenu, nangufye ukusolosota tonse mu busomboshi bwenu. 
Tecakwesha ukuya mwibala lya myangashi umuku wacibili mukutola no kusaba ifitwalo fya myangashi ifyashele. Ifi fyonse filekeleni abalanda pamo na benafyalo. Nine Yawe Lesa wenu.
 “Mwilaiba.
 “Mwilalapa mwishina lyandi umulapo wabufi no kusebanya ishina lyakwa Lesa wenu. Nine Yawe.
 “Wilaliila umunobe pa mutwe nangu ukumwibila.
 “Wilalapisha nkomamatwi, nangu ukubika icakuipununako kuntanshi ya mpofu, lelo ube uwakatiina kuli Lesa obe. Nine Yawe.
 “Wilaba na lufyengo mu bupingushi. Wilawililila ku lubali lwa mulanda nangufye ukutiina umukankala no kumusekesha, lelo ubupingushi bobe ku mubiyo bube ubwalinga.
“Wilaamba munobe mukusabankanya ifyabufi. Kabili tecakwesha ukucita icintu cimo icakuleta ubusanso ku bumi bwa mubiyo. Nine Yawe.
 “Wilakwatila munonko impatila mu mutima obe. Ulingilefye ukukalipila munonko ukwabula ukupita mumbali, pakuti bonse tamuwilile mu kubifya kumo kwine.
 “Wilalandula pa cintu conse icabipa, nangufye ukutwalilila ulupato mu mutima obe ku bantu bobe bonsefye. Lelo uletemwa umubiyo ngefyo waitemwa we mwine. Nine Yawe.
 “Mulebaka amafunde yandi.
“Nga cakuti umwaume umo asendama no mwanakashi uucili umusha, uo balaya ku mwaume umbi, lelo uyu mukashana talati alubulwe nangu ukuba umuntungwa, balingile ukupeelwa umulandu no kukandwa. Lelo nangu cibe ifi, tabalingile ukupingulwa ukufwa iyoo, pantu uyu mukashana umusha talaba umuntungwa. 
Lelo umwaume afwile ukuleta sukusuku pa mwinshi we Tenti Lyakukumaninamo ngo mutuulo wakufuta pa fyabubifi kuli Yawe. 
Elyo shimapepo ali nokubuula sukusuku wa mutuulo wakufutila pa fyabubifi nokufutilako uyu muntu pafyo acita kuli Yawe. Elyo no bubifi bwakwe bukelelwa.
“Ilyo mukengila mu calo ca Kenani no kulimba umuti uuli onse uwa fitwalo, mukamone ukuti ifitwalo fyauko fintu fyabindwa kuli imwe. Pa myaka itatu fikaba ifyabindwa. Tamulingile ukulyako iyoo. 
Mu mwaka walenga bune, fyonse ifitwalo fili nokuba ifyamushilo, ifya mutuulo wakutashishako Yawe. 
Lelo mu mwaka walenga busano, lyena na imwe muli nokulyako ifitwalo. Na muli uyu musango ubusomboshi bwenu buli nokufulilako. Nine Yawe Lesa wenu.
 “Tecakwesha ukulya inama iyicilimo no mulopa. Tecakwesha ukulabuka nangufye ukulowa.
 “Tecakwesha ukubeya mu mbali ya mutwe, nangufye ukuputulako ku mpela ya myefu yenu.
“Tecakwesha ukulatetaula imibili yenu umuntu nga afwa, nangu ukuikomaula inembo pa mubili. Nine Yawe.
 “Tecakwesha ukusebanya abana benu abanakashi mukubacita bacilende, pantu nga mwacita ifyo icalo cikesulamo bacilende beka beka no bubifi.
 “Mulingile ukulasunga no kucindika inshiku shandi she Sabata. Mulecindika ne cifulo candi icamushilo. Nine Yawe.
 “Tecakwesha ukuya kuli bakabuka nangu ababomba ne mipashi. Nga efyo mwalacita, ninshi muli nokuba abakowela. Nine Yawe Lesa wenu.
“Mufwile lyonse ukuicefya apali abakalamba. Langeni umucinshi ku bamucilile no kukwatila Lesa wenu akatiina. Nine Yawe.
 “Ilyo lyonse muleikala no mweni mu calo cenu, tecakwesha ukubasunga ubuluku. 
Umweni uo muleikala nankwe aleba ngo wafyalilwa mu calo mumwenu. Mulemutemwa ngefyo mwaitemwa, pantu na imwe bene mwali abeni mu calo ca Egupto. Nine Yawe Lesa wenu.
 “Mwilacita bucenjeshi ilyo mulepimina abanenu ifintu mu ntamfu, mukufina na mu bwingi. 
Bomfyeni ifipimo fyacine cine ne fyakupiminako ifyacishinka. Efa uwacishinka na hini uwacishinka. Nine Yawe Lesa wenu, uwamufumishe mu calo ca Egupto. 
Bakeni amafunde yandi yonse ne fipope fyandi fyonse, no kufikonka. Nine Yawe.”
Kabili Yawe aebele Mose ati, 
“Eba abena Israeli utile, ‘Umwina Israeli onse nangufye umwinafyalo onse uwikala mu Israeli uwatuula umwana wakwe ku mulungu Moleki, afwile ukwipaiwa. Ibumba lya bantu lili nokumutobaula amabwe. 
Nkafutatila uyu muntu, kabili nkamutamfya na pebumba lya bantu bakwe. Pakutuula umwana wakwe ku mulungu Moleki, asebanya icifulo candi ne shina lyandi ilyamushilo. 
Nga cakuti ibumba lya bantu lyasuula umulandu uo uyu muntu acita pakutuula umwana wakwe kuli Moleki no kufilwa ukuti bamwipaye, 
ine nkamufutatila pamo no lupwa lwakwe, elyo nkamutamfya pebumba lya bantu bakwe bonse, pamo pene na bonse abakonkelela bucilende bwakupepa kuli Moleki.’
 “Nkafutatila uyo onse uukangalukila no kuya kuli bakabuka nangu ababomba ne mipashi, no kucita nabo bucilende bwakukonka ifyo bacita, kabili ndi nokumutamfya pebumba lya bantu bakwe. 
Muleba abasanguluka no kuba abamushilo, pantu nine Yawe Lesa wenu. 
Mulebaka amafunde yandi no kuyakonka. Nine Yawe ne umulenga ukuba abamushilo.
 “Nga cakuti umuntu alapisha wishi nangufye ni nyina, wena uyo afwile ukwipaiwa. Pa mulandu wakuti nalapisha wishi nangu nyina, umulopa wakwe ukaba pa mutwe wakwe.
 “Kabili umuntu umwaume nga acita ubucende na muka mwine, nangu muka mwina mupalamano, bonse aba bacilende bafwile ukwipaiwa.
 “Umwaume onse uwasendama na muka wishi, ninshi asebanya wishi. Eico bonse umwaume no mwanakashi wine, bafwile ukwipaiwa. Umulopa wabo ukaba pa mitwe yabo.
“Umwaume onse uwasendama na nafyala, umukashi wa mwana wakwe, bonse babili bafwile ukwipaiwa. Pantu icintu bacita, lishiku. Umulopa wabo ukaba pa mitwe yabo.
“Kabili umwaume nga asendama no mwaume mubiye, ifyo balala no mwanakashi, bonse babili ninshi bacita icamuselu. Eico bonse bafwile ukwipaiwa. Umulopa wabo ukaba pa mitwe yabo.
 “Umwaume nga aupa umwanakashi kabili aupa na nyinafyala kumo, ninshi ici acita cabubifi. Bonse umwaume elyo na banakashi bene bafwile ukocewa mu mulilo, epakuti ubu bubifi bwikatwalilila pakati kenu.
“Umwaume onse uwasendama ne citekwa, afwilefye ukwipaiwa. Kabili ici citekwa cifwile naco ukucipaya.
“Umwanakashi onse nga apalama ku citekwa conse kukusendama naco, ipayeni umwanakashi pamo pene ne citekwa. Umulopa uli nokuba pa mutwe wa muntu ne citekwa cine.
“Nga cakuti umwaume aupa nkashi yakwe, umwana wakwa wishi nangu uwakwa nyina, kabili asendama nankwe, awe ici cena camusebanya. Aba bantu bonse bafwilefye ukubatamfya ku cinso ca bantu babo. Noyu mwaume ninshi asebanya inkashi yakwe kabili apeelwa umulandu.
“Umwaume onse nga cakuti asendama no mwanakashi uuli kumpepo, uyu mwaume ninshi afimbula pa ntulo ya mulopa wakwe, umwanakashi nao ninshi naifimbulapo. Aba bonse babili bakutamfyafye mu bantu babo.
“Tecakwesha ukusendama na bamunyina banoko nangufye ni banokosenge, pantu ici kuti casebanya uwa mu lupwa. Eico bonse babili bali nokupeelwa umulandu.
“Umwaume onse uwasendama na muka nalume, ninshi asebanya nalume. Bonse bali nokupeelwa umulandu. Aba bena bakafwafye ukwabula umwana.
“Kabili umwaume onse uwaupa muka munyina acita icakowela, asebanya munyina. Aba bena tabakakwate bana.
“Mulebaka amafunde yandi yonse ne fipope fyandi fyonse no kufikonka, epakuti icalo ico ndemutwalamo ciikaya mutamfya. 
Tecakwesha ukukonkelela intambi ne mikalile ya mitundu ndetamfya muli ici calo muli nokuyamo, pantu aba bantu balecita ifi fintu balimfisha ku mukoshi.
“Lelo ine namwebele ukuti, ‘Muli nokubuula icalo cabo. Nkacipeela kuli imwe kukuba icuma cenu, icalo icifumfumukamo umukaka no buci.’ Nine Yawe Lesa wenu, elyo nine namupatula ukufuma ku mitundu imbi.
“Eico kanshi mufwile ukulalekanya inama ishasangululwa ne shakowela, kabili ne fyuni ifyasangululwa ne fyakowela. Tecakwesha ukuikowesha ku nama yonse, nangu icuni, nangufye icintu conse icisenya pa mushili, emukutila fyonse ifyo napatula ukuti fintu ifishasangululwa kuli imwe. 
Mufwile ukuba abamushilo kuli ine pantu ine ne Yawe ndi wamushilo, kabili nalimupatula ukufuma ku mitundu imbi pakuti mubefye abantu bandi.
“Umwaume onse nangu umwanakashi onse uubuka nangu uubomba ne mipashi afwile ukwipaiwa. Mulingile ukubatobafye amabwe. No mulopa wabo uli nokuba pa mitwe yabo.”
 Yawe atile kuli Mose, “Eba bashimapepo, abana baume bakwa Aroni, no kutila kuli bena, ‘Shimapepo tafwile ukuikowesha umwine eka pakupalama ku citumbi ca muntu wakwe uwafwa. 
Kanofye nga wa mu lupwa, pamo nga nyina, wishi, umwana wakwe umwaume nangu umwanakashi, ndumenankwe 
nangu nkashi yakwe uo bafyalwa nankwe kabili uushatala opwapo uo asunga, kuli aba wena kuti aikowesha. 
Tafwile ukuikowesha umwine pakuya ku cililo ca ba mu lupwa lwa uko aupila pantu kuti aba uwakowela.’
 “Bashimapepo bonse tabafwile kubeya imishishi ya mu mitwe yabo, nelyo ukubeya umwefu ukushinguluka akanwa, nelyo ukuitetaula umubili onse. 
Bafwile ukuba abamushilo kuli Lesa wabo kabili tabafwile kusebanya ishina lyakwa Lesa wabo iyoo. Pantu batuula umutuulo wacakoca kuli Yawe, icakulya cakwa Lesa wabo, eico bafwile baba abamushilo.
“Bashimapepo tabalingile ukuupa abanakashi abakoweshiwa muli bucilende nangu abanakashi abo balekapo, pantu bashimapepo bamushilo kuli Lesa wabo. 
Bamoneni ukuti bamushilo, pantu ebatuula icakulya cakwa Lesa wenu. Eico bamoneni abamushilo pantu nine Yawe ne umulenga ukuba abamushilo pantu ndi wamushilo.
“Mwana shimapepo umwanakashi nga cakuti ailenga ukukanaba uwamushilo mukuba cilende, ninshi asebanya wishi. Uyu mwana wena, afwilefye ukocewa mu mulilo.
“Shimapepo mukalamba umo pali bamunyina, uwasubwa pakwitilwa amafuta pa mutwe, kabili uwatambalikilwapo amaboko pakuti alefwala ifyakufwala fya bushimapepo, tafwile kuleka umushishi mu mutwe wakwe ukwabula ukusakula, nangufye ukulepaula ifyakufwala fyakwe pakulanga ukuti ali ne cililo. 
Tafwile ukufika apali umuntu wafwa. Tafwile ukuikowesha umwine iyoo, nangu cibefye ni wishi nangu nyina ebafwile. 
Kabili tafwile nakufuma mu cifulo camushilo cakwa Lesa wakwe nangu ukucikowesha, pantu uyu shimapepo untu watuulwa ku mulimo wakwa Lesa wakwe mukusubwa amafuta. Nine Yawe.
“Shimapepo mukalamba afwile ukuupa umwanakashi uushatala asendamapo no mwaume. 
Kabili tafwile kuupa mukamfwilwa, nangu uwalekwapo ku mwaume umbi, nangufye umwanakashi uwaikowesha muli bucilende, lelo ali nokubafye uushakuma ku mwaume, uwa mu bantu bakwe. 
Lyena takakoweshe abana bakwe mu bantu bakwe. Nine Yawe, ne ulenga ukuti abe uwamushilo.”
Kabili Yawe atile kuli Mose, 
“Eba Aroni no kutila, ‘Umukonkanina inkulo, tapali umuntu nelyo umo nga cakuti aba na kalema uwakupalama mukutuula icakulya cakwa Lesa wakwe. 
Tapali nelyo umo uwakwisa mupepi uwakwata akalema: Impofu, icilema, uwaonaika pa menso nangu uwalemana mu nshila iyili yonse, 
uwalemana ulukasa nangu ukuboko, 
uwaŋongo nangu intuse, uwalemana ilinso, uwafilonda fifuma amenshi nangu mutungwi. 
Tapali uwa mu lupwa lwakwa Aroni uuli na kalema uwakupalama no kutuula umutuulo wa cakoca kuli ine ne Yawe. Ali na kalema, eico tafwile ukupalama kuli Lesa wakwe no kupeela umutuulo wa cakulya cakwa Lesa wakwe. 
Lelo kuti alya icakulya icamushilo nganshi icakwa Lesa wakwe pamo pene ne camushilofye. 
Pa mulandu wakuti wena muntu wakalema, tafwile ukupalama ku cisalu icacingako nangu ku bulambo pantu kuti asaalula icifulo camushilo. Nine Yawe ne ulenga ukuti babe abamushilo.’”
Awe Mose epakweba Aroni ifi fyonse pamo na bana bakwe abaume na bena Israeli bonse.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Yawe atile kuli Mose, 
“Eba Aroni na bana bakwe abaume ukuti balesunga no mucinshi imituulo yonse iyamushilo iyo abena Israeli bantuula ne Yawe ukuti tabasebenye ishina lyandi ilyamushilo. Nine Yawe. 
Bebe auti, ‘Mu nkulo ishili nokukonkapo, umuntu onse uwa mu lupwa lwenu nga tali uwasangululwa elyo aisa palama mupepi ne mituulo yamushilo iyo abena Israeli batuula kuli Yawe, uyu muntu wakutamfyafye ku cinso candi. Nine Yawe.’
“Umuntu onse uwa mu luko lwakwa Aroni nga alilwala ubulwele bwankanda ubwambukila, nangu uupompa, uyu wena tafwile ukulya ifilyo fya mutuulo wamushilo, mpakafye ilyo asangululwa. Kabili akaba uwakowela nga aikata ku cikoweshiwe ne citumbi nangu ku mwaume onse upemene panshi. 
Akaba uwakowela nga akumya ku cikulika panshi conse, nangufye akumya ku muntu onse uwingamulenga ukuba uwakowela, mu musango onse uo icamukowesha cingabelamo. 
Umuntu uwakumyako kuli ifi, ali nokuba uwakowela mpaka inshita ya cungulo. Tafwile kulyako mutuulo wamushilo mpaka asamba umubili onse na menshi. 
Ilyo akasuba kawa, uyu muntu ninshi asangululwa. Na panuma yakusangululwa lyena ali ne nsambu yakulyako umutuulo wa fyakulya fyamushilo, pantu nomba fyaba fyakulya fyakwe. 
Tafwile kulya icaifwila, nelyo inama iyaipaiwa ne finama fibiye ifya mpanga. Nga acita ifyo ninshi aikowesha umwine pa mulandu wakulyako. Nine Yawe.
“Bashimapepo bonse bali nokucita ifyo nabakonkomesha epakuti bekaba mu milandu no kufwila mu cifulo camushilo pa mulandu wakusuula amafunde yandi. Nine Yawe uubalenga ukuba abamushilo.
“Umuntu onse uushili wa mu lupwa lwa bushimapepo tali nakulyako umutuulo wamushilo. Nangufye mweni wine uwakwa shimapepo no mubomfifye wakwe wine tali nakulyako. 
Lelo shimapepo nga cakuti ashita umusha no lupiya lwakwefye, nangu nga cakuti mu ŋanda mumwakwe emo umusha afyalilwa, uyu musha wena kuti alyako ifyakulya fyakwe. 
Umwana umwanakashi uwakwa shimapepo nga aupwa ku mwaume uushili shimapepo, tali nakulyako ku musangulo wamushilo onse. 
Lelo uyu mwana umwanakashi wakwa shimapepo nga aba mukamfwilwa, nangu nga bamulekafye nomba takwete bana, elyo abwelela kuli wishi mukwikala nga lilya ali umusepela, awe lyena kuti ayamba ukulyako ifilyo fyakwa wishi. Lelo umuntu uushasuminishiwa kulyako uyu mutuulo wa fyakulya fyamushilo, wena tafwile ukulyako.
“Umuntu uuli onse nga cakuti alya icakulya ca mutuulo icamushilo mukukanaishiba, afwile ukubwesesha shimapepo uyo mutuulo wamushilo alile. Kabili ali nokulundapo icacisano pa cintu conse ico alile. 
Bashimapepo tabafwile ukusaalula imituulo yamushilo iyo abena Israeli batuula kuli Yawe 
pakusuminisha abantu ukulalya kuli iyi mituulo yamushilo, no kulenga ukuti bakwatilapo imilandu iyo bali nokufutilapo. Nine Yawe, ne ulenga ukuti babe abamushilo.”
Kabili Yawe atile kuli Mose, 
“Eba Aroni na bana bakwe abaume na bena Israeli bonse utile kuli bena, ‘Nga cakuti umo uwa pali imwe, abe umwina Israeli nangu umweni uo mwikala nankwe mu calo ca Israeli, nga apeela icabupe ce lambo lyakoca kuli Yawe, ilambo lyakufikilisha umulapo nangu ilyakuitemenwafye umwine, 
afwile ukupeela inama iyilume iyabula akalema ukufuma pa mukuni wakwe uwa ŋombe, impaanga nangu imbushi pakuti fipokelelwe mukumwimininako. 
Tecakwesha ukuleta conse icili na kalema, pantu tacakapokelelwe mukumwimininako. 
Ilyo lyonse umuntu aleta ice lambo lyakwe ukufuma pa mukuni wa ŋombe nangu impaanga kukuba umutuulo wakwampana kuli Yawe, kukufikilisha umulapo nangu umutuulo wakuitemenwa, ninshi inama ya mutuulo we lambo ifwile ukuba iyabula akalema akali konse pakuti ipokelelwe. 
Tecakwesha ukutuula inama ye lambo iyishimona, iyacenwa nangu iyafunika, yonse iyakwata ifipumba, iya filonda ifyatukila nangu ifilesuma. Tecakwesha ukubika ishi nama pa bulambo nge lambo lya cakoca kuli Yawe. 
Nalimo kuti mwatuula inama ye lambo lyakuitemenwa iŋombe nangu impaanga iyatusa, atemwa iyalemana mu musango uli onse lelo talili nakupokelelwa nge cakufikilishapo umulapo. 
Yawe aebele Mose ati, 
“Eba abena Israeli nokutila kuli bena, ‘Ishi ni nshikunkulu shakwa Yawe ishasontwa mukulongana kwamushilo.’ Neshi nshiku shaba ifi:
 “Kwabafye inshiku mutanda isho mwingabombamo imilimo, lelo ubushiku bwalenga cine lubali bwena bushiku bwe Sabata ubwakutuusha, ubushiku bwa kulongana kwamushilo. Tamufwile kubombamo umulimo nelyo umo. Konsefye uko mwaikala, bushiku bwe Sabata kuli Yawe.
“Ishi ni nshikunkulu ishasontwa ishakwa Yawe, isha kulongana kwamushilo, isho mulingile ukulabila pa nshita ishasontwa.
“Ipasaka lyakwa Yawe, inshikunkulu ya Cakucilila, litendeka cilya akasuba kawa pa bushiku bwalenga ikumi limo na shine (14), mu mweshi wantanshi. 
Lelo mu bushiku bwalenga ikumi limo na shisano (15), mu mweshi wine uyo, e bushiku bwakutendekelapo inshikunkulu yakwa Yawe iya mikate iyishatutumuka. Eico mu nshiku cine lubali mufwile ukulalya imikate iyishatutumuka. 
Pa bushiku bwantanshi mukakwata ukulongana kwamushilo, kabili mwikalabombapo imilimo ya cila bushiku. 
Mu nshiku cine lubali mukaletuula umutuulo we lambo lya cakoca no mulilo kuli Yawe. Na pa bushiku bwalenga cine lubali mukakwata ukulongana kwamushilo, kabili mwikalabombapo imilimo ya cila bushiku.”
Yawe aebelele Mose ati, 
“Eba abena Israeli nokutila kuli bena, ‘Ilyo mukengila mu calo ico ine ndi nokumupeela, no kwamba ukulobolola iŋanu, mukalete kuli shimapepo umwanshi wa ŋanu mukabalilapo ukulobolola. 
Shimapepo ali nokutambika uyu mwanshi kuli Yawe pakuti upokelelwe mukumwimininako. Shimapepo ali nokuutambika pa bushiku ilyo Isabata lyapita. 
Pa bushiku bwakutuula umwanshi, mufwile ukutuula nge lambo lyakoca kuli Yawe umwana wa mpaanga uwa mwaka umo uwabula akalema. 
Mufwile ukuutuula pamo pene no mutuulo wa cabunga bwa ŋanu ubwapeleka bwino ubwa twapekumi tubili twa ku cipimo ca efa, kabili ubwasanshiwamo na mafuta ya miolifa, umutuulo we lambo lya cakoca ica cena cisuma icakusekesha Yawe. Kabili umutuulo wa cakunwa ufwile ukuba icipimo ca pakati ka citika wa hini wa mwangashi. 
Tecakwesha ukulya umukate uuli onse, nangufye iŋanu ishasalulwa nangu ishipya, mpaka pali bulya bwine bushiku mukaleta uyu mutuulo kuli Lesa wenu. Ili lifunde lyamuyayaya ilili nokukonkwa umukakonkanina inkulo, uko konse mukekala.’”
 Yawe akonkenyepo nokuti, “Kabili ukufuma pa bushiku bwe Sabata nga bwapita, ubushiku mwaletele no kutuula umwanshi wa ŋanu ngo mutuulo wa cakutambika, mufwile ukupenda imilungu ituntulu cine lubali. 
Kabili mukapende inshiku amakumi yasano (50) ukufika pa bushiku bukakonkapo panuma ye Sabata lyalenga cine lubali, elyo nomba mulete umutuulo wa cabunga bupya kuli Yawe. 
Ukufumafye konse uko mukekala, cila muntu alingile ukuleta imikate ibili iyapangilwa no bunga bwa ŋanu ubwapeleka bwino ubwapangilwa ku twapekumi tubili utwa ku cipimo ca efa, kabili umwaba intutumushi. Uyu e mutuulo wakutambika uwa fisabo fyantanshi kuli Yawe. 
Ukulunda pa mikate, muli nokutuula impaanga ishilume cine lubali ishili no mwaka umo ishabula ubulema, ne ciponti na basukusuku babili. Ifi fyonse fili nokuba umutuulo we lambo lyakoca kuli Yawe, pamo pene no mutuulo wabo uwa cabunga no mutuulo wa fyakunwa, umutuulo wa cakoca uwa cena cisuma icisekesha Yawe. 
Kabili muli nokutuula sawe umo ngo mutuulo wakwelelwa pa bubifi, no twana twa mpaanga tubili utwa mwaka umo ngo mutuulo wakwampana. 
Shimapepo ali nokutambika utwana twa mpaanga tubili kuli Yawe, pamo pene no mukate wa fitwalo fyantanshi, ngo mutuulo wakutambika. Ifi fyonse mutuulo wamushilo kuli Yawe uwakwa shimapepo. 
Pali bulya bwine bushiku muli nokubilisha ukulongana kwamushilo kabili takuli nakubombamo imilimo ya cila bushiku. Ili lifunde lyamuyayaya ilili nokukonkwa umukakonkanina inkulo, uko konse mwikala.
 “Ilyo lyonse mwalasombola ifilyo mu mabala yenu, tecakwesha ukusombola ukufika na mu mpela ya mabala yenu, nangufye ukusolosota tonse mu busomboshi bwenu. Mukaleshamo ifyakuba ifisabo fya balanda na benafyalo. Nine Yawe, Lesa wenu.”
Yawe aebele Mose ati, 
“Konkomesha abena Israeli pakuti baleleta amafuta kuli iwe ayo bengulula ku miolifa ayalengama, pakuleka ulubuuto lwa fisaniko lutwalilile ukulayaka. 
Kunse ya cisalu cakucinga ku Mbokoshi ya Cipangano mwi Tenti Lyakukumaninamo, Aroni akalamona ukuti ifisaniko fili nokutwalilila ukwaka ifyo fine pa cinso cakwa Yawe ukufuma icungulo mpakafye ulucelo. Ili lifunde lyamuyayaya ilili nokukonkwa umukakonkanina inkulo shenu. 
Ifi fisaniko ifyaba pa cakutekapo ica golide wine wine pa cinso cakwa Yawe, fifwile ukusungwa bwino no kulayaka pe mukutwalilila.”
 Yawe aebele Mose ati, “Buula ubunga bwa ŋanu ubwapeleka bwino no kupangako imikate ikumi limo na ibili. Cila mukate ulebomfya utwapekumi tubili ku cipimo ca efa utwa bunga. 
Iyi mikate mukalebika mu mitande ibili pamulu we tebulo ilyapangilwa na golide wine wine pa cinso cakwa Yawe. Cila mutande muleba imikate mutanda. 
Pa mutande onse ulebikapo icinyamuti ca fulankinisenshi icisuma icine cine, nge ciputulwa ca cibukisho cakwimininako umukate, kabili kukuba umutuulo wakutuula kuli Yawe uwa cakoca. 
Uyu mukate Aroni ali nokuubika pa cinso cakwa Yawe lyonsefye cila bushiku bwe Sabata, mukwimininako abena Israeli nge cipangano camuyayaya. 
Ifi fyonse fili nokuba ifyakwa Aroni na bana bakwe abaume lyonsefye, kabili bali nokufilila mu ncende iyamushilo. Cili nokuba ifi pantu fyamushilo nganshi pa fyakaniko fyonse ifyo bapeelwa pa mituulo iyituulwa kuli Yawe iya fyakoca.”
Nomba kwali umwaume, nyina ali umwina Israeli, wishi nao ali umwina Egupto. Afumine mu ŋanda yakwe pakati ka bana ba Israeli no kuya mukulwa no mwina Israeli mukati ka nkambi. 
Elyo uyu mwana wa mwanakashi umwina Israeli asaalwile Yawe icine cine ilyo atukile ishina lyakwe. Awe abantu bamutwele kuli Mose. Ishina lyakwa nyina ni Shelomiti, umwana mwanakashi wakwa Dibili uwa mu luko lwakwa Dani. 
Elyo bamubikile mukulindwa mpaka bakomfwe ifyo Yawe akabeba ukucita.
Yawe aeba Mose ati, 
“Fumyeni uyo muntu wamusaalula kunse ya nkambi. Kabili lekeni onse uumfwileko ku musaalula atambike amaboko yakwe pa mutwe wakwe no kuleka nomba ulukuta lonse lumutobe amabwe. 
Elyo webe na bena Israeli utile, ‘Umuntu onse uwatuka Lesa wakwe, alifye nokupeelwa umulandu. 
Umuntu onse uwasaalula ishina lyakwa Yawe afwilefye ukwipaiwa. Ulukuta lonse luli nokumulasa amabwe. Nelyo abefye umweni nangufye umwina Israeli, ali nokufwa nga cakuti asaalula ishina lyakwa Yawe.’
“Umuntu uuli onse nga cakuti aipaya umuntu munankwe, nao wine bafwile ukumwipaya. 
Uyo onse uwaipaya icitekwa ca munankwe, afwile ukupyanikishapo cimbi. Umweo pa mweo.
“Umuntu uuli onse nga cakuti acena umunankwe, ifyo fine acita ku munankwe efyo nao afwile bamucitila. 
Nga akontwele umunankwe ifupa, nao wine bali nokumukontola ifupa, nga linso nao wine ninshi linso line, nga lino nao wine ninshi lino line. Ifyo fine umusango acenenamo umunankwe, efyo nao wine bali nokumucena. 
Umuntu onse uwaipaya icitekwa ca mwine, afwilefye ukupyanikishapo cimbi, lelo uyo onse uwaipaya umuntu munankwe wena nao bafwile ukumwipaya. 
Ala mufwilefye ukukwata ifunde limo line, umweni wa mu calo no mwina Israeli wine. Nine Yawe Lesa wenu.”
Yawe alandile kuli Mose pa lupili lwa Sinai ati, 
“Eba abena Israeli nokutila kuli bena, ‘Ilyo mukengila mu calo ico ndepeela kuli imwe, icalo conse cifwile ukutuusha mukusunga Isabata lyakwa Yawe. 
Pa myaka mutanda mulebyala imbuto mu mabala yenu. Kabili pa myaka mutanda ine, mufwile ukutungwila ifimuti fya myangashi mu mabala yenu no kusombola ifisabo fyenu. 
Lelo mu mwaka walenga cine lubali, icalo cifwile ukukwata ukutuusha umwaka onse uwe Sabata, nge Sabata lyakwa Yawe. Tecakwesha ukubyala amabala yenu, nangufye ukutungwila ifimuti fya myangashi yenu. 
Tecakwesha no kusombola icintu nelyo cimo icikaimenenafye icine, nangu ukulobolola imyangashi iyo mushatungwilile. Pantu ukaba mwaka wakutuusha kwa mpanga. 
Conse icaimenena mu mabala yenu mu mwaka wakutuusha uwe Sabata, ecikaba icilyo cenu bonse, ababomfi benu abaume na babomfi benu abanakashi, na ku babomfi bamalipilo, pamo pene na ku mweni uo mwikala nankwe. 
Kabili na ku fitekwa fyenu fine pamo pene na ku nama sha mu mpanga yenu, conse icikafuma muli iyi mpanga ecikaba icakulya cenu.’”
Yawe aeba Mose ati, “Ukalependa Amasabata cine lubali aya myaka, emukutila imyaka cine lubali imiku cine lubali, epakuti amasabata cine lubali yakalingane ne myaka amakumi yane na pabula (49). 
Lyena ubushiku bwalenga ikumi mu mweshi walenga cine lubali, mukalishe ipenga, likomfwike konse konse. Pa bushiku ubu ubwakufuta pa fyabubifi, mukalishe ipenga mpangafye yonse mu calo cenu. 
Mukaleshisha umwaka walenga amakumi yasano no kulashimikila icebo cakulubuka mu calofye conse ku bekashi abekalamo. Uyu uli nokuba e mwaka wakusefya kuli imwe. Onsefye umuntu ali nokubwelelamo ku mpanga ya fikolwe fyakwe kabili na ku lupwa lwakwe. 
Umwaka walenga amakumi yasano kuli imwe wakusefya. Muli uyu mwaka tecakwesha ukubyalamo nangu ukusombola fyonse ifilyo ifyaimenena ifine, nangu ukusaba ku myangashi mushatungwilile. 
Pantu umwaka walenga amakumi yasano uwakusefya, mwaka wamushilo kuli imwe. Mufwile ukulyafye ifisabo ifili nokufuma mu mabala.
“Muli uyu mwaka wakusefya, umuntu onsefye ali nokubwelelamo ku mpanga ya fikolwe fyakwe.
“Nga cakutila washita impanga ku mwikalacalo munobe, nangu washitisha kuli ena, tecakwesha ukufyengana. 
Uli nokushita iyi mpanga ku mubiyo pakumona imyaka yapitapo ilyo umwaka walenga amakumi yasano uwakusefya wapitile. Kabili ali nokushitisha iyi mpanga pakumona imyaka iyashalako iyakulobololamo ifisabo mu mabala. 
Nga cakuti imyaka yashalako ingi, ufwile lyena walundako umutengo. Kabili nge myaka yashalako inono, ufwile nalyo line ukucefyako umutengo, pantu icintu ico uyu muntu alekushitisha te mpanga iyoo, lelo fisabo ifyo akakushamo pa myaka yashalako. 
Tecakwesha ukulafyengana, lelo mulekwata akatiina kuli Lesa wenu. Nine Yawe Lesa wenu.
“Mulingile ukukonka amafunde yandi no kusakamana ukubeela ifipope fyandi fyonse, lyena elyo mukekala umutelelwe mu calo. 
No mushili wabamo ukalatwala ifitwalo fisuma, mukalalya no kwikuta kabili mukalaikala umutelelwe mu calo.
“Limo kuti mwaipusha, ‘Nga tukalalya nshi muli uyu mwaka walenga cine lubali, nga cakutila tatubyele mbuto nangu ukulobolola ifisabo?’ 
Ine, ne Yawe, nkapaala icalo ici pa myaka mutanda pakuti cikakwate ifilyo ifingi pa myaka itatu. 
Ilyo mukalabyala ifisabo mu mwaka walenga cine konse konse, mukalalya ifyo mwasombwele mu mwaka walenga mutanda, mpakafye ilyo mukakwata ukulobolola mu mwaka walenga pabula.”
Kabili Yawe aeba Mose ati, “Tecakwesha ukushitisha impanga ukuba iya umbi pe, pantu iyi mpanga yandi, imwe mulifye abeni abasuminishiwa ukwikalamofye. 
Impanga yonse iyo mwapeelwa nge cikwatwa, mufwile ukupekanya ifyakulubula iyi mpanga. 
Nga cakuti umwina Israeli munenu umo aba umulanda elyo ashitishako impanga yakwe, uwa mu lupwa uupaleme afwile aisa lubula iyi mpanga. 
Nga cakuti nalimo takwetepo nelyo umo uwakumwafwilisha mukulubula iyi mpanga, lelo umwine eka nga aisa ba ne cuma icakuti ailubwilamo, 
ali nokupenda imyaka iyo impanga yali nokushala mu minwe ya washitile. Kabili ali nokulipila indalama ukulingana ne myaka iyashala ku mwaka wakusefya. Awe lyena uyu uwali e mwine wa mpanga kale, kuti abwelela mu mpanga yakwe. 
Lelo nga cakuti, takwete ifyuma fyakulubwilamo impanga iyi, awe ili nokubafye mu minwe ya uyu wine muntu uwaishitile mpaka umwaka walenga amakumi yasano wakusefya ukafike. Impanga ili nokubwelela ku mwine mu mwakafye wakusefya, elyo uyu muntu uwashitishe akabwelela mu mpanga yakwe.
“Tecakwesha ukulapanga utulubi, nangu ukwimika icintu conse ukuba icimpashanya, nangu ukusangula ilibwe ukuba ilyamushilo. Kabili tecakwesha ukwimika ilibwe ilyabaswa bwino mu calo cenu no kulifukamina mukulipepa. Nine Yawe Lesa wenu.
“Mulebaka Amasabata yandi, kabili mulecindika icifulo candi icamushilo. Nine Yawe.
“Nga mwalakonka amafunde yandi no kulabeela ifipope fyandi, 
ine nkalamutumina imfula pa nshita iyalinga no kuleka umushili ukakwate ifisabo fisuma ne miti ikaletwala ifisabo ifisuma. 
Ukusokola kwenu ukwa ŋanu kuli nokutwalilila mpaka inshita yakusombola umwangashi, nako ukusombola kwa mwanganshi kuli nokutwalilila mpaka ilyo mukatampa ukubyala amabala yenu. Elyo mukalalya icilyo conse mukalafwaya ukulya, no kwikala umutelelwe mu calo cenu.
“Ine, ne Yawe nkaleka mukaleikala umutende mu calo cenu, kabili mukalasendama utulo ukwabula ico mukalatiina. Ine nkafumya shonse inama ishabipa mu calo cenu, kabili tamwakatale amuba ubulwi. 
Imwe mukalafulumuna abalwani benu, kabili mukalabepaya no kubacimfya. 
Basano muli imwe bakafulumuna abali umwanda umo (100). Abali umwanda umo (100) bakafulumuna abali imyanda ikumi limo (1,000). Elyo abalwani benu mukalabepaya no kubacimfya.
“Ine nkamutulanyako ku balwani benu no kumulenga ukuti mukasandane no kufula mu mpendwa. Kabili ine nkabaka icipangano candi na imwe. 
Mukalalya ifilyo mwatutile umwaka wapita ilyo mukalafitutulula mu matala yenu no kusha incende ya busomboshi ubupya. 
Elyo nkabika ne cifulo candi pakati kenu, kabili nshakamutendwe nakalya. 
Lyonse nkalaba na imwe no kuba Lesa wenu, na imwe mukaba abantu bandi. 
Nine Yawe Lesa wenu uwamufumishe mu calo ca Egupto pakuti mwiba abasha nakabili ku bena Egupto. Nine naputawile ifikakilo fya makoli ya busha bwenu no kulenga ukuti muleyendelafye.
“Nomba nga cakuti mwakaana ukumbeela no kukonka amafunde yandi yonse aya namukonkomesha, 
elyo nga cakuti mwakaana no kunakila amafunde yandi, mwasuula ne fyebo pamo ne fipope fyandi no konaula icipangano candi, 
lyena ine nkacita ifi kuli imwe. Nkamuponesha amasakamika ayakumupulikisha, amalwele ayabipisha, impepo iyakumupofwisha amenso no kumulenga ukondoloka mpaka imfwa. Fyonse ifyo mukalabyala mu mushili mukalaicushafye, pantu abalwani benu ebakafilya. 
Nkamwalukila pakuti abalwani benu bakamucimfye. Abamupata ebakalamuteeka. Kabili mukalaibutukilafye nangu tapali nelyo umo uulemubutusha.
“Nga cakuti na panuma yakucita ifi fyonse tamunakile, lyena ndi nokumukanda pa bubifi bwenu pa miku ukucila cine lubali. 
Ine, ne Yawe nkamupwisha icilumba. Kabili nkalenga umulu ukuba kwati cela, no mushili nao ukukosa ngo mukuba kukuuma. 
Amaka mukalabomfya mu milimo yenu yakaba yakuicushafye, pantu umushili wenu tawakatale aumesha ifisabo fyauko, nangufye ifimiti fya mu mpanga tafyakatwale.
“Nalyo line imwe nga mwatwalililafye ukutalama no kukanaumfwa, ndi nokulundapo na fimbi ifikuko imiku cine lubali ukucilapo ukulingana no bubifi bwenu. 
Nkatuma ifiswango fya mpanga ukumwimina, ifili nokwisa ipaya abana benu elyo nokonaula ifitekwa fyenu. Fili nokulenga ukuti mukacepe mu mpendwa icakuti ne misebo yenu tamwakabe bakupitamo.
“Nalyo line ifi fyonse nga tafimwalulwile, lelo mwatwalililafye mukuntalamina, 
na ine wine nomba ndi nokumutalamina, nkamwalukila no kumukanda pa bubifi bwenu imiku cine lubali ukucilapo. 
Kabili nkaleta pali imwe ulupanga ulwacilandushi pa mulandu wakonaula icipangano candi. Elyo nga mukalabutukila mu misumba yenu kukupusuka, namo mwine nkamutumina ifikuko no kumuposa mu minwe ya balwani. 
Ilyo ndi nokucefyako impendwa ya mikate mulya, banamayo ikumi limo bakabomfya ibuku limo pakupanga umukate. Bakalamupimina umukate wakupoka pakuti nga mwalya tamwikwite.
“Nalyo line ine nga nacita ifi fyonse tamuŋumfwile, lelo mwatwalililafye ukuntalamina, 
lyena nkamutalamina kabili nkamukanda pa bubifi bwenu pa miku cine lubali ukucilapo. 
Mukaba ne cipowe icikalamba icakuti mukalelya imibili ya bana benu abaume ne mibili ya bana benu abanakashi. 
Ndi nokonaula incende shenu ishakupepelamo isho mwacindamika no kubongolola ifibumbili fya malambo fyenu ifyakufutumwinapo ububani. Nkatulika ifitumbi fyenu pa mulu wa tulubi twenu utushipema, kabili nkamusuula. 
Nkalenga imisumba yenu ukuba ifibolya no konaula ififulo fyenu ifyamushilo, kabili nshakatale mpokelela icena canunka ubusaka ica mituulo yenu. 
Nkonaula icalo cenu, icakuti abalwani benu abakesa ikalamo bakalepapafye. 
Ine nkamulenga ukusalanganina mu mishobo iyalekana lekana. Kabili nkaleta pali imwe ulupanga no kumulimuna bonse. Icalo cenu cikonaulwa, ne misumba yenu yonse ili nokusangulwa ifibolya. 
Elyo lyena icalo cikashala cilesekela mu Masabata imyaka yonse mu nshita cikashala icatalalilwa, ilyo na imwe mukaba mu calo ca balwani benu. Ili elyo icalo cikekala no kubaka Amasabata yaciko. 
Yawe aebele Mose ati, 
“Eba abena Israeli nokutila kuli bena, ‘Nga cakuti umuntu alaya icilayo icaibela icakutuula abantu babiye kuli Yawe, mukupeela icintu cimo ico umutengo waciko ulingene nowo bengashitilapo umuntu. 
Umwaume uuli pakati ka myaka amakumi yabili (20) nokufika pa myaka amakumi mutanda (60), indalama shili nokuba amashekeli amakumi yasano (50) sha silifa ukulingana ne cipimo ca mu cifulo camushilo. 
Lelo nga cakuti mwanakashi, umutengo wakwe wena kumulinganyafye ne ndalama amashekeli amakumi yatatu (30). 
Nga cakuti umuntu ali pakati ka myaka isano no kufika pa myaka amakumi yabili (20), umwaume umutengo wakwe ni ndalama amashekeli amakumi yabili (20), elyo umwanakashi nao ni pa ndalama amashekeli ikumi limo (10). 
Kabili nga cakuti mwana mwaume uwa mweshi umo ukufika pa myaka isano, umutengo wakwe ni ndalama amashekeli yasano ya silifa. Kabili umutengo wa mwanakashi nao ni ndalama amashekeli yatatu ya silifa. 
Elyo nga muntu uuli pakati ka myaka amakumi mutanda no kucilapo, umutengo wa mwaume onse ni ndalama amashekeli ikumi limo na yasano (15). Lelo nga mwanakashi wena, ni ndalama amashekeli ikumi limo.’
“Nga cakuti umuntu uwalaya icilayo mulanda nganshi kabili teti alipile icipendo capimwa, afwile ukutwala umuntu alaile kuli shimapepo uuli nokubika umutengo wakupeela, ukulingana nefyo umuntu uwalaya icilayo engapeela.
“Nga cakuti uyu muntu alaya ukupeela icitekwa ca nama icingasuminishiwa ngo mutuulo kuli Yawe, iyi inama iyapeelwa kuli Yawe ninshi yaba iyamushilo. 
Tafwile kukabusha no kutwalilamo inama imbi iyoo, nangu kukabulamo imbi iyibi no kumupeela iyisuma nangu iyisuma no kupeelelamo iyibi. Nga acita ifyo, ninshi inama shonse shibili shaba shamushilo. 
Kabili ico alaya nga cintu icakowela icishingapokelelwa ngo mutuulo kuli Yawe, iyo nama ifwile ukutwalwa kuli shimapepo. 
Shimapepo nao euli nokupima iyi nama nga isuma nangu ibi. Umutengo onse shimapepo engapingula, uyo wine euli nokushitilwapo iyi nama. 
Lelo nga cakuti umwine uwatuula alefwaya ukulubula iyi nama, alingile ukulundapo na kansonsela ka ndalama imo muli cila shisano pa mutengo bali nokushitishishapo inama.
“Umuntu nga apeela iŋanda yakwe kuli Yawe ukuba iyamushilo, shimapepo euli nokupima iyi ŋanda nga isuma nangu ibi. Umutengo onse shimapepo ali nokubika, euyo winefye. 
Lelo nga cakuti umuntu uupeele iyi ŋanda alefwaya ukubwesha, alingile ukulundapo kansonsela ka ndalama imo muli cila shisano pa mutengo bali nokushitishishapo iyi ŋanda, lyena kuti yabwelela kuli ena.
