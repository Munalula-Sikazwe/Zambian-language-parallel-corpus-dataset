Lino Yawe ali mwi Taalu lya Ukongano, aama Mose nga amunena ati, 
“Nena aina Izlaeli uti, ‘Lino umuntu ali wensi akuleta amawila kuli Yawe, wene alinzile ukuleta ing'ombe nanti imfwele nanti imbuzi.
“‘Muntu ndi cakuti akupeela uwila wakoca, apeele cipambasi wa ng'ombe uwaula ulema. Apeelele pa mulyango wi Taalu lya Ukongano pakuti Yawe apokelele uwila uwo. 
Lyene aike ikasa lyakwe pa mutwe uwa wila uwo wakoca, alino Yawe alapokelela uwila uwo pakufuta amaifyo yakwe. 
Alino umuntu wiyo afyule cipambasi pa manso yakwe Yawe. Lyene yasimapepo ana yakwe Aaloni aonsi yatole uwazi wa ng'ombe iyo yaukanyizye ukuzingulusya kavuwa kano kali ulunga nu mulyango wi Taalu lya Ukongano. 
Lyene umuntu wiyo afuwe inyama iyo iya wila wakoca nu kuiputola mu vimpilinsya. 
Lyene ana yakwe Aaloni simapepo yapembe umoto pa kavuwa nga yasonselepo inkwi. 
Lilyo kwene yasimapepo ana yakwe Aaloni aonsi yike vimpilinsya vya nyama iyo, umutwe pamwi na mafuta kwene, pa moto wankwi uno uli pa kavuwa.’”
“‘Lelo wene alinzile ukufula ivyamunda pamwi ni myendo kwene mu manzi. Alino simapepo aocele inyama yonsi pa kavuwa. Yene uli wila wakoca. Uwila uu uwa mununko usuma ukazanzya Yawe. 
Muntu ndi cakuti akupeela uwila wakoca uwa mfwele nanti imbuzi, uwila uwo ulinzile ukuya a suuku nanti sawe uwaula ulema. 
Alinzile kuifyulila ku katutu ka kavuwa pa manso yakwe Yawe. Lyene yasimapepo ana yakwe Aaloni aonsi yatole uwazi wakweyo yaukanyizye ukuzingulusya kavuwa.
“‘Pacisila cakwe vii ndi waiputola mu vimpilinsya, nga yasimapepo yike vimpilinsya vya nyama iyo, umutwe pamwi na mafuta kwene, pa moto wankwi uno uli pa kavuwa. 
Lelo wene alinzile ukufula ivyamunda pamwi ni myendo kwene mu manzi. Alino simapepo atwale vyonsi vii pa kavuwa nu kuvyoca. Wene uli wila wakoca. Uwila uu uwa mununko usuma ukazanzya Yawe.
“‘Muntu ndi cakuti akupeela kuli Yawe uwila wakoca uwa tunyi, uwila uwo ulinzile ukuya icipeele nanti inkunda. 
Simapepo atwale impolelwa ku kavuwa, ainyongotole insingo aputule umutwe nga aoce pa kavuwa. Uwazi aufenelele ku lung'umba lwa kavuwa. 
Lyene asisye cizaizyo pamwi na mavumbu. Alino avisumbile pa citumba pano yakasumba itwi, ku nkolelo ya kavuwa, lwaku ufumondaka. 
Pacisila cakwe vii, alepule uwila uwo pakasi, lyapa limwi ku, ni lyuze ku. Lelo kusi kufumya maapa. Lyene aoce pa moto wa nkwi pa kavuwa. Cene uli wila wakoca. Uwila uu uwa mununko usuma ukazanzya Yawe.
“‘Lino umwi akupeela uwila wa usu kuli Yawe, uwila uwo ulinzile ukuya usu utonyoleke. Usu uwo atikinkanye na mafuta nu ubani. 
Alino autwale kuli yasimapepo ana yakwe Aaloni aonsi. Atapule usu uwo utonyoleke ikufi lyonga, utikinkanye na mafuta nu ubani onsi. Lyene simapepo aoce vyonsi vivyo pa kavuwa, pakulanga ukuti iciputulwa icapeelwa kuli Yawe. Mununko usuma uwa wila uu ukazanzya Yawe. 
Ivyasyala vya wila wa usu vipelwe kuli yasimapepo, ana yakwe Aaloni aonsi. Uwila uu uwa mununko usuma ukazanzya Yawe.
“‘Ndi ukupeela uwila wa usu uno wapangwa mu citofu, uwila uwo ulinzile ukuya makeke ya usu wa ngano utonyoleke usi na citutumusi nupya utikinkanye na mafuta, nanti umukate wa mpanda upapatale usi na citutumusi nupya upake mafuta.
“‘Ndu kupanga umukate wa wila wa usu mukuomvya cikombole, uwila uwo ulinzile ukuya umukate wa usu utonyoleke utikinkanye na mafuta, nupya usi na citutumusi. 
Utoole umukate uwo, uuputoleputole nu kuupaka amafuta. Vii avino umuntu akapeela musango uu uwa wila wa usu.
“‘Lyene uwila wako wa usu ndu mukate wapangwa muli pani, uwila uwo ulinzile ukuya umukate wa usu utonyoleke, utikinkanye na mafuta. 
Ulete uwila wa usu uwapangwa ku vintu kwene vii kuli ne Yawe. Lyene ndi watwala kuli simapepo, simapepo kwene wiyo aliwe autwale ku kavuwa. 
Simapepo wiyo atoole ciputulwa cimwi ca mukate pakulanga ukuti cene iciputulwa icapeelwa kuli Yawe. Lyene aoce umukate uwo pa kavuwa. Uwila uu uwa mununko usuma ukazanzya Yawe. 
Lyene ivyasyala vya mawila ya usu vipelwe kuli Aaloni na ana yakwe. Cico kwene cili ciputulwa camuzilo ukuluta, pamulandu wakuti casyala pa mawila akocela Yawe.
“‘Amawila ya cakulya yano ukupeela kuli Yawe utalinzile ukwikamo icitutumusi, pamulandu wakuti utalinzile ukoca icitutumusi cili consi nanti uuci wa wila wakocela Yawe. 
Amawila ya uzombozi wankolelo cila mwaka ulinzile kutwala kuli Yawe. Lelo utalinzile kuyocela pa kavuwa wa wila uwa mununko usuma ukazanzya Yawe. 
Amawila yako yonsi ya cakulya ulinzile wacemekamo musilya, utailila foo. Musilya uwo uwakulanga upangano pakasi kakwe wewe na Leza wako. Ulinzile kucemeka musilya mu mawila yako yonsi ya cakulya. 
Ndu kupeela kuli Yawe uwila wa usu uwa vizao vyankolelo, ulinzile ukupeela uwila wa mbezu zipya zisalule, izisye. 
Lyene uutikinkanye na mafuta ya miolivi nu ubani. Vii avino umuntu akapeela musango uu uwa wila wa cakulya. 
Lyene simapepo aoce ciputulwa cimwi ca usu umuli amafuta nu ubani, pakulanga ukuti iciputulwa capeelwa kuli Yawe. Uwo kwene uli wila wakocela Yawe.
“‘Muntu ndi akupeela uwila wa utandano kuli Yawe, uwila uwo ndi acipambasi wa ng'ombe nanti indama, ulinzile ukuya uwaula ulema. 
Muntu aikepo ikasa lyakwe pa mutwe wa ng'ombe iyo, alino aifyulile pa mulyango wi Taalu lya Ukongano. Lilyo kwene yasimapepo ana yakwe Aaloni aonsi yatole uwazi yaukanyizye ukuzingulusya kavuwa. 
Lyene pa wila uwo wa utandano, umuntu wiyo atolepo amafuta yonsi yano yandatila vyamunda nanti yano yalematila kunovili nga apeele uwila wakocela Yawe. 
Apeele ni imfyo zyoili pamwi na mafuta kwene kumwi ni ciputulwa cisuma ci tima, cino alinzile kufumizya kumwi ni imfyo. 
Lyene ana yakwe Aaloni yoce vyonsi vivyo pa kavuwa pamwi nu wila wakoca uno uli pa moto pa kavuwa. Uwila uu uwa mununko usuma ukazanzya Yawe.
“‘Muntu ndi akupeela uwila wa utandano kuli Yawe, ndi uwila uu a suuku nanti imfwele yakaci, yene ilinzile ukuya iyaula ulema. 
Ndi wapeela imfwele kuti iye impolelwa, lyene ailete pa manso yakwe Yawe. 
Alino aike ikasa lyakwe pa mutwe wa mfwele iyo. Lyene aifyulile pa mulyango wi Taalu lya Ukongano. Pacisila cakwe vii, ana yakwe Aaloni yatole uwazi yakanyile kavuwa kukazingulusya. 
Lyene pa wila wa utandano wene alinzile kupeela uwila wakocela Yawe. Kuli kuti amafuta yakweyo, musinda unone onsi auputwila mwisika pipi nu musana. Nupya atoole amafuta yonsi yano yandatila vyamunda nanti yano yalematila kunovili, 
imfyo zyoili kumwi na mafuta kwene. Nupya aputule ciputulwa cisuma ca kwitima kumwi na mafuta, afumye kumwi ni imfyo. 
Lyene simapepo aoce vyonsi vivyo pa kavuwa viye uwila wa cakulya cakocela Yawe.
“‘Muntu ndi akulonda ukupeela uwila wa mbuzi, ailete pa manso yakwe Yawe. 
Alino aike ikasa lyakwe pa mutwe wa mbuzi iyo. Alino aifyulile pa mulyango wi Taalu lya Ukongano. Pacisila cakwe vii, ana yakwe Aaloni yatole uwazi yakanyile kavuwa kukazingulusya. 
Lyene pa wila uwo wene alinzile kupeela kuli Yawe uwila uu wakoca. Alinzile atolepo amafuta andatila vyamunda nanti yano yalematila kunovili. 
Nupya apaatule imfyo zyoili kumwi na mafuta kwene lwa mu musana. Aputule ni ciputulwa cisuma ca kwitima kumwi na mafuta, afumye kumwi ni imfyo. 
Alino simapepo aoce vyonsi vivyo pa kavuwa, kuti viye uwila wa usu wakoca pa moto, uwa mununko usuma ukazanzya Yawe. Mafuta yonsi akwe Yawe. 
Kusi mwina Izlaeli angalya amafuta nanti uwazi. Ilamulo lii lilinzile kusungwa na ina Izlaeli yonsi amanda pe, konsi kuno yalikala.’”
Yawe anena Mose ati, 
 “Nena aina Izlaeli ukuti pali vyonsi vino Yawe walesya, umuntu ali wensi ndi wifya kwaula kumanya, wacita icintu cimwi icaindwa, alinzile ukucita vii: 
Muntu wino waifya ndi a Simapepo Mukulu wino wapakwa na mafuta, wene ala waletelela iuvi lyonsi. Lyene alinzile ukupeela kuli Yawe kacipambasi kaula ulema, pamulandu wi ifyo lyakwe. Kako kwene uli wila wa kwelela amaifyo api ifyo lino wacita. 
Simapepo atwale kacipambasi kako pa mulyango wi Taalu lya Ukongano pa manso yakwe Yawe. Lyene aike ikasa lyakwe pa mutwe wakwe kacipambasi kako. Alino akafyulile pa manso yakwe Yawe. 
Lyene Simapepo Mukulu wino wapakwa na mafuta atoole uwazi umwi wakwe kacipambasi kako nu kuya nao kwi Taalu lya Ukongano. 
Alino atimpike umunwe wakwe mu wazi, nga pa manso yakwe Yawe asanse uwazi uwo maila cinimbali ku nkolelo ya nsalu ino yacinga Ncende Yamuzilo. 
Pacisila cakwe vii simapepo apake uwazi umwi pa mpembe zya kavuwa ka mwi Taalu lya Ukongano akakocelapo ubani wa cinunkilo cisuma pa manso yakwe Yawe. Uwazi uze uwasyala wakwe cipambasi wiyo awitile mwisika ya kavuwa ka kupelelapo uwila wakoca kano kali pa mulyango wi Taalu lya Ukongano. 
Lyene afumye amafuta yonsi yakwe cipambasi uwa wila wa kwelela amaifyo pamwi na mafuta andatila ku vyamunda nanti yano yalematila kunovili. 
Nupya aputule imfyo zyoili kumwi na mafuta kwene, lwa mu musana. Alino aputule ciputulwa cisuma ca kwitima kumwi na mafuta, afumye kumwi ni imfyo, 
ndi vino yakafumya kuli masaye uwa kupeela uwila wa utandano. Lyene simapepo wiyo aocele vyonsi vivyo pa kavuwa ka kupelelapo uwila wakoca. 
Lelo mukwela wakwe cipambasi wiyo pamwi ni minyefu, umutwe, myendo, ivyamunda pamwi na mala 
avifumizye kunzi ya nsakwe ku citumba kuno yakasumba itwi nga akuno yavyocele pa moto wa nkwi.”
“Ndi iuvi lyonsi lya ina Izlaeli liifya, nupya yamanya ukuti yatiyavuna isunde limwi mu masunde yakwe Yawe kusi kumufulo, 
lyene zuwazuwa lino yamanya cino yatiyifya, iuvi lyonsi lilinzile ukuleta kacipambasi kuli Yawe kuti kaye uwila wa kwelela amaifyo. Yalinzile yakatwale pa mulyango wi Taalu lya Ukongano. 
Lyene intunguluzi zi uvi ziike amakasa yakwezyo pa mutwe wakwe kacipambasi kako, pa manso yakwe Yawe. Alino akafyule pa manso yakwe Yawe. 
Simapepo Mukulu wino wapakwa na mafuta atoole uwazi wakwe kacipambasi kako nu kumutwala kwi Taalu lya Ukongano. 
Papo kwene simapepo wiyo atimpike umunwe wakwe mu wazi, alino pa manso yakwe Yawe, asanse uwazi uwo maila cinimbali ku nsalu ino yacinga Ncende Yamuzilo. 
Pacisila cakwe vii, apake uwazi umwi pa mpembe zya kavuwa kano kali mwi Taalu lya Ukongano pa manso yakwe Yawe. Uwazi uze wasyala awitile mwisika ya kavuwa ka kupelelapo uwila wakoca, kano kali pa mulyango wi Taalu lya Ukongano. 
Lyene simapepo afumye amafuta yonsi nu kuyocela pa kavuwa. 
Vii avino yacite kuli cipambasi wii. Ndi vino yacisile kuli cipambasi wilya wakupeela wa wila wa kwelela amaifyo, avino yacite na wikwene. Mu musango kwene uu amuno Simapepo ali nu kupeelelamo uwila wa kufuta amaifyo ya antu, insita kwene iyo iuvi lilelelwa. 
Lyene cipambasi wiyo amufumizye kunzi ya nsakwe nu kumoca wakwe vino yacisile cipambasi wakutandika. Wiyo kwene ali wila wa kwelela amaifyo yi uvi.”
“Intunguluzi ndi yiifya kwaula kumanya ale yiifya kuli Yawe Leza wakweyo, na pa kucita icintu cino waindwa ala lyaya iifyo. 
Lyene antu yauze ndi yainena pamulandu wi ifyo lyaiko lilyo, yene ilinzile ukupeela uwila uu, sawe uwaula ulema. 
Lyene yene ilinzile ukwika makasa pa mutwe wakwe sawe, imufyulile pa cifulo cino yakafyulilapo uwila wakoca pa manso yakwe Yawe. Uwo kwene uli wila wa kwelela amaifyo. 
Pacisila cakwe vii, simapepo atimpike umunwe wakwe umu wazi umwi uwa wila wa kwelela amaifyo. Lyene apake uwazi pa mpembe zya kavuwa ka kupelelapo uwila wakoca. Uwazi uwo uno wasyala awitile mwisika ya kavuwa kako kwene. 
Lyene amafuta yonsi ayocele pa kavuwa, wakwe vino yakacita na mafuta ya wila wa utandano. Mu musango kwene uu amuno Simapepo ali nu kupeelelamo uwila wa kufuta amaifyo ya muntu wiyo, insita kwene iyo umuntu wiyo alelelwa.”
  Muntu uwasilesile ndi wifya kwaula kumanya, wacita icintu cimwi icili consi cino Yawe wainda, ala lyaya iifyo. 
Muntu wiyo ndi yamumanyisya iifyo lyakwe lilyo, alinzile ukupeela uwila wakwe uwa mbuzi yakaci, iyaula ulema, pamulandu wi ifyo lyakwe lilyo. 
Lyene aike ikasa lyakwe pa mutwe wa mbuzi ya wila wa kwelela amaifyo. Alino aifyulile pa cifulo cino yakapelelapo uwila wakoca. 
Pacisila cakwe vii, simapepo atimpike umunwe wakwe mu wazi umwi uwa wila wakwelela amaifyo. Lyene apake uwazi pa mpembe zya kavuwa ka kupelelapo uwila wakoca. Uwazi uwo uno wasyala awitile mwisika ya kavuwa kako kwene. 
Alino afumye amafuta yonsi ya mbuzi ndi vino yakafumya amafuta ya wila wa utandano. Lyene simapepo ayocele pa kavuwa kako, kuti viye uwila uwa mununko usuma ukazanzya Yawe. Mu musango kwene uu amuno Simapepo ali nu kupeelelamo uwila wa kufuta amaifyo ya muntu uwasilesile, nga insita kwene iyo umuntu alelelwa.
Muntu ndi waleta umwana wa mfwele kuti aye uwila wa kwelela amaifyo, imfwele iyo ilinzile ukuya iyakaci, iyaula ulema. 
Lyene aike ikasa lyakwe pa mutwe wa mfwele iyo ya wila wa kwelela amaifyo. Alino aifyulile pa cifulo cino yakafyulilapo uwila wakoca. 
Pacisila cakwe vii, simapepo atimpike umunwe wakwe mu wazi umwi uwa wila wa kwelela amaifyo. Lyene apake pa mpembe zya kavuwa ka kupelelapo uwila wakoca. Uwazi wasyala aitile mwisika ya kavuwa kako kwene. 
Lyene afumye amafuta ya mfwele yonsi, ndi vino yakafumya amafuta ya wila wa utandano. Lyene simapepo ayocele pa kavuwa pamwi na mawila yauze akocela Yawe. Mu musango kwene uu, ndi simapepo wamala ukucita ulutambi lwa kufuta amaifyo ya muntu uwasilesile, umuntu wiyo alelelwa.
Amawila akwelela amaifyo yakalondwa pamilandu ii. Ndu muntu yamwama kwi tengo kuti apeele umboni mwi tengo, lelo wakana kulanda vino waweni nanti vino uvwile, umuntu wiyo alinzile kuvunukwa. 
Muntu umwi ndi mukuntamanya walema icintu cimwi cikowele, wa nyama yaifwila, nawe kwene ala wakowela. Nupya waya nu mulandu lino wamanya cino wacita. 
Muntu umwi mukuntamanya ndi walema icintu cimwi cafuma ku mwili wa muntu, icamifitalila, camusango uli onsi, wene ali nu mulandu lilyo kwene lino wamanya cino watacita.
Muntu umwi mukuitazyela ndi walapa, usi mulandu pa cintu icili consi, wene ali nu mulandu lino wamanya cino watacita.
Lino muntu ali nu mulandu, wene alinzile kuilongwela iifyo lyakwe. 
Na pa uvunuko wi ifyo lyakwe, wene alinzile ukuleta kuli Yawe uwila wa kwelela amaifyo, imfwele nanti imbuzi yakaci. Alino simapepo acite ulutambi lwa kufuta amaifyo ya muntu wiyo wataifya.
Lelo ndi cakuti umuntu atakweti umwana wa mfwele nanti wa mbuzi, lyene atoole ivipeele viili nanti utwana twa nkunda twili kuti viye ivyakupeela kuli Yawe, alipile pa maifyo yakwe. Conga ciye uwila wa kwelela amaifyo ni cuze ciye uwila wakoca. 
Alete vyunyi vivyo kuli simapepo, alino simapepo atandikilepo ukupeela ica wila wa kwelela amaifyo yayo. Acinyonge insingo, ataciputula umutwe. 
Lyene atoole uwazi umwi uwa cunyi cico ca wila wa kwelela amaifyo nga asanse mumbali zyonsi zya kavuwa. Lelo uwazi uze wasyala awitile pansi mwisika ya kavuwa kako. Ukwene uli wila wa kwelela amaifyo. 
Lyene apeele icunyi cuze cakwe ciili kuti ciye uwila wakoca kulingana nu lutambi lwa kufuta amaifyo ya antu, nga lyene umuntu wiyo alelelwa.
“Muntu ndi atakweti ivipeele viili nanti utwana twa nkunda twili, alete usu utonyoleke kulingana ni cipimo cakwe kilogalamu wenga. Usu uwo uye uwila wakwelela iifyo lino watacita. Atalinzile kuutikinkanya na mafuta nanti nu ubani, pamulandu wakuti uu uli wila wa kwelela amaifyo. 
Lyene alete usu kuli simapepo, alino simapepo wiyo atapule ikufi lyonga pakulanga ukuti iciputulwa capeelwa kuli Yawe. Alino aocele usu uwo pa kavuwa pamwi na mawila akocela Yawe. Ukwene uli wila wa kwelela amaifyo. 
Mu musango kwene uu, muli muno yasimapepo yacitila ulutambi lwa kufuta amaifyo ya antu. Lyene umuntu wiyo alelelwa. Lelo uwila uwasyala wene uwakwe simapepo, ndi vino cikaya ku wila wa cakulya.”
Yawe apeela Mose malamulo yaa, ati, 
Muntu umwi ndi watala mulandu mu kuntamanya, pa kuposiwa ukulipa ivyamuzilo kuli Yawe, wene alinzile ukuleta impolelwa kuli Yawe, suuku nanti sawe uwaula ulema, iye uwila wa cizumila mulandu. Umutengo wakweyo ulinzile kupimwa kulingana ni cipimo ca ku Ng'anda ikulu yakwe Leza. Ukwene uli wila wa cizumila mulandu. 
Muntu wiyo alinzile ukulipa kuti aswilizye pa vintu vivi vino waposiwe ukulipa. Lyene aungilizyepo icintu conga pali cila visano. Alino avitwale kuli simapepo, nga simapepo wiyo acite ulutambi lwa kufuta amaifyo ya antu, lyene umuntu wiyo alelelwa.
Muntu umwi ndi wifya ukwaula kumanya, pakuntayela consi camu malamulo yakwe Yawe, wene ali nu mulandu nupya alinzile ukulipa. 
Wene alinzile ukuleta kuli simapepo, suuku nanti sawe uwaula ulema, nga wewe kwene ulinzile kwika umutengo wakwe kulingana nu mutengo uwa uwila wa cizumila mulandu. Simapepo wiyo alinzile ukucita ulutambi lwa kufuta amaifyo api ifyo lino umuntu wiyo wacita, lyene umuntu wiyo alelelwa. 
Yene, iili wila wa cizumila mulandu pi ifyo lino wacita pa manso yakwe Yawe.
Empty verse
Empty verse
Empty verse
Empty verse
Empty verse
Empty verse
Empty verse
  Yawe apeela Mose malamulo yaa, ati, 
“Mpolelwa ili nu kupelwa ndi cakuti umuntu wifya kuli Yawe, pakukana wezezya umwina Izlaeli muze icintu cino wamusilile kuti aasunga, nanti pa kumwiila cimwi, nanti pa kumusomba, 
nanti pa kumutumpoka ati caponga, alapa ukuti ataciweni. 
Avino umuntu ndi wifya mu musango umwi ndi uu, alinzile kuwezezya umuze consi cino watola mu ucenjezi. 
Pa wanda uno akupeela uwila wa cizumila mulandu alinzile awezezye umweneco vintu vyonsi vino watozile. Lyene aungilizyepo icintu conga pali cila visano. 
Alino alete uwila wa cizumila mulandu kuli simapepo, uye uwila kuli Yawe. Wene ulinzile uye suuku uwaula ulema, nga wewe kwene ulinzile kwika umutengo wakwe kulingana nu mutengo wa wila wa cizumila mulandu. 
Lyene simapepo acite ulutambi lwa kufuta iifyo lino umuntu wiyo wacita.”
Yawe apeela Mose malamulo yaa kuti 
anene Aaloni na ana yakwe, ati, “Lii, lili lamulo lya wila wakoca. Uwila wakoca onsi ulinzile kusyala pa moto pa kavuwa usiku onsi, mpaka kufika na katondo, nga nu moto utwalilile kwaka. 
Lyene simapepo azwale mwingila wakwe bafuta, alino na kaputula wakwe bafuta. Alino atoole itwi lya nyama ya wila wakoca, aitile mu mbali ya kavuwa kako kwene. 
Lyene azule vyakuzwala vyakwe vivi, azwale vyuze, alino azyole itwi nga alisende kunzi ya nsakwe, pa cifulo cino citakoweziwa. 
Umoto pa kavuwa ulinzile kutwalilila ukwaka, kwaula kuzimiwa. Simapepo alinzile kusonsela nu kwikapo inkwi cila katondo, ateyanye nu wila wakoca penepo, nu koca amafuta ya wila wa utandano. 
Umoto ulinzile kutwalilila kwaka pa kavuwa, kusi kuzima foo.”
Ilamulo lya wila wa cakulya aili. Ana yakwe Aaloni yalinzile yatwala uwila uwo pa manso yakwe Yawe ku nkolelo ya kavuwa. 
Lyene simapepo atapulepo ikufi lyonga lya usu utonyoleke wa mawila yayo pamwi na mafuta nu ubani mwenemo, vino vili pa wila wa cakulya. Avyoce pa kavuwa pakulanga ukuti iciputulwa capeelwa kuli Yawe nupya viye uwila uwa mununko usuma ukazanzya Yawe. 
Lyene Aaloni na ana yakwe yalye vino vyasyalapo. Viye vyaulamo icitutumusi, nupya yaviliile pa Ncende Yamuzilo, kuli kuti pa musolo wi Taalu lya Ukongano. 
Pa kupanga umukate yatatikinkanyamo icitutumusi. Nayapeela ivyasyala kuti viye ciputulwa cao ca mawila yane akoca. Amawila yonsi yayo amuzilo cuze, wa mawila ya kwelela amaifyo nu wila wa cizumila mulandu. 
Amu mupanda wakwe Aaloni aonsi yangalya ivya mawila akocela Yawe, wakwe vino calembwa ukuti cili nu kuya vivyo kwene amanda pe mu nkulo zinu zyonsi. Lelo wino wensi asi simapepo aalakumya kavuwa kako alailetela isyamo pamulandu wa maka yakako amuzilo.
Yawe anena Mose ati, 
“Uu uli wila uno Aaloni na ana yakwe yalinzile ukupeela kuli Yawe pa wanda uno akupaatulwa. Yalinzile ukupeela usu utonyoleke, wakulingana kilogalamu wenga, ciye ngati uwila wa usu uwa nsita zyonsi. Apeele citika wenga katondo, lyene citika muze apeele manguzi. 
Usu uwo utikinkanyiziwe na mafuta pa cikombole. Alete utikinkanye ningo ningo, uweleke ningo, nupya umokolwe tuvungwa tuvungwa, wakwe vino yakacita ni ca wila wa cakulya. Lyene aupeele wa wila uwa mununko usuma ukazanzya Yawe. 
Ku nsita yonsi yaku nkolelo uwila uu ulinzile kupelwa na wensi uwamu mupanda wakwe Aloni, wino akutumikila nga Simapepo Mukulu. Alinzile aoce onsi pyu. 
Cawila wa cakulya icili consi cakwe simapepo ciye cakoca consi, yatacilya foo.”
Yaa, ali malamulo ya wila wa cizumila mulandu, nupya yene amuzilo cuze. 
Pa cifulo cino yakafyulilapo inyama ya wila wakoca, ali pano yafyulila ni nyama ya wila wa cuzumila mulandu, alino yasansa uwazi wakweyo kuzingulusya kavuwa. 
Lyene simapepo alinzile apeele amafuta yonsi yakweyo, musinda unone na mafuta andatila vyamunda. 
Nupya yafumye imfyo zyoili kumwi na mafuta kwene. Yafumye ciputulwa cisuma ca kwitima kumwi na mafuta. 
Simapepo aoce vyonsi vivyo pa kavuwa wa mawila akocela Yawe. Ukwene uli wila wa cizumila mulandu. 
Monsi wensi uwamu ng'anda yakwe simapepo angalyako. Aliile uwila uwo pa Ncende Yamuzilo. Uwo kwene uli wila wamuzilo cuze.
Isunde lili limwi kwene likumile uwila wa kwelela amaifyo nu wila wa cizumila mulandu. Amawila yoili yaa akwe simapepo wino akacita ulutambi lwa kufuta amaifyo. 
Lyene simapepo wino akupeela uwila wakoca uwa muntu ali wensi, atoole mukwela wa nyama ya wila uwo wakoca kuti uye uwakwakwe. 
Lyene ca wila icili consi ca cakulya icapangwa mu citofu nanti vyonsi vino yakasalula muli pani nanti pa cikombole, vyonsi vivyo viye vyakwe simapepo wino akutumikila pali vivyo. 
Nga uwila wa cakulya uli onsi usi welekwe, cisi cimwi ungaya utikinkanye na mafuta nanti usi utikinkanye, wene uwa ana yakwe Aloni. Ana yao yalinzile yankane vilingane.
Yaa, ali malamulo ya wila wa utandano uno ukapelwa kuli Yawe. 
Muntu ndi wapeela uwila uu kuti uye uwila wakutaizya kuli Yawe, apeelele inyama yakoca impolelwa pamwi nu mukate utikame usi na citutumusi, uno uwapangilwa nu usu utikinkanye na mafuta, nanti umukate wa mpanda upapatale usi na citutumusi nupya upake amafuta ya miolivi, nanti yakeke yano yapangwa nu usu utonyoleke, utikinkanye na mafuta. 
Ukungilizya pa wila wa utandano, alete umukate utikame umuli citutumusi. 
Lyene atoole ciputulwa conga pa musango uli onsi wa mukate acipeele ciye uwila kuli Yawe. Ciputulwa kwene cico, cili ciputulwa cakwe simapepo wino amasansa uwazi uwa wila wa utandano. 
Inyama ya wila wa utandano yakutaizya yalinzile yailye pa wanda kwene uno yapeela uwila. Yatasyako nanti kamwi kufika ku katondo ka wanda uwalondelela.
Lelo ndu muntu waleta uwila pa kufikilizya umulapo, nanti uwila wakuitemelwa, lyene yatangalya inyama iyo yonsi pa wanda uno yapeelwa. Lelo yangalya iyasyala pa wanda uno walondelela. 
Lelo inyama iyasyala kufika na pa wanda uwalenga yatatu ilinzile kocewa. 
Muntu ndi walya inyama ya mpolelwa yacuvwano pa wanda uwalenga yatatu, impolelwa iyo itangapokelelwa kuli Leza. Lelo impolelwa iyo ili nu kuya iyasilesile, iyaula muzano. Ili nu kuya impolelwa ikowele. Lyene umuntu wino walya impolelwa pa wanda uwalenga yatatu wene ali nu mulandu nupya alavunukwa. 
Pa nyama zya mpolelwa zizyo ndi imwi yakumya ku cintu cikowele, inyama iyo italinzile kuliwa, lelo ilinzile ukocewa.
Lelo umuntu wino wakowela ndi walya inyama ya wila wa utandano iyapeelwa kuli Yawe, umuntu wiyo alinzile kusukulwa mu ina Izlaeli. 
Nupya umuntu ali wensi ndi walya inyama ya wila uu, pacisila ca kukumya ku cintu icili consi cikowele, cingaya cafuma ku muntu nanti ku nyama, umuntu wiyo alinzile kusukulwa mu antu yakwe.
Yawe anena Mose ati, 
“Nena aina Izlaeli ukuti kusi wakulya amafuta ya ng'ombe nanti a mfwele nanti a mbuzi. 
Mafuta a nyama ino yaifwila na a nyama ino yakomwa ku cilyanyi ca mpanga, yene mungayaomvya ku milimo yuze iili yonsi, lelo mutalinzile ukuyalya. 
Muntu wensi wino walya inyama ya mpolelwa ya mawila kuli Yawe, umuntu wiyo alinzile kusukulwa mu antu yakwe. 
 Nupya konsi kuno yalikala, kusi kulya uwazi uli onsi, wa vyunyi nanti wa nyama. 
Muntu ali wensi asiyela isunde kwene lii, umuntu wiyo alinzile kusukulwa mu ina Izlaeli.”
Yawe anena Mose ati, 
“Nena aina Izlaeli uti, ‘Muntu wensi wino wapeela impolelwa yautandano kuli Yawe alinzile ukuleta ciputulwa ca mpolelwa iyo kunoli. 
Lyene alete umwisikulu na makasa yakwe amawila akocela Yawe. Alete amafuta ya nyama kumwi ni nganga kwene. Lyene inganga iyo aiswelwile pa manso yakwe Yawe wa wila wakuswelula. 
Lyene simapepo aoce amafuta pa kavuwa, lelo inganga yene ipelwe kuli Aaloni na ana yakwe. 
Nupya simapepo mumupeele mwendo wa kwikasa lilunji, kuti uye uwila winu uiyele uwamusangulo. 
Ana yakwe Aaloni na simapepo wino wapeela uwazi na mafuta ya wila wa utandano aliyo yalapokelela mwendo wa kwikasa lilunji wa ciputulwa cao. 
Pa mawila yacuvwano ya ina Izlaeli, inganga yapa mawila yapaatulwa pamwi nu mwendo wa kwikasa lilunji, ivya mawila apaatulwa vino Yawe watafumya ku ina Izlaeli nu kupeela kuli yasimapepo. Vii avino aina Izlaeli yalinzile ukupeela kuli yasimapepo ku nkulo zyonsi.’” 
Cico kwene cili ciputulwa ca mawila akocela Yawe cino capezilwe kuli Aaloni na ana yakwe pa wanda uno yapasilwe amafuta nu kuyapaatula ukuya yasimapepo. 
Pa wanda ulya Yawe wapeezile ilamulo ku ina Izlaeli kuti yayapeele ciputulwa cii ca mawila. Vivyo kwene vili viputulwa vyao insita zyonsi ku nkulo zinu zyonsi.
Yakwene yaa, ali malamulo ya wila wakoca, uwila wa cakulya, uwila wa kwelela amaifyo, uwila wa cizumila mulandu, uwila wa kuteeka yasimapepo pa vilimba, alino nu wila wa utandano. 
Malamulo kwene yaa, ali yano Yawe wapeezile kuli Mose pa Mwamba wa Sinai, pa wanda uno wapeezile ilamulo ku ina Izlaeli kuti yalete impolelwa zyao kuli Yawe mu Lwanga lwa Sinai.
Yawe anena Mose ati, 
“Toola Aaloni na ana yakwe. Utoole ni vyakuzwala vyausimapepo, amafuta akusolwela, na cipambasi uwa wila wa kwelela amaifyo, na yasuuku yaili, ni cimponda ca mukate usi na citutumusi. 
Lyene ukonganike iuvi lyonsi pa mulyango wi Taalu lya Ukongano.”
Mose acita wakwe vino Yawe wamupeezile ilamulo. Caleka iuvi lyonsi likongana pa mulyango wi Taalu lya Ukongano. 
Lyene Mose anena iuvi lyonsi ati, “Vino nasya ncite avino Yawe watapeela ilamulo kuti vicitike.”
Lyene Mose aleka kuti Aaloni na ana yakwe iize nkolelo nga nu kufulala. 
Lyene azwika Aaloni ilaya nu kumunyepela musipi mu musana. Alino amuzwika ni cakuzwala ca efodi, nga amunyepela nu musipi upikule mu musana. 
Lyene amuzwika cakuzwala ca pacisao, alino mu cakuzwala cico aikamo vintu vikaamwa Ulimu na Tumimu. 
Lyene amuzwika tulibani ku mutwe. Aika impalata yakwe zaabu ku nkolelo yakwe tulibani, cimanyililo camuzilo wakwe vino Yawe wapeezile ilamulo kuli Mose.
Lyene Mose atoola amafuta akusolwela, apaka Itaalu lya Ukongano pamwi ni viombelo vyonsi vino vyali mwenemo, alino avipaatula. 
Alino atoola amafuta yamwi asansa maila cinimbali pa kavuwa na pa viombelo vyonsi vyakako. Asansa na pali muyeza uwakufulalila pamwi ni citende cakwe, kuti avipaatwile kuli Yawe. 
Mafuta yamwi akusolwela aitila pa mutwe wakwe Aloni, amupaka nu kumulenga kuti aye mupaatulwe. 
Lyene Mose aleka kuti ana yakwe iize nkolelo. Alino ayazwika amakoti nu kuyanyepela misipi mu misana nga ayazwika ni cisote ca ucindami wakwe vino Yawe wapeezile ilamulo kunoli.
Lyene Mose aleta cipambasi uwa wila wa kwelela amaifyo. Alino Aaloni na ana yakwe yika makasa yao pa mutwe wakwe cipambasi wiyo. 
Lyene Mose akoma cipambasi, atoola uwazi umwi nu munwe wakwe, alino apaka pa mpembe zya kavuwa, kukazingulusya, nga akaswefya. Nupya aitila uwazi uze mwisika ya kavuwa, alino akapaatula. Mu nzila ii akacitila ulutambi lwa kufuta amaifyo. 
Lyene Mose atoola amafuta yonsi ukufuma ku vyamunda, aputula ni ciputulwa cisuma ca kwitima pamwi na mafuta. Atola imfyo zyoili pamwi na mafuta kwene. Alino avyocela pa kavuwa. 
Mose atoola viputulwa vyakwe cipambasi ivyasyala, mukwela, minyefu ni vya munda vyonsi. Alino aya avyocela kunzi ya nsakwe, wakwe vino Yawe wamupeezile ilamulo.
Lyene Mose aleta suuku wa wila wakoca. Alino Aaloni na ana yakwe yika makasa yao pa mutwe wakwe suuku wiyo. 
Lyene Mose akoma suuku, nga atoola uwazi akanyila kavuwa kukazingulusya. 
Mose aputola suuku wilya mu vimpilinsya vimpilinsya, 
nga atoola amanzi afula vyamunda ni myendo yonsi ya mfwele nga aoca vyonsi pa kavuwa wa wila wakoca, uwa mununko usuma ukazanzya Yawe. Ukwene uli wila wakocela Yawe, wakwe vino Yawe wapeezile ilamulo kuli Mose.
Lyene Mose aleta suuku wakwe ciili uwa kucita ulutambi lwa kupaka yasimapepo amafuta nu kuyapaatula. Alino Aaloni na ana yakwe yika makasa yao pa mutwe wakwe suuku. 
Mose afyula suuku, nga atoola uwazi apaka pa nsongo yi kutwi lyakwe Aloni, lya kwikasa lilunji. Nupya apaka na pa cala ca kwikasa lilunji, nga na pa cikando cikulu ca kwikasa lilunji. 
Pacisila cakwe vii, aleta ana yakwe Aaloni nkolelo, alino ayapaka uwazi umwi pa nsongo ya matwi yao akwi lunji, na pa vyala vyao vyaku makasa akwi lunji. Nga nu ku vikando vyao vikulu vyaku makulu akwi lunji. Lyene Mose akanyila uwazi kuzingulusya kavuwa. 
Atoola amafuta, musinda unone, amafuta andatila vyamunda, ciputulwa cisuma ca kwitima kumwi na mafuta kwene, imfyo zyoili kumwi na mafuta, nga nu mwendo wa kwilunji. 
Ukufuma mu cimponda ca mukate usi na citutumusi, uwapaatulwa kuli Yawe, Mose atoola umukate onga usi na citutumusi, umukate onga utikinkanye na mafuta, nu mukate upapatale onga. Vyonsi vii aviika papela pa ciputulwa ca mafuta na pa mwendo wa kwilunji. 
Apela ivyakulya vyonsi vii mu makasa yakwe Aaloni na ana yakwe nga nayo yaviswelwile pa manso yakwe Yawe wa wila wakuswelula. 
Lyene Mose atoola ivyakulya ukufuma kunoyali, alino avyoca pa kavuwa pamwi na mawila yakoca, kuti viye amawila pa lutambi lwa kuteeka yasimapepo pa vilimba. Mawila yaa, amununko usuma yakazanzya Yawe. Ukwene uli wila wakocela Yawe. 
Lyene Mose atoola inganga, nga aiswelula pa manso yakwe Yawe wa wila wakuswelula. Iyo kwene cili ciputulwa cakwe Mose, cakwe suuku wa pa lutambi lwa kuteeka yasimapepo pa vilimba. Mose acita vintu vyonsi wakwe vino Yawe wapeezile ilamulo.
Lyene Mose atoola amafuta yamwi akusolwela nu wazi umwi uwali pa kavuwa, alino asansa pali Aaloni na ana yakwe, nga na pa vyakuzwala vyao. Mu nzila kwene ii ayapaatwila kuli Yawe pamwi ni vyakuzwala vyao. 
Lyene Mose anena Aaloni pamwi na ana yakwe aonsi ati, “Senda inyama pa mulyango wi Taalu lya Ukongano. Weleke nu kuilila papa kwene, pamwi nu mukate uno uli mu cimponda ca vyamawila yapa lutambi lwa kuteeka yasimapepo pa vilimba wakwe vino Yawe wapeezile ilamulo. 
Inyama iyasyala pamwi nu mukate kwene, vyonsi muvyoce. 
Mutakezye ukufumila panzi yi Taalu lya Ukongano pa manda cinimbali, mpaka amanda ya lutambi lwa kuteeka yasimapepo pa vilimba yakasile, pamulandu wakuti ulutambi luu, ulwa manda cinimbali. 
Yawe watupeezile ilamulo kuti tucite vino twatitucita kunoli ndakai, pakuti luye ulutambi lwa kufuta amaifyo inu. 
Mulinzile mwaikala pa mulyango wi Taalu lya Ukongano, musanya nu usiku, amanda cinimbali ala mukuomba kulingana na vino Yawe wamupeela ilamulo. Ndi mutakucita vii, mulafwa. Lii, lili lamulo lino Yawe wapeela kunondi.” 
Caleka Aaloni na ana yakwe aonsi iyacita vintu vyonsi vino Yawe wapeezile ilamulo kupitila muli Mose.
Pacisila ca manda cinimbali ya lutambi lwa kuteeka yasimapepo pa vilimba, Mose aama Aaloni na ana yakwe aonsi, nga ni ntunguluzi zya ina Izlaeli. 
Alino anena Aaloni ati, “Tola kacipambasi ka wila wako uwa kwelela amaifyo nga na suuku uwa wila wako wakoca, vyonsi viye vyaula ulema. Upeele uwila kuli Yawe. Kacipambasi kaye uwila wa kwelela amaifyo, alino suuku aye uwila wakoca. 
Lyene unene aina Izlaeli uti, ‘Tolini sawe kuti mupeele uwila wa kwelela amaifyo. Nupya mutole umwana wa ng'ombe nu mwana wa mfwele, yoili yao yaye a mwaka onga nupya aula ulema, kuti yaye amawila yakoca. 
Nupya mutole masaye na suuku kuti viye uwila wa utandano, wakuti mupeele pa manso yakwe Yawe pamwi nu wila wa cakulya, utikinkanye na mafuta. Pamulandu wakuti ilelo Yawe amaloleka kunomuli.’ ”
Antu iyaleta pa mulyango wi Taalu lya Ukongano, vintu vyonsi vino Mose wapeezile ilamulo, nga ni iuvi lyonsi likongana ku kupepa Yawe. 
Mose avwanga ati, “Yawe watapeela ilamulo kunomuli kuti mucite vikwene, pakuti mulole uluswepo luyengese lwakuyapo kwakwe Yawe.” 
 Lyene Mose anena Aaloni ati, “Yanga pipi na kavuwa, upeele uwila wa kwelela amaifyo nu wila wakoca, pakuti ucite ulutambi lwa kufuta amaifyo yako na maifyo ya ina Izlaeli. Upeele uwila wa lutambi lwa kufuta amaifyo yao, wakwe vino Yawe wapeezile ilamulo.”
Acino Aaloni aya pipi na kavuwa, alino afyula ka cipambasi kano kali uwila wa kwelela amaifyo yakwe. 
Ana yakwe yatoola uwazi yamupeela. Lyene Aaloni atimpika munwe wakwe mu wazi uwo, alino apaka pa mpembe zya kavuwa. Uwazi uze wasyala aitila mwisika ya kavuwa kako kwene. 
Lyene amafuta, imfyo ni ciputulwa cisuma ca kwitima, vya wila wa kwelela amaifyo, avyocela pa kavuwa, wakwe vino Yawe wapeezile ilamulo kuli Mose. 
Lelo inyama yonsi nu mukwela aya avyocela kunzi ya nsakwe.
Lyene afyula inyama ya wila wakoca. Ana yakwe yatoola uwazi yamupeela, alino ausansa kuzinguluka kavuwa. 
Yamupeela vimpilinsya vya wila wakoca, conga conga, kwikako nu mutwe. Vyonsi avyoca pa kavuwa. 
Lyene afula vyamunda ni myendo nga avyoca pa kavuwa, pamwi nu wila wakoca.
Pacisila cakwe vii Aaloni apeela amawila yano antu yalesile. Atola imbuzi ya wila wa kwelela amaifyo ya antu, aifyula, alino apeela wakwe vino wacisile pa mpolelwa ya kupapatila kwa kufumya maifyo yakwe. 
Nupya aleta inyama ya wila wakoca, aipeela kulingana ni lamulo. 
Nupya kwene aleta uwila wa usu, atapula ikufi lyonga, alino aoca pa kavuwa. (Cii, cali kulundapo pa vya wila wakoca uwa cila wanda.) 
 Alino afyula masaye na suuku kuti apeelele antu amawila autandano. Pacisila cakwe vii, ana yakwe Aaloni yatoola uwazi yamupeela, alino aitila uwazi uwo kuzinguluka kavuwa. 
Lelo viputulwa vya mafuta vyakwe masaye, musinda unone wakwe suuku, amafuta andatila vyamunda, ni mfyo zyoili kumwi na mafuta, nga ni ciputulwa cisuma ca kwitima kumwi na mafuta, 
vii vyonsi iyavika papela ya nganga zya nyama zizyo. Alino Aaloni avyoca pa kavuwa. 
Lyene aswelula inganga ni myendo ya kwilunji yoili wa wila wakuswelula pa manso yakwe Yawe, wakwe vino Mose wapeezile ilamulo.
  Lino Aaloni wamala ukupeela amawila yonsi akwelela amaifyo, na akoca, na mawila autandano, akatusya makasa yakwe pa antu ayapolelela, alino aika pa kavuwa. 
Mose na Aaloni yingila mwi Taalu lya Ukongano. Lino yafuma yapolelela antu. Alino uluswepo luyengese lwakuyapo kwakwe Yawe luloleka ku antu onsi. 
Mukupumikizya Yawe atuma umoto iwoca uwila wakoca ni viputulwa vya mafuta vino vyali pa kavuwa. Lino antu yalola cii, iyapunda pamwi yonsi, nga yafukama pansi yafupime.
Ana yakwe Aaloni aonsi, Nadabu na Abiu, cila muntu atoola icifutikilo, aikapo umoto nga asumbilamo ubani nu kupeela kuli Yawe. Lelo umoto uu, utali wamuzilo pamulandu wakuti Yawe atapiile ilamulo kunoyali kuti yapeele.  
Mukupumikizya Yawe atuma umoto nu kuyoca mpaka yafwa papo kwene. 
Lyene Mose anena Aaloni ati, “Walola! Vii, avili vino Yawe wavwanzile lino watile, ‘Onsi yano yakuntumikila yalinzile kucindika muzilo wane. Ndasokolola ululumbi ku antu yane.’ ” Lelo Aaloni aimilila myaa! 
Mose aama Misyaeli na Elizafani, ana aonsi yakwe Uzieli, nyinalume wakwe Aloni, nga ayanena ati, “Ndangini kuno mwize musende ivyala vya avyala inu, muvisisye pi Taalu lya Ukongano. Kavikini kunzi ya nsakwe.” 
Caleka yiiza yalema ku nsalu zyazwite ivyala, nga yavitwala kunzi ya nsakwe, wakwe vino Mose wapeezile ilamulo.
Lyene Mose anena Aaloni na ana yakwe aonsi, Eleaza na Itamali ati, “Mutikala ni nyele zyaula kusakula nanti kulepula ivyakuzwala vinu, kulanga ukuti mukulosya. Ndi mwacita vivyo, mumafwa, nupya Yawe angasokela iuvi lyonsi lya ina Izlaeli. Lelo auzo aina Izlaeli yangalosya imfwa ii, iyalenzilwe nu moto uno Yawe watumile. 
Mutafuma mwi Taalu lya Ukongano, pano mungafwa pamulandu wakuti mwapaatulwa pa kumupaka amafuta akusolwela yakwe Yawe.” Caleka iyacita wakwe vino Mose wavwanzile.
Yawe anena Aaloni ati, 
“Wewe pamwi na ana yako aonsi mutalinzile kwingila mwi Taalu lya Ukongano pacisila ca kumwa waini nanti cimwi cikakola. Ndi mulacita cii, mulafwa. Isunde lii, lili nu kusungwa na amu mupanda wako onsi. 
Ulinzile kupusanya pakasi ka vintu vyakwe Leza ni vintu vyakuomvya pasilesile, pakasi ka vintu vyamuzilo ni vintu vyamifitalila. 
Ulinzile kusambilizya aina Izlaeli amasunde yonsi yano napeela kunomuli kupitila muli Mose.”
  Mose anena Aaloni na ana yakwe aonsi asile yaili, Eleaza na Itamali ati, “Tolini uwila wa usu uno watiusyala pa mawila akocela Yawe. Mupange umukate usi na citutumusi, alino muliile pipi na kavuwa, pamulandu wakuti uwila uwo uwamuzilo cuze. 
Mukate uu, muulile mu Ncende Yamuzilo, pamulandu wakuti cico kwene cili ciputulwa cino capeelwa kunuli pamwi na ana yako aonsi, ica pa mawila akocela Yawe. Pano avino napezilwe ilamulo. 
 Lelo wewe pamwi na amu ng'anda yako, mungalya inganga nu mwendo vino vyapeelwa wa mawila kuli Yawe, vyakwe yasimapepo. Mungavilila mu ncende ili yonsi yamuzilo. Amawila yaa, yapeelwa kunuli pamwi na ana yako aonsi na anaci. Ciputulwa cii capeelwa kunuli ukufuma pa mawila autandano yano aina Izlaeli yakapeela. 
Yalinzile ukuleta umwendo ni nganga pamwi ni viputulwa vya mafuta vya mawila akoca akuswelula pa manso yakwe Yawe wa wila wakuswelula. Cii cili ciputulwa cako na ana yako wakwe vino Yawe wapeezile ilamulo.”
Mose alondelezya imbuzi ya wila wa kwelela amaifyo. Lyene auvwa ukuti yatiyayoca mpiti. Mose akalipila Eleaza na Itamali, ayuzya ati, 
 “Uzye pacani cino mutalilile uwila wa kwelela amaifyo mu Ncende Yamuzilo? Uzye mutamanya ukuti uwila uu uwamuzilo cuze? Nupya mumanyile ukuti Yawe watapeela kunomuli kuti mucite ulutambi lwa kufuta amaifyo pakuti afumye maifyo yi uvi. 
Mulandu wakuti uwazi wakweyo utalesilwe mwi Taalu lya Ukongano, cange cizipe muliile mumu kwene, wakwe vino napiile ilamulo.”
Aaloni aasuka ati, “Ilelo ndi ndya uwila wa kwelela amaifyo uzye ngani cali cazanzya Yawe? Ilelo antu yaliyapeela pa manso yakwe Yawe amawila yao akwelela amaifyo nga na mawila yao akoca, lelo na ndakai kwene vintu vii viipisye vyativincitikila.” 
Lino Mose uvwa cii, cimuzipila.
Yawe anena Aaloni na Mose ati, 
“Nenini aina Izlaeli ukuti inyama zino mungalya pa nyama zyonsi zyamu nsi aizi. 
Inyama zyonsi zino zyakwata inkamba zipanduke, na zino zikalukizya, zyene mungalya. 
Lelo pa nyama kwene izikalukizya nanti pa nyama zino zyakwata inkamba zipanduke, mutakezye ukulya ingamila pano yene iya mifitalila kunomuli, pamulandu wakuti nanti angala ikalukizya, yene itakwata inkamba zipanduke. 
Mutakezye ukulya piimbi pano wene uwamifitalila kunomuli, pamulandu wakuti nanti angala akalukizya, wene atakwata inkamba zipanduke.  
Mutakezye ukulya kalulu pano wene uwamifitalila kunomuli, pamulandu wakuti nanti angala akalukizya, wene atakwata inkamba zipanduke. 
Mutakezye ukulya kapoli pano wene uwamifitalila kunomuli, pamulandu wakuti nanti angala wakwata inkamba zipanduke, wene asilukizya. 
Mutakezye ukulya inyama zii nanti ku kumya ivitumbi vyakwezyo. Inyama zii izyamifitalila kunomuli.
“Mu vyaumi vyonsi vino vikaikala mu manzi muli yemba nanti mu luzi, mungalya icintu consi icakwata tunkupili na mamba. 
Lelo icintu consi cino cikaikala mu manzi, icitakwata tunkupili na mamba, mutalinzile kucilya. 
Viumbwa vyamusango uu, ivyamifitalila kunomuli. Mutakezye ukulya vintu vii nanti kukumya ivitumbi vyakwevyo. 
Mutakezye ukulya icintu consi icikaikala mu manzi icitakwata tunkupili na mamba.
“Lyene pa vyunyi vino mutalinzile ukulya ivyamifitalila aivi: Cipungu, inkwazi, amakozi, 
pululwe, mweye, 
utukozi, utunga, 
mwankole, mikanga, makolongo, totwe, 
namakungwe, ming'omba, 
kong'onta, lukoma, zwanga, 
nanti tususu.
“Vizizi vyonsi vyakwata maapa na makulu ukuluta yaili ivya mifitalila kunomuli, 
suka sile vino vikatoloka. 
Mungalya musango uli onsi wakwe makanta, yenza, inyenze nanti yambala. 
Lelo vizizi vyonsi ivyakwata maapa nomba vikasela sile pansi, ivyamifitalila kunomuli.
“Wino wensi uwalema ivitumbi vya nyama zii, aye uwamifitalila kufika lino ilanzi lyawa. 
Wino wensi uwatola icitumbi ca nyama iyo alinzile kufula insalu zyakwe nu kusyala uwamifitalila kufika lino ilanzi lyawa. 
Inyama yonsi itakwata inkamba zipanduke nupya isisyetulula, mumanye ukuti iyamifitalila, na wensi uwaikumya ale waya uwamifitalila. 
Inyama izyakwata amakulu yani lelo zyamfumbi, mumanye ukuti izyamifitalila, nu muntu wensi uwakumya ku vitumbi vyakwezyo wasyala uwamifitalila kufika lino ilanzi lyawa. 
Na wiyo wensi uwatola citumbi caziko ali nu kufula insalu zyakwe, nupya wasyala wamifitalila kufika lino ilanzi lyawa. Fwandi mumanye ukuti izyamifitalila kunomuli.
“Lyene pa nyama izikasela pansi, izyamifitalila aizi: tunko, kuuza, ni misango yonsi yakwe mumbulwe, 
celecemba, insamba, mususwe, nkulumusi, na lumvu. 
Wino wensi uwakumya ivitumbi vya nyama zii, aye uwamifitalila kufika lino ilanzi lyawa. 
Nupya ndi cakuti icitumbi ca nyama zii caponela pa cintu icili consi, icintu cico ciye icamifitalila, cingaya nanti pa mbao, pa nsalu, mukwela unyuke nanti pi saaka, usi mulandu ni milimo ino icintu cico cikaomviwa. Cilinzile kuciombeka mu manzi, lelo cilaya icamifitalila kufika lino ilanzi lyawa, alino lyene cilasangululwa. 
Nupya ndi cakuti icitumbi ca nyama zii caponela mu nyungu imate, vyonsi vino vili mu nyungu iyo vyaya ivyamifitalila, nupya inyungu iyo mulinzile muitamole. 
Ndi cakuti pali ivyakulya vino mwalimukulya nomba amanzi ukufuma mu nyungu iyo yitikilapo, ivyakulya vivyo vyaya ivyamifitalila. Nanti cakumwa icili consi camu nyungu iyo icamifitalila. 
Cintu icili consi pano paponela icitumbi ca nyama zii ciye icamifitalila. Usi mulandu icakwelekela cingaya icitofu nanti impoto, cene cilinzile kutamolwa. 
Lelo ndi vyaponela mu kafukoka nanti mu cifula, vyene vitangaya ivyamifitalila. Nomba icintu icili consi icingakumya ku vitumbi vya nyama zii, cimaya icamifitalila. 
Citumbi ca nyama ya muli zii ndi caponela pa mbezu zino zili nu kukomelwa, zyene zitangaya izyamifitalila. 
Lelo ndi pa mbezu zizyo yitilapo amanzi alino icitumbi caponelapo, imbezu zizyo izyamifitalila kunomuli.
“Muntu ndi wakumya ku nyama ino antu yakalya nomba iyatiifwila, umuntu wiyo aye uwamifitalila kufika lino ilanzi lyawa. 
Nupya umuntu wensi ndi walya inyama iyo alinzile ukufula insalu zyakwe, lelo aye uwamifitalila kufika lino ilanzi lyawa. Nupya umuntu wensi wino wapinga inyama iyatiifwila alinzile ukufula insalu zyakwe nu kuya uwamifitalila kufika lino ilanzi lyawa.
“Utakezye ukulya kanyama kanono kali konsi akakasela pansi, 
nanti vikasela nanti vikapita na makulu yani, nanti vyakwata amakulu avule. 
Mutailenga ukuya amifitalila pakulya inyama imwi yamuli zii. 
 Nene Yawe Leza winu, nupya mulinzile kuisunga amuzilo, pano nene wamuzilo. 
Nene Yawe wino wamufumizye mu Eguputo, pakuti ningaya Leza winu. Mulinzile ukuya amuzilo pano nene wamuzilo.
“Fwandi lii, lili lamulo lyapa nyama napa vyunyi, lyapa cintu icili consi cino cikaikala mu manzi, nupya lyapa cintu icili consi cino cikaikala ku mulundu. 
Mulinzile ukuya atekele pakupusanya pakasi ka vintu vino visi vyamifitalila ni vintu vyamifitalila, nupya pakasi ka vintu vya umi vino mungalya na vino mutangalya.”
Yawe apeela Mose malamulo yaa, ati, 
“Nena aina Izlaeli ukuti ndu mwanaci wavyala umwana umonsi, ale waya uwamifitalila pa manda cinimbali, wakwe vino akaaya pa nsita ino akaya ku mwezi. 
 Pa wanda uwalenga cinani umwana wiyo alinzile kusilamulwa. 
Lyene umwanaci wiyo alinzile ukwikala amanda yauze amakumi yatatu, alino angaswefiwa ukufuma ku wazi wakwe uwa pakulela mu nsita iyo. Atalinzile kukumya icintu icili consi camuzilo, nanti kwingila mwi Taalu lya Ukongano lyamuzilo, mpaka kufika nalino insita ya kuswefiwa kwakwe ilasila.”
Mwanaci ndi wavyala umwana umwanaci, amaya uwamifitalila pa manda ikumi na yani, wakwe vino akaaya pa nsita ino akaya ku mwezi. Lyene alinzile ukwikala amanda yauze amakumi mutanda na mutanda, alino angaswefiwa ukufuma ku wazi wakwe uwa pakulela mu nsita iyo.
Lino insita yakuswefiwa kwa mpapo yakwe yasila, pa mpapo ya mwana umonsi nanti pa mpapo ya mwana umwanaci, nyina mututu alinzile ukuleta kuli simapepo, pa mulyango wi Taalu lya Ukongano umwana wa mfwele wa mwaka onga, kuti aye uwila wakoca. Nupya alinzile ukuleta icipeele conga nanti inkunda yonga ya wila wa kwelela amaifyo. 
Simapepo apeele amawila yakwe nyina mututu kuli Yawe, alino amucitile ulutambi lwa kufuta amaifyo. Pacisila cakwe vii, nyina mututu ale waya muswepe. Yaa, ali malamulo yano umwanaci wensi alinzile ukulondela pacisila ca kuvyala.
  Mwanaci ndi cakuti atakweti imfwele, alinzile ukuleta ivipeele viili nanti ana ya nkunda yaili, conga ciye uwila wakoca ni cuze ciye uwila wa kwelela amaifyo. Mu musango kwene uu simapepo alinzile ukumucitila ulutambi lwa kufuta amaifyo, nga nawe alaswefiwa.
Yawe anena Mose na Aloni, ati, 
“Muntu ali wensi ndi wakwata icilonda pa nkanda yakwe, nanti cipute nanti cimwi cakuipukila cino cingaomboka ukuya icilonda iciipe, ulwale wa nkanda ukaambukila, alinzile kuletwa kuli simapepo Aaloni nanti ku ana yakwe Aaloni, yasimapepo. 
Simapepo alolekesye nu kuceceta icilonda. Ndi cakuti ipipi lyamu cilonda ilisanguka ukuya litiswe, nupya icilonda cikuloleka icizike ukuluta inkanda izingulwike icilonda, ale wene ulwale wa nkanda uwipe. Lyene simapepo alinzile ukunena umuntu wiyo ukuti waya uwamifitalila. 
Lelo ndi cakuti cilonda cikuloleka citiswe nupya cisi icizike ukuluta inkanda izingulwike icilonda, nga ni pipi litasangwike litiswe, lyene simapepo wiyo alinzile kusunga mulwale wiyo aikala wenga pa manda cinimbali. 
Simapepo alinzile kulola mulwale nu kumuceceta nupya pa wanda uwalenga cinimbali, ndi cakuti mu kwelenganya kwakwe walola ukuti icilonda cikuloleka icili conga, citaombwike, simapepo alinzile kusuga mulwale aikale wenga nupya pa manda nayauze cinimbali. 
Nupya simapepo alinzile kulola mulwale nu kumuceceta pa wanda uwalenga cinimbali. Ndi cakuti icilonda caloleka cifitokele, nupya citaombwike, lyene simapepo alinzile ukunena mulwale wiyo ukuti wene muswepe, asi uwamifitalila, icilonda sile. Mulwale alinzile ukufula insalu zyakwe nu kuya muswepe. 
Lelo ndi cakuti icilonda caomboka pacisila cakumuceceta nu kunenwa ukuti muswepe, lyene mulwale wiyo alinzile ukuyalolekela kuli simapepo nupya. 
Simapepo alinzile kumuceceta nupya. Ndi cakuti simapepo wazana ukuti cilonda cico caticiomboka, alinzile kumunena ukuti wene uwamifitalila. Indwala ii iyakwe tembwe.”
“Muntu ali wensi ndi wakwata indwala yakwe tembwe alinzile kuletwa kuli simapepo. 
Simapepo amucecete. Ndi cakuti pa nkanda pali icilonda icitiswe, cino cati cisangula ipipi ukuya litiswe, nupya muli nu ufila uvule, 
icilonda cico indwala ikome yakwe tembwe. Simapepo alinzile kumunena ukuti uwamifitalila, nupya citakulondekwa kumuyalila wenga pano caticimanyika mpiti ukuti uwamifitalila cuze. 
Ndi cakuti indwala yalimba inkanda umwili onsi, ukufuma ku mutwe kufika nu kutukando, 
simapepo alinzile kumuceceta nupya. Ndi cakuti simapepo wasininkizya ukuti indwala yatilimba umwili onsi, alinzile ukunena mulwale ukuti muswepe, asi uwamifitalila. Nkanda yakwe yonsi yatiya itiswe, nga asi na mifitalila. 
Lelo ukufuma pa nsita ino icilonda cilaloleka pa mwili wakwe, alaya uwamifitalila. 
Simapepo alinzile kumuceceta nupya, alino ndi wazana icilonda, alinzile ukunena mulwale ukuti wene uwamifitalila. 
Lelo lino icilonda capola, caya icitiswe nupya, mulwale wiyo alinzile ukuya kuli simapepo nupya. 
Nupya kwene simapepo alinzile kumuceceta. Ndi cakuti icilonda icisanguka citiswe, ala umuntu wiyo muswepe. Simapepo alinzile kumunena ukuti muswepe.”
Muntu ali wensi ndi walwala cipute nomba capola, 
lyene pacisila cimwi citiswe cavimba nanti kaliyala kayenzu nupya kaswepulukile kavimba pano pali cipute, umuntu wiyo alinzile ukuya kuli simapepo. 
Simapepo alinzile kumuceceta, alino ndi cakuti kaliyala kaloleka uti akazike ukuluta inkanda izingulwike mu mbali, nga ni pipi mu kaliyala ilisanguka litiswe, simapepo alinzile ukunena umuntu wiyo ukuti wene uwamifitalila. Indwala yakwe tembwe alino ikutandika mu cipute. 
Lelo ndi cakuti simapepo waceceta wazana ukuti ipipi mukasi ka kalyaala litasangwike ukuya litiswe, nupya kasi kazike ukuluta inkanda izingulwike kaliyala nomba iswepulukile, simapepo alinzile kusunga umuntu wiyo aikale wenga pa manda cinimbali. 
Cilonda ndi cakuti caomboka, simapepo alinzile ukunena mulwale ukuti wene uwamifitalila, akweti indwala. 
Lelo ndi cakuti icilonda cili wakwe vino cali pakutandika, nupya citaombwike, ale iciyazi sile pano pali cipute. Simapepo alinzile ukunena mulwale wiyo ukuti muswepe.
Muntu ndi cakuti ali ni ciyazi cino wapiile nu moto, lyene ciyazi casanguka citiswe nanti ciyenzulukile, nanti ciswepulukile, 
simapepo alinzile kuceceta umuntu wiyo. Ndi cakuti ipipi mu ciyazi lyatilisanguka litiswe, nupya ciyazi cikuloleka icizike ukuluta inkanda izingulwike ciyazi, ale indwala yakwe atembwe alino ikutandika mu ciyazi cino umuntu wapiile nu moto. Simapepo alinzile ukunena umuntu wiyo ukuti wene uwamifitalila. 
Lelo ndi cakuti ipipi mu ciyazi litasangwike litiswe, nupya ciyazi citakuloleka icizike ukuluta inkanda izingulwike ciyazi, lelo iswepulukile, simapepo alinzile kusunga umuntu wiyo aikale wenga pa manda cinimbali. 
Simapepo alinzile kuceceta mulwale nupya pa wanda uwalenga cinimbali. Ndi cakuti cikuombokela, ale ulwale wa nkanda wakwe tembwe. Simapepo alinzile kumunena ukuti wene uwamifitalila. 
Lelo ndi cakuti ciyazi cili wakwe vino cali pakutandika, citakuombokela, iciswepulukile sile, ala asi tembwe. Simapepo alinzile ukunena umuntu wiyo ukuti wene muswepe. Pano cene iciyazi sile cino wapiile nu moto.
Monsi nanti umwanaci ndi walwala icilonda ku mutwe nanti pa cilezu, 
simapepo alinzile kuceceta icilonda cico. Ndi cakuti cikuloleka icizike ukuluta inkanda izingulwike icilonda, nupya ipipi mu cilonda ilya mutuntulwa nupya linyale, ale atembwe. Simapepo alinzile ukunena mulwale wiyo ukuti wene uwamifitalila. 
Ndi cakuti lino simapepo waceceta mulwale, wazana ukuti icilonda cici icizike ukuluta inkanda izingulwike icilonda, nomba pasi ipipi litifi pa cilonda, simapepo alinzile kumusunga aikale wenga pa manda cinimbali. 
Simapepo alinzile kuceceta icilonda nupya pa wanda uwalenga cinimbali. Ndi cakuti citaombwike, nupya musi ipipi ilya mutuntulwa, nupya citakuloleka icizike ukuluta inkanda izingulwike icilonda, 
umuntu wiyo alinzile ukupela inyele zyonsi suka sile kuzinguluka pa cilonda. Simapepo alinzile kumusunga aikale wenga nupya pa manda nayauze cinimbali. 
Pa wanda uwalenga cinimbali simapepo alinzile kuceceta icilonda. Ndi cakuti citaombwike, nupya cikuloleka cisi icizike ukuluta inkanda izingulwike icilonda, simapepo alinzile ukunena umuntu wiyo ukuti wene muswepe. Muntu wiyo alinzile ukufula insalu zyakwe, nga amaya muswepe. 
Lelo ndi cakuti icilonda caomboka pacisila cakunenwa ukuti muswepe, 
simapepo alinzile kumuceceta nupya. Ndi cakuti icilonda caticiomboka, simapepo atalinzile kulonda visininkizyo vi pipi ilya mutuntulwa. Kwaula kutwisika umuntu wiyo uwamifitalila. 
Lelo ndi cakuti simapepo walola ukuti icilonda citaomboka, nupya ipipi litifi lyatilimela papela, ale icilonda cico caticipola. Simapepo alinzile ukunena umuntu wiyo ukuti wene muswepe.
Monsi nanti umwanaci ndi wakwata indwala yakwe cisongo iitiswe pa nkanda, 
simapepo alinzile kuceceta umuntu wiyo. Ndi cakuti indwala iyo yakwe cisongo ikuloleka iiutuluke, ale acisongo sile watamufukuka pa nkanda. Muntu wiyo muswepe.
Muntu ndi wapanyoka inyele, waya ni pala, umuntu wiyo muswepe. 
Ndi cakuti inyele zyakwe zyapanyoka ukufuma ku mpumi kufika nu ku nkoto, waya ni pala pa mutwe, umuntu wiyo muswepe. 
Lelo ndi cakuti wakwata icilonda ciyenzulukile nupya ciswepulukile api pala nanti pa mpumi, ale atembwe alino akutandika api pala. 
Simapepo alinzile kuceceta umuntu wiyo. Ndi cakuti icilonda icivimbe pi pala nanti pa mpumi cikuloleka ciyenzulukile nupya ciswepulukile uti indwala yakwe tembwe, 
umuntu wiyo mulwale, nupya uwamifitalila. Simapepo alinzile ukunena umuntu wiyo ukuti wene uwamifitalila pamulandu wakuti watakwata icilonda pa mutwe wakwe.
Muntu wino walwala tembwe alinzile kuzwala insalu zilepoke, atalinzile kusakula inyele zyakwe. Alinzile kuvimba pa mulomo, nupya alinzile kupunda ale akuti, “Nene wamifitalila, nene wamifitalila!”
Mulwale wiyo ali nu kuya uwamifitalila mu nsita yonsi iya ulwale wakwe. Nupya alinzile kusungwa aikale wenga kunzi ya nsakwe.
Pa nsalu ndi paya icivuvuma, pa nsalu ya mavumbu nanti yakwe pamba, 
nanti pa kasalu kali konsi kakwe pamba, nanti kasalu kali konsi ka mavumbu, nanti pa mukwela nanti pa cintu icili consi capangilwa nu mukwela 
civuvume cico ndi caloleka katapakatapa nanti ciyenzulukile, ale cikukula nupya cilinzile kucilanga kuli simapepo. 
Simapepo alinzile kuciceceta nu kucisunga conga pa manda cinimbali. 
Simapepo alinzile kuciceceta nupya pa wanda uwalenga cinimbali. Ndi cakuti civuvume cati cikulilako pa nsalu, insalu iyo yaya iyamifitalila. 
Simapepo alinzile ukoca insalu iyo, pamulandu wakuti civuvume cikukulilako pa nsalu, cico cino cilinzile kononwa mu moto.
Lelo ndi cakuti lino simapepo waciceceta, wazana ukuti civuvume citakulileko pa nsalu, 
simapepo alinzile ukupeela ilamulo kuti yacifule, nu kucisunga conga pa manda nayauze cinimbali. 
Lyene alinzile kuciceceta nupya. Ndi cakuti civuvume cico citasenwike mu milolekele, nanti angala citakulolekela pa nsalu, insalu iyo icili iyamifitalila. Ulinzile ukoca insalu iyo nanti angala civuvume cico cili ku nkolelo nanti kucisila. 
Lelo ndi cakuti lino simapepo waciceceta nupya, lyene wazana ukuti civuvume caticicucuka, alinzile kucizezeula nu kucifumya pa nsalu nanti pa mukwela unyuke. 
Lyene ndi cakuti civuvume calolekela pauze ukuti insalu ikuvuvuma nupya, mwine wa nsalu iyo alinzile kuyoca nupya. 
Ndi cakuti wafula icintu cico, lyene civuvume cafumapo, alinzile ukufula insalu iyo nupya, ale yaya iswepe, isi yamifitalila.
Lii, lili lamulo lyapa vivuvume vyapa vyakuzwala, ciye pa nsalu ya mavumbu nanti yakwe pamba, nanti pa cakuzwala consi capangilwe nu mukwela unyuke. Vii, avili vino mulinzile ukucita pa kumanya insalu isi ni mifitalila ni nsalu yamifitalila.
Yawe anena Mose ati, 
 “Yaa, ali malamulo ya lutambi lwa kuswefiwa kwa muntu wino wapoziwa kuli tembwe. Pa wanda uno mulwale wiyo ali nu kunenwa ukuti waswefiwa, alinzile kuletwa kuli simapepo. 
Simapepo alinzile kumusenda kunzi ya nsakwe nu kumuceceta. Ndi cakuti ulwale wa nkanda wapola, 
simapepo alinzile ukupeela ilamulo kuti yamuletele vyunyi vipuma viili vino Ayuda yakalya pamwi na kamusambo ka cimuti ca mukelide nga yamuletele na kasalu kayenzu alino na kamusambo ka isopu. 
Lyene simapepo alinzile ukupeela ilamulo kuti yafyule icunyi conga, yacifyulile papela ya lweso umuli amanzi afumile mu kafukoka. 
Simapepo alinzile kutoola icunyi cuze cino yatakomile, pamwi nu musambo wa cimuti ca mukelide, kasalu kayenzu alino na kamusambo ka isopu, avitimpike mu wazi wa cunyi cino yatiyafyula. 
Simapepo alinzile kusansa uwazi maila cinimbali pa muntu wino akuswefiwa ku ndwala yakwe tembwe. Lyene alinzile kumunena ukuti wataswefiwa. Simapepo alinzile kuta icunyi cino yatakomile kuti cipapuke, kusalala mu vyalo. 
Muntu wino waswefiwa alinzile ukufula insalu zyakwe, apele inyele zyonsi, alino afulale umwili onsi. Lyene umuntu wiyo waya muswepe. Angingila mu nsakwe, lelo alinzile ukwikala panzi yi taalu lyakwe pa manda cinimbali. 
Pa wanda uwalenga cinimbali nupya alinzile ukupela inyele zyonsi, vilezu vyakwe, inkopyo zyakwe nga ni pipi lyonsi ilyaya pa mwili wakwe. Alinzile ukufula insalu zyakwe nu kufulala umwili onsi, lyene ale waswefiwa.”
Pa wanda uwalenga cinani alinzile ukuleta yasuuku yaili ni mfwele yakaci yonga, yamwaka onga, vyonsi vii vyaula ulema. Nupya alinzile ukuleta makilogalamu yatatu a usu utikinkanye na mafuta ya miolivi kuti uye uwila wa cakulya, nga ni ciputulwa conga pa viputulwa vitatu vyakwe lita wa mafuta ya miolivi. 
Simapepo wino akuswefya mulwale wiyo amusende pamwi ni vya mawila vyakwe pa manso yakwe Yawe, pa mulyango wi Taalu lya Ukongano. 
Lyene simapepo alinzile kutoola suuku wenga pamwi ni ciputulwa conga pa viputulwa vitatu vyakwe lita wa mafuta ya miolivi, nga avipele wa wila wa cizumila mulandu. Alinzile kuviswelula pa manso yakwe Yawe wa wila wakuswelula. 
Simapepo alinzile kufyulila suuku mu Ncende Yamuzilo muno yakafyulila inyama zya mawila akwelela amaifyo na mawila yakoca. Uwila wa kwelela amaifyo uwakwe simapepo ndi vino nu wila wa cizumila mulandu uwakwakwe. Uwila wa cizumila mulandu uwamuzilo cuze. 
Simapepo alinzile kutoola uwazi umwi wa wila wa cizumila mulandu nga apake pa nsongo yi kutwi lya kwilunji, pa cala ca kwilunji na pa cikando ca kwi kulu lya kwilunji lya muntu wino akuswefiwa. 
Simapepo alinzile kutoola amafuta ya miolivi aitile pi kufi lyakwe ilimani. 
Lyene atimpike umunwe wakwe wa kwi kasa lilunji mu mafuta, alino asanse amafuta nu munwe wakwe maila cinimbali pa manso yakwe Yawe. 
Simapepo alinzile kutoola amafuta yamwi yano yasile pi kufi lyakwe, nu wazi umwi wa wila wa cizumila mulandu. Alino apake pa nsongo yi kutwi lya kwilunji, pa cala ca kwi kasa lilunji na pa cikando ca kwi kulu lilunji lya muntu wino akuswefiwa. 
Mafuta yano yasyala pi kufi simapepo alinzile kupaka ku mutwe wa muntu wino akuswefiwa. Vii, avili vino simapepo alinzile ukucitila umuntu ulutambi lwa kufuta amaifyo pa manso yakwe Yawe.
Lyene simapepo alinzile ukupeela uwila wa kwelela amaifyo, pakufuta amaifyo ya muntu wiyo wino alinzile kusangululwa ku ukowezya wakwe. Lyene simapepo alinzile kufyula inyama ya wila wakoca. 
Apeele pamwi nu wila wa cakulya pa kavuwa. Vii, avili vino simapepo alinzile ukucita pa lutambi lwa kufuta amaifyo ya muntu wino wapola ku ndwala yakwe tembwe. Pacisila cakwe vii ala umuntu waswefiwa.
Muntu mulwale ndu mupina, atangapeela vii vyonsi, lyene alinzile ukuleta sile umwana wa mfwele wenga, suuku wenga wa wila wa cizumila mulandu uwakuswelula kuli Yawe pakufuta amaifyo yakwe. Alinzile ukuleta kilogalamu wenga wa usu utonyoleke kuti uye uwila wa cakulya, utikinkanye na mafuta ya miolivi. 
Nupya alinzile ukuleta ivipeele viili nanti ana ya nkunda yaili, conga ciye uwila wa kwelela amaifyo ni cuze ciye uwila wakoca. 
Pa wanda uwalenga cinani mukuswefiwa kwakwe, mulwale wiyo alinzile ukuleta vyonsi vivyo kuli simapepo, pa mulyango wi Taalu lya Ukongano pa manso yakwe Yawe. 
Simapepo alinzile kutoola umwana wa mfwele ya wila wa cizumila mulandu alino atoole na mafuta ya miolivi, nga aviswelwile pa manso yakwe Yawe wa wila wakuswelula. 
Simapepo alinzile kufyula umwana wa mfwele uwa wila wa cizumila mulandu. Alino atoole uwazi wa mfwele apake pa nsongo yi kutwi lya kwilunji na pa cala ca kwi kasa lilunji, alino na pa cikando ca kwi kulu lilunji lya muntu wino akuswefiwa. 
Simapepo alinzile kwitila amafuta pi kufi lya kwi kasa limani pa manso yakwe Yawe. 
Mafuta yayo asanse maila cinimbali nu munwe wakwe wa kwi kasa lilunji. 
Nupya atoole amafuta yamwi yano yali mwi kufi lyakwe nga apake pa nsongo yi kutwi lya kwi kasa lilunji lya muntu kwene wiyo akuswefiwa. Nupya apake ni cala ca kwi kasa lilunji, pamwi na pa cikando ca kwi kulu lilunji, papa kwene pano wali wapaka uwazi wa wila wa cizumila mulandu. 
Mafuta yano yasyala, yano yali pi kufi lyakwe, simapepo alinzile kupaka ku mutwe wa muntu wino akuswefiwa pakufuta amaifyo yakwe pa manso yakwe Yawe. 
Lyene alinzile ukupeela ivipeele nanti ana ya nkunda yaili, ukulingana na vino umuntu wino akuswefiwa angapeela. 
Nkunda yonga iye iya wila wa kwelela amaifyo, ni yuze iye uwila wakoca pamwi nu wila wa cakulya. Vii, avili vino simapepo alinzile ukucita pa lutambi lwa kufuta amaifyo ya muntu wino wapola ku ndwala yakwe tembwe. 
Lii, lili lamulo ku muntu wino wapola ku ndwala yakwe tembwe, wino atangapeela vintu vyapa lutambi lwa kuswefiwa kwakwe kulingana na vino cikalondekwa.
Yawe anena Mose ati, 
“Lino mulingila mu mpanga ya Kenani, ino nkupeela kunomuli kuti iye iyakwinu, ndi cakuti umuntu umwi wazana ukuti Yawe watatuma kuvuvuma mu ng'anda yakwe, 
umwisikulu wa ng'anda iyo alinzile aye kuli simapepo nu kumunena pamulandu wa kuvuvuma mu ng'anda yakwe. 
Simapepo alinzile ukupeela ilamulo kuti yafumye vintu vyonsi vyamu ng'anda iyo, lino atacili aye kuti akacecete kuvuvuma kuko. Pano limwi vintu vyonsi vyamu ng'anda vingaya vyamifitalila. Lyene alinzile ukuya ku ng'anda, 
nu kuceceta kuvuvuma kuko. Mu civuvume ndi muli vimwi vyakwe katapakatapa nanti viyenzulukile vino vikuloleka ngati vikulya lung'umba, 
simapepo alinzile ukusya wayala ing'anda iyo pa manda cinimbali. 
Pa wanda uwalenga cinimbali simapepo alinzile ukuswilila nu kuya ceceta nupya. Kuvuvuma ndi kwaloleka ukuti kwati kukulilako, 
simapepo alinzile ukupeela ilamulo kuti yafumye mawe yonsi avuvume nu kuya yasumba ku citumba ca kunzi ya musumba. 
Pacisila cakwe vii alinzile ukupeela ilamulo kuti yakolole lung'umba lonsi lwa mukasi ka ng'anda. Ivu lyonsi lino yakolola yakalisumbe ku citumba ca kunzi ya musumba. 
Lyene yatole amawe yauze yakuulile muno yafumizye mawe yavuvume. Alino yatole ivu lyuze nu kutakasa ku lung'umba.
“Kuvuvuma ndi kwaloleka nupya mu ng'anda iyo, pacisila ca kufumya mawe yavuvume nu kukolola nga nu kutakasa cipya cipya, 
simapepo alinzile ukuyalola. Ndi kuvuvuma kwati kukulilako, ng'anda iyo iye iyamifitalila. 
Ng'anda iyo ilinzile koomolwa. Amawe yonsi, nsondo zya ng'anda iyo, ni ivu lyonsi lyapa citalang'anda, vyonsi visendwe nu kuya visumba ku citumba ca kunzi ya musumba. 
Muntu wensi wino wingila mu ng'anda iyo lino yayalwa, ali nu kuya uwamifitalila kufika nu ku manguzi. 
Muntu wensi uwalambalala pansi mu ng'anda iyo nanti walilamo cakulya, alinzile ukufula insalu zyakwe.
“Lelo ndi lino simapepo wiza ku kuceceta ing'anda pamulandu wa kuvuvuma, wazana ukuti kuvuvuma kutalolike mu ng'anda pacisila ca kutakasa lung'umba, lyene alinzile ukunena umwisikulu wa ng'anda ukuti ng'anda iiswepe pamulandu wakuti kuvuvuma kwatikusila. 
Pa kuswefya ng'anda umwisikulu wa ng'anda iyo alinzile ukutoola vyunyi viili, musambo wa cimuti ca mukelide, kasalu kayenzu, na kamusambo kakwe isopu, vyonsi atwale kuli simapepo. 
Pa vyunyi viili, simapepo atoole conga acifyulile mu lweso umuli amanzi yano yasemvile mu cifula. 
Lyene simapepo alinzile ukutoola musambo wa cimuti ca mukelide, kamusambo kakwe isopu, kasalu kayenzu nga ni cunyi cino yatafyuzile. Vyonsi vivyo avitimpike mu wazi wa cunyi cino yatiyafyula nga nu mu manzi yaku kafukoka. Lyene alinzile kusansa ng'anda maila cinimbali na manzi yano muli wazi. 
Vii, avili vino simapepo alinzile kuswefya ng'anda kuomvya uwazi wa cunyi, amanzi amu kafukoka, icunyi cipuma, musambo wa cimuti ca mukelide, musambo wa isopu nga na kasalu kayenzu. 
Lyene alinzile ukuta icunyi cipuma cino yatafyuzile kuti cipapuke kunzi ya musumba, cisalale mu vyalo. Vii, avili vino simapepo alinzile ukucita kupitila mu lutambi lwa kuswefiwa kwa ng'anda ino yazanwa nu kuvuvuma. Pacisila cakwe vii, ng'anda nayo ala yaswefiwa.”
Yaa, ali malamulo yapa ndwala zyakwe tembwe nanti ukusanga, 
nanti kuvuvuma mu vyakuzwala nanti mu ng'anda, 
nanti kuvimba nanti vipuzu nanti iyala liyengese. 
Amalamulo yaa, akulenga kuti mumanye lino icintu cimwi caya ciswepe nanti icamifitalila.
Yawe anena Mose na Aaloni ati, 
“Munene aina Izlaeli muti, Monsi wensi wino wafumya vimwi ku wonsi wakwe ala waya uwamifitalila. 
Nanti mafila yacili yakufuma nanti yatiyata, yakambatile sile ku wonsi, umuntu wiyo uwamifitalila. 
Musanzi onsi uno umuntu wiyo wikalapo nanti kulalapo uwamifitalila. 
Muntu wensi uwakumya ku musanzi wakwe, 
nanti umuntu umwi wikala pali cimwi cino mulwale waliwikalapo, umuntu wiyo alinzile ukufula insalu zyakwe nu kufulala umwili onsi, nupya aye uwamifitalila kufika ku manguzi. 
Muntu wensi wakumya umonsi wino akufumya ufila ku vya nzwalo vyakwe alinzile ukufula insalu nu kufulala umwili onsi, nupya aye uwamifitalila kufika ku manguzi. 
Muntu wino akufumya ufila ku wonsi wakwe ndi cakuti waswila umuntu umwi na mati, umuntu wino waswila alinzile ukufula insalu zyakwe nu kufulala umwili onsi, nupya aye uwamifitalila kufika ku manguzi. 
Nupya cakwikalapo icili consi capa mfwalasi nanti cakwikalapo consi cino wiyo akufumya ufila wikalapo caya icamifitalila. 
Muntu wensi uwakumya ku cintu consi cino muntu wino akufumya ufila ku wonsi wali wikalapo, waya uwamifitalila kufika ku manguzi. Nupya umuntu wensi wino wasenda icintu consi cino umuntu wino akufumya ufila ku wonsi wakwe wali wikalapo, alinzile ukufula insalu zyakwe nu kufulala umwili onsi, nupya aye uwamifitalila kufika ku manguzi. 
Muntu wino akufumya ufila ku vya nzwalo vyakwe ndi wakumya umuntu umwi lino atali afulale makasa, umuntu wino wakumya alinzile ukufula insalu zyakwe nu kufulala umwili onsi, nupya aye uwamifitalila kufika ku manguzi. 
Civiya consi ciivu cino umuntu wino akufumya ufila ku wonsi wakwe wakumya, cilinzile ukucitamola alino civiya consi ca mbao cilinzile kufulwa na manzi.”
Muntu wino wafumyanga ufila ndi walola ukuti watapola, alinzile kulolela pa manda cinimbali akuswefiwa kwakwe. Lyene afule insalu zyakwe nu kufulala umwili onsi na manzi aku kafukoka. Lyene ala waya muswepe. 
Pa wanda uwalenga cinani alinzile kutoola ivipeele viili nanti ana ya nkunda yaili nu kutwala pa mulyango wi Taalu lya Ukongano pa manso yakwe Yawe, avipeele kuli simapepo. 
Simapepo alinzile ukupeela icunyi conga ukuya uwila wa kwelela amaifyo. Lyene icunyi cuze ciye uwila wakoca. Vii, avili vino simapepo alinzile ukucita pa lutambi lwa kufuta amaifyo ya muntu wiyo pamulandu wakuti akufumya ufila ku wonsi wakwe.
“Monsi wensi ndi wafumya imbuza ku wonsi wakwe, alinzile kufulala umwili onsi, nupya aye uwamifitalila kufika ku manguzi. 
Cintu icili consi capangilwe ni nsalu nanti capangilwe nu mukwela unyuke pano imbuza zyaponela cilinzile kufulwa, nupya ciye icamifitalila kufika ku manguzi. 
Pacisila cakulambalala nu kumanyana, umonsi nu mwanaci yoili yalinzile ukufulala umwili onsi, nupya yaye amifitalila kufika ku manguzi.”
Mwanaci wensi ndi waya ku mwezi ala waya uwamifitalila pa manda cinimbali. Muntu wensi uwakumya umwanaci aali ku mwezi aye uwamifitalila kufika lino ilanzi lyawa. 
Cintu icili consi cino umwanaci wiyo wikalapo nanti cino walalapo mu nsita ino ali ku mwezi, ciye icamifitalila kufika ku manguzi. 
Muntu wensi uwakumya ku musanzi wa mwanaci wiyo alinzile ukufula insalu zyakwe nu kufulala umwili onsi, nupya aye uwamifitalila kufika ku manguzi. 
Muntu wensi uwakumya ku cintu icili consi cino umwanaci wiyo waliwikalapo alinzile ukufula insalu zyakwe nu kufulala umwili onsi, nupya aye uwamifitalila kufika ku manguzi. 
Nanti musanzi nanti icintu icili consi cino umuntu wiyo akaikalapo ndu muntu umwi wakumya, aye uwamifitalila kufika ku manguzi. 
Monsi wensi ndi cakuti wamanya umwanaci wiyo lino acili ku mwezi, umonsi wiyo wakoweziwa ni mifitalila ya mwanaci. Monsi wiyo aye uwamifitalila pa manda cinimbali, nu musanzi uli onsi uno akulalapo uwamifitalila.
Mwanaci wensi ndi wafumya uwazi pa manda mavule lino asi ku mwezi nanti insita yaku mwezi yapitilila manda yakweyo, umwanaci wiyo waya uwamifitalila mu nsita ino uwazi ukufuma, wakwe vino akaya uwamifitalila lino akaya ku mwezi. 
Musanzi onsi uno umwanaci wiyo wikalapo nanti icintu icili consi cino wikalapo mu nsita iyo, ciye icamifitalila. 
Muntu wensi wakumya ivintu vivyo waya uwamifitalila. Alinzile ukufula insalu zyakwe nu kufulala umwili onsi, nupya aye uwamifitalila kufika ku manguzi. 
Uwazi ndi wata ukufuma, umwanaci wiyo alinzile kulolela pa manda cinimbali. Alino ala waya muswepe kulingana nu lutambi. 
Pa wanda uwalenga cinani, umwanaci wiyo alinzile kutoola ivipeele viili nanti utwana twa nkunda twili nga atwale kuli simapepo pa mulyango wi Taalu lya Ukongano pa manso yakwe Yawe. 
Simapepo alinzile ukupeela icunyi conga wa wila wa kwelela amaifyo. Lyene icunyi cuze apeele wa wila wakoca. Vii, avili vino simapepo alinzile ukucita pa lutambi lwa kufuta amaifyo pa kuswefiwa kwa mwanaci akufumya uwazi pa manda mavule. 
Yawe wanenyile Mose kuti asoke aina Izlaeli pamulandu wa mifitalila yao pakuti yatakowezya Itaalu lya Ukongano lino lyali pakasi ka nsakwe. Pano ndi yalikowizye, yangakomwa.
Yaa, ali malamulo ya pamulandu wa monsi wino akufumya ufila nanti mbuza ku wonsi wakwe, 
na pamulandu wa mwanaci wino ali ku mwezi, na pamulandu wa monsi wino wamanyana nu mwanaci uwamifitalila.
Yawe wavwanzile kuli Mose pacisila ca mfwa ya ana yakwe Aaloni yaili aonsi, yano yakomilwe lino yapezile umoto uwamifitalila kuli Yawe. 
 Yawe avwanga ati, “Nena munyonko Aaloni kuti ataingila insita ili yonsi mu Ncende Yamuzilo kuluta, kwi tundu lya nsalu yakucingilila, ku nkolelo ya ntupiko ya Mbokosi ya Upangano, pano angafwa pamulandu wakuti ne Yawe nkalolekela mwi kumbi papela ya ntupiko iyo. 
 Aaloni aingila mu Ncende Yamuzilo kuluta pacisila cakuleta kacipambasi ka wila wa kwelela amaifyo, na suuku wenga uwa wila wakoca.”
Lyene Yawe apeela malamulo yaa. Lino Aaloni atali aingile mu Ncende Yamuzilo kuluta, alinzile kufulala umwili onsi nu kuzwala vyakuzwala vyamuzilo, mwingila, kaputula, na tulibani.
Aina Izlaeli yonsi yalinzile ukupeela Aaloni yasawe yaili akupeela uwila wa kwelela amaifyo na suuku wenga uwa kupeela uwila wakoca. 
Aaloni alinzile ukupeela cipambasi uwa wila wa kwelela amaifyo yakwe kuti acite ulutambi lwa kufuta amaifyo yakwe nga na maifyo ya amu ng'anda yakwe. 
Lyene alinzile kutoola imbuzi ziili azitwale pa mulyango wi Taalu lya Ukongano pa manso yakwe Yawe. 
Papa kwene apendole pa mbuzi ziili zizyo, aomvye mawe yaili. Iwe limwi lyalembwapo “Kuli Yawe” ni lyuze nalyo lyalembwapo “Kuli Azazeli”. 
Aaloni alinzile kutoola imbuzi ino icipendwilo calanga ukuti imbuzi iyakwe Yawe, aipeele ukuya uwila wa kwelela amaifyo. 
Lelo imbuzi yuze ino cipendwilo caticilanga ukuti iyakwe Azazeli, alinzile kuipela ipuma kuli Yawe, kuti acite ulutambi lwa kufuta amaifyo pa mbuzi iyo nu kuita kuti yapita mu lwanga kuli Azazeli.
Aaloni alinzile ukupeela cipambasi kuti aye uwila wa kwelela amaifyo yakwe, alino acite ulutambi lwa kufuta amaifyo yakwe nga na maifyo ya amu ng'anda yakwe, nga alinzile kufyula cipambasi uwa wila wa kwelela amaifyo yakwe. 
Alinzile kutoola icifutikilo, azuzye makala ya moto ukufuma pa kavuwa. Alino atapule amakufi yaili ya ubani wa cinunkilo cisuma utonyoleke, alino aingile mu nsalu yakucingilila mu Ncende Yamuzilo kuluta. 
Lyene mumu kwene pa manso yakwe Yawe Aaloni alinzile kwika ubani pa moto. Lyene icunsi ca ubani cimalenga kuti Aaloni atalola intupiko ya Mbokosi ya Upangano, pano angafwa. 
Alinzile kutoola uwazi umwi wakwe cipambasi nu munwe wakwe. Alino asanse ku nkolelo ya ntupiko ya Mbokosi ya Upangano. Lyene uwazi umwi asanse maila cinimbali ku nkolelo ya Mbokosi ya Upangano.
Pacisila cakwe cico, alinzile kufyula imbuzi ya wila wa kwelela amaifyo ya antu. Alete uwazi wa mbuzi iyo mu Ncende Yamuzilo kuluta. Alino atoole uwazi uwo asanse pa ntupiko ya Mbokosi ya Upangano nga nu ku nkolelo ya Mbokosi ya Upangano, wakwe vino waliwacita nu wazi wakwe cipambasi. 
Vii, avino Aaloni ali nu kucita pa lutambi lwa kuswefya Ncende Yamuzilo kuluta ku mifitalila ya ina Izlaeli nu ku maifyo yao Alinzile kucitila ni Taalu lya Ukongano icili cimwi kwene pamulandu wakuti lyaya pa nsakwe ikowele. 
Mwi Taalu lya Ukongano mutalinzile ukuya nanti umuntu wenga ndi Aaloni wingila ku kucita ulutambi lwa kuswefya Ncende Yamuzilo kuluta. Mutaya umuntu mpaka kufika nalino wamala ukucita ulutambi lwa kufuta amaifyo yakwe na maifyo ya amu ng'anda yakwe, nga na maifyo yi uvi lya ina Izlaeli. 
Lyene alinzile kufumila kunzi nu kuya ku kavuwa kano kali pa manso yakwe Yawe, alino acite ulutambi lwa kukaswefya. Atole uwazi wakwe cipambasi nu wazi wa mbuzi, alino apake pa mpembe zya kavuwa akazingulusye. 
Alinzile kutoola uwazi umwi nu munwe wakwe nu kusansa pa kavuwa maila cinimbali. Vii, avili vino alinzile ukucita pa kuswefya aina Izlaeli nu kulenga kuti kavuwa kaye akamuzilo.
Lino Aaloni wamala ukucita ulutambi lwa kuswefya Ncende Yamuzilo kuluta, mwi Taalu lya Ukongano nga nu kuswefya kavuwa, alinzile ukupeela kuli Yawe imbuzi ipuma ino yasolwilwe kuti iye yakwe Azazeli. 
Alinzile kwika makasa yakwe yoili pa mutwe wa mbuzi iyo, alino ailongwele uyi wakwe na maifyo yakwe, na ucisanguka wa ina Izlaeli pa mutwe wa mbuzi. Pa kucita vii ale watwika vyonsi pa mutwe wa mbuzi. Lyene umuntu umwi wino watasontwa alinzile kuzingila imbuzi iyo mu lwanga. 
Imbuzi iyo isende maifyo yao yonsi mu mpanga mu mapoli muno mutikala antu. Lyene umuntu wiyo aisapulwile mu lwanga.
  Lyene Aaloni alinzile kwingila mwi Taalu lya Ukongano, azule vyakuzwala vya usimapepo, vivi vino waliwazwala lino atali aingile mu Ncende Yamuzilo kuluta, avisye mumu kwene. 
Alinzile kufulala umwili onsi lino acili mu Ncende Yamuzilo, alino azwale insalu zyakwe. Pacisila cakwe cico, alinzile kufumila panzi alino apeele impolelwa ya wila wakoca, ya lutambi lwa kufuta amaifyo yakwe na maifyo ya antu. 
Pa kavuwa alinzile ukoca amafuta ya nyama ya wila wa kwelela amaifyo. 
Muntu wiya wino wasonsilwe kuti azingile imbuzi mu lwanga kuli Azazeli, alinzile kufulala umwili onsi lino atali aswilile mu nsakwe. 
 Ing'ombe ni mbuzi ya wila wa kwelela amaifyo, zino yatozile uwazi waziko yaomvye pa lutambi lwa kuswefya Ncende Yamuzilo kuluta, yalinzile kuzifumya kunzi ya nsakwe. Alino yoce imikwela, ni minyefu nga ni vyamunda vyakwezyo. 
Muntu wino woca vintu vivyo alinzile ukufula insalu zyakwe nu kufulala umwili onsi lino atali aswilile mu mutanda.
  Malamulo yaa, yali nu kusungwa ku nkulo zinu zyonsi. Pa wanda uwalenga ikumi, uwa mwezi uwalenga cinimbali, aina Izlaeli pamwi na inamasi yano yakwikala pakasi kao, yatalinzile ukulya nanti cakulya cimwi. Nupya yatalinzile ukuomba umulimo uli onsi. 
Pa wanda uwo ulutambi lwa kufuta amaifyo luli nu kucitwa, lwa kuswefya aina Izlaeli na inamasi ku maifyo yao, pakuti yaye aswepe kulingana nu lutambi. 
Uwanda uwo uli nu kuya wamuzilo cuze, wanda uno yatalinzile kulya nanti cakulya cimwi. Nupya yatalinzile ukuomba umulimo uli onsi. Malamulo yaa, yali nu kusungwa ku nkulo zinu zyonsi. 
Simapepo Mukulu wino watekwa pa cilimba ca usimapepo, wino wapaatulwa kuti angapyana isi awino angacita ulutambi lwa kufuta amaifyo. Alinzile kuzwala vyakuzwala vya usimapepo, 
alino acita ulutambi lwa kuswefya Ncende Yamuzilo kuluta, lwa kuswefya Itaalu lya Ukongano na kavuwa, lwa kupapatila kufumya kwa maifyo yakwe yasimapepo yauze na maifyo yi uvi lya ina Izlaeli. 
Malamulo yaa, yali nu kusungwa ku nkulo zinu zyonsi. Nupya ulutambi lwa kufuta amaifyo lulinzile kucitwa iila lyonga cila mwaka, lwa kuswefya aina Izlaeli ku maifyo yao yonsi.
Yawe anena Mose ati, 
“Nena Aaloni na ana yakwe aonsi, pamwi na ina Izlaeli yonsi uti Yawe wapeela ilamulo wati, 
‘Mwina Izlaeli wensi uwafyulila masaye, nanti umwana wa mfwele nanti imbuzi mukasi ka nsakwe nanti kunzi ya nsakwe, 
mu cifulo cakumuleta pa mulyango wi Taalu lya Ukongano, kuti apeele masaye wiyo wa mawila kuli Yawe ku nkolelo yi Taalu lya Ukongano lyakwe Yawe, umuntu wiyo alinzile kupelwa mulandu wa katwe. Wene watazwisya uwazi nupya wene alinzile kusukulwa mu antu yane. 
Cii, cikusenula ukuti aina Izlaeli yakaaleta kuli Yawe inyama zya mpolelwa zino pali ndakai yakufyulila pa lwalala. Yalinzile kuzileta kuli simapepo, kuli kuti kuli Yawe, pa mulyango wi Taalu lya Ukongano kuti ziye amawila autandano. 
Simapepo alinzile kusansa uwazi kuzingulusya kavuwa kakwe Yawe, pa mulyango wi Taalu lya Ukongano. Pacisila cakwe cii, aoce amafuta wa wila uwa mununko usuma ukazanzya Yawe. 
Caleka ndakai aina Izlaeli yatalinzile ukupeela impolelwa ku tuluwi utwa cata ca mbuzi tuno yakafukamila. Ilamulo lii, lili nu kusungwa ku nkulo zinu zyonsi. 
Mwina Izlaeli ali wensi nanti umwinamasi wino akwikala pakasi kao, wino akupeela uwila wakoca nanti impolelwa yuze 
ya mawila kuli Yawe ndi atalesile uwila uwo pa mulyango wi Taalu lya Ukongano kuti aupeele kuli Yawe, wene alinzile kusukulwa mu antu yakwe Leza.
  “‘Mwina Izlaeli ali wensi nanti umwinamasi wino akwikala pakasi kao, ndi walya inyama ino mucili uwazi, Yawe ali nu kumusukula mu antu yakwe. 
 Pano umi wa ciumbwa consi waya mu wazi. Uli mulandu uno ne Yawe namupeelile uwazi pakuti mupepele umi winu pa kavuwa ipepo lya lutambi lwa kufuta amaifyo inu. Pano uwazi auno ukalipilwa pa maifyo inu. 
Uli mulandu uno Yawe watapeela ilamulo ku ina Izlaeli kuti aliyo, nanti mwinamasi ali wensi wino akwikala pakasi kao atalinzile kulya inyama umuli uwazi.’”
Nena aina Izlaeli uti, “Mwina Izlaeli ali wensi nanti umwinamasi wino akwikala pakasi kao, ndi waya ku kulunga wakoma inyama nanti icunyi cino antu yakalya, alinzile kuzwisya uwazi wa nyama iyo nanti wa cunyi cico pa nsi nu kuuzika na masenga. 
Pano umi wa ciumbwa consi ca umi waya mu wazi. Uli mulandu uno Yawe watapeela ilamulo ku ina Izlaeli ukuti yatalinzile kulya inyama ino mucili uwazi. Nupya wensi uwacita icintu cico ali nu kusukulwa mu antu yakwe.
“Mwina Izlaeli ali wensi nanti mwinamasi wino akwikala mwi uvi lya ina Izlaeli ndi walya inyama ino yatiifwila nanti ino yatilumwa ni cilyanyi ca mpanga, alinzile ukufula insalu zyakwe nu kufulala umwili onsi, nupya aye uwamifitalila kufika ku manguzi. 
Lelo ndi cakuti atafuzile insalu zyakwe nu kufulala umwili onsi, ale mulandu wakwe.”
Yawe anena Mose ati, 
“Nena aina Izlaeli uti, ‘Nene indi Yawe, Leza winu. 
Mutalondela micitile ya ina Eguputo kuno mwatenzi, nanti micitile ya ina Kenani, ku mpanga ino nkumutwalako ndakai. 
Mwayela amasunde yane nu kucita kulingana na malamulo yano namupeela. Nene indi Yawe, Leza winu. 
 Mwalondela micitile na masunde yano napeela kunomuli, pano mulapususya umi winu ndi mwacita vivyo. Nene indi Yawe.’”
Yawe apeela malamulo yaa. “Utalongozya nu muntu ali wensi uwamu akazi kako. 
Utazewanya so pakulongozya na nyoko. Utalinzile kuzewanya nyoko pano wene anyoko. 
 Utazewanya so pakulongozya na aci yakwe yauze. 
 Utalongozya na kaci wako, nanti kaci wako wamuli yanyoko yano so wapalika nanti wino so wazana, nanti wino mutakulile mu ng'anda ili yonga nawe. 
Utalongozya nu mwizikulu wako umwanaci, pano cico cingaya camuzewanya cuze kunuli. 
Utalongozya na mwana so wino so wavyala mu ng'anda yuze, pano nawe kwene akaci wako. 
 Utalongozya na nyokosenge, 
nanti angaya akaci wakwe so nanti mwina nyoko. 
Utalongozya na muka nyokolume pano nawe kwene a nyoko. 
 Utalongozya na nyokovyala, 
 nanti muci wakwe solenzi nanti wa muto wako. 
 Utalongozya nu mwana nanti mwizikulu wa mwanaci wino walongwizye nawe, pano limwi yangaya akazi kunuli. Camusango uwo cingaya isiku. 
Utatola muto wa muci wako umwanaci kuti aye umuci wako, lino umuci wako acili nu umi.
  “Utalongozya nu mwanaci wino ali ku mwezi, pano wene uwamifitalila kulingana nu lutambi. 
 Utalongozya nu muci wa muzo, cico cingalenga kuti uye uwamifitalila kulingana nu lutambi. 
 Utapeela umwi uwamu ana yako kuti aomviwe mu mapepo yakwe leza Moleki, pano cico cingaleta muzewanya kwi zina lyakwe Leza, Yawe. 
 Umonsi atakezye kuulungana nu monsi muze. Pano Leza wapata camusango uwo. 
 Umonsi nanti umwanaci atakezye kuulungana ni nyama, pano lunkumbwa lwa musango uwo lukalenga kuti muye amifitalila.
“Mutailenga kuya amifitalila pa kucita vintu vii. Pano avino akulukuwa yailenga ukuya amifitalila. Akulukuwa yano yakwikala mu mpanga ino mutacili mwingilemo, yano Yawe akufumyamo kuti mwingilemo. 
Micitile yao yalenzile kuti mpanga iye iyamifitalila. Caleka Yawe watavunuka impanga pakuti azinge antu yano yakaikalamo wakwe vino umuntu akaluka cilyo iciipe. 
Akaya na inamasi yene yakacita ivintu vyonsi vii, ivyamuselu nu kulenga impanga ukuya iyamifitalila. Lelo mwemo mutalinzile ukucita ivintu vii. 
Mwensi mwe ina Izlaeli nanti ainamasi akaikala pakasi kinu, mulinzile kusunga malamulo yakwe Yawe. 
Ndi mwacita vivyo, lyene ale impanga italamuluka wakwe vino yatiluka akulukuwa yano yali mu mpanga kwene iyo ino mukwingilamo. 
Mwensi mwamanya ukuti umuntu ali wensi wino wacita vintu vii vyamuselu, wene alinzile kusukulwa mu antu yakwe Leza.”
Nupya Yawe avwanga ati, “Mwayela malamulo yano nkumupeela, nupya mutalondela micitile ya antu yano yakwikala mu mpanga ino mukwingilamo. Mutailenga ukuya amifitalila pa kucita cimwi camu vintu vii. Nene indi Yawe, Leza winu.”
Nupya Yawe anena Mose 
 kuti anene aina Izlaeli yonsi ati, “Muye amuzilo pamulandu wakuti Ne Yawe Leza winu Nene wamuzilo. 
 Cila muntu alinzile kucindika isi, nupya alinzile kuyela isunde li Sabata wakwe vino napeela ilamulo kunomuli. Nene Yawe Leza winu.
  “Mutansya nu kuseleukila ku kupepa tuluwi. Mutaipangila tuleza twavyela nu kutupepa. Nene Yawe Leza winu.
“Lino mukupeela uwila wa utandano kuli Yawe Leza winu, mwasunga malamulo yano napeela kunomuli. Lyene alino nkaapokelela uwila uwo. 
Inyama ya mpolelwa iyo ilinzile kuliwa pa wanda kwene uno yafyuliwapo nanti pa wanda walondelelapo. Inyama ili yonsi iyasyala pa wanda uwalenga yatatu ilinzile kocewa, 
pamulandu wakuti inyama iyo iyamifitalila kulingana nu lutambi lwa mpolelwa iyo. Nupya ndi cakuti umuntu umwi walya inyama iyo pa wanda uwalenga yatatu, ntangapokelela impolelwa iyo. 
Muntu wensi wino walya inyama ya mpolelwa iyo ali nu kupelwa mulandu wa kucita icapaatwilwa kunondi ukuya icintu casilesile. Muntu wiyo alinzile kusukulwa mu antu yane.
“Lino mukuzombola ivyakulya vinu mu vyalo, mutazombola ingano kufika nu mumbali umwapelela icalo. Nupya mutaswilila ku kuzombola ingano zino mwasile mumbali. 
Mutaswilila mu vyalo vinu vya matingi ukuya kolonganika matingi yano yatiyapona pansi. Vyonsi vivyo musile alanda na inamasi. Nene indi Yawe Leza winu.
  “Mutaiya nanti kusomba nanti kutumpoka. 
Mutalapa ufi mwi zina lyane. Cico cikaleta muzewanya pi zina lyane. Nene Yawe Leza winu.
  “Utacenjezya umuntu nanti umwi, nanti kumwiila vintu vyakwe. Utalengezya malipilo ya muomvi wako nanti uwanda onga. 
 Utatipwila cipuuli nanti kwika icintu cimwi cakupumikako ku nkolelo ya mpafu. Waoopa Leza. Nene indi Yawe Leza wako. 
 Uye umufumacumi lino ukupingula imilandu. Utacita kasoozi pakasi ka muntu mupina nu mukama. Lelo wapingula umuntu muzo mu ulungami. 
Utapitanapitana ku na ku kukusalanganya ufi pakasi ka mutundu wako. Utacita icintu icili consi cino cingaleta uzanzo ku umi wa mwinipamba wako. Nene Yawe.
  “Utaya na kaikila ku muntu umwi mu mwenzo. Lelo utiifya pamulandu wa muntu wiyo. 
 Utalandula uyi wa muntu umwi nanti kutwalilila kupata umuntu umwi. Lelo uwatemwa muzo ndi vino waitemwa. Nene indi Yawe.
  “Mwayela amasunde yane. Utalenga ukuti inyama zya mwata upusanepusane zyalondelelana. Utakomela misango ya mbezu iili mu calo conga. Utazwala insalu iyapangwa ni nsalu ziili zipusane.
“Mwanaci muzya ndi cakuti wamanyika ukuti umuci namuze uwa monsi umwi, nomba umonsi wii atalipila zya ukuluzi nupya mukazyana atasapulwa, lyene umonsi muze walongozya nu mwanaci wiyo muzya, monsi wiyo pamwi nu mwanaci muzya yalinzile kuvunukwa. Lelo kusi ukukomwa pano mukazyana wiyo acili muzya. 
Monsi wino watalongozya nu mukazyana muzya alinzile ukuleta suuku pa mulyango wi Taalu lya Ukongano kuti amupeele kuli Yawe wa wila wa cizumila mulandu. 
Alino simapepo atoole suuku wiyo uwa wila wa cizumila mulandu nga acite ulutambi lwa kufuta amaifyo ya muntu wino watalongozya. Lyene Leza ali nu kumwelela.
“Lino mulingila mu mpanga ya Kenani nu kulema imiti ya viseekwa vya mwata uli onsi, iviseekwa vya ku miti iyo ivilaseeka pa myaka itatu mukavicite wa viseekwa vyamifitalila. Pa myaka yonsi itatu mutalinzile kulya iviseekwa vya ku miti iyo. 
Mu mwaka wakwe cini iviseekwa vyonsi vilinzile kupaatwilwa kuli Yawe kuti vikaye wa wila wa kutaizya kunondi, ne Yawe. 
Lelo mu mwaka wakwe cisano mungalya iviseekwa vya ku miti iyo. Ndi cakuti mulacita vyonsi vii, imiti inu ilaseeka iviseekwa vivule cuze. Nene indi Yawe Leza winu.
  “Mutasaapola nanti ukucita vya ulozi. 
 Mutapeela inyele mumbali ya mitwe inu nanti ukupela mumbali ya vilezu vinu 
nanti kukala inkalo nanti kukala mpoloto pa mili inu pa kulosya. Nene indi Yawe.
  “Mutazewanya ana inu anaci pakuyalenga ukuya yacizelele. Pano ndi mwacita vivyo mulasenukila kuli tuleza tuze, nga lyene ni mpanga ilazulamo vyawinyi. 
 Mwasunga amanda yane ya Masabata nu kucindika cifulo cane camuzilo. Nene indi Yawe.
  “Mutaya ku kuuzya kuli yakasapoola nanti ku antu yano yakavwanga ni mipasi ya antu afwe. Pano yangamulenga ukuya amifitalila. Nene indi Yawe Leza winu.
“Mwalanga umucinzi ku ikolo nu kuyacindika. Mwaoopa nu kunjela. Nene indi Yawe.
  “Mutazunya ainamasi yano yakwikala mu mpanga inu. 
Mwayasunga ndi vino mukasunga aina Izlaeli yauzo. Nupya mwayatemwa ndi vino mwaitemwa mweisikulu. Mwaiusya vino mwali ainamasi mu mpanga ya Eguputo. Nene indi Yawe Leza winu.
  “Mutacenjezya muntu wensi pa kuomvya cipimo caufi, pa kupima utali nanti kunyoma nanti kuvula. 
Mwaomvya vipimo vyacumi pa kupima utali, kunyoma nu kuvula kwa vintu. Nene indi Yawe Leza winu, nemuno namufumizye mu mpanga ya Eguputo. 
Mwayela amasunde na malamulo yane yonsi. Nene indi Yawe.”
Yawe anena Mose ati, 
Nena aina Izlaeli uti, “Mwina Izlaeli ali wensi nanti umwinamasi wino akwikala pakasi kinu, umonsi nanti umwanaci ndi wapeela ana yakwe kuli Moleki alinzile ukukomwa. Iuvi lyonsi lya ina Izlaeli limutame na mawe mpaka afwe. 
Muntu umwi ndi wapeela ana yakwe kuli Moleki nu kulenga Itaalu lyane lyamuzilo ukuya lyamifitalila, nupya nu kuzewanya zina lyane lyamuzilo, umuntu wiyo indamufutatila nu kumusukula mu antu yane. 
Ndi iuvi lyacita uti litaweni lino umuntu wiyo akupeela wenga uwamu ana yakwe kuli Moleki, lyakana ukukoma umuntu wiyo, 
lyene nene kwene indamufutatila umuntu wiyo pamwi na amu ng'anda yakwe onsi, nupya ndayasukula mu antu yane pamwi na yonsi yano yakamulondela mu kupepa Moleki.
“Muntu ali wensi ndi waya ku antu yano yakavwanga ni mipasi ya antu afwe, indafutatila umuntu wiyo nu kumusukula mu antu yane. 
Mwaipaatula nu kuya amuzilo. Pano nene indi Yawe Leza winu. 
Mwayela masunde yane pano nene indi Yawe, nupya nene nkalenga kuti muye amuzilo.”
  “Yawe apeela malamulo yaa. Muntu wensi uwatipwila isi nanti nyina alinzile ukukomwa. Ala waikoma umwisikulu.
  “Monsi wensi ndi walongozya nu muci wa mwina Izlaeli muze, oili umonsi nu mwanaci yalinzile ukukomwa. 
 Monsi wensi wino walongozya na wenga uwamu aci yakwe isi, ala wazewanya isi. Oili umonsi nu mwanaci yalinzile ukukomwa. Ala yaikoma aisikulu. 
 Monsi ndi walongozya na nyinavyala, oili yalinzile ukukomwa. Oili yaa, yacita isiku. Ala yaikoma aisikulu. 
Aonsi yaili ndi yulungana atupu, yatiyacita cawinyi. Aonsi yao oili yalinzile ukukomwa. Ala yaikoma aisikulu. 
 Monsi ndi watwala umwanaci nu mwana wa mwanaci kwene wiyo, otatu yalinzile kocewa mu moto mpaka yafwe, pa cintu camuzewanya cino yacita. Cintu camusango uwo citalinzile kuzumiliziwa munomuli. 
Monsi ndi uulungana ni nyama alinzile ukukomwa pamwi ni nyama kwene iyo ino uulungana nayo. 
Mwanaci ndi wezya kuulungana ni nyama, umwanaci wiyo alinzile ukukomwa pamwi ni nyama kwene iyo. Mwanaci wiyo pamwi ni nyama ala yailya aisikulu.
  “Monsi ndi watola kaci wakwe, umwana umwanaci wakwe isi nanti umwana umwanaci wakwe nyina, wamucita ukuya umuci wakwe, nupya yamanyana nu kumanyana, icintu cino antu oili yao yacita camuzewanya. Antu yaa oili yalinzile kusukulwa mu antu yao. Monsi wiyo wazewanya kaci wakwe, nupya alinzile ukulipa. 
 Monsi ndi walongozya nu mwanaci lino ali ku mwezi, oili kwene, umonsi nu mwanaci yalinzile kusukulwa mwi uvi, pamulandu wakuti yavuna ilamulo lya lutambi lwa mifitalila.
  “Monsi ndi walongozya na nyinasenge, oili yalinzile ukulipa pamulandu wi siku. 
Monsi ndi walongozya nu muci wakwe nyinalume, umonsi wiyo wazewanya nyinalume. Oili kwene, umonsi nu muci wakwe nyinalume yalinzile ukulipa pa maifyo yao. Yalafwa kwaula kukwata umwana. 
 Monsi ndi watola umuci wa mwina nga amucita ukuya umuci wakwe, umonsi wiyo nu mwanaci oili yalafwa kwaula kukwata umwana. Monsi wiyo wacita icintu icamifitalila kulingana nu lutambi, nupya wazewanya mwina wakwe.
“Yawe avwanga ati, ‘Mwasunga amasunde na malamulo yane yonsi nu kuyalondela, pakuti impanga ino nkumutwala kweneko ku kwikala itakamuluke. 
Mutaca mwalondela intambi zya antu yano yakaikala mu mpanga ilya. Nkuzinga nu kufumya antu yaya akulukuwa pakuti mungingila mu mpanga ilya. Pano yene yatiyandenga kuvwa muselu pa micitile ya uyi wao. 
Lelo nalaya ukupeela mwemwe impanga iyi ziya nu uci kuti iye iyakwinu. Ndapeela impanga iyo kunomuli. Nene indi Yawe Leza winu. Namupaatula ukufuma mu nko zyonsi. 
Caleka mwemo mulinzile kupusanya pakasi ka nyama ni vyunyi vyamifitalila ni visi vyamifitalila. Mutaalya inyama nanti vyunyi vyamifitalila. Ndi mwalya vintu vivyo vingamulenga ukuya amifitalila. 
Mulinzile ukuya amuzilo pa manso yane, akwane nenga mpo, pamulandu wakuti ne Yawe nene wamuzilo. Namupaatula ukufuma ku nko zyonsi pakuti mungaya akwane nenga mpo.’
“Monsi nanti umwanaci wensi wavwanga ni mipasi ya antu afwe alinzile kutamwa na mawe mpaka afwe. Nupya umuntu wensi uwacita icintu cii ala waikoma umwisikulu.”
Yawe anena Mose ati, “Vwanga kuli yasimapepo, ana yakwe Aloni, uyanene uti, ‘Simapepo atalinzile kuilenga ukuya uwamifitalila pakuzanwa mu zyandosya lino wakazi kakwe umwi wafwa 
suka sile pa ndosya yakwe nyina, yakwe isi nanti iya umwana wakwe umonsi, nanti iya umwana wakwe umwanaci, nanti iya mwina wakwe, 
nanti yakwe kaci wakwe wino atali atwalwe, wino akwikala nawe mu ng'anda. Pa ndosya yamusango uu, pene angailenga ukuya uwamifitalila. 
Simapepo atalinzile kuilenga ukuya uwamifitalila pa ndosya zya akazi ka muci wakwe.
  “‘Simapepo atakezye ukupela inyele ku mutwe wakwe nanti ukupela mumbali ya vilezu vyakwe, nanti kuicembola ku mwili wakwe, kulanga ukuti watafwilwa. 
Simapepo alinzile ukuya wamuzilo nupya atalinzile kuzewanya izina lyane. Pamulandu wakuti simapepo akapeela amawila akocela Yawe, alinzile ukuya wamuzilo. 
Simapepo atalinzile kutoola umwanaci cizelele ukuya umuci wakwe nanti umwanaci wino iya wamuta. Simapepo uwamuzilo. 
Simapepo alinzile kuloleka uwamuzilo ku manso ya antu, pamulandu wakuti ali wino akapeela impolelwa ya mbezu zya mwata wa ngano kunondi. Nene indi Yawe, nene wamuzilo, nupya nene nkalenga antu yane ukuya amuzilo. 
Mwana umwanaci wakwe simapepo ndi cakuti waya a cizelele ala wazewanya isi. Wene alinzile ukocewa mu moto mpaka afwe.
“‘Simapepo Mukulu uwapakwa amafuta akusolwela pa mutwe wakwe nu kutekwa pa cilimba ca usimapepo, nupya waswefiwa kuti azwala ivyakuzwala vya usimapepo. Caleka atalinzile ukupita ni nyele zyakwe zyaula kusaakula nanti kulepola vyakuzwala vyakwe kulanga ukuti ali ni ndosya. 
Simapepo atalinzile ukwingila mu ncende umuli icala. Wene atalinzile kuilenga ukuya uwamifitalila nanti kukowezya Itaalu lyane lyamuzilo pa kulisya nu kuya ingila mu ng'anda umuli icala. Cisi cimwi cingaya icala cakwe isi nanti nyina kwene, 
nanti ukusya Itaalu lyakwe Leza wakwe nanti ukulikowezya, pamulandu wakuti wene wapaatulwa apa kumupaka amafuta yakwe Leza wakwe. 
Simapepo alinzile ukutwala umwanaci atatala wamanya umonsi kuti aye umuci wakwe. 
Wene atalinzile kutwala umwanaci wino wafwilwa iya nanti wino iya wamuta nanti cizelele. Lelo simapepo alinzile kutoola sile umukazyana atatala wamanya umonsi, kuti aye umuci wakwe. Umukazyana wiyo atatala wamanya umonsi alinzile ukufuma mu aluko lwakwe. 
Ndi simapepo atacisile vivyo, ana yakwe yano yalinzile ukuya amuzilo yalaya amifitalila. Nene indi Yawe, nupya namupaatula kuti aye Simapepo Mukulu.’”
Yawe apeela ilamulo kuli Mose 
kuti anene Aaloni ati, “Kusi nanti wenga uwamu mupanda wako wino wakwata ulema uli onsi angapeela impolelwa ya mbezu zya mwata wa ngano kunondi. Cii, cili nu kuya ku nkulo zyonsi zyaku nkolelo. 
Kusi nanti wenga wino akweti ulema uli onsi angapalama ku kavuwa kuti apeele impolelwa, usi mulandu nanti angaya impafu, cilema, mutundame nanti atavyalwa ningo, 
nanti mulemale ikasa nanti ikulu, 
nanti akweti ulema wa ng'ongo nanti mutuze nanti akweti ulema wi linso nanti tembwe nanti a mutungwi kwene. 
Kusi nanti wenga uwamu mupanda wakwe Aaloni simapepo wino akweti ulema uli onsi angapeela amawila akocela Yawe. Wene akweti ulema. Acino atalinzile ukupalama ku kavuwa ku kupeela icakulya cakwe Leza wakwe. 
Wene angalya icakulya camuzilo cuze cakwe Leza wakwe. Angalya ni cakulya kwene camuzilo. 
Lelo pamulandu wakuti umuntu wiyo akweti ulema, atalinzile kupalama pipi ni nsalu yakucingilila iyamuzilo nanti ukuya ku kavuwa. Atalinzile kulenga vintu vii ukuya vyamifitalila, pamulandu wakuti nene indi Yawe, nupya nene nkalenga kuti vintu vivyo viye vyamuzilo.”
Vyonsi vii, Mose anena Aaloni pamwi na ana yakwe nga na antu yonsi aina Izlaeli.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Yawe anena Mose ati, 
“Nena Aaloni pamwi na ana yakwe aonsi uti, ‘Mwacindika ivyamuzilo vino aina Izlaeli yakapeela kunondi, pakuti yataleta muzewanya pi zina lyane lyamuzilo. Nene indi Yawe. 
Muntu ali wensi uwamu mupanda wako ndi ali ni mifitalila, alino wapalama ku mawila yamuzilo yano aina Izlaeli yatiyapaatwila kunondi, umuntu wiyo atangatumikila pa kavuwa nupya. Cii, cili nu kuya ku nkulo zyonsi zyaku nkolelo. Nene indi Yawe.
“‘Muntu ali wensi uwamu mupanda wakwe Aaloni wino akweti indwala yakwe tembwe, nanti wino akufumya vintu viipe ku wonsi wakwe, atangalya vintu vyamuzilo suka waswefiwa. Simapepo ali wensi ali nu kuya uwamifitalila ndi walema ku cintu cimwi cati cilengwa ukuya icamifitalila pa kukumyanya ni cala nanti ndi wafumya imbezu ku wonsi wakwe. 
Nanti ndi walema inyama yamifitalila nanti umuntu uwamifitalila. 
Simapepo ali wensi wino waya uwamifitalila alinzile ukuya uwamifitalila kufika ku manguzi. Lelo nalyo kwene atangalya impolelwa zyamuzilo suka wafulala umwili onsi. 
Pacisila ca kuwa kwi lanzi, ale simapepo wiyo waya muswepe. Lyene angalya impolelwa zyamuzilo pano ivyakulya vyakwe. 
Simapepo atalinzile kulya inyama ino yaifwila nanti ino yatikomwa ni cilyanyi ca mpanga, pano ingamulenga ukuya uwamifitalila. Nene Yawe.
“‘Yasimapepo yonsi yalinzile kusunga malamulo yonsi yano napeela. Ndi yatacisile vivyo yali nu kupelwa mulandu. Nupya yangafwa pamulandu wa kuntayela malamulo yamuzilo. Nene indi Yawe, nene nkalenga kuti yaye amuzilo.
“‘Suka sile uwamu ng'anda yakwe simapepo mutupu angalya impolelwa zyamuzilo. Kusi namuze angalya impolelwa zizyo. Kusi mwenyi nanti muomvi wakwe simapepo angalya impolelwa zyamuzilo. 
Lelo azya yakwe simapepo yano wakala ni mpiya zyakwe nanti yano yavyalilwa mu ng'anda yakwe, yene yangalya cakulya cino simapepo akapokelela. 
Mwana umwanaci wakwe simapepo wino watwalwa ku monsi wino asi simapepo, atangalya impolelwa zyamuzilo. 
Lelo ndi umwana wiyo waya a mukamfwilwa nanti iya wamuta nupya atakweti ana, nga wawela kuti aikala nu kusungwa mu ng'anda yakwe isi, wene angalya cakulya cino simapepo akapokelela. Suka sile uwamu ng'anda yakwe simapepo angalya impolelwa zyamuzilo.
“‘Muntu ali wensi wino asi uwamu ng'anda yakwe simapepo ndi walya impolelwa yamuzilo mukuntamanya, alinzile ukulipa kuli simapepo pa cintu cino walya. Alino papela ya cintu cico aungilizye icintu conga pali cila visano. 
Yasimapepo yatalinzile kukowezya impolelwa zyamuzilo, 
pakuzumilizya umuntu wensi wino atazumiliziwa kulya impolelwa zizyo. Pano camusango uwo cingaletelela umuntu wino walya mulandu nga nu uvunuko. Nene indi Yawe, nupya nene nkalenga kuti impolelwa ziye zyamuzilo.’”
Yawe anena Mose ati, 
“Nena Aloni, ana yakwe nga na ina Izlaeli onsi, uti, ‘Lino mwina Izlaeli ali wensi nanti mwinamasi ali wensi wino akwikala mu mpanga ya Izlaeli akupeela uwila wakoca kuli Yawe, uwa kufikilizya mulapo nanti uwa kuitemelwa, 
pakuti upokelelwe ulinzile ukuya cipambasi, suuku nanti sawe uwaula ulema. 
 Utaca wezye ukuleta inyama ili yonsi ino ili nu ulema, pano Yawe atalaipokelela pamulandu wako. 
Lino umuntu ali wensi akupeela uwila wa utandano kuli Yawe apa ng'ombe nanti imfwele nanti imbuzi, nanti ungaya uwa ufikilizyo wa mulapo nanti uwila wakuitemelwa, inyama iyo ilinzile ukuya iyaula ulema nanti ndema pakuti ipokelelwe. 
Mutapela kuli Yawe inyama ili yonsi ino yatonkoka manso, nanti ya ulema nanti ikazwa uwazi nanti ino ikweti icilonda cino cikuzwa, nanti ya vinkwemba nanti ya viyazi. Mutapela inyama ili yonsi ya musango uwo pa kavuwa wa wila wakocela Yawe. 
Ku mpolelwa yakuitemelwa mungapeela masaye nanti imfwele ino ili nu ulema nanti ituze. Lelo ku mpolelwa ya kufikilizya mulapo itangapokelelwa. 
Yawe anena Mose ati, 
“Nena aina Izlaeli uti, ‘Manda akuzevya yano nasolola akucindika Yawe, yano mulinzile kumanyisya kuti yaye amaukongano yamuzilo, amanda yakuzevya yano Nene nasolola aeya: 
 Mwaomba imilimo inu mu manda mutanda. Lelo mwaiusya ukuti uwanda uwalenga cinimbali uwanda wi Sabata, wanda wa kupuza. Pa wanda uwo mutaomba imilimo. Lelo mwakongana ku mapepo. Uwanda wi Sabata uwakwe Yawe, usi mulandu ni cifulo cino mukaikalako. 
Mwazevya ivimulo vii pa nsita zino vyasontwa.
  “‘Cimulo ca Ucilo cino cikazeviwa pa kucindika Yawe, cikatandika lino ilanzi lyawa, pa wanda uwalenga ikumi na yani mu mwezi wa kutandika. 
 Pa wanda uwalenga ikumi na yasano ala Cimulo ca Mukate usi na Citutumusi catandika. Lyene pa manda cinimbali mutalinzile kulya umukate uli onsi uno muli icitutumusi. 
Pa wanda wakutandika wa manda kwene yaa, mulinzile kukongana ku mapepo. Kusi ukuomba imilimo inu ino mukaomba cila wanda. 
Pa manda cinimbali mwapeela amawila inu akocela Yawe. Nupya pa wanda uwalenga cinimbali mulinzile kukongana ku mapepo. Kusi ukuomba imilimo inu ino mukaomba cila wanda.’”
Yawe anena Mose ati, 
“Nena aina Izlaeli, uti, ‘Lino mulingila mu mpanga ino Yawe akupeela kunomuli, ndi mwazombola imbezu zyamu vyalo vinu, mukatala mupela umwanzi wankolelo kuli simapepo. 
Simapepo alinzile ukupeela umwanzi uwo uwila kuli Yawe pakuti mungapolelelwa. Simapepo alinzile ukupeela umwanzi uwo pacisila ca wanda wi Sabata. 
Pa wanda uno mwapeela impolelwa iyo ya mbezu zya mwata wa ngano, nupya mulinzile ukupeela uwila wakoca, suuku wa mwaka onga. 
Kwika pali suuku mulinzile ukupeela makilogalamu yaili ya usu utonyoleke, utikinkanye na mafuta ya miolivi kuti vipelwe kuli Yawe wa wila wakoca. Uwila uu uwa mununko usuma ukazanzya Yawe. Nupya cuze cino mulinzile ukupeela pamwi na suuku, uwila wa vyakumwa kulingana na lita wenga wakwe waini. 
Mutaezya ukulya imbezu zili zyonsi lino zyacica, ni zisi nanti zisalule nanti umukate upange ku mbezu zicice, mpaka ukufika na pa wanda uno mwaleta impolelwa ii kuli Leza. Ilamulo lii lili nu kusungwa na amu mupanda wako yonsi amanda pe.
  “‘Mwapenda imilungu ipuma cinimbali pacisila ca wanda wi Sabata, lino mwalesile umwanzi wa wila wakuswelula. 
Pa wanda uwalenga amakumi yasano, kuli kuti ndi papita milungu cinimbali nu wanda onga, nupya mupela kuli Yawe uwila wa usu wa vilimwa vipya. 
Kuli konsi kuno mukwikala, cila ng'anda ili nu kuleeta imikate iili nu kuipeela wa mawila kuli Yawe. Cila mukate ulinzile kupangwa na makilogalamu yaili a usu utonyoleke, utikinkanye ni citutumusi. Mikate ii, ilinzile kupelwa kuli Yawe wa wila wakuswelula uwa vizao vyankolelo. 
Pamwi nu mukate, iuvi lili nu kupeela utwana twa mfwele cinimbali twa mwaka onga, na kacipambasi konga, na yasuuku yaili. Vyonsi vivyo vilinzile ukuya ivyaula ulema. Vilinzile ukupelwa wa wila wakocela Yawe pamwi nu wila wa cakulya alino nu wila wa vyakumwa. Uwila uu uwa mununko usuma ukazanzya Yawe. 
Nupya mwapeela sawe wenga ukuya uwila wa kwelela amaifyo, nu twana twa mfwele twiili twa mwaka onga twa wila wa utandano. 
Simapepo alinzile kuswelula utwana twa mfwele twiili pamwi nu mukate pa manso yakwe Yawe wa wila wakuswelula. Vikwene ivyakwe simapepo, nupya uwila wamuzilo. 
Pa wanda uwo mulaomba imilimo inu ya cila wanda. Lelo mwakongana ku mapepo. Amu mupanda winu yali nu kusunga ilamulo lii amanda yonsi, usi mulandu na kuno yalaya yakikale.
  “‘Lino mukuzombola mu vyalo vinu, mutazombola ivyakulya vinu mpaka kufika nu mumbali ya vyalo vinu. Nupya mutaswilila ku kuzombola ivyakulya vino mwasya mu mbali ya vyalo vinu. Ivyakulya vino mwasya mu mbali ya vyalo vinu mwasila apina na inamasi. Yawe a Leza winu.’”
Yawe anena Mose ati, 
“Peela ilamulo ku ina Izlaeli kuti yakupeela amafuta amu nyali, a miolivi, aswepe cuze pakuti inyali yaaka mu Ng'anda yane insita zyonsi. 
Cila manguzi Aaloni alinzile kukozya ilampi pa manso yakwe Yawe, kunzi ya nsalu yakucingilila ku nkolelo ya Mbokosi ya Upangano ino yaya mu Ncende Yamuzilo ukuluta. Inyali zitalinzile kuzima mpaka kufika katondo. Ilamulo li, lili nu kusungwa ku nkulo zyonsi. 
Aaloni alinzile asunga inyali zii pa cakutekapo inyali cakwe zaabu musuma cuze. Nupya alinzile ukulola ukuti inyali zizyo zikwaka lyonsi pa manso yakwe Yawe.
  “Mutole makilogalamu ikumi na yaili a usu utonyoleke alino mupange imikate ikumi na iili. 
Mikate ii, muitantike mu milongo iili. Cila mulongo muye imikate mutanda, pi tebulo lino lyapomelwa na zaabu musuma cuze, lino lili pa manso yakwe Yawe. 
Wike ubani usuma cuze muli cila mulongo, mucifulo ca mikate pakulanga ukuti iciputulwa capeelwa kuli Yawe, nga kuti uye uwila wakocela Yawe. 
Cila wanda wi Sabata Aaloni alinzile ukwika umukate nkolelo pa manso yakwe Yawe. Uu, umulimo wa ina Izlaeli amanda pe. 
 Mukate uu, uwakwe Aaloni na amu mupanda wakwe, nga yalinzile kuulila mu Ncende Yamuzilo pamulandu wakuti umukate uu, cili ciputulwa camuzilo cuze ca mawila akocela Yawe.”
Kwali umuntu umwi wino isi wali mwina Eguputo, lelo nyina wene wali mwina Izlaeli. Uwanda umwi umuntu wi iyalemanila nu mwina Izlaeli mukasi ka nsakwe. 
Monsi wii, wino nyina wali mwina Izlaeli, lino yakulwa nu mwina Izlaeli asaalula izina lyakwe Leza, nu kulitipwila. Caleka yamutwala kuli Mose. Nyina wali a Syelomiti, umwana umwanaci wakwe Dibili uwamu mutundu wakwe Dani. 
Alino Mose amuyalila mu ng'anda yaminyololo lino akulolela kuti Yawe amunene vino ali nu kupingula.
Alino Yawe anena Mose ati, 
“Tola umuntu wiyo mufumizye kunzi ya nsakwe. Muntu wensi wino uvwile lino akutipwila, aike makasa yakwe pa mutwe wa muntu wiyo kuti apeele umboni wakuti muntu wiyo ali nu mulandu. Lyene iuvi lyonsi lilinzile kumutama na mawe mpaka afwe. 
Lyene unene aina Izlaeli ukuti umuntu ali wensi wino watipwila Leza wakwe alinzile kuvunukwa. 
Muntu ali wensi wino wasaalula izina lyakwe Yawe alinzile ukukomwa. Iuvi lyonsi lilinzile ukumutama amawe. Ciye mwinamasi nanti mukaya kwene, ndi wapontela Yawe, wene alinzile kutamwa na mawe mpaka afwe.
  “Muntu ali wensi uwatala akatwe, alinzile ukukomwa. 
Alino umuntu ali wensi uwakoma iciteekwa ca muze alinzile kupyanikizya iciteekwa kwene cino wakoma. Upinguzi kwene uu, umi pa umi.
“Muntu ali wensi ndi wacisa umuntu muze, nawe kwene yalinzile ukumucisa mu musango uli onga. 
 Muntu ndi wavuna muze ifupa, nawe kwene yamuvune ifupa. Ndi watonkola umuntu muze ilinso, nawe kwene atonkolwe ilinso. Muntu ali wensi ndi wakuula muze ilino, nawe kwene yamukuule ilino. Mu nzila ili yonsi ino umuntu wacisila umuntu muze, avino nawe kwene yamucitile. 
Muntu ali wensi wino wakoma iciteekwa, alinzile kupyanikizya iciteekwa kwene cico. Lelo uwakoma umuntu alinzile ukukomwa. 
 Isunde lii, lili nu kusungwa na mwe antu yonsi aina Izlaeli nga na inamasi yano yakwikala muno muli. Pano Nene indi Yawe Leza winu.”
  Yawe anena Mose pa Mwamba wa Sinai ati, 
“Unene aina Izlaeli uti, ‘Lino mulingila mu mpanga ino nkupeela kunomuli, impanga kwene iyo ilinzile ukulaaluka cila mwaka uwalenga cinimbali pamulandu wakucindika Yawe. 
Pa myaka mutanda mukaalima nu kukomela imbezu zinu mu vyalo. Nupya pa myaka mutanda mukaatungwila imiti inu ya matingi nu kuzombola iviseekwa vyakweyo. 
Lelo mu mwaka uwalenga cinimbali impanga iyo ino mukalimamo ilinzile ukupuza. Uu, umwaka uwapaatwilwa kuli Yawe. Mutakezye kulima nanti kukomela imbezu mu vyalo vinu, nanti kutungwila imiti inu ya matingi. 
Mutakezye nanti kuzombola cimbuka wa mbezu zyamu vyalo vinu. Nupya mutakezye kukululamo matingi ukufuma ku miti ya matingi ino mutatungwila. Mwaka uu, uwakupuza kwa mpanga ino mukalimamo. 
Nanti angala vyalo vinu vitalimilwe mu mwaka uwo, vili nu kupeela ivyakulya kunomuli, ku azya inu, ku yaomvi inu, ku inamasi yano yakwikala munomuli, 
ku viteekwa vinu, nga nu ku nyama zya mpanga zino zikaikala mu vyalo vinu. Cili consi icingamela nu kuca mu vyalo vivyo pa nsita iyo cingaliwa.
“‘Mwapenda imyaka cinimbali maila cinimbali, pamwi imyaka amakumi yani na fundimbali. 
Lyene pa wanda uwalenga ikumi, uwa mwezi uwalenga cinimbali uwanda wa kwelela amaifyo, mwatuma umuntu kuti alizya intandala mu mpanga yonsi. 
Mu musango kwene uu, mwapaatula mwaka uwalenga amakumi yasano nu kuulenga kuti uye mwaka wa untungwa ku antu yonsi yano yakaikala mu mpanga yonsi iyo. Mu nsita ya mwaka kwene uu, cila muntu alinzile awezeziwe icintu cakwe nanti kuciwezezya ku amu mupanda wakwe, nupya umuntu wino yakazizye mu uzya alinzile kuswilila kumwao ku amu ng'anda yakwe. 
Mu mwaka kwene uu, uwalenga amakumi yasano, kusi kulima nanti kukomela mu vyalo vinu, nanti kuzombola cimbuka wa mbezu zyamu vyalo vinu, nanti kukulula matingi yaku miti yamu vyalo vya matingi ino mutatungwila. 
Mwaka onsi uu, uli nu kuya wamuzilo kunomuli. Nupya muli nu kulya sile vilyo vino vilaimelela mu vyalo vino mutalimamo.
“‘Mu mwaka kwene uu, icuma consi cakaziwe cilinzile ukuswiliziwa ku mwisikulu wino wacikazizye. 
Caleka lino ukukazya icalo ku muzo mwina Izlaeli nanti lino ukukala icalo ku muzo, utacita ucenjezi. 
Umutengo wa mpanga iyo uli nu kulingana ni mpendwa ya myaka ino uli nu kulima nu kuzombola ivilimwa lino utacili kuti uswilizizye umwisikulu wa mpanga. 
Ndi mpendwa ya myaka iyo yakulima iikulu, lyene mutengo wa kukalila impanga iyo ulinzile ukuya ukulu. Lelo ndi mpendwa ya myaka ya kulima impanga iyo inono, mutengo ulinzile ukuya unono pamulandu wakuti ivikukaziwa, ivilimwa ivilafuma mu mpanga iyo. 
Mutasombana, lelo mwaoopa Leza winu. Nene indi Yawe Leza winu.
“‘Mwayela amasunde na malamulo yonsi yakwe Yawe pakuti mungaikala mutende mu mpanga iyo. 
Mpanga iyo ilamupeela ivyakulya vyakweyo, nupya namwe mulakwata ivyakulya vyonsi vino mukalonda, nupya mulikala mutende.
“‘Limwi umuntu umwi anguzya ati, “Uzye fwandi antu yalalya cani mu mwaka uwalenga cinimbali, lino kutalaya kulima nanti kukomela imbezu mu vyalo nanti ukuzombola ivilimwa?” 
Yawe alapolelela impanga iyo mu mwaka uwalenga mutanda cakuti ilamupeela ivyakulya ivingi vyakulingana nu kulya pa myaka iili. 
Lino mulalima nu kukomela imbezu zinu mu vyalo mu mwaka uwalenga cinani, ale mucili mukulya ivyakulya vino mwazombwile mu mwaka uwalenga mutanda. Nupya mulakwata ivyakulya vingi mpaka kufika nalino ivilimwa vino mwakomela mu mwaka wakwe cinani vyazombolwa.
“‘Mpanga inu italinzile kukaziwa kwa kuyelelela pe, pano isi impanga inu foo. Yene impanga yakwe Leza. Mwemo muli wa inamasi yano yazumiliziwa kuiomvya sile.
“‘Lino mwakazya impanga, insambu zya kukulula impanga iyo ku mwisikulu wa mpanga ino mwakala zilinzile kucindikwa. 
Mwina Izlaeli ndi waya mupina cakuti camupatikizya ukukazya impanga yakwe, umwina wakwe ali nu kukulula impanga iyo. 
Ali wensi wino atakweti mwina wakwe uwakukulula impanga ino wakazizye, limwi mukaya amanda angaya mukama akwate ni mpiya zingi zyakukulula impanga yakwe. 
Pamulandu uwo, umuntu wiyo alinzile ukulipa umuntu wino wakazile impanga yakwe, impendwa ya mpiya kulingana ni myaka ino yasyala kufika lino impanga ilaswiliziwa kunoli. 
Lelo umuntu wiyo ndi atakweti impiya zingi zya kukulwila impanga yakwe, impanga iyo ili nu kutwalilila ukuya mu makasa ya muntu wino waikazile mpaka ukufika nu mu Mwaka wa Ukuluzi. Mu Mwaka wa Ukuluzi impanga iyo ili nu kuswiliziwa ku mwisikulu wino waikazile. 
  Yawe avwanga ati, “Mutaipangila tuluwi, nanti kwimika viumbwa vya unkolanya nanti kwimika incesi zya mawe, nanti kuiwazila vintu vii kuti mwavipepa. Nene indi Yawe Leza winu. 
Mwasunga amanda yane ya Masabata nu kucindika cifulo cane camuzilo. Nene indi Yawe.
  “Ndi mwalondela amasunde nu kuyela malamulo yane, 
nkaamupeela imvula pa nsita yakweyo pakuti musili wamezya ivilimwa ni miti ya vyalo vinu yaseeka viseekwa. 
Mukaatwalilila ukuzombola ivilimwa mpaka kufika ni nsita ya kukolonganika viseekwa. Nupya mukaatwalilila kukolonganika iviseekwa mpaka kufika ni nsita ya kukomela. Mukaalya mwikuta nu kwikala mu mpanga inu mutende.
“Nkalenga kuti mu mpanga inu muye mutende, nupya mukaalala utulo kwaula koopa nanti umwi. Indi nu kuzinga ivilyanyi vyamu mpanga inu. Nupya mu mpanga inu musiiya inkondo. 
Mukaacimvya anisi inu. 
Antu yasano a munomuli yali nu kukwata maka ya kucimvya antu umwanda onga. Nupya antu umwanda onga yali nu kukwata amaka yakucimvya antu mazimbi ikumi. 
Nkaamupolelela nu kulenga kuti muvyale ana avule cuze. Nkaasunga cipangano cane cino nacisile kunomuli. 
Uzombozi winu ukaaya uvule cuze cakuti mukaakwata ivyakulya mwaka onsi. Lelo nalyo kwene mukaasumba sile kuulu uwamu nkoma zinu kuti musyale ncende ya vyakulya vicice. 
Nkaiikala namwe mwi Taalu lyane lya Ukongano, nupya ntalatala mufutatile. 
 Nkaaya namwe. Nene Leza winu namwe mwemwe antu yane. 
Nene indi Yawe Leza winu wino wamufumizye mu mpanga ya Eguputo, pakuti nupya mutaya azya. Nalenzile kuti muzule ikoli lino mwazwite nu kuleka kuti mwapita mutongomwile insingo.”
  Yawe avwanga ati, “Ndi mutakuyela malamulo yane, ndalenga kuti muvunukwe. 
Ndi mwakana ukuyela amasunde na malamulo yane, nu kutama icipangano cino nacisile kunomuli, 
ndalenga kuti muvunukwe. Nkaalenga kuti uzanzo upone panomuli ni ndwala zyaula kupoziwa, ni ndwala zyakulenga kuti mupafule nga nu kulenga kuti umi winu ucepe. Mukaalima nu kukomela imbezu zinu. Lelo musizombola nanti cimwi, pamulandu wakuti anisi inu yakaamucimvya nu kulya ivyakulya vinu. 
Nkaamufutatila pakuti anisi inu yamucimvye. Nupya yano amupata yakaamuteeka. Muli nu kuya ni ntete cakuti mukaautuka nalino kusi umwi akumuzinganya.
“Nanti pacisila cakwe vii vyonsi, ndi mutakunjela, ndungilizya uvunuko winu maila cinimbali pamulandu wa kuntayela kwinu. 
Ndonona vilumba vya kuitumvya kwinu. Kutalaya imvula, ni mpanga inu ilaya iyumalale. Nupya musili winu ulaya ukome wakwe cilwala. 
Kuombesya kwinu konsi kutalamutumbwila nanti cimwi, pamulandu wakuti impanga inu italamezya ivilimwa nga ni miti nayo italaseeka viseekwa.
“Ndi mwatwalilila kunkana nupya mwakana ukunjela, ndungilizya nupya uvunuko winu maila cinimbali. 
Indi nukulenga ivilyanyi vikali kwiza pakasi kinu. Lyene ivilyanyi vivyo vilume ana inu nga vyonone ni viteekwa vinu, nu kumusya impendwa inono sile, cakuti miseo isyale sile.
“Ndi pacisila ca kuvunukwa kuu mucili mukukana kuvwa kunondi, mwatwalilila ukunsula, 
Lyene indi nu kwalukila panomuli nu kumuvunuka cuze, maila cinimbali ukuluta pa kuvunuka kwankolelo. 
Ndalenga inkondo ukuya panomuli pa kumuvunuka pamulandu wa kutama upangano witu. Nupya ndi mwakongana mu misumba inu ku kuzina, indi nu kulenga indwala izisipoziwa kupona munomuli. Lyene muli nu kupatikiziwa ukucimba ku anisi inu. 
Ndalenga kuti cipowe cipone panomuli, cakuti anaci ikumi yalapanga imikate muli uvuni wenga sile pa usu onsi uno yakweti. Nupya yalamwankanya imikate inono, cakuti lino mwalya yonsi, kusi kwikuta.
“Ndi pacisila cakwe cii mucili mukutwalilila ukunsula nu kukana ukunjela, 
lyene mu ukali wane ndamwalukila nu kumuvunuka cuze maila cinimbali ukuluta kuvunuka kwankolelo. 
Icipowe mu mpanga inu cilakula cuze cakuti mulaalya ana inu. 
Ndonona incende zinu zino mukapepela penepo pa twamba, nomoole nu tuvuwa twinu tuno mukaocelapo ubani. Ndasumbila ivyala vinu pa tuluwi twinu twaula umi. Nupya ndapatana namwe. Mu ukali wane 
ndalenga imisumba inu ukuya matongwa, nu konona ivifulo vinu vya kupepelapo, nga ntalazumilizya amawila inu amununko usuma. 
Ndonona impanga inu yonsi pyu cakuti anisi inu yano yalikalamo cilayapezya amano pamulandu wa ononyi. 
Ndalenga inkondo ukuya panomuli kuti musalangane mu mpanga zya inamasi. Mpanga inu ilasyala iyaulamo antu, nupya imisumba inu ilasyala matongwa. 
Lyene impanga ilaipakizya imyaka ya upuzo lino mu mpanga iyo musi antu, Mwemo ale mukwikala mu mpanga ya anisi inu. Mu nsita kwene iyo impanga ilikala sile, ale ikuipakizya imyaka ya upuzo lino mwemo muli mu mpanga zya anisi inu. 
Yawe apeela amazwi autunguluzi kuli Mose 
kuti anene aina Izlaeli ukuti umuntu ndi walapa ukuti wapeela umuntu muze kuli Yawe, lelo pacisila cakwe cico akulonda kumukulula, vino angalipa pa kumukulula aivi. 
Pa muntu umonsi ukufuma pa wa myaka amakumi yaili kufika pa wa myaka amakumi mutanda yakuvyalwa, alinzile ukulipa yasiluva amakumi yasano ukulingana ni cipimo ca ku Ng'anda ikulu yakwe Leza. 
Muntu wiyo ndi umwanaci, alinzile ukulipa yasiluva amakumi yatatu. 
Pa muntu wa kufuma pa myaka isano nu kufika pa myaka amakumi yaili yakuvyalwa, ndu monsi alinzile ukulipa yasiluva amakumi yaili, alino umwanaci wene alinzile ukulipa yasiluva ikumi lyonga. 
Pa mwana umonsi ukufuma pa mwezi onga kufika pa myaka isano, ndu monsi alinzile ukulipa yasiluva yasano, alino umwanaci wene alinzile ukulipa yasiluva yatatu. 
Pa muntu umonsi wiyo akweti imyaka amakumi mutanda nanti ukuluta, alinzile kulipa yasiluva ikumi na yasano. Alino umwanaci wene alinzile ukulipa yasiluva ikumi lyonga.
Ndi cakuti umuntu wiyo wino walafile mupina atangalipa pa mutengo waku ng'anda yakwe Leza, wene alinzile ukuleta kuli simapepo umuntu wino walavile ukupeela kuli Yawe. Lyene simapepo alinzile ukupima mutengo unono kulingana na maka ya muntu akulipa.
Ndu wila uno umuntu walafile ukupeela inyama ino ingapokelelwa wa wila kuli Yawe, ale lyene uwila onsi wapelwa kuli Yawe waziliziwa. 
Muntu uwalafile mulapo atangapyanikizyepo inyama yuze. Ndi angapyanikizyapo, ale lyene inyama zyoili zimaya izyakwe Yawe. 
Lelo ndu wila uno umuntu walafile uwa nyama ikowele, ino itangapokelelwa kuli Yawe, umuntu wiyo alinzile atwale inyama iyo kuli simapepo. 
Simapepo amaika mutengo wakweyo kulingana nu kuzipa nanti nu kwipa kwaiko. 
Ndu mweneco akasi kukulula inyama iyo, lyene alinzile ukulipa mutengo wakweyo nga alundepo conga camuli visano pa mutengo uwo.
Lino umwi wapeela ng'anda yakwe kuli Yawe, simapepo alinzile kwika mutengo kulingana nu kuzipa nanti kwipa kwaiko, nga uwo kwene umaya uli mutengo. 
Muntu ndi wapeezile ng'anda iyo kuli Yawe, lyene akasi kuti akulule ng'anda iyo, alinzile ukulipa mutengo wakweyo nga alundepo conga ca muli visano pa mutengo uwo. Lyene ng'anda ilaya iyakwakwe.
