Ine ne Paulo ne wasalwa ukuba umusole wakwa Kristu Yesu ku maka yakwa Lesa Umupusushi wesu na Kristu Yesu uwaba e isubilo lyesu. 
Nakulembela Timote, we mwana wandi icine cine mu cisumino. Icikuuku, uluse no mutende wakwa Lesa Tata na Kristu Yesu Imfumu yesu fileba na iwe.
Ndefwaya ukuti wikale mu Efeso ngefyo nakwebele ilyo naleya ku Makedonia. Abantu bamo uko, balefunda ifyabufi. Kanshi uli nokubakonkomesha baleke ifyo. 
Uli nokubeba baleke ukukonkelela ifya mu milumbe ne fya mashina yabula impela aya fikolwe fyabo. Pantu ifi fintu filetafye ifikansa, tafyafwako mulimo wakwa Lesa iyoo. Pantu ici cena cishibikwafye mukuba ne cisumino. 
Kanshi ico nakupeelela ili funde ni pakuti ube ne citemwiko icifuma ku mutima wakaele, na kuli kampingu musuma wa mutima, elyo na ku cisumino icacishinka. 
Abantu bamo balifuma kuli ifi, bayalukila na ku fyakusabailafye. 
Bafwaya ukuba bakafundisha ba Mafunde yakwa Mose, lelo tabaishiba nefyo bafundapo nangu ifyo balandapo ukwabula no kutwishika.
Bonse twalishiba ukuti Amafunde yakwa Mose yasuma, cikulu umuntu aleyabomfya ifyo yafwile ukubomba. 
Kabili bonse twalishiba ukuti tabapangila abololoke amafunde. Lelo bapanga amafunde pa mulandu wa bampulamafunde, na bantalamisoka, abantu abashili bena Lesa na babifi, abantu abashipepa nangu ukusakamana ifyakwa Lesa, abantu abepaya bashibo nangu banyinabo, abamisoka, 
bacilende, abacita ubupulumushi na baume banabo, abafyusha abantu, ababufi na balapa ubufi, elyo na bonse abacita ifyapusana ne funde line line. 
Ili ifunde lyaba mu Mbila Nsuma iyalulumbi iyo Lesa umucindami ampeela ukubila. Ili ifunde lyaba mu Mbila Nsuma iyo Lesa mucindami kabili umwinakulumbwa ampeela ukubila.
Ndetasha Kristu Yesu Imfumu yesu uwampeela amaka yakubomba umulimo wandi. Kabili ndetasha Kristu Yesu pakumona ukuti nininga, ansala nokuti ndemubombela. 
Kwena kale nalelanda ifyamusaalula pali ena, elyo no kumutuka no kumucusha. Lelo Lesa alimbelelako uluse ico nali nshilasumina. Kanshi nshaishibe nefyo nalecita. 
Eico ku cikuuku ico Imfumu yesu yankwatila nganshi, yalimpeela icisumino ne citemwiko ifyaba muli Kristu Yesu. 
Kanshi aya mashiwi yacishinka, ayo umuntu onse afwile ukupokelela no kusumina ayakuti, Kristu Yesu aishile muno calo kukupususha ababifi. Elyo ne wacila bonse ku fyabubifi nganshi nine. 
Lelo Lesa alimbelelako uluse, pakuti alange ukushipikisha ukwapwililika ukwakwa Yesu Kristu pali ine ne wacila bonse ifyabubifi. Lyena epakuti mbe icilangililo ca bonse abakasumina kuntanshi no kupokelela umweo wape. 
Ku Mfumu ya pe na pe iyishifwa, kabili taimoneka, e Lesa fye ekafye, ewakucindika no kulumbanya pe na pe! Ameni.
Timote, mwana wandi, nakupeela ili funde ilyo na kale bakasesema balandilepo pali iwe. Ulebomfya ayo mashiwi yabe kwati fyanso fyakulwilako ubulwi ubusuma. 
Uleikatilila mu cisumino na kuli kampingu musuma mu mutima. Abantu bamo tabasakamana kukutika kuli kampingu mu mitima yabo, basuka baonawilamo ne cisumino cabo. 
Bamo pali abo ni Imeneo na Alekisanda. Bena aba nalibaposa kuli Satana, pakubafunda ukuti bali nokuleka ukusaalula Lesa.
Ndemukonkomesha ukuti, icakubalilapo pali fyonse pakupepa Lesa, mulepapatilako no kupepelako no kulombelako no kutashishako abantu bonse. 
Mulepepelako na bashamfumu na bonse bambi aba mu buteko, epakuti tuleikala ku matwi tondolo mu cibote, abapetamina Lesa, kabili aba mibeele isuma. 
Ici cine e cisuma, kabili ecisansamusha Lesa Umupusushi wesu. 
Ena afwaya ukuti abantu bonse bapusuke, beshibe ne cishinka. 
Pantu kwabafye Lesa umo mpo. Kabili kwabafye umo uulenga abantu babe pamo na Lesa, noyu muntu ni Kristu Yesu. 
Uyu Kristu Yesu, ewaipeela umwine kukulubula ubwina bantu bonse. Uko kuipeela kwakwa Kristu Yesu pa nshita iyalingile, e bukambone bwakuti Lesa afwaya ukuti abantu bonse bapusuke. 
Ni pali uyu wine mulandu epo natuminwa ukuba kabila wa Mbila Nsuma, umusole kabili kafundisha wa cisumino ne cishinka ku Benafyalo. Nshilebepa iyoo, ndelandafye icishinka!
Lyonse ilyo mwalongana kukupepa, ndefwaya abaume balepepa ninshi nabemya amaboko yamushilo, ababula icipyu nangu ifikansa. 
Kabili ndefwaya abanakashi ifyo fine, nokuti balefwala insalu shaciyembelo, cikulu balefwala bwino kabili ishilingile. Tabali na kuluka imishishi, nangu ukuisamika ubulungu ubwamutengo nangu ukufwala insalu shamutengo. 
Lelo bali nokuisamika ne milimo isuma ngefyo cingalinga abanakashi abatila tulapepa Lesa. 
Abanakashi bali nokusambilila abamutalalila kabili abanakilila. 
Nshilesuminisha umwanakashi ukufunda nangu ukuba na maka yakucila umwaume. Umwanakashi ali nokwikala umutalalila. 
Pantu uwabalilepo ukubumbwa ni Adamu, elyo panuma Efa. 
Elyo kabili te Adamu ewabepelwe, lelo mwanakashi ewabepelwe, apula na mwifunde lyakwa Lesa. 
Lelo umwanakashi akapusuka pa mulandu wakufyala abana, kumfwa nga tabasakamenefye ukuiyemfya, lelo bakoselela mukusumina, mukutemwa na mukuba abakaele.
Aya mashiwi yacishinka ayakuti umuntu nga alefwaya ukuba kangalila wa lukuta, ninshi alefwaya umulimo uusuma. 
Kangalila wa lukuta afwile ukuba umuntu uwabula umulandu, uwakwata umukashi umofye epela, umuntu uwa misango isuma, uwatekanya, uwaicindika, uwaishiba ukupokelela abeni, kabili uwaishiba no kufunda. 
Tali nakuba cakolwa wa bwalwa nangu ukuba uwalubuli, lelo ali nokuba uwamutembo, kabili uwacibote. Kabili tafwile kuba umuntu uwatemwisha indalama. 
Ali nokuba umuntu uwaishiba ukusunga aba mu ŋanda mumwakwe bwino, kabili ali nokulenga ukuti bamwane balemubeela no kumucindika. 
Pantu umuntu nga taishiba ifyakusunga aba mu ŋanda mumwakwe, nga kuti asunga shani ulukuta lwakwa Lesa? 
Tali nakuba umuntu umupya mu cisumino, epali atampa ukuitutumuna ku cilumba, kabili apingwilwapo nga filya Ciwa apingwilwe. 
Kabili ali nokuba umuntu uo abantu abashili bena Kristu bacindika epali asebana, kabili aiposa mu citeyo cakwa Ciwa.
Badikoni nabo bene bali nokuba abaicindika kabili abacishinka. Tabali nakuba bacakolwa wa bwalwa nangu abatemwisha indalama. 
Bali nokwikatisha imilandu ya nkaama ya cisumino, ukwabula ukutwishika mu mitima yabo. 
Pakubala bali nokweshiwa. Elyo nga basanga ukuti tapali cakubalesha, lyena elyo balebomba nga badikoni. 
Abakashi babo nabo bene bali nokuba abaicindika. Tabali nakuba abalwambo, lelo bali nokuba abatekanya kabili abacishinka muli fyonse. 
Badikoni bali nokukwata umukashi umofye. Kabili bali nokuba abantu abaishiba ukusunga bwino abana babo na ba mu ŋanda mumwabo. 
Badikoni ababomba imilimo yabo bwino, bakamona ukuti abantu babacindika. Elyo bakamona nokuti balalanda pa cisumino cabo muli Kristu Yesu ukwabula umwenso.
Ilyo ndekulembela ifi fintu, ndesubila ukuti nalaswa njisefye bwangu kuli iwe. 
Lelo nga kwaba ifyakunshingilisha, uyu kalata alekwishibisha ifyo imibeele ya ba mu lupwa lwakwa Lesa ili nokuba. Pantu bena e lukuta lwakwa Lesa uwamweo, ebaba ulupami ulwakutungilila icishinka. 
Cinefye, te cakutwishika, inkaama iyaba mwipepo lyesu ikulu nganshi.
Mupashi asosafye apabuuta tuutu ati, mu nshiku ishakupelekeshako abantu bamo bakasangukila icisumino. Bakanakila imipashi yakubabepaika, bakalakonka ne fintu imipashi yakowela ilefunda. 
Aya mafunde yafuma ku mfundabuteshi ishabufi. Kampingu wa mitima yashiko alifwa, aba kwati untu baoca ne cela icakaba. 
Aba bantu balesha abantu ukuupa, elyo beba na bantu ukukanalya ifyakulya fimo fimo. Lelo Lesa afibumbile pakuti abantu abasumina, kabili abaishiba ne cishinka, balefipokelela no kutasha baletasha. 
Icintu conse ico Lesa abumba cisuma. Tapaba nelyo cimo icakusuula, lelo tuli nokupokelela conse, kulila twabikapo ukutasha. 
Pantu amashiwi yakwa Lesa ne pepo filenga ukuti fisangululwe.
Nga walafunda ifi fintu kuli bamunyinefwe, ninshi ukaba umubomfi musuma wakwa Kristu Yesu. Elyo lyena wakulapokelela amaka yakukula ayaba ku mashiwi yacisumino na ku mafunde yacishinka ayo wakonka. 
Lelo iwe uletaluka ku milumbe yafyefye na ku fyakusabaila ifya banamayo abakote. Ulebikafye amano kukusambilila imikalile ya bwina Lesa. 
Kwena cintu cisuma ukucita ifintu ifyakusalapula umubili, lelo icawamishapo ukucila pali fyonse, kucita ifintu ifyakusalapuka mukuba umwina Lesa. Pantu muli ici mwena mwaba isubilo lyakuba abomi pali nomba elyo no kuba abomi kuntanshi. 
Aya mashiwi nasosa, yacishinka, kabili bonse bafwile ukuyasumina no kuyapokelela. 
Kanshi ifwe tulalwisha no kubombesha nganshi, pantu twabika isubilo lyesu muli Lesa uwamweo, Umupusushi wa bantu bonse, palibufi kuli abo abamusumina.
Kanshi ifi efyo ulebafunda no kubakonkomesha. 
Wileka muntu nelyo umo akusuule ico uli mulumendo. Lelo uleba icilangililo ku basumina mu milandile yobe, mu mibeele yobe, mu citemwiko, mu cisumino na muli bukaele bobe. 
Mpaka nkese, inshita yonse ulebika umutima kukubelengela abantu Amalembo Yamushilo, ulebafunda no kubakoselesha. 
Wilalekelesha ubupe ubo wapeelwe ilyo bakasesema baseseme ne bumba lya bakalamba lyakutambikepo amaboko. 
Ulebomba iyi milimo, ulebikako umutima epakuti bonse balemonamo ubuyantanshi muli fyonse ifyo ulebomba. 
Ulesakamana imibeele yobe, ulesakamana nefyo ulefunda. Ifi, efyo ulecita lyonse. Pantu nga walacita ifyo, lyena ukapusuka we mwine, elyo nabo bene abalekumfwa bakapusuka.
Wilabomfya bukali pakwalulula umukalamba uwalufyanya, lelo ulemusosha ne shiwi ilisuma kwati ni bawiso. Abalumendo bena ulelanda nabo kwati ni bamunonko. 
Abanakashi abakalamba ulelanda nabo kwati ni banoko. Elyo abanakashi abacikashana nabo ulelanda nabo no mutima uwakaele kwati ulelanda na bankashi yobe.
Ulesunga no mucinshi bamukamfwilwa ababula abakubasunga. 
Lelo mukamfwilwa nga alikwata abana nangu abeshikulu, basambilile ukuti icakubalilapo kulanga ubwina Lesa bwine bwine pakusakamana no kusunga aba lupwa lwabo. Muli ici emo batashisha abafyashi babo ne fikolwe fyabo, pantu ici ecisekesha Lesa. 
Mukamfwilwa uwakuti alifye eka, takwete nangu umo uwakumusunga, atetekelafye muli Lesa, alapepa Lesa ubwaca no bwaila, alalomba Lesa ukuti alemwafwilishako. 
Lelo mukamfwilwa uwakuti aishibafye ukuisansamusha, wena ninshi afwa kale, nangu acili umumi. 
Kanshi e fintu ulebafunda, epakuti nelyo umo ebasanga ne cilubo. 
Lelo uyo uushisakamana kusunga ba lupwa lwakwe, palibufi aba mu ŋanda mumwakwe, wena ninshi asangukila icisumino, abipapo no kucila uushasumina.
Pakuti ulembe mukamfwilwa pa mashina ya bamukamfwilwa, kano ninshi nacila pa myaka amakumi mutanda, kabili aupilwefye ku mwaume umo epela. 
Elyo na bantu balamutasha pa milimo isuma. Ali nokuba umwanakashi uwakusha abana bakwe bwino, uwaishiba ukupokelela abeni mumwakwe, umuntu uwaleicefya mukutumika abantu bamushilo, uwaleyafwilisha abantu abali mu bwafya, kabili aliipeeleshe nganshi mukubomba imilimo yonse iyisuma.
Lelo bamukamfwilwa abakashana bena wilabalemba amashina yabo pa mashina ya bamukamfwilwa. Pantu kuti basangukila Kristu, kumfwa ngo lunkumbwa lwakuupwa nga lwabeshila. 
Elyo kabili basangwa no mulandu wakonaula icilayo balaile kuli Kristu kale. 
Kabili kuti bayaluka abanaŋani, balaseulukafye baleti bafuma muli iyi ŋanda baya muli imbi. Lelo teici ceka, kuti basambilila no kuba abalwambo, balaibika na mu milandu ishili yabo, balalanda na pa fintu bashifwile kulandapo. 
Kanshi kwena ine kuti natemwapo ukuti bamukamfwilwa abakashana bena baleupwa, bakwata abana, kabili balasunga na mayanda yabo, epakuti abalwani besu belakwata apakulandila ifibi pali ifwe. 
Pantu bamukamfwilwa bamo balitusangukila, balekonka Satana. 
Nga cakuti umwanakashi uwasumina muli Kristu nakwata ba lupwa lwakwe bamukamfwilwa, afwile ukulabasunga. Tafwile kulekela ulukuta uyu mulimo wakubasunga. Epakuti ulukuta lulesungafye bamukamfwilwa abashikwete bakubasunga.
Abakalamba abalebomba bwino umulimo wa butungulushi bena bafwile ukucindikwa nganshi. Palibufi nga balebombesha mu mulimo wakubila Imbila Nsuma no kufunda. 
Pantu Amalembo Yamushilo yatila, “Wilakaka ŋombe ku kanwa ilyo ilenyantaula pa ŋanu pakushisokola.” Kabili yatila nokuti, “Umubomfi ali nokupeelwa amalipilo yakwe.” 
Wilasumina ukulubulwisha umulandu bapeela umukalamba wa lukuta, kano ninshi bakambone babili nangu ukucilapo ebaleta uyo mulandu. 
Abo abalebikapofye ukubifya, ulebakalipila pa cinso ca bonse, epakuti bambi baletiina.
Pa menso yakwa Lesa na pa menso yakwa Kristu Yesu na pali bamalaika abasalwa, ndekukonkomesha ulesunga aya mafunde. Wilaba na kapatulula nangu umucishacinani muli conse ico ulecita. 
Uleteka umutima pakutambalikila umuntu amaboko. Kabili uletaluka kukuikumika ku fyabubifi fya bantu bambi. Uleisunga uwakaele.
Uleke ukulanwafye amenshi yeka yeka, lelo ulenwa no mwangashi panono pantu ulacula mu mala elyo na pa mulandu wa kulwalilila kobe.
Abantu bamo ifyabubifi fyabo fyabafye pa bwelu, fishibikwa nelyo bashilafika kukupingulwa. Lelo abantu bambi bena ifyabubifi fyabo fyalafisama, fishibikwafye panuma. 
E cimo cine ne fintu ifisuma abantu bacita, nafyo fyabafye pa bwelu, lelo nangu fimo fishingeshibikwa bwino, fikasuka fikeshibikwe.
Elyo abo abali abasha, bali nokulacindika bashikulwibo mu nshila shonse. Lyena epakuti kwilaba nelyo umo uwakulanda ifyamusaalula pali Lesa na pafyo tufunda. 
Abasha abo bashikulwibo basumina muli Kristu, tabali nakubasuula pantu ni bamunyinabo. Lelo bafwile ukubabombela bwino ukucilapo, pantu abashukila mufyo balebomba, bantu abasumina abo batemwa.
Onse uulelanda amafunde ayaibela, kabili akaana no kunakila amashiwi yacishinka aya Mfumu yesu Yesu Kristu na mafundisho ayakulenga ukuba umwina Lesa, 
ninshi aisulamofye icilumba, kabili taishiba nelyo cimo. Aliiminwa kukupaashanya ne fikansa fya pa mashiwi yafyefye. Elyo ici cena cilengafye umufimbila, ukuumana, ukubepeshanya no kutunganya ifyabipa. 
Cilenga na bantu abo amano yabo yashibomba bwino, ne cishinka tabacishiba, ukulaumana lyonse. Bena batontonkanya ukuti ukuba umwina Lesa ni nshila yakunonkelamo ifyuma.
Kwena ukuba umwina Lesa bunonshi ubukalamba, kumfwa nga alaumfwa ukuti ifyo akwete nafimulinga. 
Pantu ifwe tatwaletele nelyo cimo pano calo, kabili tatwakasendepo nelyo cimo. 
Kanshi ifwe nga natukwata ifyakulya ne fyakufwala, nga icakukabila cimbi cinshi! 
Lelo abantu abafwaya ukuba abakankala bafyuma, bena bawila mu ntunko no kwikatwa ne fintu ifyabuwelewele ifingi no lunkumbwa lwakubaletelela. Elyo ifi fibaposa mukubonaula no kuloba. 
Pantu ukutemwa indalama e ntulo ya fibi fya misango yonse. Abantu bamo mukufwaisha indalama, basuka basangukila icisumino na mu mitima yabo mwaisula amacushi ayengi.
Nomba iwe we muntu wakwa Lesa uli nokutaluka kuli ifi fintu fyonse. Ulefwaishafye bukaele pa cinso cakwa Lesa, ukupetamina Lesa, icisumino, icitemwiko, ukushipikisha, no mutembo. 
Ulelwa ubulwi busuma ubwa cisumino, epakushangila mu mweo wape. Ubu bwine ebo Lesa akwitileko lilya pa cinso ca bantu abengi wasosekeshe ifyo wasumina. 
Kanshi pa cinso cakwa Lesa uupeela umweo ku fintu fyonse, na pa cinso cakwa Kristu Yesu uwapeele bukambone pa cishinka ilyo asosekeshe pa cinso cakwa Pontio Pilato, 
ndekukonkomesha ukuti ulesunga aya mafunde ukwabula ukulufyanyapo nelyo cimo, mpaka bulya Bushiku ilyo Imfumu yesu Yesu Kristu ikamonekelapo. 
Pa nshita ikalinga Lesa umucindami, Imfumu ya maka yonse iyabafye yeka mpo, Imfumu ya bashamfumu, Kateeka wa bakateeka, akalenga ukuti Yesu Kristu akese moneka. 
Lesa ekafye ewakubelelela pe, tafwa. Lesa ekafye ewikala mu lubuuto ulo umuntu ashingapalamako. Umuntu nelyo umo tatala amumona kabili tekuti amumone. Uyu eo nalecindikwa, akwate na maka yakubelelela. Ameni.
Ulekonkomesha abakankala mu fintu fya pano calo ukuti belaba na cilumba. Tabali nakubika isubilo lyabo mu fyuma ifi ifishibelelela. Bali nokusubila muli Lesa uutupeela fyonsefye ifitusansamusha. 
Ulebakonkomesha ukuti bali nokucita ifisuma. Bali nokubomba imilimo iyingi nganshi iyisuma. Bali nokuba no mutima wabukapekape, balepeelako na banabo ifyo bakwete. 
Mukucita ifi, bakatutila ifyuma fyabo abene, ifikaba kwati mufula uwakosa uwakwikasha umweo wabo kuntanshi. Elyo lyena bakashangila mu mweo uwaba umweo wine wine.
We Timote, ulesunga bwino ico baseekesha kuli iwe. Uletaluka ku mashiwi yacilandelande ayabula ukukuma kuli Lesa, na ku fikansa fyaciwelewele ifyo abantu bamo mukuluba kwabo batila, “E mano.” 
Bamo basuka balufishamo ne cisumino cabo, ku mulandu wakusumina muli aya mano.
