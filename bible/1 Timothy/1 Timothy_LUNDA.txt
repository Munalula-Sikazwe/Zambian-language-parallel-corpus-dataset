Ami Pawulu, kapostolu kaKristu Yesu, mwaya kuleja kwanlejeluwu kudi Nzambi Chamwinu chetu, niKristu Yesu kuchiŋeja kwetu,
nidi nakukusonekela mukanda, eyi Timotewu mwanami walala muchikuhwelelu. Luwi nikwanakena nikuwunda kwakufuma kudi Nzambi, yowu Tata, nikudi Kristu Yesu, Mwanta wetu.
Chinakeŋeli kuya muMasidoniya, nakwilili nami wushali kuEfwesesa, kulonda wuleji antu amakwawu neyi, chinjila kutaŋisha nsaŋu jacheŋi.
Yileji neyi, chinjila kutiyilila tushidikilu hela nsaŋu jakákumaŋa jamakiŋu, jaleta kwakwihujola hohu, hijakwashaŋa mudimu waya mukukuhwelela, watukunjikiluwu kudi Nzambuku.
Nakuleji mwenimu kulonda chileti kukeŋa kwakufuma mumuchima wutooka, nachinleji chamuchima chachiwahi, nikukuhwelela kwakadi kudimbana.
Chanalekuwu yumiyi, amakwawu anasenukili dehi mumbadi, nakuya nakubobola tuhu;
anakeŋi kwikala ankuluŋaŋa janshimbi, kutoŋa hiyeluka chakashinshi hela mwahoshaŋawu hela mwakoleshaŋawuku.
Ilaŋa tuneluki netu nshimbi yayiwahi, neyi muntu wukulondela muyaya.
Muloŋa tuneluki netu nshimbi hiyayisonekeleli muntu waloŋaku; chiŋa akwakuluwalala, niajikwa, niadiwulaŋa Nzambi, niakwanshidi, niakadi kujila, niasawulaŋa yuma yajila, niajahaŋa atata jawu nawamama jawu, niambanji awantu acheŋi,
niakwawujila, niaditamishaŋa nawakwawu amayala, nieyaŋa antu, niantwambi, niasanyikaŋa chakutwamba; hela chuma chikwawu chabula kuya mwaya ntaŋishilu yalala,
mwomwaya nsaŋu yayiwahi yasweja kuwaha yaNzambi wakiswilewa, yankunjikiluwu.
Namusakilili Kristu Yesu, Mwanta wetu, wanyinkeli ŋovu, nanochu chanmweniyi kushinshika, hakunkunjika kumudimu windi.
Kutoŋa yami nadiŋi mukwakutuka Nzambi, mukwakukabisha akwawu, mukwawinyi; ilaŋa antiyilili luwi muloŋa nachilili mukuyamba, nichidi kanda nikuhweleli.
Luwi lwaMwanta wetu lwanswejeleli nankashi nakukuhwelela nikukeŋa kwamudi Kristu Yesu.
 Izu idi datela kukuhwelela, datela kutambulewa chikupu, delawu nawu, Kristu Yesu wenjili munu mwishina nakwamwina akwanshidi. Hadi akwanshidi, yami nabadikahu.
Hansaŋu iyi antiyilili luwi, kulonda mudami nabadika kuluwa, Yesu Kristu amwekeshi mwejima mwadiŋi nakuduŋumikayi, niikali wakutalilahu antu akumukuhwelelaŋa, atambuli wumi wahayanyaka.
Kudi Mwanta mukwakubadika, wahayanyaka, wakátokaŋa, wakámonewaŋa, diyi Nzambi kankawindi, kwikali nimpuhu nilubanji lwakulema hayanyaka nanyaka. Amena.
Eyi mwanami Timotewu, nakukunjikili kuleja iku mwomwaya wuprofwetu wakutenenenuwu dehi, wulwi nachu njita yayiwahi.
Wukwati kukukuhwelela nikuchinleji chamuchima chachiwahi; amakwawu analekumu dehi, anajiyishi dehi kukuhwelela kwawu.
Antu adi ochu diwu aHimenusa naAlesanderi, inenkeli Satana kulonda adizi kuleka kutuka Nzambi.
Nasambili kuyileja nami, lembelelenuŋa, lombelelenuŋa, hakwilenuŋa, sakililenuŋa antu ejima;
nianyanta ankanu, niantu alema ejima; kulonda tushakami chachiwahi nzo-o, nakwila mwaya kwakama Nzambi nakalemesha.
Ichi chachiwahi, chinateli kumesu aNzambi, Chamwinu chetu;
yena wakeŋa antu ejima nindi amwinewi, eluki walala chikupu.
Muloŋa kwekala Nzambi wumu, niihaku wumu mukachi kaNzambi nawantu, yena himuntu, yowu Kristu Yesu,
 wadinkeli ekali chikumba chakukuula nachu antu ejima; wunsahu owu awushimwini hamwaka wawu;
 wowankunjikililuwu kwikala nimukwakushimuna nikapostolu; nahoshi mwalala, hinatwambuku, niikali ntaŋishi yawaJentili mukukuhwelela nimuwalala.
Dichi nakeŋi nami, amayala alombeli kwejima nakwolola makasa ajila kwiwulu, chakadi ndombu, chakadi ntadi.
Mwomumu nawa niambanda adiwahishi nakuvwala mahina chalumbuluka, nakalemesha nikuwundisha mumesu; bayi nakuyinda chakudileŋaleŋa, hela nawuru hela namalola awuseya weneni, hela mahina asweja kulema wuseyaku;
ilaŋa adiwahishi nanyidimu yayiwahi yatelela ambanda adishimunaŋa nawu twamwakamaŋa Nzambi.
Mumbanda adizi namuchima wawunda nakwovwaha kwalala.
Hinetejaŋa mumbanda kutaŋisha nikwikala mwanta weyalaku, ilaŋa ekali wawunda.
Muloŋa Adama diyi asambilili kuleŋawu, nkumininaku hiEva.
Hiyadimbili Adamaku, hakwila mumbanda chamudimbiluwu hakudimbuka nakuputola;
ilaŋa yena akamupulwisha mukukala kwakuvwala anyana, neyi wena akukakela mukukuhwelela, nimukukeŋa, nimukujila nakuwundisha mumesu.
 Izu idi dalala, delawu nawu, Muntu nafwili mudimu wawunhembi nakeŋi mudimu wawuwahi.
Dichi nhembi chiŋa yobula hakumwinkela muloŋa, washa muchima hadi iŋodindi hohu, wadihembaŋa, wawundisha mumesu, walumbuluka, wadiishaŋa enyi, wukweti kashinshi kakutaŋisha,
himukwakushetaku, hetanaŋaku; ilaŋa wawunda, hakweti ntadi nawakwawuku, wabula kufwila mali;
muntu wayuulaŋa itala dindi yomweni chachiwahi, wukweti anyanindi ovwahilaŋa nakalemesha kalala.
Neyi muntu wabula kwiluka kuyuula mwitala dindi yomweni, indi chipompelu chaNzambi wukuchihemba ŋahi?
Bayi muntu nakuhweleli katatakaku, wakenda kadinka wanta, hakuholokela mwatanyinayi diyabolu.
Chiŋa ashimunaŋawu chachiwahi kudi antu adi hanzi, wakenda kaholokela mukusawuka, nakufwa mumuhetu wadiyabolu.
Mwomumu niankoŋi ekali nakalemesha, hiyakwamazu ayeduku, hiyasweja kunwa vinyuku, hiyafwila kuheta chatamaku;
akwata chijindilu chachikuhwelelu, nachinleji chamuchima chitooka.
Antu owu asambili kuyishinshika; neyi anabuli hakuyinkela muloŋa, akalakali mudimu wawunkoŋi.
Mwomumu niaŋodijawu chiŋa ekali nakalemesha, bayi akwakutuŋula akwawuku, awunda, ashinshika muyuma yejima.
Ankoŋi ekali asha nyichima hadi aŋodijawu, iwu nawindi iwu nawindi, nakuyuula anyanawu niakwetala dawu chachiwahi.
Muloŋa antu akukalakala chachiwahi mudimu wawunkoŋi, akuwana kulema kwalala, nikusweja kuumika mukwitiya kwakukuhwelela kwamudi Kristu Yesu.
Nakusonekeli yumiyi nakukuhwelela nami nakenza kudeyi mafuku anu.
Neyi nakasweja kulaba, nalondi nami wakeluki mwakwililawu antu muchisaka chaNzambi, chochipompelu chaNzambi wamumi, chochishimi nihakolela walala.
Chalala kwaamu, chijindilu chakwakama Nzambi chasweja kukunama nankashi,
 Spiritu nahoshi chalumbuluka nindi, kunyaka yakukuminina amakwawu akafuma muchikuhwelelu, akatiyilila aspiritu akutwamba, nintaŋishilu yinafumi kudi andemoni.
Yumiyi yenzaŋa nawufwikiji wawantu akutwamba, chinleji chawu chamuchima chaha dehi, chidi neyi anachochi nachikuŋu chakesi.
 Alekeshaŋa kusumbula nakusumbuka, alekeshaŋa niyuma yakudya, yaleŋeliyi Nzambi nindi akwakukuhwelela, eluka walala, ayitambuli nakusakilila.
Muloŋa yuma yejima yaleŋeliyi Nzambi yayiwahi, kwosi chuma chadi kulekawuku, neyi akuchitambula nakusakilila;
chikuwaha nezu daNzambi nikulombela.
Neyi wukuyanukisha anakwetu yumiyi, wukwikala mukwakukalakala waKristu Yesu wamuwahi, wakulaŋa chachiwahi namazu achikuhwelelu, nintaŋishilu yayiwahi yiwunalondi.
Bayi witeja tushidikilu twamukunkulwayi, twamajilu twashimunaŋawu ambanda awatushinakajuku. Dikoleshaŋa wushiki mukwakama Nzambi.
Muloŋa kukolesha mujimba kwawahishaŋa mpinji yantesha, ilaŋa kumwakama Nzambi kwawahishaŋa muyuma yejima, kukweti kukana kwawumi wakatataka nikwawumi wakenza.
 Izu idi dalala, datela kutambulewa chikupu.
Dichi twakabakenaŋa nakulwisha, muloŋa tunashi kukuhwelela kwetu hadi Nzambi wamumi, diyi Chamwinu chawantu ejima, wasweja kwamwina akwakukuhwelela.
 Yileji yumiyi nakuyitaŋisha.
Bayi witeja muntu adiwuli wukwenzi weyuku; chiŋa wikali wakutalilahu akwakukuhwelela nimukuhosha, nimukushakama, nimukukeŋa, nimukukuhwelela, nimukubula kubajama.
Shaku muchima kukutaŋila amakwawu nikukukonkomwena, nikukutaŋisha, ndo-o nichinakenza.
Bayi wudiwula chamukunkulu chiwekala nachu, chakwinkeluwu kuwuprofwetu, chiwatambwili hakukunaŋika makasa awakulumpuku.
Dikwatishi muyumiyi nakutoŋojokaŋamu, wudinkumu chikupu, kulonda chiwukuyaŋa kumbidi chimwekanaŋa kudi antu ejima.
 Dihembi eyi aweni, wuhembi nintaŋishilu yeyi. Kakelaku mwenimu, muloŋa chiwukwilamu wukudamwina eyi aweni niantu akukutiya.
Bayi wuhoshola mukulumpuku, kumina dakumulembelela neyi hitata yeyi; nianyikwenzi amayala neyi hiyanakweyi;
niakulumpi awambanda neyi hiyamama jeyi; niansanda neyi hiyaheleyi, nakubula kubajama hela hanti.
Lemeshaku ambanda anekali amfwila chikupu.
Neyi mfwila wamumbanda wukweti anyana hela ezukulu, wena asambili kudiza kwilila ayawu chachiwahi, akwashi anvwali jawu; dichi chuma chamonaŋayi Nzambi kuwaha.
Mfwila washala kankawindi chikupu, wakuhwelelaŋa Nzambi wakakelaŋa mukulembelela nakulombela nimwaana niwufuku.
Hakwila mfwila washakama nakuluŋa hohu, wafwa dehi iku wuchidi mumi.
 Yitaŋishi antu yumiyi nawa, kulonda abuli hakuyinkela muloŋa.
Muntu wukubula kukwasha ayindi, nankashi dinu akwetala dindi, nadikali chikuhwelelu, watama kubadika wábula kukuhwelela.
Kusoneka mumbanda hamukanda wawamfwila, chiŋa nabadiki munyaka makumi atanu nadimu (60), chiŋa wadiŋi washa muchima hadi mfumwindi wumu hohu,
áshimunaŋawu nawu welaŋa nyidimu yayiwahi; naleli anyana, nadiishi enyi, naweleshi nyendu yawakwakujila, nakwashi amonaŋa kukala, nakakeli kwila yayiwahi yejima.
Bayi kusoneka amfwila achidi ansandaku, muloŋa chakulekawu kukeŋa Kristu, akufwila kusumbuka cheŋi;
akutanya nanochu chakulekawu kukuhwelela kwawu kwatachi.
Hiyakuleka kukoŋa mudimu, hiyakuyaŋa nakukimboka kumatala namatala; hiyakukumina dakuleka kukoŋa mudimu hohuku; akwikala akwansachi hiyatuvuba nawa, nakuhosha yuma yajila kuhosha.
Dichi nakeŋi nami ansanda asumbuki, avwali anyana, ayuuli mumatalawu, abuli kushila chilumbu nsaŋu yakutuŋula;
muloŋa amakwawu anasenuki dehi nakulonda Satana.
Neyi mukwakukuhwelela wukweti amfwila, ayikwashuku, himudimu wachipompeluku; mudimu wachipompelu wakukwasha amfwila chikupu abula antaŋa.
Akulumpi ayuulaŋa chachiwahi, ekali atela kuyilemesha chakubadika, sweje-e dinu awa akalakalaŋa nakushimuna izu daNzambi nikutaŋisha.
Muloŋa mumukanda wajila nawu,
Bayi witeja muntu kwinka mukulumpi muloŋaku, chiŋa kwikala ayinsahu ayedi hela asatu.
Antu akuputola, yikonkololi kumesu awantu ejima, kulonda akwawu atiyi woma.
Nakuleji kumesu aNzambi, nikumesu aKristu Yesu, nikumesu awaŋelu atondewa, nami hembaku yumiyi chakadi kutonda hakachi kawantu, wubuli kwila chuma chakulemesha muntu wumu mukwawu wumudiwuli.
Bayi wunyakala kunaŋika muntu makasaku; bayi wudumbila munyiloŋa yawakwenuku; dihembi eyi aweni wikali wajila.
Bayi wunwaŋa menji hohuku, nwaŋa nivinyu yanti nansaŋu yevumu deyi nichiwakatakataŋa.
Nshidi jawantu amakwawu jamwekanaŋa hatooka, jayaŋahu dehi kukusompesha; nshidi jawantu amakwawu jayilondelaŋa.
Mwomumu nawa, kudi nyidimu yayiwahi yamwekanaŋa hatooka, niyinabuli kumwekana hatooka hiyamba katwesha kuyijindaku.
Antu ejima ekala mumpanda yawuduŋu, alemeshaŋa ankaka jawu chalala, kulonda ijina daNzambi nintaŋishilu yibuli kutukewa.
Ákweti ankaka jawu akuhwelela, bayi ayidiwula nanochu chaneluwu hiyanakwawuku, akumini dakuyikalakela chakubadika, muloŋa wena, ádyaŋa kunyidimu yawu, hiyakwakukuhwelela niakeŋewa. Yitaŋishi yumiyi nakuyikonkomwena.
Muntu wukutaŋisha mwacheŋi, wukubula kwiteja mazu aMwanta wetu Yesu Kristu akukolesha, nintaŋishilu yaya mukwakama Nzambi,
nadinki dehi wanta, heluka chumaku, wata muchima kukwihujola nikukufwila ntadi jansaŋu jamazu, jaletaŋa ichima, nindombu, nimatuka, nikanaŋanaŋa kakuta akwawu muchima;
 nintadi jawantu atoka dehi muyitoŋojoka yawu, abula kwiluka walala, atoŋojokaŋa nawu kwakama Nzambi hichuma chakuheta nachu.
Kwakama Nzambi, nikutiya kuwaha, hikuheta kwakweni.
Muloŋa hitwaleteli chuma munu mwishinaku, nichitwakafumamu hitwakatwesha kusenda chumaku.
Dichi neyi tukweti yakudya niyakudivwika, yumiyi yinawanini.
Ilaŋa antu akukeŋa nawu aheti, akudimbukila mukutesha, akufwa mumuhetu, akufwila yuma yawusupi yayivulu yakatishaŋa, yajiyishaŋa antu mukukisika nimukunoŋa.
Kufwila mali diwu muji wayuma yatama yejima; diyi nsaŋu yinasenwishi amakwawu muchikuhwelelu, anadipwiki yihuŋu yayivulu, nzwa-a nikwishinadi.
Ilaŋa eyi muntu waNzambi, temukaku yumiyi. Kabilaku nikuloŋa, nikwakama Nzambi, nikukuhwelela, nikukeŋa, nikutatakena, nikwovwaha.
 Lwaku njita yayiwahi yachikuhwelelu; kwataku kuwumi wahayanyaka wákutambikililuwu, wúwetejeli kwiteja kwakuwahi kumesu awayinsahu amavulu.
Nakuleji kumesu aNzambi, wahandishaŋa yuma yejima, nikumesu aKristu Yesu, wetejeli kwiteja kwakuwahi kumesu aPontusi Pilatu,
nami, hembaku kuleja iku chakubula kuluwaŋesha hela hakukwinkela muloŋa, nichakamwekanayi Mwanta wetu Yesu Kristu.
Akamumwekesha hampinji yindi kudi yena Mukwaŋovu inkawindi wakiswilewa, yowu Mwanta wawanyanta antúmba, yowu Mukulumpi wawakulumpi;
diyi kankawindi wakáfwaŋa, washakamaŋa muchejeji chakaŋanya muntu kushikaku; hikwekala muntu wamumonahu dehuku, hela kutwesha kumumona nehi. Mpuhu niŋovu yahayanyaka yiikali yindi. Amena.
Yileji akwakuheta amakonu neyi, bayi muditoŋojoka nenu mwalemaku, bayi mukuhwelela maheta abulaŋa kushakamaku; chiŋa kusha muchima hadi Nzambi wasweja kutwinka yuma yejima nindi tuluŋi nachu.
Yileji neyi, ilenuŋa chachiwahi, swejenu kwila nyidimu yayiwahi kulonda mumonaŋa yakukwasha nachu akwenu, ikalenu nanyichima yakwinka akwenu;
 nakudilumbikila yakutuŋa nachu kunyaka yakenza, kulonda mwakakwati kuwumi, wowu wumi walala chikupu.
Eyi Timotewu, hembaku chikaninu chanakukunjikuwu; futalelaku kubobola kwakadi kujila, nintadi jamaana akutwamba;
amakwawu anetejumu dehi, anasenuki muchikuhwelelu.
