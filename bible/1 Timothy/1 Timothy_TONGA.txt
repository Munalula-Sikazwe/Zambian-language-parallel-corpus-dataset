Ndime Paulu, mutumwa wa Kilisito Jesu, nindakabikkwa akulailila kwa Leza Mufutuli wesu, a Kilisito uutupa lulangilo.
Ndakujuzya Timoti mwanaangu mwini-mwini mulusyomo. Leza Taata a Kilisito Jesu Mwami wesu bakubede aaluse alweengelelo akukupa luumuno.
Mbubonya mbuli mbwindakakulailila ciindi ncindakali kuya ku Masedoniya, ukkale mu Efesusi akulesya aabo baiisya bumbi. 
Ubaambile kuti baleke kugamide twaano buyo akubanda mazina amazyalani aanyina masimpilo. 
Muzeezo wangu mukukupa malalilile aaya ngwakuti kube luyando luzwa mumoyo uusalala, kuyeeya kululeme, alusyomo lwini-lwini. 
Bantu bamwi bakazwa muli zeezi akulubila nibakaccilila nkazyanyo zyabuyo. 
Balayandisya kuba baiyi bamilawo, pele tabazizi nzyobaamba niziba eezyo nzyobazumina pe.
Lino swebo tulizi kuti Mulawo mmubotu kuti naa muntu uubelesya bweelede. 
Tweelede kuziba kuti milawo tiili yabaabo baluleme, pele njabaabo bataswiilili, basigama, bantu babi abatakombi Leza, batasalali, basofweede, bantu bajaya bamawisi abamanyina alimwi abamwi, 
basibwaamu bacita zitaambiki abalombwananyina, abasikubba bantunyina, babeji, basikukonka cakubeja, abaabo bacita zintu zimwi zili boobo ziteendelani anjiisyo mbotu. 
Njiisyo eezi zilajanwa mu Makani Mabotu aabulemu aaamba zya Leza uulemekwa wakandipa ngawo kuti ngaiisye.
Ndamulumba Kilisito Jesu Mwami wesu wakandipa nguzu. Ndamulumba nkaambo wakandisyoma akundipa mulimo wakumubelekela, 
nikuba kuti kale-kale ndakali kumusampaula, kumupenzya, akumutukila. Pele Leza wakandeengelela nkaambo ndakali kucita eezi cakutaziba nketanasyoma. 
Mwami Leza wakandibeda aaluse lunji, eelyo wakandipa lusyomo aluyando nzyotujisi nkaambo tuli muli Kilisito Jesu. 
Majwi aaelede kutambulwa akusyomwa ngaaya, “Kilisito Jesu wakaboola ansi aano kuzoofutula basizibi.” Muli baaba mebo ndime eeindide. 
Pele wakandibeda aalubomba kuti mulindime sizibi kwiinda boonse, abonye lweengelelo lwakwe lupati. Wakayanda kuti mbe citondezyo kuli boonse bayoomusyoma mukuti bakajane buumi butamani. 
Lino ku Mwami walyoonse, uutafwi, uutaboneki, uuli ngo Leza alikke, alemekwe akupegwa bulemu mane kukabe kutamani. Akube boobo.
Mwanaangu Timoti, ndakupa malailile aaya kweendelana amajwi abasinsimi ngobakakanana kwaamba zyanduwe. Majwi aaya abe zilwanyo nzyolwanya nkondo mbotu. 
Ujatisye lusyomo alimwi ube amoyo uunyina kaambo. Bamwi tiibakaswiilila manjezeezya aabo naakabakazya, aboobo lusyomo lwabo lwakanyonyooka. 
Muli baaba kuli Haimeneyusi a Alekizandaa aabo mbindaaba kuli Saatani. Eeci ciyoobaiisya kuti batasampauli limbi Leza.
Lino kusaanguna ndiyandisya kuti mukombele bantu boonse. Kukomba kwanu kube kwakulombela, kukumbilila, akulumbaizya Leza. 
Mukombele bami abaabo bali mubulelo kuti tukkale aabuumi bwaluumuno, bwabulemu, akulemeka Leza lyoonse. 
Eezi nzibotu alimwi zilakkomanisya kuli Leza Mufutuli wesu, 
walo uuyanda kuti bantu boonse bakafutulwe akuziba zyabwini. 
Nkaambo kuli Leza omwe, alimwi kuli simwiimaakati ka Leza abantu omwe, muntu ooyo ngu Kilisito Jesu. 
Wakalisanga mwini kuti anunune bantu boonse. Eeci cakali bumboni bwakuti ciindi ca Leza ceelede casika. 
Ncenciceeco wakandibikka kuba mukambausi amutumwa. Ncobeni ngamba zyabwini, nsibeji pe. Njiisya bamasi zyalusyomo azyabwini. 
Ndiyanda kuti baalumi kabakomba koonse-koonse amaanza aanyamwidwe amoyo uusalala kakutakwe kunyema nikuba kuzwangana. 
Alimwi njanda kuti bakaintu kabasama bweelede, cabulemu akulibombya, kutaamba kuliluka masusu mukulibotya nikuba kugama kusama zisani zidula nituba tuwenge twangolida naa twangale. 
Pele baleelede kulibotya amilimo mibotu mbubonya mbubeelede bakaintu Bakilisito. 
Bakaintu nobaiisigwa baleelede kulibatamika akuswiilisisya. 
Nsizumizyi mukaintu kwiisya nikuba kubalanga amutwe baalumi pe, pele kanga kaumwide buyo. 
Kayi Adamu nguwakasaanguna kulengwa, munsi ngu Eva. 
Alimwi tali Adamu wakacengwa, pele mukaintu nguwakacengwa alimwi nguwakasotoka malailile aa Leza. 
Nikuba boobo mukaintu uyoofutulwa mukutobela bukkale bweelede kuzyala bana, kuti naa wajatisya mulusyomo cakulibombya muluyando amukusalala moyo.
Lino majwi aaya ngamasimpe aati, kuti naa muntu uyanda mulimo wabweendelezi bwambungano ulayanda mulimo mubotu. 
Mweendelezi uleelede kubula kampenda, uukwete mukaintu omwe buyo, uulibatamika, uulijata, wabulemu, sicimwa beenzu, uukonzya kwiisya kabotu. 
Teelede kuba mukolwi naa sinkondo, pele kali mubombe moyo, siluumuno, uutayandisisyi mali. 
Uleelede kuba muntu uuzikulela kabotu mukwasyi wakwe, wiisya bana bakwe mbokulibambwa akulemeka munzila zyoonse. 
Nkaambo kuti muntu katazi kulela kabotu bamukwasyi wakwe, ino inga ulakonzya buti kweendelezya mbungano ya Leza? 
Teelede kuti wakasanduka onoono. Nkaambo ambweni inga ulalisumpula akusubulwa mbuli Saatani. 
Alimwi bantu bakunze baleelede kumuziba ampuwo mbotu kuti bantu batamusampauli awalo atacegwi a Saatani.
Abalo bakutausi mumbungano baleelede kuba mbubonya, babulemu, batabi bamilaka yobilo, bataindilizyi kunywa zikola nikuba kuyanda kujana lubono cabucenjezu. 
Pele baleelede kujatisya makani aasisidwe aali ngotusyoma amoyo uusalala. 
Baleelede kulangililwa kusaanguna, kwamana waawo, naa kunyina cidonaisya, nobatigwasilizye. 
Abalo bakaintu babo baleelede kuba babulemu, batatamikizyi bamwi, balibatamika basyomeka muzintu zyoonse. 
Bakutausi baleelede kukwata mukaintu omwe-omwe, balela kabotu bana babo akubamba kabotu mikwasyi yabo. 
Aabo bagwasya kabotu mumbungano balijanina ciimo cibotu, alimwi balasima mukwaamba zyalusyomo ndotujisi muli Kilisito Jesu.
Ndiyeeya kuzookuswaya cakufwambaana. Pele ndakulembela malailile aaya kutegwa 
kuti naa ndilamuka kuboola, majwi aaya ngoonya akuzibye bantu mbobeelede kukkala mumukwasyi wa Leza uuli nembungano ya Leza muumi. Mbungano ncecicinda cazyabwini zya Leza. 
Masimpe maseseke aabukombi bwesu mapati kapati. Alimwi ngakuti,
Ncobeni Muuya Uusalala ulaamba kuti ciindi ciza bamwi bayoosiya lusyomo. Bayoogama kuswiilila njiisyo zyabubeji zizwa kumyuuya mibi. 
Njiisyo eezi nzyabasikuupaupa aameso babeji, bali aamyoyo yakatilibala mbuli kuti yakadintwa aansimbi iipya. 
Balo mbabalesya bantu kukwatana akulesya kulya zilyo zimwi. Pele zyakulya eezyo Leza wakazilengela kuti aabo basyoma akuziba zyabwini balye cakulumba Leza. 
Kayi zyoonse Leza nzyaakalenga nzibotu, tazyeelede kulesegwa naa zyatambulwa cakulumba Leza. 
Nkaambo a Majwi aa Leza alimwi akukomba cakulumba zyaba zisalala.
Naa waiisya basyominyoko zintu eezi, ulaba simulimo mubotu wa Kilisito Jesu, uusaninwa amajwi aalusyomo luli nenjiisyo yabwini njotutobela. 
Kokaka twaano twabuyo tuli mbuli twaanwa amacembele. Koliisya kuba abuumi bwakupa Leza bulemu. 
Kuiisya mubili kulagwasya buniini, pele buumi bwakulemeka Leza bulagwasya munzila zyoonse, nkaambo bulasyomezya zileleko mazuba aano alimwi akuciindi ciciboola. 
Majwi aaya aleelede kwaatambula akwaasyoma. 
Ncenciceeco ncotubeleka canguzu akulwanina, nkaambo lusyomo lwesu luli aali Leza muumi, uuli ngo Mufutuli wabantu boonse, kwaambisya ngwabaabo basyoma.
Kolailila akwaiisya makani aaya. 
Kutabi muntu uukuubausya akaambo kakuti uli mukubusi. Pele ube citondezyo kubasyomi boonse mukwaamba, mubweende, muluyando, mulusyomo, amukusalala moyo. 
Kusikila nkaboole, sungwaala mukubala Malembe akukambauka, akwiisya. 
Utaubasyi cipego ncookatambula mukwaamba kwa Majwi aa Leza ciindi bapati bambungano nibakakubikka maanza. 
Sungwaala muli zeezyo akuzicita cakulipa, kuti boonse babone kuti buumi bwako bwa Bukilisito buya bukomena. 
Ulibambe kabotu lwako anjiisyo nzyoiisya. Koujisi utaleki pe, nkaambo wacita oobo, inga ulalifutula omwini, abaabo bakuswiilila.
Utanootapatili munene cabukali, pele umulailile mbuli kuti nguuso. Abalo bakubusi kobalailila mbuli bana bokwanu, 
macembele kaalailila mbuli banyoko, balindu kobalailila mbuli bacizi bako amoyo uusalala.
Kobalemeka bamukabafu aabo bali mbaamukabafu ncobeni. 
Kuti naa mukamufu kajisi bana naa bazyukulu, bana aabo basaangune kucita eezyo Leza nzyayanda kumukwasyi wabo. Mukucita boobo babweedezezye bazyali babo nzibakatambula kuli mbabo. Nkaambo eezi nzezibotezya Leza. 
Lino ooyo mukamufu mwini-mwini uunyina uumulela ubikka buyo lusyomo lwakwe muli Leza, ulakomba cakutaleka masiku asikati kuti Leza amugwasye. 
Pele mukamufu uuyandisya zyakulikkomanisya wafwa kale nikuba kuti ucipona. 
Kobalailila eezi kuti babule kampenda. 
Kuti naa muntu tabambi baluzubo lwakwe kwaambisya bamukwasyi wakwe mwini, ooyu wasowa lusyomo lwakwe alimwi mubi kwiinda uutasyomi.
Mukamufu woonse uutanaba aamyaka iili makumi aali cisambomwe atalelwi munkamu yabamukabafu, ccita kali wakalikwetwe kumwaalumi omwe buyo, 
alimwi bantu ngobaamba kuti ulaamilimo mibotu. Abe mukaintu wakali kulela bana bakwe kabotu, wakali sicimwa beenzu, wakali kukutaukila bantu ba Leza cakulibombya, wakali kugwasya bapengede, alimwi wakali kulipa kumilimo mibotu yoonse.
Pele kuli bamukabafu bacili balindu kokaka kubalemba munkamu eeyo, nkaambo zisusi zyabazunda, balasiya Kilisito akukwatwa alimwi. 
Aboobo balabisya nkaambo tiibabamba nzibakasyomezya kusaanguna. 
Alimwi balaba aabutolo akwiide kuzelengana mumaanda aabantu. Mbaasiluvwiyu, banjililila twabambi, baambaamba nzyobateelede. 
Ncenciceeco ncenjanda kuti bamukabafu balindu bakwatwe alimwi bazyale bana, akubamba maanda aabo, kuti basinkondoma babule mbobatubejelezya. 
Nkaambo mpobali kale bamwi bamukabafu bakasanduka akutobela Saatani. 
Kuti naa kakuli mukaintu musyomi uujisi bamukowa bamukabafu, abagwasye kuti mbungano itanyamuni mukuli wakwe. Aboobo mbungano ilakonzya kugwasya bamukabafu banyina babalela.
Lino baalu beendelezya mbungano kabotu balemekwe kwiindilila, kwaambisya aabo boonda mulimo wakukambauka akwiisya. 
Nkaambo Malembe aamba kuti, “Utamwaangi kumulomo musune uuuma maila.” Alimwi alaamba kuti, “Simulimo uleelede kujana bulumbu bwakwe.” 
Utanoozumini kaambo kaambwa mwaalu ccita kakuli bakamboni bobilo naa botatwe. 
Pele kwaamba baabo bazumanana kucita zibi, kobalaya antangalala kuti boonse bayoowele mpawo.
Leza a Kilisito, alimwi abangelo basale-sale balizi kuti ngamba zyabwini. Ndakwaambila kuti ubambe eezi zyoonse kakunyina lusalululo, kutabi ncocita mukuyanda umwi. 
Utanoofwambaani kubikka maanza aamuntu akumunjizya mumulimo wa Mwami, kuyoowa kuti ulajanwa kozuminana azibi zyabamwi. Kolibamba lwako omwini, ubule butongo.
Utanywi limbi maanzi alikke, pele kobelesya atuwaini twakukugwasya mwida nkaambo kakuciswa mboli sibukilwa bulo.
Zibi zyabantu bamwi zilalibonya, zilabasolweda kukubetekwa, pele zibi zyabamwi zilalibonya musule. 
Mbubonya oobo ayalo milimo mibotu ilabonwa, nikuba kuti tiiyalibonya kufwambaana, pele tiikonzyi kusiswa pe.
Bazike boonse baleelede kupa bulemu kuli basimalelo babo, kuti bantu batasampauli zina lya Leza anzyotwiisya. 
Bazike babasimalelo basyomi, tabeelede kutabalemeka mukuti mbabunyina. Kapati bababelekele kwiinda kaindi, nkaambo bayoojana mpindu mumilimo yabo basyomi aabo bayandika.
Kufumbwa muntu wiisya ziteendelani azeezi ngusikulisumpula. Teendelani amajwi eeni-eni aa Mwami wesu Jesu Kilisito anjiisyo zyakulemeka Leza. 
Muntu ooyo taakwe ncazi pe. Pele ncayandisisya nkwiide kukazyanya-kazyanya mumibuzyo iinyina ankoiya. Eezi ziletela buyo bbivwe, kukazyanya, kusampaulana, kuyeeyelana zibi, 
akunyemezyanya akati kabantu bali aamizeezo iisofweede, batakonzyi kuziba zyabwini. Balo bayeeya kuti kukomba Leza nkokuleta buvubi.
Masimpe kukomba Leza kuleta mpindu, kufumbwa buyo kuti muntu walamwa azeezyo nzyajisi. 
Kayi taakwe ncitwakaleta munyika, alimwi taakwe ncotuyootolelela. 
Pele kuti katujisi cakulya azyakusama mbubo. 
Aabo bayandisisya kuvuba balanjila mukutepaulwa, alimwi balacegwa mukakole kazisusi zinji zyabufuba-fuba zinyonyoona. Nzenzizyo eezi zibbizya bantu mukunyonyooka amukusweeka kuuyosya. 
Nkaambo kuyandisisya lubono ngomuyanda wabubi boonse. Nkaambo kakuluyandisisya, bamwi bakaleya, basiya lusyomo, nkabela macise manji abajaya.
Kwaamba zyanduwe, omuntu wa Leza, kozitija zyoonse eezi. Kosoleka kuba abuumi bululeme, bwakulemeka Leza, bwalusyomo, bwaluyando, bwalukakatilo, abwakulibombya. 
Kolwana nkondo mbotu zyakubamba lusyomo kusikila ukatambule buumi butamani. Nkaambo Leza wakakwiitila zeezi ciindi nookaamba antangalala zyalusyomo ndojisi banji kabamvwide. 
Iinkwaambile kumbele lya Leza uupa buumi kuzintu zyoonse alya Kilisito Jesu wakapa bumboni bwini-bwini kuli Pontiyasi Pilato. 
Ndakwaambila kuti, kakunyina kampenda naa cisampuzya, ubambe nzyolaililwa zyoonse kusikila Mwami wesu Jesu Kilisito nayooboola. 
Ciindi ceelede Leza uyoomubonya, Leza uulelekedwe weendelezya alikke, Mwami wabami alimwi Mweendelezi wabeendelezi. 
Walo alikke nguutafwi alimwi nguukkala mumumuni uutaswenwa afwiifwi. Alili taakwe wakamubona alimwi uukonzya kumubona pe. Kulinguwe kube bulemu, nguzu mane kukabe kutamani. Akube boobo.
Kolaya aabo bavubi ansi aano kuti tabeelede kulisumpula naa kusyoma buvubi bwabo oobo butakkalilili. Pele beelede kusyoma Leza uutufonkweda zintu zyoonse kuti katuligwasya anzizyo. 
Ubalailile kucita zibotu, kuti bantu bazibe kuti mbavubi mukubeleka milimo mibotu, alimwi kabapa amaanza obilo bayanda kwaabana zintu abamwi. 
Mukucita boobo balaliyakila ntalisyo njumu kulibambilila zyaaziciboola kuti bakatambule buumi bwalo buli mbuumi bwini-bwini.
Yebo Timoti kobambisya eezyo nzyopedwe. Futatila makani aanyina nkwaaya, aataleteli Leza bulemu alimwi amizeezo yakukazyanya bantu njobayeeya kuti njamaanu. 
Bamwi baamba kuti bajisi maanu aali boobo, basweeka akusowa lusyomo lwabo.
