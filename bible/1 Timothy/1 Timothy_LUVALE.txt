Ami Paulu, ngukaposetolo kaKulixitu Yesu, nge omu lwaya luximbi lwaMulwilo wetu Kalunga nalutalililo lwetu Kulixitu Yesu,
kuli ove Cimoteu, ove mwanami wamwenemwene wahakufwelela. Kuli ove kupwenga likoji nakutetela nakuunda vyakuli Setu Kalunga naMwata wetu Kulixitu Yesu.
Nge muze ngwakulembelelele ngwami, uximbulenga kuEfwesu, omu ngwapwile nakuya kuMasetonya, mangana ngwami, wambe vatu vamwe ngwove, Kanda munangula mwekako,
ngwove, Kanda muhaka micima yenu kuviximo vyamokomoko nakumazu akulava kusemunwina cavatu akuzeneka kukumako, ovyo vyeji kunehanga vikokojola kaha, kavyaneha milimo yakuli Kalunga, oyo yamukufwelelako, mukiko munangukulembelela noholili.
Oloze kukumisa caluximbi kana cikiko zangi yakufuma mumucima utoma, namucivezu camwenemwene, namukufwelela cakuzeneka kulyonga.
Vatu vamwe hakuliveya nakuseza vyumevi vanapyapumukila kukuhanjika mwamokomoko.
Vanasake ngwavo, vapwenga vakakunangula Jiximbi, oloze cipwevi vali nakuhanjika, cipwevi vali nakuvuluka nangolo ngwavo, vyamucano, kavyavalumbunukilileko.
Oloze tunatacikiza ngwetu, Jiximbi jinapu jamwaza kaci nge mutu mwajiyula nganomu jaya.
Hakutacikiza ngwetu, Jiximbi kavajihanyine hali muka-kwolokako, kuvanga hali vipapwoki navakakuvayangila, nahali vaka-kumuzamukila Kalunga navaka-xili, nahali vaze vazeneka kujila navaka-kujiluluka, nahali vaka-kuveta masevo navaka-kuveta manevo, nahali vakakujiha vatu,
nahali vaka-ujila, nahali malunga vaka-kulipihisa navakwavo malunga, nahali mangwangwa, nahali vaka-kwonga, nahali vaka-kulixinga mwamakuli, kaha kaci nge kuli cuma ceka cakulisepasana nakunangula cacikangule,
nge mwaya mujimbu wamwaza waupahu waKalungOu vakisula, mujimbu ou anguselelele.
NgunamusakwililOu anguhanyine ngolo, Ivene Mwata wetu Kulixitu Yesu, mwomwo angujinyine ngwenyi, nguwakuxixika, anguhakile kumilimo yenyi.
Oloze hakulivanga ngwapwilenga ngumuka-kumusaula, ngumuka-kumuyanjisa, ngumuka-kumukenyukila. Oloze ngwamwene kungutetela, mwomwo ngwacilingililenga hakuhona kutacikiza nakuhona kwitava, xikaho.
Kaha likoji lyaMwata wetu lyambwambumukile cikumakuma nakufwelela nazangi eyi yili muli Kulixitu Yesu.
 Lizu eli linapu lyamwenemwene, lyatela kulitavila mwosena ngwetu, Kulixitu Yesu ejile hano hamavu nakulwila vaka-xili. Kuli vakivo ami ngunahambakana.
Oloze hoho vene ngwamwenenene kungutetela, mangana muli ami nguwakuhambakana naxili, Yesu Kulixitu asololemo mwosenomu atalilila vatu cikoki, mangana cipwenga cakutalilaho vexovo naveza kumufwelela nakuwana kuyoya cahaya myaka yosena.
Kaha jino, Mwangana wahaya myaka yosena, Ou ahona kupola, Ou vahona kumona, Ikiye uka wenyi kaha Kalunga, vamuvumbikenga Ikiye nakumutohwesanga nahaya myaka namyaka. Amene.
Luximbi elu nangukuhanalwo, ove mwanami Cimoteu, nge kutesa namazu aupolofweto aze akwinyikile hakulivanga, mangana ngwami, jita yamwaza uyilwenga hawakiko,
ulamenga kufwelela nacivezu camwenemwene, cikiko vamwe hakucikana vanavombesa lyehi wato wavo nakuseza lufwelelo.
Muli vakivo muli Humeneu naAlekesande, vaze ngunece lyehi kuli Satana mangana ngwami, vakalinangule vaseze kumusaula Kalunga.
Mwavalweza mwakulombela Xikaho nangulembelela, cakulivanga kuvyuma vyosena ngwami, Lembelelenunga, lombenunga, hakulenunga, Sakwiiilenunga, hali vatu vosena,
hali vamyangana navaka-ulemu vosena, mangana tutwamenga kwakeke, tuundenga undutu, mukumukomoka Kalunga namukalemesa mwosena.
Eci cinawahe kumeso aMulwilo wetu Kalunga, kaha mwacitavila.
 Ikiye nasake ngwenyi, vatu vosena vakalilwile, ngwenyi, vakahete kukutacikiza kanawa mucano.
Mwomwo kuli Kalunga umwe kaha, kaha kuli Muka-kuwanyisa nawa umwe kaha mukaci kaKalunga navatu, Ivene Mutu Kulixitu Yesu,
Ou alyecele Ivene kupwa ndando yakusokola vosena, ngwenyi, unjiho waco vakawambulule kumwaka wawo.
 Kukiko vene vangutongwelele ami kupwa ngumuka-kuwambulula, ngukaposetolo (nguli nakuhanjika mwamucano, kangwexi nakwongako), ngumuka-kunangula vaka-mafuci mukufwelela namumucano.
Xikaho ngunasake ngwami, malunga valombenga kwosena, hakuzundula mavoko ajila, cakuzeneka ndombo najipami.
Ngoco nawa namapwevo nawa valiwahisenga nganomu munawahila, nasonyi kumeso, nakuliunjika, kexi najikambu jakuvindako, cipwe naulu, cipwe najipela, cipwe namahina andando yayikaluko,
oloze navilinga vyamwenemwene, nge omu mwatela mapwevo vanalivuluka ngwavo, twamukomoka Kalunga.
 Pwevo alinangulenga mukuhola kulu namukwononoka cosena.
Oloze kunangulanyi kangwexi kwitavila pwevo kunangulako, cipwe kupwa mwata walunga, oloze ngwami, atwamenga nakuliholela kwenyi.
Mwomwo vavangilile kumutenga Alama, numbanyi vamutenge Eve.
Kaha Alama kavamutangixileko, oloze pwevo hakumutangisa kuli linoka alimbukilile mukuzomboka luximbi.
Oloze navamulwila mukusema cenyi vana, kaci nge navatwamanga mukufwelela namuzangi namukujila nakuliunjika.
 Lizu eli lyatela kulitavila ngwetu, Kaci nge kuli mutu mwasaka milimo yaulama, nazange milimo yamwaza.
 Xikaho kalama kuvanga napu wakuzeneka cuma cakumuhanyina mulonga, apwenga lunga lyapwevo umwe kaha, apwenga wakuunda mumeso undutu, muka-kuliunjika, muka-kulonga, muka-kuzumbula vangeji, muka-mangana akunangula vakwavo.
 Kanda akapwa muka-kuzungako. Kanda akapwa muka-kuveta vakwavoko, apwenga wamuvwovu, kexi muka-kukokojolako, kexi muka-kuzanga jimbongoko.
Apwenga muka-kuyula kanawa kuzuvo yenyivene, muka-kwononona vana venyi nakalemesa kosena.
(Oloze kaci nge mutu katacikijile mwakuyulila kanawa vaze vakuzuvo yenyiveneko, kaha mwahasa ngacilihi kulama liuka lyaKalunga?)
Kanda akapwa ndongexi mukwitavako, kucina pamo hakulivwimba mwalimbukila mukupaya caliyavolo.
Kaha kuvanga ali napuho yamwaza nawa muli vaze vali kuweluka, kucina mwalimbukila mukumutoleka namumuheto waliyavolo.
Ngoco nawa navaka-kuzata muliuka nawa vapwenga nakalemesa, kanda vakapwa namalimi avaliko, kanda vakapwa vaka-kunwa vinyo vyavivuluko, kanda vakapwa vakakuzuzukila nganyo yamakuliko.
Mangana alufwelelo akusweka vawalamenga navivezu vitoma.
Kahava vakavangile kuveseka, kaha kaci nge kavexi nacuma cakuvahanyina mulongako, numbanyi vazatenga milimo muliuka.
Ngoco nawa mapwevo, vapwenga nakalemesa, kanda vakapwa vakakuvangila vakwavoko, vapwenga yakuunda mumeso undutu, vakakuxixika muvyuma vyosena.
Vaka-kuzata muliuka vapwenga mutu himutu lunga lyapwevo umwe kaha, vayulenga kanawa vana vavo navaze vakujizuvo javo.
Mwomwo ava vanazate kanawa muliuka navakaliwanyina puho yamwaza, nakumika cikuma mulufwelelo elu luli muli Kulixitu Yesu.
Vyumevi nguli nakuvisoneka kuli ove, oloze nguli nakutalilila ngwami, linwomu ngwize kuli ove.
Oloze nguli nakuvisoneka mangana ngwami, kaci nge nanguximbula, utacikize omu mwatela kuli vatu kulinganga muzuvo yaKalunga, likiko liuka lyaKalungOu ayoya, yikiko panda yamucano, cihela cawo nawa.
Kaha kahatwama pamiko, mangana akuswekawa akumukomoka Kalunga anatoho cikuma ngwavo,
Oloze Xipilitu eji kwambanga mwakulumbunuka ngwenyi, Hamyaka yakukuminyina nahakapwa vamwe navakasosoloka kulufwelelo, hakwivwilila vaxipilitu vaka-kuhungumwisa, kunangula cavandemone,
hakulyonga cavatu vaka-kwonga, vakweci vivezu vyavo vanoco lyehi nge nacikungo cakakahya.
 Navakakanyisa vatu kulimbata, kaha ngwavo, valihendenga kuvyuma vyakulya vimwe evi atengele Kalunga mangana ngwenyi, vakakufwelela vaka-kutacikiza kanawa mucano vavitambulenga nakusakwilila.
Mwomwo vyuma vyosenevi atenga Kalunga vinawahe, kaha kakwexi cuma cimwe cakukanako, kaci nge navacitambula nakusakwilila.
Mwomwo vanacijilika hamazu aKalunga nahakulomba, xikaho.
Kaci nge nauvanukisanga vandumbwetu vyumevi, kaha naupwanga umuka-kumuzacila Kulixitu Yesu wamwaza, wakwikuta kanawa mazu alufwelelo, awa akunangula kana camwaza, eci unakavangiza.
Oloze viximo vyamokomoko vyakujiluluka vyatuxinakaji vamapwevonyi vikanenga. Kaha lilongesenga kutwala kukumukomoka Kalunga.
Mwomwo kulilongesa kumujimba nacikuwahisa cacindende. Oloze kumukomoka Kalunga nacikuwahisanga muvyuma vyosena, ceji kuxikanga kuyoya, naceci calelo nacoco nacikeza nawa.
 Lizu eli linapu lyamwenemwene, kaha lyatela kulitavila mwosena.
Hakiko vene tweji kukilikicilanga nakuhundangananga, mwomwo tunatalilila hali KalungOu ayoya, Ou napu Mulwilo wavatu vosena, kuhambakana kuli vaka-kufwelela.
 Vyumevi vilwezenga, vinangulenga.
  Kanda vakalumbilisa ukweze wove kuli mutu umweko, oloze upwenga uwakutalilaho vaka-kufwelela, namukuhanjika, namukutwama, namuzangi, namukufwelela, namukutoma.
Haka mucima wove kukutanga, nakukulembelela vakwenu, nakukunangula, palanga nomu nangwiza.
 Owo wana kana uli muli ove kanda ukauhumbulako, owo vakuhanyine haupolofweto, hakukunangika mavoko avakulwane.
Lihake kanawa kuvyumevi, lyece muvikiko, mangana kuya cove kulutwe cikalumbunuke kuli vatu vosena.
 Lilamengove lyavene, ulamenga kunangula cove nawa. Twamanga muvyumevi, mwomwo hakulinga ngoco naulilwilove lyavene nakuvatwila vaka-kukwivwilila nawa.
Kanda ukahanjikila mukulwaneko, oloze mulembelele nge iso, navakweze vamalunga nawa nge vasongo jove,
navakulwane vamapwevo nge vanoko, navasanda jamapwevo nge vandumbwove, mukutoma cosena.
Vumbikanga vatuliwe vamapwevo, vaze vanapu vatuliwe vene.
Oloze kaci nge pwevo watuliwe ali navana venyi, cipwe navazukulyenyi, vakivo valivange kulinangula kusolola kumukomoka Kalunga kuli vausoko wavo, vavahilwixile visemi vyavo mapundo, mwomwo mukiko mwamona Kalunga kuwaha.
Kaha jino, pwevo kana apwa tuliwe vene, ou ali uka wenyi, eji kutalililanga hali Kalunga, kaheji kulembelelanga nakulomba naufuku namusana.
Oloze ou eji kukavanga ciseke kaha nafu lyehi ximbu acili wamutonyi.
 Vyumevi nawa vyambululenga, mangana vapwenga vakuzeneka cuma cakuvahanyina mulonga.
Oloze kaci nge lunga kexi kulyanuka nakuvatalilia venyi vyavoko, nge kexi kucilinga cikuma kuli vakalijiko lyenyiko, ikiye lufwelelo naluhamikila lyehi, kaha napihi kuhambakana uze acili kandafwelele.
Kanda vakasoneka pwevo kumukanda wamapwevo vavatuliweko, kuvanga nahete lyehi mumyaka makumi atanu nalimwe, ou apwile pwevo lyalunga umwe kaha,
ou aya puho kuvilinga vyenyi vyamwaza, nge nalele vana, nge nazumbula vangeji, nge navasanyisa vaka-kujila kumahinji avo, nge navakafwe vaka-kuyanda, nge nakavangiza vilinga vyamwenemwene vyosena.
Oloze vatuliwe vavana vamapwevonyi vakanenga, mwomwo nge navalenga kwavo nakusekesa Kulixitu, hinavasaka ngwavo, vasomboke,
kaha navapaya hakuleununa kwitava cavo cakulivanga.
Kaha navalinangula nawa kupwa vovwa, nakunyanyala kumazuvo avatu. Kaha kavexi kukumina hakupwa vovwa kahako, oloze navapwa vaka-kundengula nawa,  vaka-kulikanjikiza tuhu muvyuma vyambala, nakuhanjejeka vyuma vyakuhingama.
Xikaho ngunasake ngwami, vana vamapwevo vakasomboke, vakaseme vana, vakayule vaze vakujizuvo javo, kanda vakamuhana muka-kole kengililo kakutusawilako.
Mwomwo vamwe vanapyapumuka lyehi nakumukava Satana.
Kaci nge pwevo muka-kufwelela ali namapwevo vavatuliwe, avakafwengako, kanda cikapwa citeli kuli vaka-liukako, mangana vakivo vahase kuvakafwako vaze vanapu vatuliwe vene.
Vakulwane vaze veji kuyulanga kanawa vavamonenga ngwavo, vatela kavumbi kakavulu, kaha vanahambakanamo ava veji kukilikitanga milimo yakwambulula mazu nakunangula vakwavo.
Mwomwo Mazu-vasoneka anambe ngwawo, Kanda mukakasa kukanwa kangombe omu ali nakulyata tilikuko. Kaha ngwavo, Mukakuzata atela kutambula fweto yenyi.
Kanda uketavila mazu akuhana mulonga kuli mukulwaneko, xina kuvanga mutunwa twavinjiho vavali, cipwe vatatu.
Vaze veji kuvulumunanga vahanjikile kumeso avosena, mangana vakwavo vevwenga woma.
Ngunakulweze kumeso aKalunga naKulixitu Yesu navangelo vaze vasakula ngwami, Vyumevi uvilamenga cakuzeneka kuyula ximbu kanda wivwe unjiho, ngwami, kanda ukalinga cuma nacimwe pimbi cakusakulaho vatuko.
Kanda ukanguhwisa kunangika mutu mavoko oveko, kaha kanda ukalihaka kumilonga yavatu veka yaxiliko. Lilamenga utomenga to.
Kanda unwanga ceka meya kaÂ­hako, oloze nwako tuvinyo twatundende, mwomwo mujimo lyove, nahakuviza cove weji kuvizavizanga.
Milonga yavatu vamwe yaxili yinalumbunuka, yeji kulivangangako kwakuvapayisa, oloze vatu vamwe nawa yeji kuvakavanga munyima.
Ngoco nawa navilinga vyamwaza nawa vinalumbunuka, kahevi vyakuya mweka kavahasa kuviswekako.
 Vosena vaze vanapu vandungo, vaze vali mutoka, vamonenga vakaka javo ngwavo, vatela kavumbi kosena, mangana kucina lijina lyaKalunga nakunangula cenyi navakavisaula kuli vatu.
Kahava vali navakaka javo vakakufwelela kanda vakavalumbilisa hakupwa vakivo vandumbwavoko, oloze vavazacilenga cikuma muundungo, mwomwo ava veji kuwanyinanga hamilimo yavo vanapu vakakufwelela, vakuzanga, xikaho. Vyumevi vinangulenga, uvalembelelenga.
Kaci nge kuli mutu mwanangula mweka, nge kexi kwitavila mazu amakangule, awa aMwata wetu Yesu Kulixituko, nge kexi kwitavila kunangula kana cakuya mwaya kumukomoka Kalungako,
kaha ikiye muka-kulivwimba, katacikiza cuma nacimweko, oloze navijila vihande vyakulihamika navikokojola hamazu, kukiko nakulovoka luxiuxiu nakuzunga namatuka nakuhumikiza cacipi
nakulikakasana cavatu vanalyenyeka lyehi mumicima, vaka-kuhona mucano, ava vanaxinganyeka ngwavo, kumukomoka Kalunga cinapu cakuwanyinaho luheto.
Oloze kumukomoka Kalunga nakusuuluka cinapu luheto lwalunene.
Mwomwo katwanehele cuma nacimwe hano hamavuko, kaha cipwe hakufumaho katwexi kuhasa kutwala cuma nacimweko.
Oloze omu tuli navyakulya navyakuvwala, vikiko vene natusuuluka navyo.
Oloze ava vanasake ngwavo, valivulixile luheto navaholokela mwakuveseka, namumuheto, namukufwila ceka naceka cacivulu cakuhulama cakuvapihisa, cangoco ceji kuvalondomanyisanga vatu mukuvenyeka nakuvanongesa.
Mwomwo kuzanga jimbongo cinapu mwiji wakusokesa vyuma vyavipi vyeka navyeka vyosena, jikiko vamwe hakujolovela vanahungumuka lyehi kulufwelelo, vanalituvasana namakavamavulu.
Oloze, ove mutu waKalunga, ove vyumevi Ucinenga, ukavangizenga kwoloka, nakumukomoka Kalunga, nakufwelela, nazangi, nakukakacila, nakuvova.
 Lwako jita yamwaza yalufwelelo, kwatako kukuyoya kana cahaya myaka yosena, kukiko vene vakusanyikilile, kaha wetavilile mwamwaza kumeso avinjiho vavavulu.
Ngunakulweze kumeso aKalunga, Muka-kuyoyesa vyosena, nakumeso aKulixitu Yesu, Ou asolwele unjiho wenyi nakulitavila mwamwaza kumeso aPondeu Pilatu,
ngwami, luximbi elu ululamenga cakuzeneka lipenga cipwe cuma cakukuhanyina mulonga, palanga nakukusoloka caMwata wetu Yesu Kulixitu,
cikiko navakacisolola hamwaka waco kuli Ou apwa uka wenyi kaha Muka-ngolo Ou vakisula, Mwangana wavava vali mumawangana, Mwata wavava vali namawata,
Ikiye uka wenyi kaha kexi kuhasa kufwako, atwama mumusana vanahono kupandama, mutu naumwe pimbi amumona lyehi, cipwe kuhasa kumumona nduma, kuli Ikiye kupwenga kavumbi nawata wahaya myaka yosena. Amene.
Valwezenga vaze vali naluheto lwalunene hamyaka yino ngwove, kanda vakalitohwesa mumicima yavoko, cipwe kutalilila haluheto lwakuzeneka kwililako, xina hali KalungOu ayoya, Ou Muka-kutuhana vyuma vyosena vyakulisala mangana ngwenyi, tuviwahililenga.
Mangana valingenga mwamwenemwene, mangana valilunjikilenga luheto havilinga vyamwaza, vapwenga nalikoji lyakupangila, namucima wakulihaka hamwe navakwavo,
 valilunjikilenga cihela camwaza cahamyaka yize nayikezaho, mangana vakwateko kukuyoya kaneci cinapu kuyoya camwenemwene.
Ove Cimoteu, oco vakuselelele Cilamenga, ukondolokenga kundengula cakuvuluka, nakulingulula cacinyingi kana vavuluka ngoco mwakwonga,
cikiko vamwe hakucikava vanaliveye lyehi nakuseza lufwelelo.
