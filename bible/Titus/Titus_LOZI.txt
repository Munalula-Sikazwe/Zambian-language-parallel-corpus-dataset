Liñolo le, li zwa Paulusi mutang'a Mulimu ni muapositola wa Jesu Kreste.
Niti ye i libile kwa sepo ya bupilo ba bu sa feli. Mulimu ya sa pumi, u lu sepisize bupilo bo i sa li kwa makalelo. 
A bu bonahaza, ka nako ye swanela ka linzwi la hae. Ki sona se ni filwe ku bulela, mi ni si bulela ka taelo ya Mulimu Mupilisi wa luna.
  Ni ñolela wena Tite, mwan'a ka wa niti mwa tumelo ye lu kopanezi.
Ni ku siile mwa Kreta kuli u lukise lika kaufela ze ne tokwa ku lukiswa, ni kuli u beye bahulu ba keleke mwa minzi kaufela. U hupule likelezo za ka. 
 Muhulu wa keleke u swanezi ku ba mutu ya si na koli, mi ya si ka ba ni linyalo le liñwi hape. Bana ba hae ba swanezi ku ba balumeli, isiñi ba ba bulelwa ka ze maswe kamba ba ba sa utwi. 
Muhulu wa keleke ki ya zamaisa musebezi wa Mulimu, cwale u lukela ku sa ba ni mulatu. A si ke a ba ya itata, kamba wa kacimacima. A si ke a ba munwi wa bucwala, kamba mulwani, kamba ya putelela batu ka takazo ya mali. 
A be mutu ya na ni kamuhelo, ya lata ze nde. A be ya na ni buiswalo, ya lukile, ya kenile ni wa mikwa ye minde. 
U swanezi ku kumalela linzwi la niti, ka mo li lutezwi, kuli a kone ku kutaza ba bañwi ka lituto za niti, ni ku supeza ba ba li hanyeza kuli ba fosa.
Kakuli ki ba bañata, sihulu mwahal'a balumeli ba Majuda, ba ba sa lati ku ya ka milao, mi ba ba puma ba bañwi ka ku bulela ze si na tuso. 
Ki swanelo mane ku ba kuzisa, kakuli ba filikanya mabasi kaufela ka ku luta ze sa swaneli, ili ka libaka le li swabisa la ku bata mali. 
Wahabo bona yo muñwi, ye ne li mupolofita, ki yena ya ize, “Makreta ki mahata, libatana ze maswe ni baci ba ba buzwa.” 
Mi s'a bulezi ki niti. Kabakaleo, u ba kalimele hahulu, kuli ba be ni tumelo ye lukile. 
U ba kalimele kuli ba si ke ba itinga fa matangu a sijuda ni kwa milao ya batu ba ba fulalezi niti. 
Ku ba ba kenile, linto kamukana li kenile. Kono ku ba ba tezi masila ni ba ba sa lumeli ha ku na se si kenile, kakuli minahano ni mazwalo a bona a silafalile. 
Ba bulela kuli ba ziba Mulimu, kono ba mu latula ka likezo za bona. Ba na ni lutimbo, ha ba utwi, mi misebezi ye minde kaufela ya ba palelwa.
Kono wena, u lute se si lumelelana ni tuto ya niti. 
U bulelele banna-bahulu kuli ba iswale, ba ikuteke, ba be ni kutwisiso, mi ba tiye mwa tumelo, mwa lilato, ni mwa ku ba ni pilu-telele. 
Kamukwaoswana, u bulelele basali-bahulu kuli ba pile sina basali ba ba lukela ku pila bupilo bo bu kenile. Ba sabe lusebo mi ba si ke ba luiwa ki bucwala. Ba lute ze nde. 
Ba bonise ba banca mo ba swanezi ku latela banna ba bona hamohocwalo ni bana ba bona. 
Ba ba lute ku ba ni buiswalo, ku ba basali ba ba kenile, basali luli ba mandu a bona, basali ba bande ba ba utwa banna ba bona, kuli linzwi la Mulimu li si ke la nyefulwa.
Kamukwaoswana, u eleze ni bona micaha kuli ba be ni buiswalo. 
Wena kasibili u swanezi ku ba mutala ka misebezi ye minde y'o eza kamukana. Ha u luta, tuto ya hao i be ye kenile, ye kutekeha. 
U sebelise manzwi a' si ke a nyazwa, kuli lila za hao li swabe ka ku tokwa se si maswe se ba ka lu tameleza sona.
Batanga ba utwe malen'a bona ni ku ba tabisa mwa lika kamukana. Ba si ke ba kanana ni bona. 
Ba si ke ba ba uzweza. Kono ba bonahaze ku luka ni ku sepahala mwa linto kaufela, kuli ba bonise bunde bwa tuto ya Mulimu Mupilisi wa luna, ka ze ba eza kamukana.
Mulimu u bonisize sishemo sa hae kuli a pilise batu kamukana. 
Sishemo seo si lu luta kuli lu swanezi ku tuhela ku pila bupilo bo bu zamaiswa ki litakazo za lifasi. Bakeñisacwalo lu pile ka buiswalo, ka ku luka ni ka bulumeli mwa lifasi le. 
Sishemo sa Mulimu si lu luta ku pila cwalo lu nze lu litezi Lizazi le linde, le lu sepile, leo ka lona ku ta bonahala kanya ya Mulimu yo mutuna, ni ya Mupilisi wa luna Jesu Kreste. 
 U itobohile kabakala luna, ku lu zwisa mwa bumaswe kaufela, ni ku lu eza sicaba se si kenile, se ili sa hae tota ni se si tukufalelwa ku eza misebezi ye minde.
Ki sona s'o swanezi ku luta u nz'o sebelisa maata a hao kaufela ha u kutaza ni ku kalimela ba ba ku teeleza. U si ke wa lumela ku nyazisezwa ki mutu.
U hupulise balumeli kuli ba swanezi ku ipeya kwatas'a bazamaisi ni babusi. Ba ba utwe, mi ba itukiseze ku eza sifi ni sifi se si lukile. 
Ba si ke ba bulela se si maswe ka mutu ufi kamba ufi, kono i be batu ba ba tabela kozo, ba ba utwana, mi ba ba na ni musa kwa batu kaufela. 
Kakuli ni luna, sapili, ne lu li likuba, lu sa utwi. Ne lu latehezwi ki nzila, lu hapilwe ki litakazo ni minyaka ya mifuta-futa. Ne lu pila ka lunya ni muna. Ne lu toile ba bañwi, mi ni bona ne ba lu toile. 
Kono Mulimu Mupilisi wa luna a bonahaza sishemo sa hae ni lilato la hae kwa batu. 
Mi a lu pilisa. I ne i si kabakala misebezi ye minde ye ne lu ezize, kono ili ka makeke a hae, u lu pilisize ka kolobezo yeo ka yona Moya o Kenile u lu fa ku pepwa sinca ni bupilo bo bunca. 
Mulimu u lu sululezi ka buñata Moya o Kenile ka Jesu Kreste Mupilisi wa luna. 
U ezize cwalo kuli ka sishemo sa hae lu be ba ba lukile ku Mulimu, mi lu kone ku fumana bupilo bo bu sa feli bo lu sepile. 
Linzwi le ki la niti.
Kono u zwe mwa likañi za bukuba, ze amana ni mikoloko ye mitelele ya masika a bo kukw'a luna, ni likañi ni likomano ka za Mulao. Ha li na tuso, zeo. 
Ya bata ku tisa lifapahano u mu kalimele habeli, mi ku zwa fo u mu tokolomohe. 
Wa ziba kuli mutu ya cwalo u keluhile mwa nzila ye lukile ni kuli libi za hae li paka kuli wa fosa.
  Ha ni ka luma Artema kamba Tikiko ku wena, u like mo u konela kaufela ku taha ku na mwa Nikopolisi kakuli ni hupuzi ku y'o feleza maliha kwateñi. 
 U like ka tata ku akufisa Zenasi, ya itutile za milao, ni Apolosi, mwa misipili ya bona, mi u bone kuli ba na ni ze ba tokwa kaufela. 
Batu ba luna ba itute ni bona ku eza misebezi ye minde, ba kone ku tusa mo ku tokwahalela kamita. Ba si ke ba pila bupilo bo bu si na tuso.
Be ni inzi ni bona kaufela ba ku lumelisa. U fitise litumeliso kwa banabahabo luna mwa tumelo.
