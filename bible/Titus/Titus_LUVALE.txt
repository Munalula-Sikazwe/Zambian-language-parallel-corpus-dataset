Ami Paulu, ngundungo yaKalunga, ngukaposetolo kaYesu Kulixitu nge mwaya kufwelela cavava vasakula kuli Kalunga nacinyingi cakutacikiza kanawa mucano wakuya mwaya kumukomoka Kalunga,
mukutalilila kuyoya cahaya myaka yosena, eci vaxikile kuli Kalunga, Ou ahona kwonga, ximbu yapwile myaka namyaka kanda,
oloze hamwaka waco asolwele lizu lyenyi hamazu akwambulula, awa angufwelelami nakungusela nge omu lwaya luximbi lwaMulwilo wetu Kalunga.
Kuli ove Cituse, ove mwanami wamwenemwene kukufwelela coco cimwe nayetu. Kuli ove kupwenga likoji nakuunda vyakuli Kalunga Setu naKulixitu Yesu, Mulwilo wetu.
Hoho vene ngwakuselelele kuKelete, mangana ngwami, vyuma vyalihoneneho ukavilongese, kaha mangana ngwami, ukatongole vakulwane kulimbo hilimbo nge omu ngwakulwezele ami,
 kaci nge mutu kexi nacuma cakumuhanyina mulongako, ikiye lunga lyapwevo umwe kaha, ali navana venyi vaka-kufwelela vahona kuvahana mulonga wakuhungukila muxili, vazeneka kupwa vaka-kuvayangila.
Mwomwo kalama kuvangapwenga wakuzeneka cuma cakumuhanyina mulonga, hakupwa muka-kumulamina Kalunga vyuma vyenyi. Kanda akapwa muka-kutakilika mwamu­cina wenyiko, kanda akapwa mukakutenuka waxiko, kanda akapwa muka-kupendako, kanda akapwa muka-kuveta vakwavoko, kanda akapwa muka-kuzuzukila nganyo yamakuliko,
oloze apwenga muka-kuzumbula vangeji, muka-kuzanga vyuma vyamwenemwene, muka-kuliunjika, muka-kwoloka, muka-kuzakama Kalunga, muka-kulyononona,
 muka-kulinjilila mazu kana atela kwitava, akuya mwaya kunangula cetu, mangana akahase nakulembelela vakwavo mukunangula cacikangule, nakuvakunyukisa vaka-kulingulula.
Mwomwo kuvali vaka-kuvayangila vavavulu, vaka-kuhanjika mwamokomoko, vaka-kutangisa, kaha vaka-ungalami vanahambakanamo.
Vakivo kuvanga kuvajikila mutunwa twavo, vakivo veji kukatumunanga visaka vyavatu, nakunangula vyuma vyakuhingama, hakufwila nganyo yamakuli.
Minavo umwe, kapolofweto kavo vavene, ambile ngwenyi,
Unjiho ou unapu wamucano. Xikaho vahanjikile nangolo, mangana vapwenga vavakangule mulufwelelo,
kanda vakahaka micima yavo kuviximo vyavaYuleya vyamokomoko nakujiximbi javatu navasosoloka kumucanoko.
 Kuli ava vanatomo vyuma vyosena vinatomo. Oloze kuli ava vajiluluka navava vacili kanda vetave, kakwexi cuma nacimwe pimbi cinatomoko, oloze navixinganyeka vyavo navivezu vyavo yinajiluluka nawa.
Vanetava ngwavo, Tunamutacikiza Kalunga, oloze kuvilinga vyavonyi veji kumuhamikilanga, vapwa vaka-kulizondesa, vaka-kulikanga, kaha kuvilinga vyamwenemwene vyosena vavakana lyehi.
Oloze ove kwove hanjikanga vyuma kana vinate nakunangula cacikangule,
ngwove, vakulwane vamalunga vapwenga vakuunda mumeso undutu, vaka-kalemesa, vaka-kuliunjika, vavakangule mukufwelela, namuzangi, namukukakacila.
Navakulwane vamapwevo nawa ngoco nawa, vatambukenga mwavatu vajila, kanda vakapwa vakakuvangila vakwavoko, cipwe kutwama muundungo wavinyo vyavivulu, vapwenga vaka-kunangula vyuma vyamwaza.
Mangana vavalongesenga vana vamapwevo ngwavo, vazangenga malunga javo, vazangenga vana vavo,
valiunjikenga, vapwenga vatoma, vaka-kuzata kumazuvo avo, vamwenemwene, vononokenga kuli malunga javo, mangana kucina mazu aKalunga navakawasaula kuli vatu.
Ngoco navakweze vamalunga nawa, valembelelenga ngwove, valiunjikenga.
Kaha kuvyuma vyosena lilumbununengove lyavene uwakutalilaho kuvilinga vyove vyamwaza. Kunangula cove cilumbununenga cakuzeneka kulumbuka, nakalemesa,
nakuhanjika cacikangule navahona kuhana mulonga, manganou mwatwimanyina nakole akevwe sonyi, hakuhona kumona cuma cakutuvulukila cacipi.
Lembelelanga vandungo ngwove, vononokenga kuli vakaka javo, vavevwisenga kuwaha muvyuma vyosena, cakuzeneka jipami,
kexi nakwivevako, oloze nakulumbununa kuxixika camwenemwene cosena, mangana kunangula kana cakuli Mulwilo wetu Kalunga vaciwahisenga muvyuma vyosena.
Mwomwo likoji lyaKalunga Unasoloka lyehi nakuneha ulwilo kuli vatu vosena,
nakutunangula ngwenyi, hakukana kuzamukila Kalunga nakukana kufwila vyuma vyahamavu, tutwamenga mukuliunjika, mukwoloka, mukumukomoka Kalunga, hamyaka yino,
ngwenyi, tutalililenga lutalililo kana lwakutokwa, lukiko vene kusoloka caupahu waKalunga wamunene, Mulwilo wetu Yesu Kulixitu.
Oualyecele Ivene hali etu mangana ngwenyi, atusokole kuupapwoki wosena, ngwenyi, alitomesele vatu vamwe vapwenga venyi aheta, vaka-kufwila vilinga vyamwaza.
Vyumevi vihanjikenga, vilembelelenga, vihuhumunenga nangolo josena. Kanda vakakulumbilisa kuli mutu umweko.
Vanukisenga valuukenga kuli vamyangana nakuli vaka-kuyula, vapwenga vaka-kwononoka, vapwenga valizanga lyehi kuzata vilinga vyamwenemwene vyosena.
Kanda vakasaula mutu naumwe pimbi. Vakanenga kulipula jipami. Vapwenga vavavwovu. Valumbununenga kulinyisa cosena kuli vatu vosena.
Mwomwo nayetu nawa hamwaka twapwilenga tuvaka-kuhulama, tuvaka-kulikanga, vatuhungumwixilenga, twapwilenga nakuzacila jipeha jeka najeka naviseke vyeka navyeka muundungo, twatwaminenga mukupihisa namuluxiuxiu, vatuhungilenga, kaha twalihungilenga navakwetu.
Oloze omu vyasolokele kukokweza caMulwilo wetu Kalunga nazangi yenyi yakuzanga vatu,
kexi havilinga vyamukwoloka twazaciletu vaveneko, oloze nge omu caya kutetela caIvene, mukiko vene atulwilile, mukusanyisa kana cakutusema ceka, hakutulingisa kupwa tuvahya cakuli Xipilitu wajila,
 Ou atuhingunwinyine cikuma muli Mulwilo wetu Yesu Kulixitu.
Mangana ngwenyi, omu natuvulukila lyehi kwoloka nalikoji lyenyi, atulingise kupwa tuvaswana nge omu lwaya lutalililo elu lwakutalilila kuyoya cahaya myaka yosena.
 Lizu eli lyatela kulitavila, kaha hakuvuluka vyumevi ngunakusake ngwami, uvihanjikenga nangolo, mangana vaka-kumwitava Kalunga valizakamenga vazatenga vilinga vyamwaza. Vyumevi vinawahe, kaha navivawahisa vatu.
Oloze lihendenga kumazu akulihwojola auleya, nakumazu akulava kusemunwina cavatu, nakuvikokojola, nakukulipula jipami haJiximbi, mwomwo kavyexi kuwahisako, vinapu vyaufwefwelekete kaha.
Mutu muka-kuhelanganyisa va­ kwavo, nge vanamuhuhumuna lyehi kamwe nakavali, mukane,
hakutacikiza ngwove, mutu wangoco napyapumuka lyehi, kaheji kuvulumunanga, mwomwo nalipayisa lyehi ivene.
Omu nangukutumina Aletema, mokomoko Tukiku, anguhwisako wize kuli ami kuNyikopole, mwomwo ngunajinyi kutwama kuze hamwaka wacixika.
Ngaji Zena, naApolo, anguhwisa uvakafweko mujila yavo, mangana kucina navakahona cuma.
Kaha navakwetu nawa valinangulenga vazatenga milimo yamwaza, mangana vakawane vyuma havilika vyavo, mangana kucina navahona kwima mihako.
Vosenava nguli navo kuno vanakumeneka. Vameneke vaze vanatuzange mulufwelelo. Likoji litwamenga nayenu muvosena.
