Ndime Paulu mubelesi wa Leza, mutumwa wa Jesu Kilisito. Ndakasalilwa kuyumya lusyomo lwabasale ba Leza akubasolweda kukasimpe nkotwiisya, 
kayakidwe alulangilo lwabuumi butamani mbwaakasyomezya kale-kale Leza uutabeji. 
Nkabela muciindi ceelede wakayubununa cisyomezyo eeci mumajwi aakwe. Lino ndakambauka majwi aaya mbuli mbwindakatumwa mukulailila kwa Leza Mufutuli wesu.
Ndakujuzya Taitasi mwanaangu mwini mulusyomo ndotujisi.
Ncindakakusiila ku Kiliti nkuti ubambulule oonse makani aatanamana mbuli aakusala baalu bazikombelo muminzi yoonse mbubonya mbundakakulailila. 
Mwaalu wacikombelo abe muntu uutakwe kampenda, uukwete mukaintu omwe buyo. Bana bakwe babe basyomi, batali badakwa naa bataswiilili. 
Mweendelezi mbwali mubanzi wa Leza, uleelede kuba muntu uutakwe kampenda. Teelede kuba syaacivulemwangu, nikuba uufwambaana kunyema, naa mukolwi, naa simanyongwe, nikuba sikuyandisya mpindu. 
Pele uleelede kuba sicimwa beenzu, uuyandisya kucita bubotu, uulibatamika, uululeme, uusalala, sikulijata. 
Uleelede kujatisya kapati makani aakasimpe mbubonya mbuli mbwaaiisigwa, kutegwa akonzye kupa malailile anjiisyo zini-zini alimwi kutegwa azunde aabo bazikazya mbubonya.
Nkaambo mpobali bantu banji-banji batakwe bulaye, baamba majwi aabuyo aakweena, kwaambisya aabo bankamu yabupalule. 
Aaba mbabeelede kuti kukambauka kwabo kulesegwe, nkaambo banyonganya mikwasyi yoonse eeyo njibasikila cakwiimaninizya mukwiisya zintu nzobateelede kwiisya. Balacita oobo kuti bavubile mpawo. 
Umwi musinsimi wabo beni wakati, “Ba Kiliti lyoonse mbabeji, mbabi mbuli banyama, alimwi mbaasindya batolo.” 
Makani aayo ali kasimpe ncobeni. Nkaambo kaako ubatapatile canguzu kutegwa bayume mulusyomo. 
Kutaamba kuti bagame kuswiilila twaambo twabuyo twatunsiya-nsiya twa Bajuda amilawo yabantu buyo bakaka zyamasimpe. 
Kubasalali zintu zyoonse zilasalala, pele kubantu basofweede batazumini, taakwe cintu cisalala niciba comwe pe, nkaambo miyeeyo amanjezeezya aabo alisofweede. 
Balyaamba kuti balimuzi Leza pele balamutama kwiindila mumilimo yabo. Mbantu basesemya, bataswiilili, bateelede kucita milimo mibotu niiba buti pe.
Pele yebo kogamine kwiisya njiisyo mbotu. 
Kolailila bamanene kuti babe basitikide, balijata, bali aamaanu mulusyomo, muluyando, amulukakatilo. 
Abalo bamacembele mbubonya babe aaziwa zyabulemu, batanootamikizyi, batabi bazike kuli zyakunywa pe, pele baleelede kunoogamine kwiisya ziluleme, 
akuti baiisye bakaintu bacili bana kuyanda balumi babo akuyanda bana babo, 
balibatamike, kusalala akukutauka kabotu mumaanda aabo, kabasamauka, akuswiilila balumi babo kuti makani aa Leza atasampaulwi.
Abalo baalumi bacili bana balaigwe mbubonya buyo kuti kabalijata beni. 
Yebo lwako uleelede kuba citondezyo cabo mukucita milimo mibotu, nkabela mukwiisya kwako kotondezya bululami abulemu, 
aalo majwi ngoamba abote kaanyina butongo kutegwa ooyo uukazya ausigwe nsoni, abule abubi mbwakonzya kutwaamba.
Alimwi kobalaililisya abalo bazike kuti kabanga kabalitesya kuli basimalelo babo muzintu zyoonse, tabeelede kuba basigama, 
nikuba kunoobba muluce-luce, pele baleelede kunoolitondezya kuti balasyomeka, kutegwa muzintu zyoonse balemeke njiisyo zya Leza Mufutuli wesu.
Nkaambo Leza wakayubununa luse lwakwe kuti bantu boonse bafutulwe. 
Muluse lwakwe ulatwiisya kusiya kasampu-sampu, zisusi zyabuntunsi, akuti tube abuumi bwakulijata, bwaluleme, abwakukomba Leza mumazuba aano. 
Nkaambo tulangila buzuba bulelekedwe ndendilyo nituzoobona bulemu bwa Leza mupati uuli Mufutuli wesu Jesu Kilisito. 
Walo wakalyaaba kuti atununune kuzwa kububi boone akutusalazya kuti tube bantu bakwe bankutwe mukucita milimo yoonse mibotu.
Eezi nzenzizyo nzyoelede kwiisya. Kobayumya-yumya bantu akubalailila canguzu. Kutabi muntu uukuubausya.
Kobayeezya bantu bako kuti kabalibombya kubeendelezi abaleli. Babaswiilile akucita milimo yoonse kabotu-kabotu. 
Batanoosampauli muntu naba ni pe, alimwi kuti batanoozwangani. Baleelede kulibombya alimwi akulemeka bantu boonse. 
Nkaambo aswebo kaindi twakali bafuba-fuba, bataswiilili, basweekede. Twakali bazike bazisusi zyaandeene-andeene. Twakali kukkala muzibi mbuli bbivwe. Bantu bakali kutucimwa aswebo twakali kucimana. 
Pele ciindi bubotu aluyando lwa Leza Mufutuli wesu nizyakayubununwa, 
wakatufutula. Taakatufutula akaambo kamilimo iiluleme njitwakacita pe, pele akaambo kalweengelelo lwakwe. Wakatufutula akusamba kutupa kuzyalwa kupya abuumi bupya kwiindila mu Muuya Uusalala. 
Muli Jesu Kilisito Mufutuli wesu, Leza wakatupa Muuya Uusalala camaanza obilo. 
Wakacita eezi kuti tululamikwe muluse lwakwe akuti tukabone buumi butamani mbotulangila. 
Majwi aaya ngamasimpe.
Pele kokaka nkazyanyo zyabufuba-fuba, twaambo twamazyalani, kuzwangana, kupampanina zyamilawo nkaambo eezi tazigwasyi alimwi nzyabuyo. 
Muntu uukazya, komucenjezya ziindi zyobilo, naa tamvwi, mufutatile. 
Nkaako ulizi kuti muntu uuli boobo ulipotene, ngusizibi, walizula mwini.
Ndaakutuma Aatemasi naba Tikikasi kulinduwe, ukafwambaane kuboola kulindime ku Nikopolisi, nkaambo ndikanzide kuyookkalila nkuko ciindi camupeyo. 
Usungwaale kugwasya Zenasi simulawo a Apolosi mulweendo lwabo, ubone kuti kunyina ncobabula. 
Bantu besu baleelede kwiiya kulipa kumilimo mibotu, kutegwa bakonzye kugwasya aayandika lugwasyo, kuti batabi bantu batakwe mpindu.
Boonse mbotuli aabo balakujuzya. Ubajuzye aabo batuyanda mulusyomo.
