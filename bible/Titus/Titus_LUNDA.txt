Ami Pawulu, nduŋu yaNzambi, kapostolu kaYesu Kristu mwaya kukuhwelela kwawantu aNzambi atondewa, nikwiluka chikupu walala waya mukwakama Nzambi,
 nakuchiŋeja wumi wahayanyaka, watukaninuwu kudi Nzambi wabula kutwesha kutwamba, hadiŋi nyaka yamunyima yejima yichidi kanda.
Ilaŋa hamwaka watoŋweliyi yomweni, hakumwekesha izu dindi munsaŋu yankunjikiluwu kushimuna, mwaya kuleja kwanlejeliyi Nzambi, Chamwinu chetu.
Nidi nakukusonekela mukanda, eyi Titusa mwanami walala mukwitiya kwakukuhwelela kwokumu. Luwi lwikali naneyi nikuwunda kwakufuma kudi Nzambi Tata nikudi Kristu Yesu, Chamwinu chetu.
Diyi nsaŋu nakushiyilili muKereta, kulonda wuloŋeshi yuma yasheli, wutondi akulumpi munyikala yejima nakuyikunjika kumudimu, neyi chinakulejeli.
Neyi kudi muntu wabula hakumwinkela muloŋa, washa muchima hadi iŋodindi hohu, wukweti anyana ashinshika akadi kuyitenena nsaŋu yakubajama hela yakuluwalala, mukunjiki yenowu.
Muloŋa nhembi, chiŋa yobula hakumwinkela muloŋa, nanochu chadiyi ŋamba yaNzambi. Bayi muntu wadikaŋa, hela wanyakala kuzuwa, hela mukwandombu, hela mukwakwetana hela mukwakufwila kuheta chatamaku.
Chiŋa ekali wadiishaŋa enyi, wakeŋa yayiwahi, wawundisha mumesu, waloŋa, wajila, wadihembaŋa.
Chiŋa ekali wakakela izu daNzambi datela kukuhwelela dayilejeluwu, kulonda atweshi kukonkomwena antu mwaya ntaŋishilu yalala, akonkololi akwantadi.
Muloŋa kudi antu amavulu, asweja akwakwalama, hiyakwakuluwalala nakutavula mukanwa, nakudimbana; chiŋa ayimweneshi.
Antu awa aluwaŋeshaŋa matala amavulu, nakutaŋisha yuma yabula kutelela; alonda kuheta chatama.
Kaprofwetu kawu wumu, welili nindi, AKereta hiyantwambi mafuku ejima, hiyanyama atama, hiyankópi afwa hakudya.
Wunsahu iwu walala. Yikonkololi naŋovu hansaŋu oyu, kulonda akoli muchikuhwelelu.
Bayi atiyilila tuheka twawaYudeya, hela kuleja kwawantu anasenuki dehi muwalalaku.
Kudi antu adi nanyichima yitooka yuma yejima yikwikala yitooka; kudi antu ajilola abula kukuhwelela, kwosi chuma chitookaku; ilaŋa yitoŋojoka yawu nichinleji chawu chamuchima chajilola hohu.
Ahoshaŋa nawu twamwiluka Nzambi, ilaŋa nyidimu yawu yaya mwacheŋi, ashimana, ajikwa; kuyeseka nanyidimu yayiwahi yejima anekali antu akinjikewa.
Hakwila eyi hoshaku nsaŋu jata mukutaŋisha kwakoleshaŋa.
Akulumpi amayala chiŋa ekali awundisha mumesu, ashinshika, ekali namaana, akoli mukukuhwelela, nimukukeŋa, nimukutatakena.
Akulumpi awambanda niwena chiŋa endi mwendelaŋawu akwakujila; bayi ekali akwakutuŋula akwawuku; bayi ekali anduŋu javinyuku; ekali antaŋishi jayuma yayiwahi,
afumbi ansanda kukeŋa amfumujawu nikukeŋa anyanawu;
ekali awundisha mumesu, akadi kubajama, akwakukalakala kumatalawu, akwaluwi, akwakwovwahila amfumujawu, kulonda izu daNzambi dibuli kutukewa.
Konkomwenaku anyikwenzi niwena ekali awundisha mumesu.
Ikalaku wakutalilahu munyidimu yayiwahi yejima; kutaŋisha kweyi kwikali kwakadi kubomba nayatama, kwakalemesha.
Hoshaku mazu alala akaŋanya kutanyishewa, kulonda kutiyisha nsonyi muntu wukukeŋa kuleta ntadi, abuli kumona chuma chakututena chatama.
Yitaŋishi anduŋu ashakami nakwovwahila anyanta jawu, nakuyitiyisha kuwaha muyuma yejima, chakadi ntadi.
Bayi eya wukombi wawunyemunyemuku, ilaŋa amwekeshi kashinshi kakawahi, kulonda awahishi ntaŋishilu yaNzambi, Chamwinu chetu, muyuma yejima.
Muloŋa luwi lwaNzambi lwaletaŋa wamwinu wawantu ejima, lunamwekani dehi.
Lwatufumbaŋa nawu tuleki kusekesha Nzambi, nikufwila yatama yampata yamunu mwishina, tushakami nyaka yinu nakuwundisha mumesu, nimukuloŋa, nimukwakama Nzambi;
nakutalila kuchiŋeja kwatiyishaŋa kuwaha, nichakamwekana lubanji lwakulema kwaNzambi yetu muneni, Chamwinu chetu Yesu Kristu.
Yowu wadinkeli hadetu kulonda atukuuli kukuluwa kwejima, aditookesheli antu akudihetela, akuta nyichima hanyidimu yayiwahi.
Yitaŋishi yumiyi nakukonkomwena nakukonkolola naŋovu yejima. Bayi witeja muntu kukudiwulaku.
Yanukishi antu ashakami nakwovwahila anyuuli niakwawanta, nakwila mwakuyilejawu; anyakali kwila nyidimu yayiwahi yejima,
nakubula kutena muntu chatama, nakubula kufwila ntadi; ekali amwovu adizoza nankashi kumesu awantu ejima.
Muloŋa etu aweni hakusambila twadiŋi asupa, ajikwa, adimbewa; twadiŋi anduŋu jakufwila kweŋi nakweŋi, nanyizaŋalu yeŋi nayeŋi. Twashakamini nankunyi, niichima, nakuhelewa nakuhelaŋana.
Chikwamwekeni kukokweja kwaNzambi, Chamwinu chetu, nikukeŋa kwindi kwakeŋayi antu, watwamwinini.
Bayi nanyidimu yakuloŋa yitwelili etu awenuku, chiŋa mwaya luwi lwindi, nakuwelesha kwakuvwalika kwakwiha. Natubalumuni twikali amaha kudi Spiritu Wajila,
 atwichililuwu nankashi kudi Yesu Kristu, Chamwinu chetu.
Anatuyiŋishi dehi nakututena aloŋa naluwi lwindi, kulonda twikali answana, akweti kuchiŋeja wumi wahayanyaka.
 Izu idi dalala datela kudikuhwelela. Dichi nakeŋi nami, yumiyi yinahoshi wuyikoleshi naŋovu, kulonda antu anamukuhweleli Nzambi, ashi muchima mukwila nyidimu yayiwahi. Yumiyi yayiwahi yakwashaŋa antu.
Tondolwelaku kwihujola kwawusupi. ninsaŋu jamakiŋu, nikufwila ntadi, nikutadika janshimbi; mwenimu himwakwashanaŋaku, himwekala chumaku.
Muntu akonkomwenawu dehi kamu hela kayedi, chochadikaŋayi hohu, ambukaku nindi.
Wuneluki dehi muntu wudi ochu nasenuki dehi munjila, naputoli, naditanyishi dehi yomweni.
Chinakakutemeshela Atemasi, hela Tikikusa, wakadihindaŋa kwinza kudami kuNikopoli, muloŋa natoŋojoki nami diku kwakanchelukila chishika.
Yishinjikijuku chachiwahi aZenasi mukwanshimbi, niApolosi munjila yawu; bayi abula chumaku.
Antu etu adizi kulemesha nyidimu yayiwahi, kulonda adikalakeli awenawu, akwashi niakwawu.
Antu ejima nidi nawu kunu anakwimushi. Ŋimushili antu atukeŋa muchikuhwelelu. Luwi lwikali nanenu wejima wenu.
