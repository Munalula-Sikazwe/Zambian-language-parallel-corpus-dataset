Ine ne ulelemba nine Paulo, umusha wakwa Lesa, kabili ndi musole wakwa Yesu Kristu. Ine nalisontwa no kutumwa kukwafwilishako abasalwa bakwa Lesa mu cisumino cabo, elyo no kubatungulula kukwishiba icishinka icaba mu bwina Lesa. 
Neci cishinka cashintilila pesubilo lyakushukila umweo wape. Ni Lesa uushibepa, ewatulaile uyu mweo kale ilyo ne nshita tailabako. 
Asokolwele ifi mu mashiwi yakwe pa nshita iyalingile. Lesa Umupusushi wesu ewankonkomeshe no kumpeela uyu mulimo wakubila aya mashiwi.
Nakulembela iwe Tito, we mwana wandi icine cine mu cisumino ico iwe na ine twakwata.
Ico nakushilile mu Kiliti ni pakuti ushale walungika ifintu fyonse ifilefwaikwa ukulungika, elyo no kusonta abakalamba ba nkuta mu misumba yonse. Uleibukisha ifyo nakwebele. 
Umukalamba afwile ukuba umuntu uwabula umulandu. Afwile akwatefye umukashi umo na bamwane bafwile ukuba abantu abasumina, kabili abashili bampundililwa ku fyabukakashi nangu bucintomfwa. 
Apo kangalila angalila umulimo wakwa Lesa, tafwile kuba na mulandu. Kabili elaumya maka yakuteeka, nangu ukuba uwacipyu, nangu ukuba cakolwa, nangu uwalubuli, nangu uukonkelela ulunkumbwa lwa ndalama. 
Ali nokuba umuntu uwaishiba ukupokelela abeni, kabili uwatemwa ukucita ifisuma. Ali nokuba umuntu uwatekanya, uufwaya lyonse ukucita ifyalungama, uwakatiina kuli Lesa, kabili uwa misango isuma. 
Afwile ukusunga bwino nganshi amashiwi yacishinka ayo afundwa, epakuti alekoseleshako bambi mukubafunda amafunde yacine cine, elyo kabili no kulanga ifyo baluba abo abaleyakaanya. 
Pantu eko balifye abengi abasangukila Lesa, abalelanda ifyaciwelewele no kubepaika abantu. Abengi pali aba, bena Kristu abafuma ku mipepele ya Bayuda. 
Aba bantu bena uli nokubalesha, pantu baleonaulafye icisumino mu ndupwa sha bantu mukufunda ifyo bashifwile kufunda. Kabili balecita ifyo ku mulandu wakufwayafye ukunonka indalama. 
Umwina Kiliti fye umwine, umo pali bakasesema wabo, ewasosele ati, “Abena Kiliti lyonse balandafye ifyabufi, fiswango ifibi, banaŋani, kabili abafunuka.” 
Kanshi ifyo alandile fyacishinka. Eico iwe uli nokubakalipila nganshi, pakuti bakwate icisumino cacine cine. 
Kabili baleke no kulakonkelela ifya mu milumbe ya Bayuda na mafunde ya bantu abasuula icishinka. 
Ku bantu abakaele takwaba icabakowesha. Lelo ku bantu abaobelwa mukubifya na mukukanasumina, bena fyonse fyakubakowesha, pantu kampingu wa mitima yabo na mano yabo fyalikowela. 
Bena basosa ukuti balishiba Lesa, lelo ifyo bacita filakaana ici. Bantu abalupato, kabili ni bacintomfwa, tekuti bacite icisuma nelyo cimo.
Lelo iwe ulefunda ifyakuti tafipusene na mafunde yacine cine. 
Ulefunda abaume abakalamba ukuti bali nokuba abantu aba misango isuma, abamano, kabili abatekanya. Tabali nakunenuka mu cisumino, mu citemwiko, na mukushipikisha. 
Eifyo fine ulefunda abanakashi abakalamba ukuti baleba ne misango nga banakashi abapetamina Lesa. Tabali nakuba ababepeshanya nangu ukuba abasha ba bwalwa. Bali nokulafunda ifintu ifisuma. 
Epakuti balefunda abanakashi abacikashana ukulatemwa abalume babo na bana babo. 
Kabili epakuti baleba abatekanya, abakaele, abasunga amayanda yabo bwino, abamutembo, abacumfwila ku balume babo, epakuti pelaba nelyo umo uwakulanda ifibi pa mashiwi yakwa Lesa.
Eifyo fine na balumendo nabo, ulebacincisha ukuba abatekanya. 
Muli fyonse iwe wine uleba icilangililo kufyo ulecita. Ulebikako amano no kufunda ne cishinka. 
Ulebomfya amashiwi ayasuma ayakuti teti pabe uwakuyasusha. Epakuti abalwani bobe baleikatwa ne nsoni, ico bafilwa ukukwata ifibi ifyakulanda pali ifwe.
Abasha balenakila bashikulwibo no kulabasansamusha mu fintu fyonse. Tabali nakulabakaanyapo nelyo cimo ilyo balelanda, 
nangu ukubebila ifintu. Lelo bafwile ukuilanga ukuti bantu abasuma lyonse, kabili bantu abalingile ukucetekelwa. Epakuti fyonse ifyo balecita fileleta umucinshi ku fifundwa pali Lesa Umupusushi wesu.
Pantu Lesa alisokolola ku bantu bonse icikuuku cakwe icakupusukilamo. 
Ici cikuuku citufunda ukuleka imikalile ishili ya bwina Lesa no lunkumbwa lwa fya pano calo. Citufunda ukwikala pano calo abatekanya, abololoke, kabili abapetamina Lesa, 
ilyo tulelolela no kusubila ne nsansa ukwisa ukwacindama ukwakwa Lesa Mukulu kabili Umupusushi wesu Kristu Yesu. 
Kristu Yesu aliileka ilambo umwine pakuti atulubule ku bubi bwesu bonse, tube abakaele. Epakuti tubefye abantu bakwe, abasakamana ukucita ifisuma.
Kanshi ifi efyo uli nokufunda. Ulebomfya amaka yobe yonse wapeelwa mukucincisha no kukalipila abalekumfwa. Wilaleka nelyo umo ukuti akusuule.
Ulecinkula abena Kristu ukuti bali nokunakila bakateeka na ba mu buteko. Bali nokubabeela, elyo nokuipekanya ukubomba imilimo yonse isuma. 
Ulebeba tabali nakwamba umuntu nelyo umo nangu ukulaumana, baleba abamutembo elyo kabili abamucinshi ku bantu bonse. 
Na ifwe pa nshita imo twali ifiwelewele, ficintomfwa kabili abalubantika. Twateekelwe ubusha no lunkumbwa lubi na ku fyakuisansamusha ifya misango misango. Ubumi bwesu bonse bwalifye mukubifya na mu mufimbila, bambi nga batupata na ifwe twalebapata. 
Lelo ilyo uluse lwakwa Lesa Umupusushi wesu ne citemwiko cakwe ku bantu fyasokolweke, 
elyo Lesa atupuswishe. Tatupuswishe ico ifwe fwe bene twacitile ifintu fimo ifisuma, lelo ni pa mulandu wa luse lwakwefye. Pantu atupuswishe ilyo Mupashi Wamushilo atusambile pakuti tufyalwe cipya cipya, nokutulenga ukuba no mweo upya. 
Pantu Lesa alitufumfumwina Mupashi Wamushilo pa mulandu wakwa Yesu Kristu Umupusushi wesu. 
Acita ifi, pakuti ku cikuuku cakwe tumone ukuba abakaele pa cinso cakwe, elyo no kushukila umweo wa pe uo tusubila.
Aya mashiwi yacishinka. Ine ndefwaya ukuti ulekomailapo nganshi pali ifi fintu, epakuti abasumina muli Lesa balesakamana ukulacita imilimo isuma. Ifi fintu, fisuma kabili ifyakwafwa abantu. 
Lelo iwe uletaluka ku fikansa fyaciwelewele, ifya pa mashina ya fikolwe, kukuumana na kukulwila pa mafunde yakwa Mose. Ifi fintu fyafyefye, tafibomba nelyo cimo. 
Umuntu uulenga ukupusana, umusokeko pafyo alecita imiku ibili. Elyo lyena umusuulekofye. 
Nawishiba ukuti umuntu wa musango uyo alifulungana, ne fyabubifi fyakwe filamushinina umwine ukuti alalufyanya.
Ilyo nkatuma Atema nangu Tukiko kuli iwe, ukeshe na maka yobe ukwisa ku Nikapoli, pantu eko mpingwile ukwikala mu nshita yampepo. 
Weshe na maka yobe yonse ukwafwilisha Sena, fundi wa mafunde mu calo, na Apolo pakuti bakatampe ubulendo bwabo. Ukamone ukuti bakwata fyonse ifyo balekabila. 
Abantu besu bali nokusambilila ukubomfya inshita yabo mukucita imilimo isuma, epakumona ukwafwilishako abalekabila icine cine. Kabili epakumwenamo ifyo balekabila abene. 
Bonse abo tuli nabo kuno balekuposha. Uposhepo bonse abatutemwa pa mulandu wa cisumino.
