Mumwezi walusele mumwaka wabili wakulela kwa Daliyasi, majwi aa Mwami Leza akasikila Zekaliya musinsimi mwanaa Belekiya mwana wa Ido. Akati, 
“Mwami Leza wakanyemenede basikale banu. 
Nkaako ambila bantu bokwanu kuti, ‘Mboobu mbwaamba Mwami Leza Singuzuzyoonse, amupilukile kulindime ambebo ndapilukila kulindinywe.’ Mbwaamba Mwami Leza Singuzuzyoonse. 
Mutabi mbuli basikale banu, aabo basinsimi bakasaanguna mbubakali kwaambila kuti, ‘Mboobu mbwaamba Mwami Leza Singuzuzyoonse ulati, amuleke nzila zyanu zibi amilimo yanu mibi. Pele tiibakaswiilila nokuba kuteya matwi aabo kulindime,’ mbwaamba Mwami Leza. 
Ino sunu bali kuli basikale banu? Sena basinsimi balapona kwalyoonse alyoonse? 
Sena majwi aangu amalailile aangu ngindakalailila babelesi bangu basinsimi taakacita kuti basikale banu bapenge? Lino nibakeempa bakati, ‘Mwami Leza Singuzuzyoonse watucita bweelede nzila amilimo yesu, kweendelana amakanze aakwe.’”
Mubuzuba bwamakumi obilo aane bwamwezi wa Syebati, mumwaka wabili wakulela kwa Daliyasi, majwi aa Mwami Leza akasikila Zekaliya musinsimi mwanaa Belekiya mwana wa Ido.
Masiku ndakabona cilengaano, kumbele lyangu ndakabona mwaalumi katantide abbiza lisalala! Wakaimvwi akati kamikoka mukalonga. Kusule lyakwe kwakali mabbiza aasalala pyu, asalaluka aatuba bu!
Aawo ndakabuzya kuti, “Ino nzinzi eezi simalelo wangu?” Mungelo ooyo ngundakali kwaambaula aawe wakandiingula kuti, “Ndilakutondezya naa nzinzi.” 
Lino muntu ooyo wakaimvwi akati kamikoka wakaamba kuti, “Eezi nzenzizyo Mwami Leza nzyaakatuma munyika yoonse kuti zyeendeende.”
Lino zyakalungulwida mungelo wa Mwami Leza wakaimvwi akati kumukoka kati “Twaluunkide munyika yoonse ono twajana kuti nyika yoonse ilibateme muluumuno.”
Mpawo mungelo ooyo wa Mwami Leza wakati, “O Mwami Leza Singuzuzyoonse ino uyooleka lili kuteengelela munzi wa Jelusalemu aminzi ya Juda eeyo njonyemenede kwamyaka iili makumi aali ciloba?” 
Nkaako Mwami Leza wakaamba majwi mabotu aaluzyalo aakuumbulizya kumungelo ngundakali kukanana aawe.
Mpawo mungelo ooyo ngundakali kukanana aawe wakati, “Ambilizya majwi aaya kuti, mboobu mbwaamba Mwami Leza Singuzuzyoonse ulati, ‘Munzi wa Jelusalemu uuli ngo Ziyoni nduuyandisya.’ 
Pele ndinyemede kapati misyobo eeyo iiliibide. Ndakanyemede aasyoonto, pele balo baliyungizizya mapenzi.
“Nkaako mboobu mbwaamba Mwami Leza ulati, munzi wa Jelusalemu njooweengelela, ŋanda yangu iili mumo iyooyakululwa. Lutambo lwakupimya luyoolandabulwa amunzi wa Jelusalemu, mbwaamba Mwami Leza.”
Kwaambilizya alimwi kuti, mboobu mbwaamba Mwami Leza Singuzuzyoonse ulati, “Minzi yangu iyoozula lubono alimwi Mwami Leza uyooumbulizya Ziyoni uyoosala munzi wa Jelusalemu alimwi.”
Mpoonya ndakalanga, lino kumbele lyangu kwakali meja one! 
Ndakabuzya mungelo ooyo ngundakali kukanana aawe kuti, “Ino ninzi eezi?”
Mpawo Mwami Leza wakanditondezya bafuzi bone. 
Ndakabuzya kuti, “Ino abalo baboolela kuzoocita nzi?”
Mpawo ndakalanga, eelyo ndakabona muntu kumbele lyangu wakajisi lutambo lwakupimya mujanza lyakwe! 
Ndakabuzya kuti, “Ino uya kuli?” Wakandiingula kuti, “Ndiya kukweeleka Jelusalemu, ndizibe naa ulampa buti mubwamba amubulamfu bwawo.”
Mpoonya mungelo ooyo ngundakali kukanana aawe wakainka, eelyo kwakaboola mungelo uumbi kuzoomucingauzya, 
wakati kulinguwe, “Zuzaana ambila mukubusi uulya kuti, ‘Jelusalemu unooli munzi uutakwe bwaanda akaambo kakuvula kwabantu azivubwa mulinguwo. 
Mebo lwangu ndiyooba lukwakwa lwamulilo kuuzinguluka,’ mbwaamba Mwami Leza, alimwi ndiyooba bulemu bwawo mulinguwo.”
“Ee buya! Ee buya! Amutije muzwe munyika yakunyika, mbwaamba Mwami Leza, nkaambo ndamumwaila kumyuuwo yone yakujulu. Mbwaamba Mwami Leza.
“Amutije nobamu Ziyoni! Amutije nomukkala mumunzi wa Babuloni! 
Kayi mboobu mbwaamba Mwami Leza Singuzuzyoonse ulati, ‘Lino naakamana kundilemeka akundituma kuyoolwana misyobo eeyo yakamusaala, nkaambo kufumbwa ooyo uumulwana ulwana nceyandisisya. 
Kasimpe mebo ndiyoobalwana cakuti bazike babo bayoobasaala. Ndendilyo nomuyooziba kuti Mwami Leza Singuzuzyoonse nguwakandituma.’
“Koongolola, utangale omunzi wa Ziyoni. Ndilaboola ndizookkale akati kako, mbwaamba Mwami Leza. 
Misyobo minji iyooboola ku Mwami Leza mubuzuba oobo, nkabela bayooba bantu bangu. Ndizookkala akati kanu, ndendilyo nomuzooziba kuti Mwami Leza Singuzuzyoonse nguwakandituma. 
Mwami Leza uyookona cisi ca Juda mbuli caabilo calukono lwakwe munyika iisalala, uyoosalala munzi wa Jelusalemu alimwi. 
Amuumune kumbele lya Mwami Leza nobantu baansi nyoonse, nkaambo wanyamuka abusena bwakwe busalala.”
Mpoonya wakanditondezya Josyuwa mupaizi mupati wakaimvwi kumbele lyamungelo wa Mwami Leza, a Saatani kaimvwi kubbazu lyalulyo lwakwe kuti amutamikizye. 
Mungelo wa Mwami Leza wakati kuli Saatani, “Mwami Leza aakusubule O Saatani! Mwami Leza wakasala Jelusalemu, aakusubule! Sena muntu ooyu tali cisisi ciyaka casikkulwa mumulilo?”
Lino Josyuwa wakasamide zisani zyatombe ciindi naakaimvwi kumbele lyamungelo. 
Mungelo ooyo wakati kulibaabo bakaimvwi kumbele lyakwe, “Amumusamunune zisani zyatombe.”
Aawo ndakati, “Amumusamike cingundu cisalala cibotu.” Mpawo bakamusamika cingundu cisalala cibotu kumutwe akumusamika zisani, mungelo walo wa Mwami Leza wakaliimvwi kumbali.
Lino mungelo wa Mwami Leza wakalailila Josyuwa kuti, 
Mboobu mbwaamba Mwami Leza Singuzuzyoonse ulati, “Kuti naa kotobela nzila zyangu akucita nzendikwaambila, uyookonzya kweendelezya ŋanda yangu akubamba mabuwa aaŋanda yangu, ambebo nenjookukkazika akati kabaaba baimvwi waawa.
“Lino swiilila Josyuwa omupaizi mupati, antoomwe abeenzinyoko aaba bakkede kumbele lyako, bali ncitondezyo cazintu ziyoocitika. Ndiyooleta mubelesi wangu zina uuitwa kuti ngu mutabi. 
Bona bbwe eelyo ndindaimika kumbele lya Josyuwa! Bbwe lyomwe eeli lilijisi meso aali ciloba, nkabela njoolemba malembo alindilyo, mbwaamba Mwami Leza Singuzuzyoonse, eelyo njoogwisya zinyonyoono zyanyika eeyi mubuzuba bomwe.
“Mubuzuba oobo umwi aumwi wanu uyootamba mweenzinyina kuti azookkale munsi aamusaansa amukuyu wakwe, mbwaamba Mwami Leza Singuzuzyoonse.”
Mpoonya mungelo ooyo ngundakali kwaambaula aawe wakaboola kuzoondibusya, mbubonya mbuli businsimuka woona. 
Wakandibuzya kuti, “Ubwene nzi?”
Alimwi kuli misamu yaoliva yobilo kumbali aaco, umwi kubbazu lyalulyo lwacitililo akulumwensi lwaco.”
Ndakabuzya mungelo ngundakali kwaambaula aawe kuti, “Ino nzinzi eezi osimalelo aangu?”
Wakaingula kuti, “Sena tozizi eezi kuti ninzi?” Ndakaingula kuti, “Peepe nsizizi osimalelo wangu.” 
Mpawo wakati kulindime, “Ngaaya majwi Mwami Leza ngaambila Zelubbabeli ulati, ‘Uyoozunda kutali kunsana nomuba munguzu pe, pele kwiindila mu Muuya wangu.’ 
Ino nduweni ocilundu ciyumu? Uyooolwa kumbele lya Zelubbabeli akubambasikwa. Eelyo bbwe lyakucooko noliyoosimpwa, aawo bantu bakapozomoke bakati, ‘Leza aleleke! Leza aleleke! Cabota! Cabota!’”
Majwi aa Mwami Leza akandisikila akuti, 
“Zelubbabeli nguwakasya ntalisyo yaŋanda ya Leza eeyi, alimwi nguwenya nguuyooimanizya. Ndendilyo nomuyooziba kuti Mwami Leza Singuzuzyoonse nguwakandituma. 
Nguni uusampaula buzuba bwazintu zisyoonto? Bantu bayoosekelela baakubona cipimyo mujanza lya Zelubbabeli. Eezi zili ciloba mmeso aa Mwami Leza aalanga munyika yoonse.”
Mpawo ndakabuzya mungelo kuti, “Misamu yobilo yaoliva iimvwi kululyo akulumwensi lwacikkazikilo calambe eeci njanzi?” 
Ndakamubuzya alimwi kuti, “Ino njanzi eeyi mitabi yobilo yaoliva iili kumbali lyatupulo tobilo twangolida tugwisya mafuta aali mbuli ngolida?”
Wakandiingula kuti, “Sena ulizizi eezi kuti ninzi?”
Nkaako wakati, “Aaba mbabaabo bobilo bananikidwe kuti babelekele Mwami Leza munyika yoonse.”
Alimwi ndakalanga, ndakabona kabbuku kauluka kumbele lyangu. 
Wakandibuzya kuti, “Ino ubwene nzi?” Ndakaingula kuti, “Ndibwene kabbuku kauluka kalampa tukokola tuli makumi obilo atukokola tuli kkumi mubwamba.”
Wakati kulindime, “Eciya ndusinganyo luunka munyika yoonse, nkaambo mbokulembedwe kubbazu limwi kulati, kufumbwa mubbi uyootandwa, kubbazu limwi kulembedwe kuti kufumbwa uukonka cakubeja uyootandwa. 
Mwami Leza Singuzuzyoonse ulati, ‘Njoolutuma, nkabela luyoonjila muŋanda yamubbi amuŋanda yaukonka cakubeja muzina lyangu. Luyookkala muŋanda yakwe oomo kwiinyonyoona, mapulanga oonse amabwe aayo.’”
Mpawo mungelo ooyo ngundakali kukanana aawe wakaboola kumbele akuzooti kulindime, “Langa mujulu ubone naa ncinzi ciya cilibonya.”
Ndakabuzya kuti, “Ino ncinzi?” Wakaingula kuti, “Ncinzuma cakupimya.” Wakaindilizya akuti, “Eeci ncinyonyoono cabantu munyika yoonse.”
Mpawo civunisyo calubulo cakavununwa, nkabela mucinzuma mwakakkede mukaintu! 
Wakati, “Oobu mbubi!” Amane wakamutonkela mucinzuma alimwi, amane wakavunika civunisyo calubulo alincico. 
Mpawo ndakalanga, lino ndakabona bakaintu bobilo kumbele lyangu kabauluka amababa aanguzu kuza kulindime! Bakajisi mababa aali mbuli aatongola, bakabweza cinzuma eeco bacitola mujulu akati kati kajulu anyika.
“Ino cinzuma ciya bacitola kuli?” Mbundakabuzya mungelo ooyo ngundakali kukanana aawe?
Wakaingula kuti, “Bacitola kucisi ca Babuloni kuti bakaciyakile ŋanda. Yamana kuyakwa, cinzuma ciyookkala ooko mubusena bwaco.”
Ndakalanga mujulu alimwi, ndakabona nkalaki zyone kumbele lyangu kazizwida akati kazilundu zyobilo, zyakali zilundu zyamukuba! 
Nkalaki yakusaanguna yakajisi mabbiza aasalala, yabili akali kusiya, 
yatatu akali kutuba, yane akali aamabala-mabala, oonse akali aanguzu. 
Ndakabuzya mungelo ooyu ngundakali kukanana aawe kuti, “Ino ninzi eezi, osimalelo wangu?”
Mungelo wakandiingula kuti, “Eeyi myuuya yone yakujulu, yawa kumbele lya Mwami Leza wanyika yoonse.” 
Uulya uuli ankalaki iijisi mabbiza aasiya uya kunyika yakunyika, uuli ankalaki iili aamabbiza aatuba uya kumbo, uuli amabbiza aamabala-mabala uya kunyika yakumusanza.
Lino mabbiza aanguzu naakainka akali kuyanda kuunka munyika yoonse. Mpawo wakati, “Kamuya munyika yoonse!” Nkaako akainka munyika yoonse.
Mpawo wakandiita wakati, “Langa aalya aainka kunyika iili kunyika apa Muuya wangu kuti nyika iili kunyika ibe aaluumuno.”
Mpoonya majwi aa Mwami Leza akandisikila aakuti, 
“Bweza nsiliva angolida zyakaleta baange ba Helidayi, Tobija a Jedaiya, aabo bakaboola kuzwa ku Babuloni. Uunke ndilyonya sunu kuŋanda ya Josiya mwanaa Zefaniya. 
Bweza nsiliva angolida, panga musini, wamana uusamike Josyuwa mupaizi mupati mwanaa Jehozadaki. 
Ambila mupaizi kuti mboobu mbwaamba Mwami Leza Singuzuzyoonse ulati, ‘Ngooyu muntu wiitwa kuti Mutabi, uyoozanduka kuzwa mubusena bwakwe kuti akayake ŋanda ya Mwami Leza.’ 
Ngonguwe uuyooyaka ŋanda ya Mwami Leza, uyoosamikwa zyabulemu, nkabela uyookkala akulela acuuno cakwe cabwami. Mupaizi unooli munsi aacuuno cakwe cabwami. Nkabela banoomvwana aaba bobilo. 
Musini uyoopegwa kuli Helidayi, Tobija, Jedaiya a Heni mwanaa Zefaniya kuti cibe ciibalusyo muŋanda ya Mwami Leza. 
Aabo bali kulaale bayooboola kuti bazoogwasye kuyaka ŋanda ya Mwami Leza, ndendilyo nomuyooziba kuti Mwami Leza Singuzuzyoonse nguwakandituma. Eeci ciyoocitika kuti naa mumuswiilile Mwami Leza wanu cabunkutwe.”
Mumwaka wane wakulela kwamwami Daliyasi, majwi aa Mwami Leza akasikila Zekaliya mubuzuba bwane bwamwezi wafuka, mwezi wa Kisilevu. 
Bantu baku Beteli bakatumide Syalezaa a Legemumeleki antoomwe abantu babo kuti bazookumbile Mwami Leza 
mukuzoobuzya bapaizi baŋanda ya Mwami Leza Singuzuzyoonse abasinsimi kuti, “Sena tuleelede kulila akuliimya kulya mumwezi wasanu, mbubonya mbuli mbutwakali kucita kwamyaka minji yainda.”
Mpawo majwi aa Mwami Leza Singuzuzyoonse akandisikila akati, “Buzya bantu boonse bamucisi abapaizi kuti, 
‘Nimwakaliimya kulya akulila mumwezi wasanu amumwezi waciloba mumyaka iili makumi aali ciloba yainda, sena kasimpe mwakali kuliimya kulya akaambo kandime? 
Nimwakali kulya akunywa mumapobwe, sena tiimwakali kucita boobo kulisangalazya nobeni?’” 
Sena aaya taali ngamajwi ngaakaamba Mwami Leza kwiindila mubasinsimi bakale ciindi munzi wa Jelusalemu atunzi twawo tuuzingulukide katuliibide muluumuno, ciindi nyika yakumusanza, anyika yatulundu-lundu kumbo, kazicikkedwe bantu?
Mpawo majwi aa Mwami Leza akasikila Zekaliya alimwi akuti, Mboobu mbwaamba Mwami Leza Singuzuzyoonse ulati, 
“Kamucita bululami bwini-bwini, kamweengelelana akweetelelana umwi aumwi. 
Mutanoodyaminini mukamufu naba musyaala, muzwakule amucete pe. Mutanooyeeyelani bubi mumyoyo yanu.
“Pele bakakaka kuswiilila, mucinguni cabo bakafutata akusinka matwi aabo ndi. 
Bakayumya myoyo yabo mbuli bbwe, cakuti tiibakaswiilila milawo naaba majwi aayo Mwami Leza Singuzuzyoonse ngaakatuma a Muuya wakwe kwiindila mubasinsimi bakale. Nkaako Mwami Leza Singuzuzyoonse wakanyema kapati.
“Nindakabaita, tiibakaswiilila, aboobo abalo nibakandiita tiindakabaswiilila pe, mbwaamba Mwami Leza Singuzuzyoonse. 
Nkaako ndakabamwaisya akambizi mumasi oonse, ooko nkobali beenzu. Nyika yabo yakaba tongo cakuti taakwe muntu wakali kukonzya kuboola nokuba kukkala mulinjiyo. Mbombuboobu mbubakacita kuti nyika mbotu isyaale buyo.”
Majwi aa Mwami Leza Singuzuzyoonse akandisikila alimwi. 
Mboobu mbwaamba Mwami Leza Singuzuzyoonse ulati, “Munzi wa Ziyoni nduuyandisisya kapati, nduuyandide cakumaninina.”
Mboobu mbwaamba Mwami Leza ulati, “Ndapilukila ku Ziyoni, ndikakkale mu Jelusalemu. Eelyo Jelusalemu uyooitwa kuti munzi wabwini, cilundu ca Mwami Leza Singuzuzyoonse ciyootegwa cilundu cisalala.”
Mboobu mbwaamba Mwami Leza Singuzuzyoonse ulati, “Baalumi abakaintu bacembeede kapati cakuti beenzya misako bayookkala mumabbuwa aa Jelusalemu. 
Migwagwa yamumunzi iyoozula balombe abasimbi banoosobanina mumo.”
Mboobu mbwaamba Mwami Leza Singuzuzyoonse ulati, “Ambweni cinoolangika kuti ncintu cigambya kubantu basyeede ciindi eeco, pele sena cinoogambya akulindime?” Mbwaamba Mwami Leza Singuzuzyoonse.
Mboobu mbwaamba Mwami Leza Singuzuzyoonse ulati, “Njoovuna bantu bangu kuzwa kuzisi zyakujwe azyakumbo. 
Ndiyoobaboozya kuti bazookkale mu Jelusalemu, bayooba bantu bangu, njooba Leza wabo uubeendelezya cakusyomeka mubululami mukuti ndime Leza wabo.”
Mboobu mbwaamba Mwami Leza Singuzuzyoonse ulati, “Nywebo ono nomumvwide majwi aaya aakaambwa abasinsimi bakaliko ciindi ntalisyo yaŋanda ya Mwami Leza Singuzuzyoonse niyakabikkwa amuyume kutegwa ŋanda ya Leza iyakwe. 
Muciindi cakamana kwakanyina cakuvola camuntu nociba camunyama. Taakwe muntu wakali kukonzya kubeleka kabotu akaambo kasinkondonyina, nkaambo ndime ndakacitide kuti bantu kababukilana amweenzinyina. 
Pele lino nsikacitili bantu basyeede aaba mbuli mbundakali kucita kusaanguna. Mbwaamba Mwami Leza Singuzuzyoonse.
“Mbuto ziyookomena kabotu, musaansa uyoozyala micelo yawo, nyika iyoomena zisyango, julu liyoolosya mume walyo. Zintu zyoonse eezi njoozipa kubantu basyeede aaba kuti zibe lukono lwabo. 
Mbubonya mbuli mbumwakaba cisinganyo akati kabamasi, nywebo nobamu Juda amu Isilayeli mbombubo oobo mbwenjoomuvuna, muyooba cileleko, muyoolelekwa ncobeni. Mutayoowi pele amuyume kapati.”
Mboobu mbwaamba Mwami Leza Singuzuzyoonse ulati, “Mbubonya mbuli mbundakakanzide kumuletela mapenzi ambundatakababeda aankumbu nibakandinyemya basikale banu, mbwaamba Mwami Leza Singuzuzyoonse, 
mbubonya oobo ono ndikanzide kumucitila zibotu alimwi nobamu Jelusalemu abamu Juda. Mutayoowi pe. 
Nzeezi zintu nzyomweelede kucita. Mweelede kukanana zyabwini kuli umwi aumwi, mweelede kubeteka kabotu bweelede munkuta zyanu. 
Utanookanzi zyabubi beenzinyoko, mutanooyandi kukonka cakubeja, zyoonse eezi ndizisulaikide, mbwaamba Mwami Leza.”
Majwi aa Mwami Leza Singuzuzyoonse akandisikila alimwi. 
Mboobu mbwaamba Mwami Leza Singuzuzyoonse, ulati, “Kuliimya kulya kwanu kwamumwezi wane, wasanu, waciloba awakkumi kuyooba ciindi cakusekelela akutangala aciindi cakubotelwa camapobwe mu Juda. Nkaako amuyande bwini aluumuno.”
Mboobu mbwaamba Mwami Leza Singuzuzyoonse ulati, “Bantu banji abantu bakkala muminzi minji bayooboola, 
nkabela bantu bakkala mumunzi umwi bayooinka kuluumbi akuyooti, ‘Atweende tukakumbile Mwami Leza, alimwi tukakombe Mwami Leza Singuzuzyoonse. Mebo lwangu ndainka.’ 
Aboobo bantu banji amisyobo yanguzu iyooboola ku Jelusalemu kuzoolangaula Mwami Leza Singuzuzyoonse akuzoomukumbila.
“Mboobu mbwaamba Mwami Leza Singuzuzyoonse ulati, ‘Mumazuba aayo bantu bali kkumi kuzwa kumisyobo yoonse amuzisi zyoonse bayoojata Mujuda omwe kumoombe wajansi lyakwe’ akuti, ‘Atuunke anduwe, nkaambo twakamvwa kuti Leza ulaandinywe.’”
Majwi aa Mwami Leza alaamba azyanyika ya Hadilaki, ayoosikila amunzi wa Damasikasi. Mwami Leza ulalangilila bantu boonse, mbubonya mbuli mbwalanga musyobo wa Isilayeli, 
ulangilila munzi wa Hamati ooyo uubambene aanjiyo aku Taya a Sidoni nokuba kuti balicibwene kapati. 
Munzi wa Taya wakaliyakila mayubilo mayumu, wakalundika nsiliva mbuli kuti ndivu, angolida mbuli lusuko lwamumigwagwa. 
Pele Mwami Leza uyootola lubono lwawo, akuyoonyonyoona mato aawo mayumu mulwizi, uyoosyukutwa amulilo.
Munzi wa Asyikeloni uyoocibona eeci, nkabela uyooyoowa, munzi wa Gaza uyoominingana mukucisa, awalo munzi wa Ekiloni uulisyoma uyoozundwa. Munzi wa Gaza tuukabi aamwami, wa Asyikeloni uyoosiigwa mbuboobu. 
Bamasi bayookkala mu Asyidodi, ndiyoomanizya kulisumpula kwa Bafilisiti. 
Tabayoolyi limbi zyabulowa niziba zilyo zitondwa zyoonse niziba buti. Aabo bayoosyaala bayooba bantu ba Leza wesu, bayooba basololi mu Juda, munzi wa Ekiloni uyooba mbuli wa Jebusi. 
Pele njookwabilila ŋanda yangu kuzwa kunkamu yabasikusaala. Taakwe sikudyaminina nayoozunda bantu bangu alimwi pe, nkaambo lino ndime eembalanga.
Kosekelela kapati omunzi wa Ziyoni! Kopozomoka omunzi wa Jelusalemu!
Njoogwisya nkalaki kuzwa ku Efulemu, amabbiza aankondo kuzwa ku Jelusalemu,
Pele yebo, akaambo kacizuminano cabulowa ncotwakapangana anduwe,
Amuboole kumayubilo aanu, nobasintolongo balangila kufutulwa,
Njooongomeka musyobo wa Juda mbuli mbweongomeka buta bwangu,
Aawo Mwami Leza uyoolibonya kulimbabo, muvwi wakwe uyoosomoka mbuli lulabo.
nkabela Mwami Leza Singuzuzyoonse uyoobakwabilila. Bayoonyonyoona akuzunda ankwibba.
Mwami Leza wabo uyoobavuna mubuzuba oobo nkaambo mbutanga bwabantu bakwe.
Kuyooba zibotu kapati zyeebeka! Maila ayoobotya bakubusi, waini uyoobotya booye.
Amukumbile mvula ku Mwami Leza kumatangilo, Mwami Leza nguuleta makumbi. Ulawisizya bantu lunywanywa lwamvula, ulakuzya tusyango twamumyuunda twamuntu uuli woonse. 
Mituni ilaamba zyakubeja. Basondi babona zilengaano zyakubeja, baamba ziloto zyakubeja. Kuumbulizya kwabo nkwabuyo. Nkaako bantu balaingaila mbuli mbelele zidyaminidwe akaambo kakubula mweembezi.
“Lino ndanyemena beembezi mubukali bwangu, aboobo ndabasubula basololi, nkaambo Mwami Leza Singuzuzyoonse uyoobamba butanga bwakwe. Bamusyobo wa Juda ndiyoobacita kuti babe mbuli bbiza lyanguzu munkondo. 
Kuzwa kumusyobo wa Juda, nkokuyoozwa bbwe lyacooko, kuzwa kulinguwo nkokuyoozwa nembe yatente, kuzwa kulinguwo nkokuyoozwa buta bwakulwanya, kuzwa kulinguwo nkokuyoozwa baleli boonse. 
Boonse bayooba mbuli bantu basintanze, bayoolyatauka basinkondonyina mbuli ntimba munkondo. Nkaambo kakuti Mwami Leza uli aambabo bayoolwana akubazunda basimabbiza.
“Njooyumya musyobo wa Juda akuvuna musyobo wa Josefa. Njoobaboozya nkaambo ndababeda aankumbu.
Baefulemu bayooba mbuli bantu basintanze,
“Njooboobola akubabunganya. Kasimpe njoobanununa, bayoovula mbuli mbubakabede kusaanguna.
Nokuba kuti ndakabamwaisya akati kabantu bambi,
Ndiyoobaleta kuzwa ku Ijipiti, akubayobolola kuzwa ku Asiliya.
Bayooinda mulwizi lwamapenzi, lwizi lukapaika luyoobatama,
Njoobayumya mu Mwami Leza, bayooenda muzina lyakwe, mbwaamba Mwami Leza.”
Jalula milyango yako, O Lebanoni, kutegwa mulilo usyukute milombe yako!
Amulile nomipulanga, nkaambo milombe yamana,
Amuswiilile kulila kwabeembezi, macezezyo mabotu anyonyoonwa!
Mboobu mbwaamba Mwami Leza wangu ulati, “Embela mbelele ziyandika kujaigwa. 
Bazyuula balazijaya pele tabasubulwi pe. Aabo bazyuulisya balati, ‘Aalumbwe Mwami Leza, ndanota! Ndavuba!’ Beembezi babo tabazileki pe.
“Nsikabeeteleli limbi bantu bamunyika, mbwaamba Mwami Leza. Umwi aumwi njoomwaaba kumweenzinyina akumwami wakwe. Bayoodyaminina bantu bamunyika, nkabela nsikabavuni kuzwa kulimbabo pe.”
Nkaako ndakeembela mbelele eezyo ziyandika kujaigwa, kapati eezyo mbelele zidyaminidwe. Mpawo ndakabweza misako yobilo, umwi ndakuuulika kuti, “Uyandwa umwi ndakuuulika kuti Luswaangano, mebo ndakeembela butanga.” 
Mumwezi omwe ndakatanda beembezi botatwe. Mbelele zyakanditija, nkaako ndakakatazigwa kapati akaambo kanzizyo 
eelyo ndakati, “Nsikooba mweembezi wanu pe. Eezyo zifwa kazifwa buyo, eezyo ziloba kaziloba. Eezyo zyasyaala kazilyana buyo.” 
Mpawo ndakabweza musako wangu uutegwa Uuyandwa, ndakuutyola, ndamanizya cizuminano eeco ncindakacita amisyobo yoonse. 
Cakamanizigwa mubuzuba oobo, aboobo bazibamba mbelele bakandilangilide bakaziba kuti ndakacita oobo akaambo kamajwi aa Mwami Leza. 
Ndakabaambila kuti, “Kuti naa muyeeya kuti ncibotu, amundivozye, pele kuti naa pe, mutandivozyi buyo.” Nkaako bakandivozya mali aansiliva aali makumi otatwe.
Mwami Leza wakati kulindime, “Amwaawaale muciyobwedo camali,” ooyo ngomuulo ngubakanduuzya! Aboobo ndakabweza mali aansiliva aayo aali makumi otatwe akwaasowela muciyobwedo ca ŋanda ya Mwami Leza. 
Mpawo ndakatyola musako wangu wabili uutegwa Luswaangano, ndakamwaya bunyina akati ka Juda a Isilayeli.
Mpoonya Mwami Leza wakati kulindime, “Bweza alimwi zibelesyo zyamweembezi mufuba-fuba. 
Nkaambo ndiyanda kuleta mweembezi munyika uutakabambi zisweekede nokuba kuyandaula bana bambelele, nokuba kusilika ziliciside, nokuba kusanina zyuumbulu, pele uyoolya nyama yambelele zineneede, uyookwamauna nsumba zyazyo. 
Ngaaya majwi aa Mwami Leza ngaakaamba azya Isilayeli. Mwami Leza, uulandabwide majulu uubikkide ntalisyo yanyika, wakalenga muuya wamuntu mumuntu ulati, 
“Ndiyanda kuti ndicite kuti Jelusalemu ibe nkomeki iiyoocita kuti bantu boonse babazingulukide bakakolwe. Cisi ca Juda ciyoosinkilizigwa awalo munzi wa Jelusalemu mbubonya. 
Mubuzuba oobo misyobo yoonse yamunyika niyoobungana antoomwe kuti baulwane, njoocita kuti Jelusalemu ukabe mbuli mwaala uutazyuliki kumisyobo yoonse. Boonse aabo basoleka kuuzyula bakalicise beni. 
Mubuzuba oobo njoonyonganya mabbiza oonse cakuti batanti bawo bayooboneka mbuli bantu bacinkukide, mbwaamba Mwami Leza. Ndinooyoolangilila musyobo wa Juda, pele mabbiza oonse aabamasi njooasofwaazya. 
Ndendilyo bapati bacisi ca Juda nibayooti mumyoyo yabo, ‘Bantu bamu Jelusalemu bali aanguzu, nkaambo Mwami Leza Singuzuzyoonse ngu Leza wabo.’
“Mubuzuba oobo njoocita basololi bacisi ca Juda babe mbuli lukaye mukati kankuni, babe mbuli munzenge akati kamisunta. Bayoosyukuta bantu boonse, babazingulukide kumabazu oonse, pele Jelusalemu unoocikkede mpoonya aawo mpuubede.
“Mwami Leza uyoosaanguna kuvuna zilawo zya Juda, kutegwa bulemu bwamusyobo wa Devedi abwabantu bakkala mu Jelusalemu butakomeni kwiinda bwabantu bamu Juda. 
Mubuzuba oobo Mwami Leza uyookwabilila bantu bakkala mu Jelusalemu, kutegwa bateteete akati kabo bakabe anguzu mbuli bwakabede Devedi, bamusyobo wa Devedi bayooba mbuli bantu basolwedwa amungelo wa Mwami Leza, mbuli Leza lwakwe mwini. 
Mubuzuba oobo njoonyamuka kuti nkanyonyoone misyobo yoonse eeyo iilwana Jelusalemu.
“Njootilila bamusyobo wa Devedi abantu bakkala mu Jelusalemu muuya waluse awabukombi. Bayoondilanga, mebo ngubakayasa akuyoondilila mbuli muntu mbweema mwanaakwe omwe buyo, akweema mbubonya mbuli muntu mbwaema mwanaakwe wakusaanguna. 
Mubuzuba oobo kuyooba kulila kupati mu Jelusalemu, kuyooba kulila kuli mbuli kwa Hadadilimoni mucibanda ca Megido. 
Kuyooba kulila munyika, ciinga cimwi acimwi cilikke, abalo bakaintu babo banoolila balikke. Baciinga camusyobo wa Devedi abakaintu babo, baciinga caluzubo lwa Natani abakaintu babo, 
“Mubuzuba oobo musyobo wa Devedi abantu bakkala mu Jelusalemu bayoojalwidwa kasensa kuti bakasalazigwe kuzwa kuzinyonyoono akubusofwaazi bwabo. 
Mubuzuba oobo, njoozimaanya mazina aamituni yabo kuzwa munyika, taikayeeyegwi limbi, mbwaamba Mwami Leza Singuzuzyoonse. Joolesya businsimi amuuya wabusofwaazi munyika. 
Kuti naa umwi kaciyoosinsima, wisi abanyina, bakamuzyala bayooti kulinguwe, ‘Weelede kufwa, nkaambo waamba zyakubeja muzina lya Mwami Leza.’ Aakusinsima bazyali bakwe mwini bayoomuyasa.
“Mubuzuba oobo musinsimi umwi aumwi uyoofwa nsoni akaambo kabusinsimi bwakwe mwini. Takasami jansi lyabusinsimi lyaboya kutegwa aambe zyakucenga. 
Uyooamba kuti, ‘Nsili musinsimi. Ndimulimi, mebo ndiponena mubulongo kuzwa kubukubusi bwangu.’ 
Kuti naa umwi akamubuzye kuti, ‘Ino zyuumo eezi zili amubili wako nzyaanzi?’ Uyooingula kuti, ‘Eezi nzyuumo ciindi nindakaumwa kuŋanda yabeenzuma.’”
“Amumuume mweembezi wangu, mumuume muntu uuli aafwiifwi andime! Mbwaamba Mwami Leza Singuzuzyoonse. Amumuume mweembezi, nkabela mbelele zilamwaika, bana basyoonto njoobauma. 
Munyika yoonse, mbwaamba Mwami Leza, zibeela zyotatwe zyabantu ziyooumwa bayooumwa nkabela bayooloba, cibeela comwe catatu ciyoosyaala munyika. 
Eeci cibeela comwe catatu ciyoosowelwa mumulilo, njoobasalazya mbuli nsiliva, akubasola mbuli ngolida. Bayooita zina lyangu mukukomba, ambebo njoobavuwa, ndiyooti, ‘Mmbantu bangu,’ abalo bayooti, ‘Mwami Leza ngo Leza wesu.’”
Empty verse
Empty verse
Empty verse
Empty verse
Buzuba bwa Mwami Leza buyoosika zisaalo zyanu noziyooabanyizigwa akati kanu. 
Njoobunganya misyobo yoonse kuti ikaboole kuzoolwana munzi wa Jelusalemu, munzi uyoozundwa, maanda ayoosaalwa, bakaintu bayoojatwa. Cisela camunzi ciyootolwa mubwaange, pele bamwi babantu basyeede tabakagwisigwi mumunzi. 
Mpawo Mwami Leza uyooinka kuti akalwane misyobo eeyo mbubonya mbuli mbwalwana mubuzuba bwankondo. 
Mubuzuba oobo maulu aakwe ayoolyata acilundu ca Maoliva cili kujwe lya Jelusalemu, cilundu ca Maoliva eeci ciyooandaanyizigwa muzibeela zyobilo kuzwa kujwe kuyoosika kumbo, ciyoopanga kkuti pati, cisela cimwi cacilundu ciyooswena kunyika, cisela cimwi cacilundu ciyooswena kumusanza. 
Mwaakutija muyooinda mukkuti lyacilundu cangu nkaambo linooyoosika ku Azeli. Muyootija mbuli mbomwakatija kuzungaana kwanyika mumazuba aakulela kwa Uziya mwami wa Juda. Aawo Mwami Leza wangu uyooboola antoomwe abasalali boonse.
Mubuzuba oobo takukabi mumuni nokuba kutontola nociba caanda. 
Buyooba buzuba bulibedelede takukabi sikati naaba masiku, mbuzuba buzizilwe ku Mwami Leza. Lyaakuba kumangolezya kuyooba mumuni.
Mubuzuba oobo maanzi aapa buumi ayookunka kuzwa mu Jelusalemu, cisela cawo ciyookunkila kulwizi lwakujwe, cisela cimwi cawo ciyookunkila kulwizi kumbo mainza amupeyo. 
Mwami Leza nguuyoolela nyika yoonse. Mubuzuba oobo kuyooba Mwami Leza omwe, zina lyakwe lilikke ndelinooambwa.
