Hakakweji wamucitanu navatatu, hamwaka waNdaliu wamucivali, lizu lyaYehova lyejile kuli kapolofweto Zekaliya mwanaMbelekiya mwanaIto ngwenyi,
Yehova asangumukile nandombo kuli vakaka jenu.
Ngoco vambulile ngwove, Yehova wamayongomena nambe ngwenyi, Kindulukenu kuli Ami. Mukiko mwanambe Yehova wamayongomena. Ngwenyi, Kaha nangukinduluka kuli enu. Mukiko mwanambe Yehova wamayongomena.
Kanda mupwa nge muze vapwile vakaka jenuko, vaze vasanyikilenga kuli vapolofweto vaze valivangile ngwavo, Yehova wamayongomena nambe ngwenyi, Kindulukenu jino nakuseza jijila jenu jajipi nakuseza vilinga vyenu vyavipi, oloze kavevwililileko cipwe kutengeleka matwitwi avo kuli Amiko. Mukiko mwanambe Yehova.
Vakakuluka jenu vali kulihi? Kaha vapolofweto veji kuyoyanga haya myaka yosena numba?
Oloze mazu ami, vilika vyami, vize ngwavalwezele vangamba jami vapolofweto, vyavawanyine vakaka jenu nyi? Kaha Valumukile, valyambile ngwavo, Nganomu ajinyine Yehova wamayongomena kutulinga, nge kutesa najijila jetu, nge kutesa navilinga vyetu, mukiko vene mwanatulingila.
Halikumbi lyakakweji wakusokesa mulikumi naumwe lyakusokesa mumakumi avali naawana, uze kakweji Xevate, hamwaka waNdaliu wamucivali, lizu lyaYehova lyejile kuli kapolofweto Zekaliya mwanaMbelekiya mwanaIto ngwenyi,
Ngwamwene haufuku, kaha kumana, kwapwile lunga apwile nakutambuka hakavalu ucila, emanyine mumiluta yize yapwile mumilefwe. Kaha munyima yenyi mwapwile tuvalu, vacila navaciluluka navatoma.
Ngwamwihwile ngwami, Ove mwata wami, ava veya? Kangelo uze ahanjikile nayami angukumbulwile ngwenyi, Ami nangukulweza muvapwava.
Lunga uze emanyine mumiluta angukumbulwile ngwenyi, Ava vakivo vaze vanatumu kuli Yehova mangana vatambwojokenga hamavu.
Kaha vamukumbulwile kangelo kaYehova uze emanyine mumiluta ngwavo, Tunatambwojoka lyehi hamavu, kaha kumana, kumavu kwosena kuli nakunoka nakuunda.
Jino uze kangelo kaYehova ahanjikile ngwenyi, Ove Yehova wamayongomena, palanga nakumwaka uka numba ukevwile Yelusalema keke namembo aYuta awa unevwila matoto myakeyi makumi atanu naavali?
Yehova amukumbulwile kangelo uze ahanjikile nayami namazu amwaza, mazu akumuvendejeka.
Ngoco kangelo uze ahanjikile nayami angwambile ngwenyi, Vilika ngwove, Yehova wamayongomena nambe ngwenyi, Ngunasungwila Yelusalema naZeyone lisungu lyalinene.
Ngwenyi, Ngunasangumuka nandombo yayinene kuli vaka-mafuci eka vaze vanatwame muuholela, mwomwo Ami ngwasangumukile cacindende kaha, oloze vakivo valutwalile lupi cikuma.
Xikaho Yehova nambe ngwenyi, Ngunakinduluka lyehi kuYelusalema navilinga vyakeke. Zuvo yami navayitungulwilamo. Mukiko mwanambe Yehova wamayongomena. Ngwenyi, Kaha navakanyika wanda wakwesekesa haYelusalema.
Vilika ceka nawa ngwove, Yehova wamayongomena nambe ngwenyi, Kumembo ami nakwiza kusupuka ceka kuwaha, Yehova mweza kuvendejeka ceka Zeyone, mweza kusakula Yelusalema.
Jino ngwandwile meso ami nakutala, kaha kumana, kwapwile jimbinga jiwana.
Ngwamwihwile kangelo uze ahanjikile nayami ngwami, Eji jika? Angukumbulwile ngwenyi, Eji jikiko jimbingojo jinamwange lyehi Yuta naIsalele naYelusalema.
Yehova angumwenesele nawa vaka-kusonga vawana.
Ngwamwihwile ngwami, Ava vaneza mangana valinge muka? Kaha angukumbulwile ngwenyi, Eji jikiko jimbingojo jinamwange lyehi Yuta, ngoco kakwapwile mutu andwile mutwe wenyiko. Oloze ava vaneza mangana vajizuzwise nawoma, mangana vakambile jimbinga javakamafuci eka hamavu, ava vazundwile lifuci lyaYuta jimbinga javo mangana valimwange mwamwa.
Jino ngwandwile meso ami nakutala, kaha kumana, kwapwile lunga apwile nawanda wakusetekesa mulivoko lyenyi.
Ngwamwihwile ngwami, Nauyahi? Angukumbulwile ngwenyi, Nanguya nakweseka Yelusalema, ngukamone mwaya kutohwa calyo nomu mwaya kusuhwa calyo.
Kaha kumana, kangelo uze ahanjikile nayami alovokele, kaha kwalovokele kangelo weka nakumuhumangana,
amwambile ngwenyi, Lahako, ukahanjike kuli mwanalungou ngwove, Navakatwamanga muYelusalema nge mumembo akuzeneka jikembwe hakuvula cavatu navimuna vaze navakapwangamo.
Yehova ngwenyi, Mwomwo Ami nangukapwanga ngukembwe yakakahya kulikiko jingulwixi ndo, nangukapwanga nguupahu mulikiko.
Ivwenu! Ivwenu! Cinenu kulifuci lyakunote! Mukiko mwanambe Yehova. Ngwenyi, Mwomwo ngunamimwange lyehi kwosena nge jipeho jahelu jiwana. Mukiko mwanambe Yehova.
Ove Zeyone, ove watwama namwanaMbavilone hamwe, Uyovole.
Mwomwo Yehova wamayongomena nambe ngwenyi, Hakukava muupahu nangutumu kuli vaka-mafuci vaze vakupukwile, mwomwou mwakwata hali ove nakwate hakatutu kahaliso lyenyi, xikaho.
Mwomwo tala, nangukahungisa livoko lyami hali vakivo, kaha navakapwa vakupukula kuli vaze vavazacilenga. Kaha namukatacikizomu nangutumu Yehova wamayongomena kuli enu.
Ove mwanaZeyone, twako jingunda, wahilila, mwomwo tala, nguli nakwiza, kaha nangutwamanga muli ove. Mukiko mwanambe Yehova.
Kaha vaka-mafuci amavulu navakalipanjika naYehova halikumbi lize, navakapwanga vatu jami. Nangukatwamanga muli ove, kaha naukatacikizomu nangutumu Yehova wamayongomena kuli ove.
Yehova mwakaswana Yuta, hicazano cenyi mulifuci lyajila, kaha mwakasakula ceka Yelusalema.
Enu mukweci mijimba muvosena, holenu kumeso aYehova, mwomwo natono lyehi muutwamo wenyi wajila, xikaho.
Jino angumwenesele Yoxuwa, ou kapilixitu wakulitulaho, nemana kumeso akangelo kaYehova, kaha Satana nawa nemana kulivoko lyenyi lyacilyo mangana apwenga muka-kumwimanyina nakole.
Yehova ambile kuli Satana ngwenyi, Ove Satana, Yehova akuhanjikile, ngwenyi, Mwomwo vene, Yehova akuhanjikile, Ou nasakula lyehi Yelusalema. Ou ikiye cijinji calukunyi cakupululula mukakahya nyi?
Jino Yoxuwa apwile navwale mahina amajilo, apwile nemana kumeso ayauze kangelo.
Ahanjikile nakuvamba vaze vemanyine kumeso enyi ngwenyi, Muzulenu mahinenyi amajilo. Amwambile ngwenyi, Tala, ngunakufumisa lyehi kuhengesa cove, nangukuvwika kuvwala caupahu.
Ngwavambile ngwami, Vamuvwike lihina lyakujinga litoma kumutwe wenyi. Ngoco vamuvwikile lihina lyakujinga litoma kumutwe wenyi, vamuvwikile mahina, kaha uze kangelo kaYehova hanga nemanyinako.
Kangelo kaYehova amulwezele Yoxuwa ngwenyi,
Yehova wamayongomena nambe ngwenyi, Nge nautambukanga mujijila jami, nge naulamangoco ngunakuhane kulama, kaha nayove nawa nauyulanga muzuvo yami, naulamanga nawa vipango vyami, kaha nangukakuhana kwakutambuka muli ava vanemana hakamwihi.
Ove kapilixitu wakulitulaho Yoxuwa, ivwilila jino, nayove navakwenu vatwama kumeso ove nawa, mwomwo vanapu vatu vavinjikizo, xikaho. Mwomwo tala, nangukaneha ngamba yami Mutango.
Mwomwo tala, lilolweli ngunahake kumeso aYoxuwa, kulilolwa limwe kuli meso atanu naavali. Tala, nangukolaho mazu akwolaho. Mukiko mwanambe Yehova wamayongomena. Ngwenyi, Kuhengesa califuci lize nangukacifumisa halikumbi limwe kaha.
Yehova wamayongomena ngwenyi, Halikumbi lize namukasanyika mutu himutu mukwavo muxi yamuvinyo namuxi yamukuyu.
Jino kangelo uze ahanjikile nayami ejile ceka, angutonesele nge mwamutu navatonesa mutulo twenyi.
Angwihwile ngwenyi, Unamono ika? Ngwamukumbulwile ngwami, Ngunamono, kaha kumana, kuli citumbikilo camanongo, cosena caulu lika, nacitasu caco helu lyaco, namanongo aco atanu naavali aliho. Kuli miyengo yitanu nayivali yakuya kumanongo atanu naavali aze ali helu lyaco.
Kucikiko kuli nawa milive yivali, umwe kuluhaci lwacitasu lwakucilyo, ukwavo kuluhaci lwaco lwakucimoswe.
Ngwahanjikile nakumwihula kangelo uze ahanjikile nayami ngwami, Ove mwata wami, eyi yika?
Kaha kangelo uze ahanjikile nayami angukumbulwile ngwenyi, Kawatacikijile muyapweyiko tahi? Ngwami, E mwane, ove mwata wami.
Kaha angukumbulwile ngwenyi, Mukiko mwaya lizu lyaYehova nahanjika kuli Zeluvavele ngwenyi, Kexi haungazuleko, cipwe hatwima, xina kuvanga muli Xipilitu yami. Mukiko mwanambe Yehova wamayongomena.
Ngwenyi, Ove pili yayinene, yoveya? Kumeso aZeluvavele naukalinga kupwa ucana. Kaha mwakalovola lilolwa lyahelu nakuliuya ngwavo, Uselewa, halikiko hapwenga uselewa!
Kaha lizu lyaYehova lyejile kuli ami ngwenyi,
Mavoko aZeluvavele anale lyehi cihela cazuvo yino. Mavoko enyi nawakayimanyisa nawa. Kaha namukatacikizomu nangutumu Yehova wamayongomena kuli enu.
Mwomwo iyaze nalumbilisa likumbi lyavyuma vyavindende? Mwomwo awa atanu naavali Mwakawahilila, nawakamona wanda wakwesekela wakuzezalala mulivoko lyaZeluvavele. Awa akiko meso aYehova, awa eji kuhitangananga kumavu kwosena.
Jino ngwahanjikile nakumwihula ngwami, Eyi milive yivali yili kuluhaci lwacitumbikilo camanongo lwakucilyo nakuluhaci lwaco lwakucimoswe, yikiko yika?
Ngwahanjikile nakumwihula kamucivali ngwami, Eyi mitango yamilive yivali, eyi yili kumiyengo yaulu yivali, eyi yili nakuhingununa maji aulu muyikiko, yikiko yika?
Angukumbulwile ngwenyi, Kawatacikijile muyapweyiko tahi? Ngwamukumbulwile ngwami, E mwane, ove mwata wami.
Kaha angulwezele ngwenyi, Ava vakivo vaze vanawavisa vavali, vaze vanemana hakamwihi naMwata wahamavu hosena.
Ceka nawa ngwandwile meso ami nakutala, kaha kumana, kwapwile mukanda wakuvunga wapwile nakutuka.
Angwihwile ngwenyi, Unamono ika? Ngwamukumbulwile ngwami, Ngunamono mukanda wakuvunga uli nakutuka. Kusuhwa cawo Uneseka mujikuvite makumi avali, kaha kutohwa cawo cineseka mujikuvite likumi.
Kaha angwambile ngwenyi, Eci cikiko cangu cili nakulovoka nakuya kwilu lyamavu kwosena. Mwomwo vexovo veji kwivanga navakavatetatetako kusali yimwe nganomu caya, kaha vexovo veji kulixinganga navakavatetatetako kusali yikwavo nganomu caya.
Yehova wamayongomena ngwenyi, Nangukacilovola, kaha nacikengila muzuvo yamwiji namuzuvo yayou eji kulixinganga lijina lyami mwakwonga, kaha nacikatwamanga muzuvo yenyi, nakuyilalisa navitondo vyayo namalolwayo.
Jino kangelo uze ahanjikile nayami alovokele, angwambile ngwenyi, Andula meso ove umone eli lili nakulovoka.
Ngwamwihwile ngwami, Likiko lika? Angukumbulwile ngwenyi, Eli likiko lifwa lili nakulovoka. Angwambile nawa ngwenyi, Mukiko mucapwa cihanga cavo mulifuci lyosena.
Jino kumana, vazundwileko talende yasumbu. Ngwenyi, Ou ikiye pwevo natwame mulifwa kana.
Angwambile ngwenyi, Eci cikiko kuhuka. Amumbilile mulifwa kana, ambilile pezo yize yasumbu kukanwa kalyo.
Ngwandwile meso ami nakutala, kaha kumana, kwalovokele mapwevo vavali, peho yapwile mumavavavo. Vapwile namavava nge mavava andalangimbu. Valizundwile lize lifwa hakaci kalilu namavu.
Jino ngwamwihwile kangelo uze ahanjikile nayami ngwami, Ava navatwala lifwa kana kulihi?
Angukumbulwile ngwenyi, Mangana vakamutungile zuvo mulifuci lyaXinale. Kahomu navakalinga hivanayilongesa lyehi, navakamutumbika kuze kucihela cenyi.
Ngwandwile ceka meso ami nakutala, kaha kumana, mukaci kajipili jivali mwalovokele matemba awana. Jipili jize japwile jipili jaunengu.
Kulitemba lyakulivanga kwapwile tuvalu vacila. Kulitemba lyamucivali kwapwile tuvalu velava.
Kulitemba lyamucitatu kwapwile tuvalu vatoma. Kaha kulitemba lyamuciwana kwapwile tuvalu vamapelenge vakulikaka.
Ngwahanjikile nakumwihula kangelo uze ahanjikile nayami ngwami, Ove mwata wami, ava vakivo vaka?
Uze kangelo angukumbulwile ngwenyi, Eji jikiko jipeho jahelu jiwana, hinajilovoka oku jinemananga kuli Mwata wahamavu hosena.
Olyo litemba kuli tuvalu velava nalilovoka nakuya kulifuci lyakunote. Kaha vaze vatoma valovokele nakuvakava. Kaha vaze vamapelenge valovokele nakuya kulifuci lyakusulo.
Vaze vakulikaka valovokele, vasakile vayenga mangana vatambwojokenga hamavu. Kaha avambile ngwenyi, Yenu, mukatambwojokenga hamavu. Ngoco vatambwojokelenga hamavu.
Kaha atambakanyine nakungwamba ngwenyi, Tala, ava navalovoka nakuya kulifuci lyakunote vanavendejeka lyehi Xipilitu yami mulifuci lyakunote.
Jino lizu lyaYehova lyejile kuli ami ngwenyi,
Twayenu navamwe ava vanatundula, vakuli Heletai, navakuli Toviya, navakuli Yetaya, kaha ove ukeze halikumbi olyo, ukengile muzuvo yaYoxiya mwanaZefwanyiya, omu vanaxikila hakufuma kuMbavilone.
Kambate palata naulu, ukafule micama, ukayihake mumutwe waYoxuwa mwanaYehozatake, ou kapilixitu wakulitulaho.
Ukamwambulile ngwove, Yehova wamayongomena nambe ngwenyi, Talenu lunga ukweci lijina lyenyi ikiye Mutango. Mwakasoka kuma lyenyi, kaha mwakatunga tembele yaYehova.
Ikiye mwakatunga tembele yaYehova, ikiye mwakambatanga lufuma, mwakatwamanga nakupwa mwata halitanda lyenyi lyawangana. Mwakapwanga kapilixitu halitanda lyenyi lyawangana, kaha punga yakuunda nayikapwanga muli vaze vavali.
Kaha micama yikapwenga yaHeleme naToviya naYetaya naHene mwanaZefwanyiya, kupwa yakwanukilangaho mutembele yaYehova.
Vaze vali kwakusuku navakeza nakutunga mutembele yaYehova, kaha namukatacikizomu nangutumu Yehova wamayongomena kuli enu. Mukiko munacikapwa kaci nge namwononokanga cakwononoka mulizu lyaKalunga kenu Yehova.
Jino casolokele hamwaka wamwangana Ndaliu wamuciwana, lizu lyaYehova lyejile kuli Zekaliya halikumbi lyakakweji wamucitanu navawana lyamuciwana, haKixileve.
Jino vaze vakuMbetele valingile hivanatumu lyehi Xaleze naLengeme-meleke namalunga vakwavo Hakumulembelela Yehova avatale nalikoji,
nakuhanjika kuli vapilixitu vakuzuvo yaYehova wamayongomena, nakuli vapolofweto ngwavo, Tulile hakakweji wamucitanu nakulihandununako nganomu tunalingi myaka yayivulu eyi tahi?
Kaha lizu lyaYehova wamayongomena lyejile kuli ami ngwenyi,
Vambulile vatu vamulifuci vosena navapilixitu nawa ngwove, Omu mwalitwaminyinyinenga kulya nomu mwapihilililenga hakakweji wamucitanu nayou wamucitanu navavali hamyaka makumi atanu naavali eyi, kulitwamina kulya mwalitwaminyinenga kulya nakungulemesAmi numba?
Kahomu namulya nomu namunwa, mweji kulililangenu vavene nakulinwinangenu vavene nyi?
Nyi mukanenga kwivwilila mazu aze avilikilenga Yehova muli vapolofweto vakulivanga, omu mwatwaminenga vatu muYelusalema, nomu lyatwaminenga kanawa, namembo analijingilika nawa, nomu kwatwaminenga vatu kusulo nakucikulo?
Kaha lizu lyaYehova lyejile kuli Zekaliya ngwenyi,
Yehova wamayongomena nambe ngwenyi, Yulenunga ciyulo camucano, lingenunga mutu himutu mwalikoji mwakeke kuli ndumbwenyi.
Vatuliwe jamapwevo navava vazeneka masevo navaka-kuzuzumana navaka-kuhutwa kanda muvalisa nacikelako. Kanda mukajina mutu umwe kupihisa ndumbwenyi mumicima yenuko.
Oloze vakanyine kutengeleka matwitwi avo, vehwile vifwiji vyavo, valingixile matwitwi avo kupwa amalemu, kucina navevwako.
Micima yavo vayilingixile kupwa nge ndayamonde kucina navevwilila jiximbi namazu aze atumine Yehova wamayongomena muli Xipilitu yenyi muli vapolofweto vaze vakulivanga. Xikaho kwejile ndombo yakuli Yehova wamayongomena yayinene.
Xikaho cinasoloka, nganomu avasanyikilenga kaha vakanyinenga kumwivwilila, ngoco munavangusanyikanga, kaha nangukananga kuvevwilila. Mukiko mwanambe Yehova wamayongomena.
Oloze nangukavapekumwina nacijimbilanganga muli vaka-mafuci vosena vaze vanazenekanga kutacikiza. Ngoco lifuci lyapwilenga lyahwilici munyima yavo, nou ahicilemo wauci, nou akindulukilemo wauci. Mwomwo lifuci lyakwivwisa cipepa valilingixile kupwa lyahwilici, xikaho.
Jino lizu lyaYehova wamayongomena lyejile kuli ami ngwenyi,
Yehova wamayongomena nambe ngwenyi, Zeyone ngunalisungwila lisungu lyalinene, ngunalisungwila nakulundundu yayinene.
Yehova nambe ngwenyi, Ngunakinduluka lyehi kuZeyone, kaha nangutwamanga muYelusalema. Yelusalema navalivulukanga ngwavo, Limbo lyamucano, kaha pili yaYehova wamayongomena navayivulukanga ngwavo, Pili yajila.
Yehova wamayongomena nambe ngwenyi, Mujijila jaYelusalema namwiza kutwama tuxinakaji twamalunga navava vamapwevo, mutu himutu namukombo wenyi kulivoko lyenyi hakuvula camakumbi enyi.
Kaha kujijila jalimbo nakukasula navanyike vamalunga navava vamapwevo vali nakuhema mujijila jalyo.
Yehova wamayongomena nambe ngwenyi, Kaci nge cinapu cakukomwesa mumeso avatu ava vanasaleho makumbi ano, kaha cipwenga nawa cakukomwesa mumeso ami nawa? Mukiko mwanehula Yehova wamayongomena.
Yehova wamayongomena nambe ngwenyi, Ivwenu, vatu jami nangukavalwila kulifuci lyakumwizakumbi nakulifuci lyakumuyakumbi.
Nangukavaneha, kaha navakatwamanga muYelusalema. Navakapwanga vatu jami, kahAmi nangukapwanga nguKalunga kavo, mumucano namukwoloka.
Yehova wamayongomena nambe ngwenyi, Mavoko enu alikolezezenga, enu mweji kwivwanga mazu awa makumbi ano kutunwa twavapolofweto vaze vapwileko halikumbi lize valile cihela cazuvo yaYehova wamayongomena, eyi tembele, mangana vayitungenga.
Mwomwo ximbu apwile makumbi aze acili kanda, kakwapwile fweto yamutuko, cipwe fweto yakanyama. Kuli ou alovokele cipwe kuli ou engilile kakwapwile kuundako, mwomwo hali muka-kole. Mwomwo ngwalingixile vatu vosena kulimanyina nakole, mutu himutu namukwavo, xikaho.
Oloze kangwexi kupwa jino nge hamakumbi akulivanga kuli vatu ava vanasalehoko. Mukiko mwanambe Yehova wamayongomena.
Mwomwo nakupwanga mbuto jakuunda. Mivinyo nayihananga mihako yayo, mavu nawahanangevi vyakwimaho, melu nawahananga mume wawo, kaha vatu ava vanasaleho nanguvalingisa kuswana vyuma vyosenevi.
Kaha nacikasoloka, nganomu mwapwilenga mucangu muli vakamafuci eka, enu vakuzuvo yaYuta nenu vakuzuvo yaIsalele, mukiko munangukamilwilila, kaha namukapwanga mukukisula. Kanda mwivwa womako, mavoko enu alikolezezenga.
Mwomwo Yehova wamayongomena nambe ngwenyi, Nganomu ngwajinyine kumipihisa omu vangusowangijilenga vakaka jenu (mukiko mwanambe Yehova wamayongomena), nomu ngwakanyine kwalumukamo,
ngoco mungunajinyi ceka hamakumbi ano ngwami, Nguwahisenga Yelusalema nazuvo yaYuta. Kanda mwivwa womako.
Evi vyevi vyuma namulinganga. Hanjikenunga mutu himutu mwamucano namukwavo, yulenunga ciyulo camucano cakuunda muvikolo vyenu.
Kanda mukajina mutu umwe kupihisa mukwavo mumicima yenuko, kanda mukazanga kulixinga cakwongako. Mwomwo vyosenevi vinapu evi ngwahunga. Mukiko mwanambe Yehova.
Lizu lyaYehova wamayongomena lyejile kuli ami ngwenyi,
Yehova wamayongomena nambe ngwenyi, Kulitwamina kulya cahakakweji wamuciwana, nakulitwamina kulya cahali ou wamucitanu, nakulitwamina kulya cahali ou wamucitanu navavali, nakulitwamina kulya cahali ou wakusokesa mulikumi, navikapwanga cisambo nakuwahilila kuzuvo yaYuta, hiviwanyino vyamwaza, xikaho Zangenunga mucano nakuunda.
Yehova wamayongomena nambe ngwenyi, Naciza kusoloka, nakukeza vatu veka naveka, vaze vatwama kumembo amavulu,
kaha vaze vatwama kwimbo limwe navakaya kulikwavo nakuvamba ngwavo, Twatuyenunga cakuya tukamulembelele Yehova atutale nalikoji, tukamutonde Yehova wamayongomena, hinatuya nayetu nawa.
Nakukeza vatu veka naveka vavavulu, nakukeza vaka-mafuci vakujikiza, nakumutonda Yehova wamayongomena kuYelusalema, nakumulembelela Yehova avatale nalikoji.
Yehova wamayongomena nambe ngwenyi, Kumakumbi aze nacikasoloka, nakukalinjilila malunga likumi vakumalimi avaka-mafuci osena, navakalinjilila sanya yamutu wakaYuleya ngwavo, Natuya nayenu hamwe, mwomwo tunevu ngwavo, Kalunga ali kuli enu, xikaho.
Eci cikiko citeli calizu lyaYehova cahalifuci lyaHatalake, kaha kuNdamaxiku kukiko kuma nacikatwamanga (mwomwo meso avatu veka nawawa amiyaci yaIsalele yosena anatale kuli Yehova, xikaho),
kaha kuli Hamate nawa, likiko lyalihata nalyo, naTule naXitone, mwomwo ali namangana cikuma, xikaho.
Tule lyalitungilile muma mwangolo, lyalilunjikilile palata nge lukungu, naulu wakutomesa nawa nge malova akujijila.
Kumana, Mwata mwakalifumisa kuluheto lwalyo, ngolo jalyo mwakajiveta mukalungalwiji, kaha likiko navakalilya kukakahya.
Axakelone nalikacimona nakwivwa woma, naNgaza nawa nakusalwomwoka cikuma, naEkelone nawa, mwomwo kufwelela calyo navakacivwisa sonyi, xikaho. Kaha mwangana mwakanonga kuNgaza, kuAxakelone kakwexi kukatwama mutuko.
KuAxatote nakukatwamanga wakusemuwa kuujila, kaha utangalaji wavaFwilixite nangukautetako.
Manyingenyi nangukawafumisa mukanwa kenyi, vyuma vyenyi vyaunyengwe nangukavifumisa mumazo enyi, kaha naikiye nawa mwakapwanga wakusalaho waKalunga ketu, mwakapwanga nge mwangana muYuta, kaha Ekelone nalikapwanga nge kaYevuse.
Nangukatunga cilombo cami kuzuvo yami nakwimanyina lizavu, mangana vakahonenga kuhitamo cipwe kukinduluka. Muli vakivo kamwexi kukahita ceka muka-kuxinyinyikako. Mwomwo jino ngunamono lyehi nameso ami, xikaho.
Ove mwanaZeyone, kinyinyina cikuma. Ove mwanaYelusalema, likuwe. Tala, mwangana wove mweza kuli ove. Napu wakwoloka, ali naulwilo. Napu wamuvwovu, ali nakutambuka hacimbulu, halivuvu lyamwanacimbulu.
Kaha nangukatetako matemba kuEfwalime, natuvalu nawa kuYelusalema. Mata amanana ajita navakawatetatetako. Kaha mwakahanjika kuunda kuli vaka-mafuci. Wata wenyi naukapwanga kufumisa kukalungalwiji mbwe nakukalungalwiji mukwavo, kufumisa kuKalwiji mbwe nakujisongosongo jamavu.
Kaha nayove nawa, hamanyinga aluxiko lwove, xikaho vafunge jove ngunavasuula lyehi muwina mwazeneka meya.
Kindulukenu mwangolo, enu vafunge vakutalilila. Cipwe lelo nguli nakumilweza ngwami, Nangukamixixixilamo kavali.
Mwomwo ngunalizembela lyehi Yuta, ngunapacikiza lyehi Efwalime muuta, kaha nangukasangumuna vana vove, ove Zeyone, kuli vana vove, ove Helase. Nangukakulingisa kupwa nge upoko yacindume yamukwale.
Yehova mwakamweneka helu lyavo. Mwivwi wenyi naukalovoka nge muveso. Mwata Yehova mwakemba luneta, kaha mwakaya navijimbilanganga vyakusulo.
Yehova wamayongomena mwakavakinga, kaha navakalyalya nakulyatangila malolwa akuvikapa vyakwaxisa. Navakanwa nakuzungumuka nge havinyo, navakasula nge vitasu, nge mavinji alijiko lyakulumbila.
Kalunga kavo Yehova mwakavalwila halikumbi lize mwautanga wavatu jenyi, mwomwo navakapwanga nge malolwa akumucama, vakuzunduka helu lyalifuci lyenyi.
Omwo catohwela kuwaha cenyi! Nomwo watohwela upahu wenyi! Kulya camanona nacikavafukisanga vakweze, wala wamihako yavinyo naukavafukisanga vasanda jamapwevo.
Mulombenu Yehova vula hamwaka wavula yakukuminyina, kuli Yehova Ou eji kutenganga miveso, kaha mwakavahana jivula, mwakahana mwila kuli mutu himutu mucipapa.
Mwomwo vakixi vanahanjika lyehi mwaufwefwelekete, vaka-kutaha vanamono lyehi mwakwonga. Vanambulula lyehi vilota vyamakuli, veji kuhanjikanga nakuvendejeka mwaufwefwelekete. Xikaho veji kuliyilanga kwavo nge vimuna vavandende, veji kumonanga malwa, mwomwo kakwexi kafungako, xikaho.
Ngunakwate utenu kuli tufunga, kaha nangukavazangamisa vizamba javapembe. Mwomwo Yehova wamayongomena nalakana lyehi utanga wenyi zuvo yaYuta, mwavalingisa kupwa nge kavalu kenyi waupahu kujita.
Kuli Ikiye kukiko nalikafuma lilolwa lyamumbango, kuli Ikiye kukiko nalukafuma lumbambo, kuli Ikiye kukiko naukafuma uta wamanana wakujita, kuli Ikiye kukiko navakafuma vaka-kuyula vosena hamwe.
Navakapwanga nge vindume, nakulyatangila vaka-kole javo mumalova amujijila kujita. Navakalwa, mwomwo Yehova ali navo hamwe, kaha navakavevwisa vaka-kutambuka hatuvalu sonyi.
Vakuzuvo yaYuta nangukavahana undume, vakuzuvo yaYosefwe nangukavalwila, nangukavakindulwisa, mwomwo ngunavevwila keke, kaha navakapwanga nge kangwavambilileko. Mwomwo Ami yami Kalunga kavo Yehova, kaha nangukavevwilila, xikaho.
Vaze vaEfwalime navakapwanga nge vindume, micima yavo nayikawahililanga nge havinyo. Vana vavo navakacimona nakuwahilila. Micima yavo nayikakinyinyinanga muli Yehova.
Nangukavasanyikila mumuloji nakuvahomesa, mwomwo ngunavakulu lyehi, xikaho. Navakavula nganomu vanavulila.
Nangukavakuvila muli vatu veka naveka, kaha navakangwanuka mumafuci ali kwakusuku. Navakayoya navana vavo hamwe, kaha navakakinduluka.
Nangukavaneha ceka nawa nakuvafumisa mulifuci lyaEjipitu, nangukavahomesa nakuvafumisa muAsulya, kaha nangukavaneha mulifuci Ngileyate namuLevanone, kavexi kukavawanyina kumako.
Mwakahita mukalungalwiji waluyando, mwakaveta makimba amukalungalwiji, mwakukunama mwamuNyile mwosena namukominyina. Utangalaji waAsulya navakauxikumwisa, kaha mukombo waEjipitu wawangana naukafumako.
Nangukavahana undume muli Yehova, kaha navakatambwojokanga mulijina lyenyi. Mukiko mwanambe Yehova.
Ove Levanone, Sokolola mapito ove, mangana kakahya kalyenga mixitale yove.
Ove munjunga, kalwomwoka, mwomwo muxitale unapakuka lyehi, mwomwo eyi yayilemu vanayenyeka lyehi. Enu mivalyu yakuMbaxane, kalwomwokenu, mwomwo musenge wangolo unaxikumuka lyehi.
Kuli vyema vyakukalwomwoka catufunga! mwomwo lufuma lwavo vanalwenyeka lyehi, xikaho. Kuli vyema vyakukumbwoka camyevu javandumba, mwomwo utangalaji waYotau vanawenyeka lyehi, xikaho.
Kalunga kami Yehova nambe ngwenyi, Lisanga vimuna vavande­nde ava veji kuhondanga,
ava veji kuhondanga kuli vakaka javo, kaha navalimona ngwavo, Ka­twexi namulongako, kahava veji ku­valanjisanga navalyamba ngwavo, Vamukisulenga Yehova, mwomwo tuvaka-luheto, xikaho. Kaha cipwe tufunga twavo kavexi kuvatetelako.
Mwomwo kangwexi kuvatetela ce­ka ava vatwama mulifuciko. Mukiko mwanambe Yehova. Ngwenyi, Oloze kumana, nanguvahana malunga mu­tu himutu mulivoko lyamukwavo, namulivoko lyamwangana wenyi. Li­fuci navakaliveta, kaha kangwexi kukavapululula mumavoko avoko.
Ngoco vimuna vavandende ngwa­valixilenga, ava vakuhonda, vimuna vavandende ava vakuhutwa. Ngwalimbacilile mikombo yivali. Umwe ngwaulukile ngwami, Upahu. Ukwa­vo ngwaulukile ngwami, Jifungo, kaha vimuna vavandende ngwavali­xilenga.
Vaze tufunga vatatu ngwavateteleko hakakweji youmwe, mwomwo ngwavevwilile vangu mumucima wa­mi, kaha vangwivwilile unyengwe mumicima yavo, xikaho.
Kaha ngwavambile ngwami, Ka­ngwexi kumilisako. Ou mwafwa afwenga tuhu, kahou navatetako vamuteteko tuhu, kahava vanasaleho valyenga umwe naumwe nyama ya­mukwavo.
Ngwakwacile mukombo wami Upahu, ngwauvatwile ngwa, ma­ngana ngujihe luxiko lwami luze ngwalixikile lyehi navatu veka nave­ka vosena.
Lwafwile halikumbi lize, kaha vimuna vavandende vakuhutwa vaze vangulaminenga vatacikijile ngwavo, Likiko lizu lyaYehova.
Ngwavambile ngwami, Nge munamonomo mwamwaza, kaha nguhanenu fweto yami, nge pimbi, kaha litwaminenu. Ngoco vangupezalixilile fweto yami, jimbongo japalata makumi atatu.
Yehova angwambile ngwenyi, Jimbile kuli tengi, oyo ndando yayi­kalu omu vangwesekelele. Kaha ngwambacile jize jimbongo japalata makumi atatu, ngwajimbilile kuli tengi muzuvo yaYehova.
Kaha ngwavatwile mukombo wa­mi ukwavo ngwa, ou Jifungo, ma­ngana ngujihe wana wakwavo muli Y uta naIsalele.
Jino Yehova angwambile ngwe­nyi, Limbacile ceka vyuma vyakafunga wakuhulama.
Mwomwo tala, nangukemika ka­funga mulifuci, ikiye kexi kukavalakana vaze vanateteko, kexi kukavatonda vaze vanalalukako, kexi kukavahindula vaze vanapazwojolako, kexi kukavalisa vavakanguleko, Olo­ze mwakalya nyama yavava vaku­nuna, nakupulapula jisende javo.
Eci cikiko citeli calizu lyaYehova hali Isalele. Yehova, Ou mwakanyika lilu na­kwala cihela camavu, Ou eji kutenge­langa Xipilitu yamutu mutulo yenyi, ngwenyi,
Tala, nangukalingisa Yelusalema kupwa lupasa lwakutelwomwesa kuli vatu veka naveka vosena vaze vana­lijingilika. Nacikapwa nahali Yuta nawa hakuhaka Yelusalema muci­ngombela.
Kaha nacikasoloka halikumbi lize, nangukalingisa Yelusalema kupwa lilolwa lyakulemuwisa vatu veka na­veka vosena. Vexovo navakalitwikayo navakalilemejeka, kaha vakamafuci ahamavu osena navakalikungulukila.
Yehova ngwenyi, Halikumbi lize nangukaveta tuvalu vosena nakuvatuzwisa nawoma, navaka-kutambucaho nawa nakuvazalukisa. Kaha nangukatona kumeso ami nakutala zuvo yaYuta, nakuveta tuvalu twa­vatu veka naveka vosena naupuputa.
Vamyata javaYuta navakalyamba mumicima yavo ngwavo, Ava va­twama muYelusalema vanapu ngolo jetu muli Kalunga kavo Yehova wamayongomena.
Halikumbi lize nangukalingisa vamyata javaYuta kupwa nge mbaxiya yakakahya muvitondo, nge soka yakakahya mumikuta yakulya camanona. Navakavalya vatu veka naveka vosena jingulwixi ndo, nakulivoko lyacilyo nakulivoko lyacimoswe. Kaha vaze vakuYelusalema naveza kutwama ceka muma lyavo muYelusalema.
Yehova mwakalwila jimbalaka javaYuta hakulivanga, kucina navakatohwesa upahu wazuvo yaNdavici naupahu wavava vatwama muYelusalema kuhambakana vaYuta.
Halikumbi lize Yehova mwakavakingava vatwama muYelusalema, kahou mwakatalyangila muli vakivo halikumbi lize mwakapwanga nge Ndavici, vakuzuvo yaNdavici navakapwanga nge Kalunga, nge kangelo kaYehova ali kumeso avo.
Kaha nacikasoloka halikumbi lize, nangukasaka ngwenyeke vaka-mafuci vosena vaze navakeza nakulwa naYelusalema.
Jino vakuzuvo yaNdavici navaze navakatwama kuYelusalema nangukavahingunwina Xipilitu yalikoji yakulembelela, kaha navakatala kuli Ami vatuvasanyine, navakamulilila nganomu mwalila mutu mwanenyi umwe kaha lyamunwe, navakamwivwila kusasa nganomu mwevwila mutu mwanenyi watwatwa kusasa.
Halikumbi lize muYelusalema namukapwa kulila cacinene, nge kulila caHatate-limone mucinema caMengitone.
Lifuci nalikalila, cisaka nahaco cisaka nahaco, cisaka cazuvo yaNdavici nahaco namapwevo javo nawa nahavo, cisaka cazuvo yaNatane nahaco namapwevo javo nawa nahavo,
Halikumbi lize navakavajikwila vakuzuvo yaNdavici navava navakatwama muYelusalema kaselwoke haxili nahakupihya.
Yehova wamayongomena ngwenyi, Kaha nacikasoloka halikumbi lize, majina amakombelo nangukawatetamo mulifuci, kavexi kukawanuka cekako. Kaha navapolofweto nawa naxipilitu yayipi nangukavihicikisa yikafume mulifuci.
Nacikasoloka, kaci nge mutu mwacikambulula upolofweto, kaha ise nanaye vamusemene navakamwamba ngwavo, Kawexi kuyoyako, mwomwo uli nakuhanjika mwakwonga mulijina lyaYehova, xikaho. Kaha ise nanaye vamusemene navakamupwikasana omu mwakumbulula upolofweto.
Nacikasoloka halikumbi lize, vapolofweto navakevwa sonyi, mutu himutu kucuma namono, omu mwakumbulula upolofweto. Kaha kavexi kukavwala ceka cikuto cakuvwazakana mangana vakongeko.
Oloze mutu mwakamba ngwenyi, Kangwexi ngukapolofwetoko, ngunjimi wakulima hamavu, mwomwo ngunapunga ngumutu wakuhetuwa kufumisa kuunyike wami.
Mutu mwakamwihula ngwenyi, Vito evi vili mukaci kamavoko ove vikiko vika? Kaha mwakamukumbulula ngwenyi, Vikiko evi vangulemekele muzuvo yamasepa jami.
Ove poko yamukwale, tonako kuli kafunga kami, kuli lungou napu mukwetu. Mukiko mwanambe Yehova wamayongomena. Muvete kafunga, mikoko hinavapuzumuka, kaha nangwalumwina livoko lyami hali ava vavandende.
Yehova ngwenyi, Kaha nacikasoloka, mulifuci lyosena navakatetamo vimbwa vivali, kaha navakafwa, oloze cimbwa camucitatu navakacisezamo.
Cimbwa camucitatu nangukacineha mukakahya, kaha nangukavaheha nganomu veji kuhehanga palata, nangukaveseka nganomu veji kwesekanga ulu. Vakivo navakangusanyika halijina lyami, kahAmi nangukavetaviza. Nangukalyamba ngwami, Vakivo vatu jami, kaha navakalyamba ngwavo, Yehova Ikiye Kalungu ketu.
Empty verse
Empty verse
Empty verse
Empty verse
Tala, kuli nakwiza likumbi lyaYehova, omu navakalipangila vyuma vyove vyakupukula muli ove.
Mwomwo nangukavakungulwila vaka-mafuci osena kuYelusalema kujita. Limbo navakalitambula, vyamujizuvo navakavipupapupa, mapwevo navakavapikasana, cimbwa calimbo nacikalovokamo nakuya nakuvatundula, kaha vatu vaze navakasalaho kavexi kukavatetako kwimboko.
Jino Yehova himwakalovoka nakulwa jita navaka-mafuci vaze, nganomu alwilile halikumbi lyajita.
Mahinji enyi nawakemana likumbi lize hapili yaMilive, eyi yili kulutwe lwaYelusalema kutala kumusamuko, kaha pili yaMilive hinayikapulika mukaci kayo, kutala kumututuko nakumulauko, nakukapwa cinema cacinene cikuma. Cimbwa capili kana nacikazamukila kunote, kaha cimbwa cayo cikwavo nacikazamukila kusulo.
Namukacinyina mucinema cajipili jami, mwomwo cinema cajipili naukaheta nakuAzele. Namukacina, nganomu mwacinyine uze mundenda hamakumbi amwangana wavaYuta Ujiya. Kaha Kalunga kami Yehova mwakeza, navaka-kujila vosena nawa nove hamwe.
Nacikasoloka halikumbi lize, kahexi kukapwa musanako, vika-kumunyika navikafuvalala.
Oloze nalikapwa likumbi limwe vanatacikiza kuli Yehova, kexi musanako, kexi ufukuko. Oloze nacikasoloka, hacingoloxi nahakapwa musana.
Kaha nacikasoloka halikumbi lize, muYelusalema namukalovokanga meya akuyoya, cimbwa cawo nacikayanga kucijiva cakumusamuko, cimbwa cawo nacikayanga kukalungalwiji wakumulauko. Nacikapwanga ngoco nahamwaka waliyena nahamwaka wacixika.
Yehova nawakapwanga Mwangana wahamavu hosena. Halikumbi lize Yehova nawakapwanga umwe kaha, nalijina lyenyi nawa limwe kaha.
