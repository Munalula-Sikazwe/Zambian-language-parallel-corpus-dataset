Evi vikiko vize vamumwenesele Isaya mwanaAmoze, vize amwene hali vaYuta naYelusalema, hamakumbi aUjiya nawawa aYotame nawawa aAhaze nawawa aHezekiya, ava vapwile vamyangana javaYuta.
Ove lilu, ivwilila. Ove mavu, tengeleka matwitwi ove, mwomwo Yehova nahanjika, xikaho. Ngwenyi, Ngunakulisa vana nakuvatala, kaha vakivo vanalikange kuli Ami.
Ngombe natacikizou amuheta. Cimbulu natacikiza cisete cakaka yenyi. Oloze vaIsalele kavatacikijileko, vatu jami kavexi kunyingililako.
Mama lelo, enu muyaci wakuvulumunanga, enu vatu vakulemuwa nakuhenga, enu tanga yavaka-kupihisa, enu vana vakulyenyeka! Vanamuseze Yehova, vanamusaulOu waIsalele wajila, vanafutuka munyima.
Vamivetele ceka ika, numba mutwalengaho nakupyapumuka? Kumutwe kwosena kuli nakukola, kaha mucima wosena unazeye.
Kufumisa kuvilyacilo vyamahinji mbwe nakumutwe kakwexi hamwe halambweko, kuvanga vito kaha namikiki najimbandu jamanyinga. Kavyakangukileko, kavavijicikileko cipwe kuvivovesa namaji.
 Kulifuci lyenu kunapu kwahwilici, membo enu vanawoco lyehi nakakahya, lifuci lyenu vatu veka vali nakulilya kumeso enu, kunapu kwahwilici, nge lyakukatumuna kuli vatu veka.
Kaha mwanaZeyone vanamuseze nge cisakila camuwande wamivinyo, nge kapundo kamuwande wamatende, nge limbo vanahake lyehi mucingombela.
 Kaci Yehova wamayongomena katusezelele vamwe vakusalaho vavandende cikumako, kaci tunapu nge Sotome, kaci tunafwane nge Ngomola.
Enu vaka-kuyula muSotome, ivwililenu mazu aYehova. Enu vatu vamuNgomola, tengelekenu matwitwi enu kuluximbi lwaKalunga ketu.
Vimuna jenu vakuvatula vavavulu vanangulemena halihi? Mukiko mwanehula Yehova. Ngwenyi, Ngunekuta lyehi namawana akulumba avizamba jamikoko namaji avimuna vakulisa. Kangwexi kwivwa kuwaha kumanyinga amavuvu javangombeko, cipwe awa avana vamikoko cipwe awa avizamba javapembeko.
Omu namwiza nakusoloka kumeso ami, iyaze nasakeci kumavoko enu numba mulyate muvipango vyami?
Kanda muneha ceka mawana amokomokoko. Ovyo vyalivumba lyamwaza vinangwivwisa unyengwe. Kumweka catukweji najisambata nakukungulula mauka, kangwexi kuhasa kwitavila nakuhenga nakuunga cacilemu hamweko.
Kumweka catukweji twenu Haviwanyino vyenu vyakutongola mwono wami unavihungu, vinapu citeli cacilemu kuli Ami, jinanguhu hakuvimbata.
 Omu namwolola mavoko enu nangulifwika kumeso ami kucina kumimona, kaha nawa omu namuvulisa kulomba kuli Ami kangwexi kumivwililako. Kumavoko enu kuli manyinga lika, xikaho.
Sanenu, litomesenu, lifumisenu kupihya cavilinga vyenu kumeso ami, litwaminenu kupihisa,
linangulenu kuwahisa, Sakasakenunga ciyulo, volwelenu ava vanalyane, vayulenu ava vazeneka masevo, vahakwilenu mapwevo vavatuliwe.
Yehova nambe ngwenyi, Twayenu uno tulivwasanenu. Cipwe milonga yenu yaxili yinacilana cikuma, nayitoma to nge vula yacixika. Cipwe yinapu yicila ngengu, nayipwa nge mangona amikoko.
Kaci nge namukundwiza Hakwononoka, kaha namulyanga vyamwaza vyamulifuci.
Oloze nge namukana nakulikanga, kaha navakamilya kujipoko jamikwale, mwomwo kanwa kaYehova kanacihanjika.
Omu linalumuka limbo lyakuxixika kupwa muka-ujila! eli lyasulilenga naciyulo! Mulikiko mwatwaminenga kwoloka, oloze makumbi ano mwatwama vaka-kujiha vatu.
Palata yove yinalumuka kupwa vizozo, vinyo vyove vanavifutula nameya.
Vaka-kulitulaho jove vananjinjajala, vanapu vana vakwavo naveji, vosena vanazange maswekeza, veji kukavangizanga jifweto. Kavexi kuyulava vazeneka masevoko, kaha milonga yamapwevo vavatuliwe kayexi kuheta kuli vakivoko.
Xikaho Mwata, Yehova wamayongomena, Ou waIsalele wakujikiza nambe ngwenyi, Kumana nangulinokesa kuli ava vangwimanyina, nangulitenda kuli vaka-kole jami.
Nangwalumwina livoko lyami hali ove nakukutomesa kuvizozo vyove vyosena, Hakukufumisa xitanyu yove yosena.
Kaha nangukahilwisa vaka-kuyula jove nge hakulivanga, navakakutwama nove punga nge hakuputuka. Hakukuminyina numba vakakuvulukenga ngwavo, Limbo lyakwoloka, ngwavo, Limbo lyakuxixika.
Zeyone navakalisokola naciyulo, kahava valyo navakakinduluka navakavasokola nakwoloka.
Oloze kunonga cavaka-kuzombwojoka jiximbi navaka-xili nacikasolokela hamwe, kaha vaka-kuseza Yehova navakalala.
Mwomwo navakevwa sonyi kumitelevinde eyi munevwila cipepa, kaha namukazonda hamilemba eyi munasakula.
Mwomwo namukapwa nge mumutelevinde ukweci mafo akupiluka, nge mumilemba yakuzeneka meya.
Kaha muka-ngolo mwakapwa nge ukuku, milimo yenyi nayikapwa nge lusase, navikakwata kakahya hamwe, kakwexi kukapwou mwakavijimako.
Eli likiko lizu lize amwene Isaya mwanaAmoze hali vaYuta naYelusalema.
Nacikasoloka hamakumbi akukuminyina, pili yazuvo yaYehova nayikapwanga yakuzama helu lyajipili jikwavo, navakayitunjisa helu lyajipili jikwavo, kaha vaka-mafuci osena navakaumbukilangako.
 Vatu veka naveka vavavulu navakayaya nakulyamba ngwavo, Twatuyenu, tukandukenu kupili yaYehova, kuzuvo yaKalunga kaYakova. Ikiye mwakatulweza kujijila jenyi, kaha natutambukanga mujijila jenyi. Mwomwo muZeyone mukiko namukalovokanga jiximbi, mazu aYehova nawakalovokanga muYelusalema.
Mwakayulanga muli vaka-mafuci, mwakahanjikila vatu veka naveka vavavulu, kaha jipoko javo jamikwale navakajifululula nakutenga matemo, makungavo navakawafululula nakutenga jipoko jakunongesa kumitondo. Vaka-lifuci limwe kavexi kukakajila vaka-lifuci likwavo jipoko jamikwaleko, kaha kavexi kukalinangula ceka jitako.
Enu vakuzuvo yaYakova, twatuyenu, tutambukenunga mumusana waYehova.
Mwomwo vatu jove vakuzuvo yaYakova unavasuu lyehi, mwomwo vanasulu vyakufuma kumusamuko, vanapu vaka-kutaha mangana akusweka nge vaFwilixite, veji kulivwasananga navana vavatu veka, xikaho.
Kulifuci lyavo kwosena kuli palata naulu lika, kaha vikumba vyavo kavyexi kuhwako. Kulifuci lyavo kwosena kuli nawa tuvalu lika, kaha matembavo kawexi kuhwako.
Kulifuci lyavo kwosena kuli nawa makombelo lika, veji kulifukulanga kutengeso yamavoko avo vavene, ovyo vanatenge naminwe yavo vavene.
Ngoco lunga wamokomoko nanongama, kaha lunga wamulemu vanamwinyisa, xikaho kanda ukavakonekelako.
 Ingilenu mulilolwa, swamenu mulukungu, muswamenga muzuzu waYehova naluvaji lwaukelenga wenyi.
Meso avatu akutunda navakawenyisa, kuzezuka cavatu navakacinongamisa, kaha halikumbi lize navakamutohwesanga Yehova uka wenyi kaha.
Mwomwo hali vosenava vakulivwimba nakutangalala nahakapwa likumbi lyaYehova wamayongomena, nahali vosenava vakalizezula helu nawa, kaha navakavenyisa,
 nahamixitale yakuLevanone yosena nawa, eyi yakunyunga yakuzezuka helu, nahamivalyu vakuMbaxane yosena,
nahajipili jakunyunga jajinene josena, nahajipili jajisuku josena,
nahatupoxi twakutunda twosena, nahajikembwe jakukolesa josena,
nahamawato akuTalaxixe osena, nahamapandelo osenawa Vanevwila cipepa.
Kaha kutunda cavatu navakacinongamisa, kuzezuka cavatu navakacinyisa, kaha halikumbi lize navakamutohwesanga Yehova uka wenyi kaha.
Makombelo osena nawakanonga ndolokoto.
Vatu navakengila mumena akusendeleka amumalolwa namumena amumavu kucina muzuzu waYehova naluvaji lwaukelenga wenyi omu mwakakatuka nakundendesa mavu.
Halikumbi lize vatu navakambila makombelo avo apalata namakombelo avo aulu, aze vanavatengela mangana vawakombelenga, navakawambila apwenga avakolo natufukufuku,
mangana vakengile mumena amumalolwa namumyaji yamumalolwa akupulijika, kucina muzuzu waYehova naluvaji lwaukelenga wenyi omu mwakakatuka nakundendesa mavu.
 Litwaminenu kuli vatu vakweci kuhwima cavo cili mumazulu avo, mwomwo nacihasa kuvahaka mumucima muka?
Mwomwo kumana, Mwata, Yehova wamayongomena, mwakafumisa mbweci namukombo kuYelusalema nakuYuta, mbweci yakulya yosena nambweci yameya yosena,
nacindume nalunga wakwasa jita, namuka-kuyula nakapolofweto namuka-kutaha namukulwane,
nakapitau kamakumi atanu namutu wakufumakana namuka-kutwama punga namwino wamangana namuka-kupanda wakunangakana.
Nangukahana vanyike kupwanga vaka-kulitulaho javo, kaha vakemba navakapwanga nawata muli vakivo.
Vatu navakalixinyinyikanga mutu hakuxinyinyika mukwavo mutu hakuxinyinyika mukwavo. Vanyike navakapapwokanga kuli vakulwane, navava vamokomoko nawa kuli ava vavalemu.
Omu mwakakwata mutu hali ndumbwenyi muzuvo yaise ngwenyi, Ove uli navyakuvwala, upwenga umuka-kutuyula, kaheci kulyenyeka kana cipwenga muxi yalivoko lyove,
halikumbi lize mwakahanjika ngwenyi, Kangute kupwa ngucimbuki cenu, mwomwo muzuvo yami kamwexi kulya cipwe vyakuvwalako, xikaho. Kanda mungulingisa kupwa ngumuka-kuyula vatu avako.
Mwomwo Yelusalema vanalyenyeka, vaYuta vanalindumuka, mwomwo malimi avo navilinga vyavo vili nakole naYehova mangana visowangize meso aupahu wenyi, xikaho.
Kuvatala kumeso avo cinambulula unjiho wakuvapayisa. Veji kwambululanga xili yavo nge Sotome, kavexi nakuyiswekako. Mama lelo hamyono yavo! Mwomwo vanalilingi vavene mwamupi, xikaho.
Vambulilenu vaka-kwoloka ngwenu, Namumonanga kuwaha, mwomwo navalyanga mihako yavilinga vyavo, xikaho.
Mama lelo hali vaka-kuhuka! navamonanga kupihya, mwomwo evi nanalingi mavoko avo navakava-lingavyo.
Vatu jami vana vavandende vanapu vaka-kuvaxinyinyika, kaha mapwevo vanapu vamyata javo. Enu vatu jami, vatwamina jenu vali nakumihungumwisa, vali nakunongesa jijila jenu.
Yehova mwemana nakusopa, mwemana nakuyula vatu veka naveka.
Yehova mweza nakusopesa vakulwane javatu jenyi navaka-kulitulaho javo, ngwenyi, Yenu vene munauli wande wamivinyo, evi munapupu kuli vaka-kuhutwa vili mujizuvo jenu.
Munambe kulinga muka numba mucike vatu jami nakuceka meso avaka-kuhutwa? Mukiko mwanehula Mwata, Yehova wamayongomena.
Jino Yehova nambe ngwenyi, Mwomwo vana vaZeyone vamapwevo vanalivwimbi, veji kutambukanga nakuzozomona jixingo nameso akukelenya, kutambuka nakunjikangila hakuya nakulinga njo njo namahinji avo,
xikaho Mwata mwakavavijisa vana vaZeyone vamapwevo najikako mujimbamba-mitwe javo, kaha Yehova mwakazula hausonyi wavo.
Halikumbi lize Mwata mwakavafumisa luvaji lwamanjolo avo najinguwa jakujikambu javo namasumbavo
navingelengele vyavo namakai avo naviwuva vyavo
namahinavo akujinga kumitwe yavo namalenge akutusendengele twavo namihya yavo natuvipau twavo twakulamina vyamavumba amwaza navyuma vyavo vyakulikilikisa
natuzeya twavo natupata twavo twakumazulu avo
nakuvwala cavo caupahu navikuto vyavo vyahelu namikwiko yavo natungonga twavo
navitalilo vyavo nalinyu lyavo lyamwaza namatepavo namahinavo amalelu.
Kaha nacikasoloka, muvyuma vyamavumba amwaza namukaxisa kupola, mumihya namukaxisa jifungo, mujikambu jakuvinda namukaxisa mavala, mukuvwala vikuto namukaxisa kulijingilika vikelei, muupahu namukaxisa kuvaula tutacikijilo.
Malunga jove navakalindwomwoka kujipoko jamikwale, vindume jove navakalindwomwoka kujita.
Vikolo vyalyo navikayengayenga nakulixona, nalikasalanga yuwa nakutwama tuhu hamavu.
Halikumbi lize mapwevo vatanu navavali navakukwata hali lunga umwe nakumwamba ngwavo, Natulyanga kulya cetu etu vavene, nakuvwala vyakuvwala vyetu etu vavene, oloze vatuvulukenga halijina lyove mwane, acitufumise kusauka cetu.
Halikumbi lize mutango waYehova naukapwanga naupahu naulemu, kaha mihako yalifuci nayikapwanga yakukumba yaluvaji kuli vaIsalele vaze navakapwa vanayovoka.
Kaha nacikasoloka, ou mwakapwa vanaseze muZeyone, ou nasaleho muYelusalema, navakamuvuluka ngwavo, Wajila, vexovo vanasoneka muli vavatonyi muYelusalema,
omu mwakalinga Mwata hanakoso lyehi majilo avana vaZeyone, omu mwakalinga hanatomesa lyehi manyinga aYelusalema mukaci kalyo naxipilitu yaciyulo naxipilitu yakuwemesa.
Kaha helu lyautwamo wapili Zeyone wosena, helu lyamaukayo osena, Yehova mwakatengelelaho livwi nawixi hamusana nakumunyika cakakahya kamilangi naufuku, mwomwo helu lyaupahu uze wosena nahakapwanga hakufwika.
Kaha nakukapwanga cisakila cautute kucina kaza hamusana, mwakucinyina mwakuswama nyamanganda navula.
Ngumwimbile jino ou ngwazanga mwaso wayou ngwazanga wakuvuluka wande wenyi wamivinyo. Ou ngwazanga apwile nawande wenyi wamivinyo kupili yawilo.
Aucipile, akungulwilemo malolwawo, atumbilemo mivinyo yakusakula, atungile kapoxi mukaci kawo, atotelemo nawa cikamwino cavinyo. Atalilililenga ngwenyi, Ukeme mihako yavinyo, oloze wemine mihako yayipi.
Kaha jino, enu mwatwama muYelusalema nenu vatu vavaYuta, aciyulenu mukaci ketu nawande wami wamivinyo.
 Kaci ngunalingila wande wami wamivinyo cuma cika ngwazenekele kulinga? Xikaho omu ngwatalilililenga ngwami, Ukeme mihako yavinyo, ikaze weminyine mihako yayipi?
Kaha uno, nangumilwezomu nangulinga kuwande wami wamivinyo. Nangufumisako luxito lwawo, kaha nauliwa. Nangupuzulako cipato cawo, kaha naulyacikanga.
Nanguulingisa kupwa wamokomoko. Kavexi kukaunongako cipwe kuusangula, oloze naukasoka vikwata namingonga. Nangulweza mavwi nawa ngwami, Kanda mukanokaho vulako.
Mwomwo wande waYehova wamayongomena wamivinyo yikiko zuvo yaIsalele, kaha malunga vavaYuta vanapu mbuto yenyi nevwila cipepa. Atalilililenga ciyulo oloze kumana, kumwanga manyinga, atalilililenga kwoloka oloze kumana, miteto.
Mama lelo hali ava navanunga zuvo nazuvo, ava navawanyisa wande nawande palanga nomu nakuhona kuma kweka, nomu vanamilingisa kutwama uka wenu mukaci kalifuci!
Yehova wamayongomena nambe mumatwitwi ami ngwenyi, Tu! Tu! Tu! Mumazuvo amavulu namukapwanga mwahwilici, cipwe amanene amwaza, nakuzenekou mwatwamamo.
Mwomwo mawande amivinyo akulima kujitoka javangombe likumi nawakema mbate yimwe kaha, kaha lumele lwambuto lumwe nalukema lifwa limwe kaha.
Mama lelo kuli ava navameneka cimenemene mangana vakavangizenga wala wausasu, ava navatwalaho nahakajimbavenyi, palanga nomu navaseketela navinyo!
Kaha kuviwanyino vyavo vyakulya kuli jikinole natulyalya natungoma najipanda navinyo, oloze milimo yaYehova kavexi kuyitalako, cipwe kumona vilinga vyamavoko enyi.
Xikaho vatu jami vanavatundulako mwomwo hakuzeneka cinyingi. Xikaho vatu vakwavo vavalemu vanafu zala, kaha lisetaseta lyavo linafu lipwila.
Xikaho Xeyole yinatohwesa peha yayo nakwasama mukanwa kayo cakuhona kwesekamo, kaha luvaji lwavo nalisetaseta lyavo naliuya lyavo nava vanalisambe muli vakivo vali nakuxikumukamo.
Ngoco lunga wamokomoko nanongama, kaha lunga wamulemu vanamwinyisa, nameso avaka-kutunda vanawenyisa nawa.
Oloze Yehova wamayongomena vanamutumbununa muciyulo, Kalunga wajila vanamujilika mukwoloka.
Kaha vana vamikoko navaka-lyanga nge kuulilo wavo, kaha jingundu javaka-kununa vaka-kuzuzumanako navakajilya.
Mama lelo hali ava veji kukokanga kuhenga najingoji jamakuli, ava veji kukokanga xili nge nalufungo lwalitemba,
ava veji kwambanga ngwavo, Anguhwiseko, anyawiseko vilinga vyenyi mangana tuvimone, ngwavo, Punga yaYou waIsalele wajila yipandame yizenga mangana tuyitacikize!
Mama lelo hali ava veji kuvulukanga kupihya ngwavo, Kuwaha, veji kuvulukanga kuwaha ngwavo, Kupihya, ava veji kujinanga milima ngwavo, Musana, veji kujinanga musana ngwavo, Milima, ava veji kujinanga vyavisasu ngwavo, VyaviSamu, veji kujinanga vyavisamu ngwavo, Vyavisasu!
Mama lelo hali ava Vanalimono vavene ngwavo, Tuvaka-mangana, ava valimona vavene ngwavo, Twanangakana!
Mama lelo hali ava vanapu vindume hakunwa vinyo, ava vanapu malunga vaungazule hakusunga wala wausasu,
ava navasambisa vaka-kuhuka hamaswekeza, ava navavahukula vaka-kwoloka kwoloka cavo!
Xikaho nganomu lyeji kulyanga lilimi lyakakahya vijinji vyamwila, nganomu nausavala mwila wakuma mumilangi, mukiko vene munayikapwa miji yavo nge kupola, kaha jitemo javo najikafukumuka nge lukungu. Mwomwo jiximbi jaYehova wamayongomena vanajikane, mazu aYou waIsalele wajila vanawasaula, xikaho.
Xikaho Yehova nakwate utenu nge kakahya hali vatu jenyi, xikaho navolwela livoko lyenyi nakuvaveta, xikaho jipili jajinene najindenda, kaha mijimba yavo yakufwa yinapu nge swali mumelukavo. Havyuma vyosenevi utenu wenyi kawapeukilekoko, oloze livoko lyenyi hanga nalyolwela.
Mwakavazundwila vaka-mafuci vaze vali kwakusuku lipandelo, mwakavasanyikila mumuloji vakeze hakufuma kusongo yamavu, kaha kumana, navakeza nakulyanguhwisa nakusasulwila.
Muli vakivo kamwexi kukapwava navakazeya cipwe kutalyangilako, kamwexi kukapwava navakanongoka cipwe kuya mutuloko. Kavexi kukazeyesa mihya yamujimbunda javoko, kaha tuvikapa twamendelo avo katwexi kukambitukako.
Mivwi yavo vanayivambula lyehi, matavo amanana vawazemba lyehi osena, jisende jatuvalu twavo navakajijina ngwavo, Nge matale, namafumbo avo nawa nge Cijimbilanganga.
Kukumbwoka cavo nacikapwa nge candumba wacihwevo, navaka-kumbwojoka nge myevu javandumba, mwomwo vene navakatahwojoka, navakakwatakwata hanyama yamukoka nakuyitwala kwavo, kakwexi kukapwava navakayipulululako.
Halikumbi lize navakavatahwokela nge kutahwoka cakalungalwiji, kaha kaci nge mutu mwakalitala lifuci, kumana kuli milima naluyando, kaha musana unalumuka kupwa milima mumavwi alyo.
Hamwaka uze afwile mwangana Ujiya ngwamumwene Mwata hakutwama halitanda lyawangana helu hakuzunduka, kaha jisanya jenyi jasulixile tembele.
Helu lyenyi hemanyine vaselafwe, umwe naumwe apwile namavava atanu nalimwe, alifwikile mavava avali kumeso, alifwikile mavava avali kumahinji, atukile namavava avali.
Umwe atambakanyine kuli mukwavo ngwenyi, Yehova wamayongomena wajila, wajila, wajila, kumavu kwosena kuli upahu wenyi lika.
Vihela vyamikwilici Vyalinyikile halizu lyayauze atambakanyine, kaha zuvo yasulile nawixi.
Kaha ngwambile ngwami, Mama lelo hali ami! Ngunafu vene! Mwomwo ngumutu ngukweci mivumbo yayipi, kaha ngwatwama muli vatu vakweci mivumbo yayipi, mwomwo meso ami anamumono Mwangana, Yehova wamayongomena.
Jino kuli vaze vaselafwe kwatukile umwe nakwiza kuli ami, apwile nalikala lyakakahya mulivoko lyenyi, alingile hanalifumisa lyehi nalumanya kulijiko lyakulumbila.
Alinangikile hakanwa kami, angwambile ngwenyi, Tala, eli Unakwate hamivumbo yove, kuhenga cove vanakufumisaco, xili yove vanakufwikilayo.
Ngwevwile lizu lyaMwata hakwamba ngwenyi, Nangutumeya? ou mwatuyileya? Kaha ngwamukumbulwile ngwami, Yami uno, ngutume ami.
Angulwezele ngwenyi, Yako, ukavambulile vatu ava ngwove, Ivwenunga cakwivwa, oloze kanda mumona mwalumbunukila manganako, monenunga cakumona, oloze kanda mukatacikizako.
Micima yavatu ava ukayinunyise, matwitwi avo ukawalingise kupwa amalemu, vawuvise kumeso avo, kucina navakamona mumeso avo nakwivwa mumatwitwi avo nakumona mwalumbunukila mangana mumicima yavo nakwalumuka nguvahindule.
Ngwamwihwile ngwami, Ove Mwata, palanga nakumwaka uka? Angukumbulwile ngwenyi, Palanga nomu nawakapwa membo ahwilici nakuzenekou mwakatwamako, nomu nawakazeneka mazuvo vatu, nomu nalikahuluka lifuci nakupwa lyamokomoko,
nomu mwakalinga Yehova hanasosolola lyehi vatu kwakusuku, nomu nakukalinga kuma kuze vanaseze kupwa kwakuvulu mukaci kalifuci.
Oloze mulikiko namucikasala vyakusokesa mumakumi, kaha navikahiluka nawa nakuhwa nge mutelevinde, ngemuvalyu, yikiko omu navayipakula nakusala vixina vyayo. Mukiko muyinapu tanga yajila cixina calyo.
Jino casolokele, hamakumbi amwangana wavaYuta Ahaze mwanaYotame mwanaUjiya, mwangana waSulya Lejine namwangana wavaIsalele Peka mwanaLemaliya vakandukilile Yelusalema nakulilwila jita, oloze kavahaxile kulitambula kujitako.
Vamulwezele ou wakuzuvo yaNdavici ngwavo, VaSulya vanalifutula navaEfwalime. Kaha mucima wenyi namicima yavatu jenyi yalinyikile nge omu nayilinyika mitondo yamumusenge kupeho.
Jino Yehova ambile kuli Isaya ngwenyi, Lovoka jino ukamusese Ahaze, nayove namwanove Xeyaleyaxuve, muyenga kusongo yauhicilo wameya wacijiva cahelu mulikulakula lyamavu amuka-kutomesa mahina.
Kamwambulile ngwove, Lilamenga, ulihulikenga, kanda wivwa womako, mucima wove kanda uzeya havijinji vyajikunyi jakufwinda wixi jivali ejiko, haliyena lyautenu waLejine navaSulya namwanaLemaliya.
Mwomwo vaSulya navaEfwalime namwanaLemaliya vanakwate punga yayipi hali ove ngwavo,
Twatuyenu kuYuta, tukalihake mucingombela, tukalilingilemo lihanya tukalingise mukwetu kupwa mwangana mulikiko, ou mwanaTavele.
Mwata Yehova nambe ngwenyi, Kacexi kwimanako, kacexi kukasolokako.
Mwomwo mutwe waSulya likiko Ndamaxiku, mutwe waNdamaxiku ikiye Lejine, kaha ximbu kanda muhite myaka makumi atanu nalimwe namyaka yitanu vaEfwalime navakavahokola kukupwa vatu.
Mutwe waEfwalime likiko Samaliya, kaha mutwe waSamaliya ikiye mwanaLemaliya. Nge kamute kwitava, Camwenemwene kavexi kukamizamisako.
Yehova ahanjikile ceka kuli Ahaze ngwenyi,
Lilombele cinjikizo kuli Kalunga kove Yehova, cilombe cipwe cakujiminyina mumavu cipwe cakujindama helu.
Oloze Ahaze amukumbulwile ngwenyi, Kangwexi kucilombako, kangwexi kumweseka Yehovako.
Amukumbulwile ngwenyi, Enu vakuzuvo yaNdavici, ngwivwililenu. Kukatalisa vatu cinapu cuma cacindende kuli enu tahi, numba mumukatalise naKalunga kami nawa?
Xikaho Ivene Mwata mwamihana cinjikizo. Ivwenu, mwanapwevo acili kanda alimone nalunga mwakemita lijimo, mwakasema mwana walunga, kaha mwakamuluka lijina lyenyi ngwenyi, Ikiye Emanwele.
Uze mwana mwakalyanga mateka nauci omu mwakutacikiza kukana vyavipi nakusakula vyamwaza.
Mwomwo ximbu kanda uze mwana atacikize kukana vyavipi nakusakula vyamwaza, lifuci lize Ukweci vamyangana jalyo vavali vaze unevwila unyengwe nalikapwa valiseza lyehi.
Yehova mwakaneha makumbi eka hali ove nahali vatu jove nahali ava vakuzuvo yaiso, makumbi acili kandeze kufumisa kulikumbi lize vahandunukile vaEfwalime kuli vaYuta, mwakaneha mwangana waAsulya vene.
Nacikasoloka halikumbi lize, Vajiji vaze vali kusongosongo yatulwiji twaEjipitu, navapuka vaze vali mulifuci lyaAsulya Yehova mwakavasanyikila mumuloji.
Kaha navakeza, vakivo vosena navakatwama muvinema vyamokomoko, namumyaji yamumalolwa, nahajixito jamingonga josena nahamalilo osena.
Halikumbi lize Mwata mwakateula kumitwe namangona akumahinji nawa nayembe yize nakambe musali yaKalwiji, ivene mwangana waAsulya, nayikakongaho nawevu nawa.
Nacikasoloka halikumbi lize, mutu mwakalama citole cangombe namikoko vavali vavatonyi.
Nacikasoloka, mwakalyanga mateka hakuvula camavele aze navaka-hananga. Mwomwo vexovo navakasalaho mulifuci navakalyanga mateka nauci.
Nacikasoloka halikumbi lize, kwexokwo kwapwile mivinyo likombakaji hajimbongo japalata likombakaji nakukapwanga kwavikwata namingonga.
Vatu navakaheta kuze namivwi namata amanana, mwomwo kulifuci kwosena nakukapwanga vikwata namingonga lika, xikaho.
Kaha kujipili josena kuze vacipile namatemo kawexi kukahetakoko hawoma wavikwata namingonga, oloze nakukapwanga kwakulowela vangombe, kwakulyacila vimuna vavandende.
Yehova angwambile ngwenyi, Kwata cuma cakusonekaho cacinene usonekeho najisona jakulumbunuka ngwove, HaMahele-xalale-haxe-vaze.
Kaha nangulisanyikila vinjiho va­ tela kufwelela haunjiho, ou kapilixitu Uliya, ou Zekaliya mwanaYevelekiya.
Jino ngwapandamine kuli pwevo lyayami kapolofweto, kahemicile lijimo, asemene mwana walunga. Yehova angwambile ngwenyi, Muluke lijina lyenyi ngwove, Mahele-xalale-haxe-vaze.
Mwomwo ximbu kandou mwana atacikize kusanyika ngwenyi, Ove tata, ngwenyi, Ove mama, vikumba vyaNdamaxiku navyakupupa vyakuSamaliya navakavimbata kumeso amwangana waAsulya nakuvitwala kweka, xikaho.
Yehova ahanjikile ceka kuli ami ngwenyi,
Mwomwo vatu ava vanakane meya aXilowa akuhita cikoki, vali nakusambwojoka kuli Lejine namwanaLemaliya,
xikaho jino tala, meya aKalwiji Mwata mwakawalingisa kuzajila hali vakivo, awa akujikiza amavulu, ivene mwangana waAsulya naupahu wenyi wosena. Mwakazaza hajikonga jenyi josena, mwakafumika nalivaji musanga yenyi yosena.
Mwakapapa namuYuta, mwakakupula nakuhitamo, mwakaheta namuxingo, kaha hakutanduula mavavenyi mwakasulisa lifuci lyove namukutohwa calyo, ove Emanwele.
Enu vatu veka naveka, zungumukenu vamihokwojole hokohoko. Enu mwatwama kumafuci ali kwakusuku muvosena, tengelekenu matwitwi enu. Lijicikenu vamihokwojole hokohoko.
Twamenu punga, kaha navayikumixila hamokomoko. Hanjikenu lizu, kaha kalyexi kwimanako, mwomwo Kalunga tuli nenyi hamwe, xikaho.
Mwomwo Yehova ahanjikile ngana kuli ami nalivoko lyangolo, angulongesele ngwenyi, Kanda utambuka mujila yavatu avako, ngwenyi,
Kanda mukambako ngwenu, Kuli kufumbuka, mwexomwo navakambila vatu ava ngwavo, Kuli kufumbuka. Woma wavo kanda muwivwako, kaha kanda mulizuzukila nawomako.
Yehova wamayongomena mumujililenga Ikiye, Ikiye apwenga woma wenu, Ikiye amizuzwisenga.
Ikiye mwapwanga zuvo yajila, oloze mwapwanga lilolwa lyakuhukanyisa, lilolwa lyakulimbwisa kujizuvo jaIsalele josena jivali, mwapwanga muheto nalikonga kuli ava vatwama muYelusalema.
Kaha nahakalimbwojokela vavavulu nakulindwomwoka nakucikika nakufwafwa nge mumuheto nakuvakwatakwata.
Kasa unjiho, lulamike luximbi nakatacikijilo muli ava vami vakulinangula.
Kaha nangumuvandaminanga Yehova, Ou navasweke ava vakuzuvo yaYakova meso enyi, nangumutalililanga Ikiye.
 Talenu, ami navana vami nanguhane Yehova tuvinjikizo tuvyakukomwesa muli vaIsalele vyakuli Yehova wamayongomena Ou atwama hapili Zeyone.
Jino omu navakamyamba ngwavo, Sakasakenu kuli ava vali navaxipilitu vakutahisa nakuli vaka-kulyongela upolofweto, ava navahanjika namazu amandende nakulinyinyita, vatu kaci vanasake kuli Kalunga kavo nyi? Nyi vavehwile vavatonyi kuli vafu?
Tutalenu kujiximbi nakuunjiho! Kaci nge kavexi nakuhanjika mwaya mazu awako, Camwenemwene kavexi kukamona kupulika calikumbiko.
Kaha navakahitamo nakumona kukaluhwa nakwivwa zala. Kaha nacikasoloka omu navakevwa zala navakanengajala nakwangula hali mwangana wavo nahali Kalunga kavo nakutalisa meso avo kwilu.
Kaha navakatala hamavu nakumona luyando namilima, kwilava cavihuli. Kaha navakavahangila mukajimba venyi.
Oloze kuli uze apwile mwakuhatamina kakwexi kukapwa milimako. Hamyaka yakulivanga aleleselenga lifuci lyaZevulune nalifuci lyaNafwatale, oloze hakukuminyina nalitohwesa mujila yacijiva musali yaYotau muNgalileya yavaka-mafuci eka.
Vatu vaze vatambukilenga mumilima vanamono musana waunene, vaze vatwaminenga mulifuci lyamuvwimbimbi wakufwa musana unavatutukila.
Vaka-lifuci eli unavavulisa, unavulisa kuwahilila cavo, veji kuwahililanga kumeso ove nge kuwahilila cahamwaka wakwaha, nge omu navakinyinyina vatu hakulipangila vyuma vyakupukula.
Mwomwo toka yaciteli cavo, mukombo wahavifwiji vyavo, mbweci yamuka-kuvaxinyinyika, unayihokola nge halikumbi lyavaMicane.
Mwomwo vitwa vyavava valipakacisa lyehi kulipumba vyosena namahinawa akupocinga mumanyinga navikapwa vyakuwema vyakukwacisa kakahya.
Mwomwo kuli etu kunasemuka mwana, vanatuhane mwana walunga, wangana naukapwanga hacifwiji cenyi, kaha lijina lyenyi navakamuvulukanga ngwavo, Ikiye Wakukomwesa, ngwavo, Ikiye Wakulweza punga, ngwavo, Ikiye Kalunga waundume, ngwavo, Ikiye Sevo yamyaka yosena, ngwavo, Ikiye Mwangana wakuunda.
Wangana wenyi nakuunda navikayanga nakuvula cakuzeneka kukuma, halitanda lyaNdavici nahawangana wenyi nakuuzamikisa nakuujikijisa naciyulo nakwoloka kufumisoholili nahaya myaka yosena. Unyongocima waYehova wamayongomena naukalinga cuma kana.
Mwata atumine lizu kuli vaYakova kaha linavawane vaIsalele.
Jino vatu vosena navakatacikiza, vaEfwalime navava vatwama kuSamaliya, ava veji kulyambanga mukulivwimba nakulitohwesa mumicima ngwavo,
Tumenga vanaulumuka, oloze natukatungulula ceka namalolwa akusonga, ngwavo, Misukumole vanayiteme, oloze natukaxixisamo mixitale.
Xikaho vaka-kwimanyina Lejine nakole Yehova mwakamuzundwilavo helu, mwakasangumuna vaka-kole jenyi,
vaSulya kulutwe navaFwilixite munyima, kaha navakavalya vaIsalele nakwasama mutunwa twavo. Havyuma vyosenevi utenu wenyi kawapeukilekoko, oloze livoko lyenyi hanga nalyolwela.
Oloze vatu kayakindulukile kuli uze avaveteleko, kaha kavamusakasakile Yehova wamayongomenako.
Xikaho kuli vaIsalele Yehova mwakatetako namutwe namukila namukapakapa naliteve halikumbi limwe.
Mukulwane, ou wakufumakana, ikiye vene mutwe, kaha kapolofweto muka-kunangula mwakwonga ikiye mukila.
Mwomwo vaka-kuvatwaminyinako vatu ava veji kuvabungumwisanga, kahava vali nakutwaminyina vali nakunonga.
Xikaho Mwata kexi kuwahilila kuli vakweze javoko, kexi kuvevwilava vazeneka masevo navatuliwe jamapwevo kekeko, mwomwo vosena vanapu vaka-kuzamukila Kalunga vaka-kupihisa, kaha tunwa twosena tweji kuhanjikanga uleya, xikaho. Havyuma vyosenevi utenu wenyi kawapeukilekoko, oloze livoko lyenyi hanga nalyolwela.
Mwomwo kuhuka cili nakukwata nge kakahya, cili nakulya vikwata namingonga, cili nakukwata mumasanga amumisenge, kaha nawafwindasana helu nakupwa panda yawixi.
Handombo yaYehova wamayongomena hakiko linaxitukila lifuci, ngoco vatu vanapu yakukwacisa kakahya, kaha mutu kexi kutetela ndumbwenyiko.
Mutu mwakanyanga vyuma kulivoko lyenyi lyacilyo nakupwa nazala, mwakalya vyakulivoko lyenyi lyacimoswe, kaha kavexi kukekutako, mutu himutu mwakalya nyama yalivoko lyenyivene.
VaManase navakavalya vaEfwalime, vaEfwalime navakavalya vaManase, kaha vakivo vosena navakavemanyina vaYuta hamwe. Havyuma vyosenevi utenu wenyi kawapeukilekoko, oloze livoko lyenyi hanga nalyolwela.
Mama lelo hali ava veji kuhananga jiximbi jakuhenga, nakuli vaka-kusoneka ava veji kusonekanga vyakilika,
mangana vatangule vaka-kukalikiza kuciyulo, nakuvapupa vakakuhutwa vavatu jami ciyulo cavo, mangana vatuliwe jamapwevo vapwenga nge vyavo vyakupukula, mangana vavakwatengava vazeneka masevo ufunge!
Kaha namukalinga ngacilihi halikumbi lyakumizangamisa, mukanongesa nacikeza kufuma kwakusuku? Namukacinyina kuliya akamikafweko? Upahu wenu namukausezela kulihi?
Navakazembajama lika muxi yavafunge, navakalindwomwoka muxi yavava vakujiha. Havyuma vyosenevi utenu wenyi kawapeukilekoko, oloze livoko lyenyi hanga nalyolwela.
Ove Asulya, ove mbweci yautenu wami, ove unakwate mukombo mulivoko lyove, akiko matoto ami!
Nangukamutuma kuli vaka-lifuci vakuzamukila Kalunga, nangukamuhana luximbi hali vatu vandombo yami, mangana akapupe vyakupupa, akakwate vakukwata, akavalyatangile nge malova akumeluka.
Oloze ikiye kajinyine kulinga ngocoko, kaha mucima wenyi kawaxinganyekele ngocoko. Oloze mumucima wenyi ngwenyi, Ngukanongese vatu, ngwenyi, Ngukateteko vakamafuci amavulu.
Mwomwo nalyambe ngwenyi, Vaka-kulitulaho jami vosena vanapu vamyangana nyi?
Ngwenyi, Kalano linapu nge Kalakemixe nyi? ngwenyi, Hamate linapu nge Alapate nyi? Ngwenyi, Samaliya linapu nge Ndamaxiku nyi?
Ngwenyi, Nganomu linawane livoko lyami aze mawangana amakombelo, akweci makombelo avo akusonga akuhambakanawa aYelusalema naSamaliya,
nganomu ngunalingi kuSamaliya namakombelo alyo, nguzeneke kulingamo kuYelusalema namakombelo alyo numba?
Xikaho nacikasoloka, omu mwakalinga Mwata hanamanyisa lyehi milimo yenyi yosena hapili Zeyone nahaYelusalema, nangukazangamisa mihako yamucima wamwangana waAsulya wakulitohwesa nakulisasa cameso enyi akutala helu.
Mwomwo nalyambe ngwenyi, Ngunacilingi nangolo jalivoko lyami namanganami, mwomwo ngwenyi, Ngunamono mwalumbunukila mangana, kaha ngunafumisa jingiza javatu veka naveka, ngunavapupu vikumba vyavo, ngunalingi mwakujikiza nakuvenyisava vatwaminengako.
Ngwenyi, Livoko lyami Unawane vikumba vyavatu veka naveka nge uswa, nge omu navakungulula masanga vanaseze, mukiko mungunakungululami kumavu kwosena, kaha kakwapwile ou apupumwijile mavavako, cipwe ou asamine mukanwa cipwe ou ahanjikileko.
Ngimbu yilisase kuli ou mwayicavisa numba? Nyi poko yaso yilitohwese kuli ou mwayizacisa numba? Cinafwane nge mbweci nayihungisou mwayizundula, mokomoko nge mukombo nauzundulou wakuzeneka kupwa citondo.
Xikaho Mwata, Yehova wamayongomena, mwakatuma kuhwakuka muli venyi vakununa, kaha muxi yaupahu wenyi navakawikamo kuwemesa nge kuwemesa cakakahya.
Kaha mumunyi wavaIsalele naukapwa hikakahya, wenyi wajila mwakapwa himulangi, kaha naukakwacisa nakulya mingonga yenyi navikwata vyenyi halikumbi lyolimwe.
Mwakalalisa upahu wamusenge wenyi nawou wawande wenyi wawilo, namwono namujimba. Kaha nacikapwa nge omu nakulezumuka muka-kumbata lipandelo.
Kaha mitondo yakusalaho yakumusenge wenyi nayikapwa yayindende, ngoco cipwe kanyike mwakahasa kuyisoneka.
Kaha nacikasoloka halikumbi lize, ava navakasalaho kuli vaIsalele ava navakayovoka vakuzuvo yaYakova kavexi kukalijikilila ceka hali ou avaveteleko, oloze navakalijikilila hali Yehova, Ou waIsalele wajila, mumucano.
 Nakukakinduluka vamwe vakusalaho, vakusalaho vavaYakova, kuli Kalunga waundume.
 Mwomwo enu vaIsalele, cipwe vana vakwenu vanapu nge musekulula wakukalungalwiji, oloze nakukakinduluka vamwe vakusalaho kaha, vanahane lyehi luximbi kulalisa vamwe, kuvapapa mwakwoloka.
Mwomwo Mwata Yehova wamayongomena mwakalalisa nganomu nahane luximbi muli vaka-mavu vosena.
Xikaho Mwata Yehova wamayongomena nambe ngwenyi, Enu vatu jami mwatwama muZeyone, kanda mumwivwa kaAsulya womako, cipwe mwakamiveta nambweci nakumikajila mukombo wenyi nge mwavaEjipitu.
Mwomwo kucinasale kapyapya kakandende cikuma, kaha matoto navawakumisa, kaha utenu wami nanguutalikisa kukumunongesa.
Yehova wamayongomena mwakamukajila cikote, nge omu vavahopwele vaMicane kulilolwa lyaOleve, kaha mbweci yenyi nayikapwa helu lyakalungalwiji, mwakayikaza nge mwavaEjipitu.
Kaha nacikasoloka halikumbi lize, citeli cenyi nacikafuma kuvifwiji vyenu, toka yenyi nayikafuma kujixingo jenu, kaha toka navakayinongesa hamaji.
Neza kuAyate, napulasana muMingilone, natulu vyuma vyenyi kuMikimaxe.
Vanahici lyehi muuhicilo, vanatungu cilombo cavo kuNgeva. Lama lili nakucikima woma, Ngiveya lyaSaulu linacinyi.
Ove mwanaNgalime, tezula lizu lyove! Ove Laixa, ivwilila! Ove Anatote, yove xona!
Matamena lili nakucinwojoka, ava vatwama kuNgevime vanacinyi valilwile.
Likumbi lyalelo vene mwemanyina kuNove, mwakanyukwila pili yamwanaZeyone livoko lyenyi, eyi pili yaYelusalema.
Kumana, Mwata Yehova wamayongomena mwakasondolako mitango namuzuzu, ava vakweci vivuvu vyakuzandama navakavapakula, kahava vanatundu navakavenyisa.
Masanga amumisenge mwakawatema navikungo, kaha Levanone nayikalindumuka kuli cindume.
Jino kucixina caYese nakukasoka mutombo, kaha mutango wakumiji yenyi naukema mihako.
 Xipilitu yaYehova mwakatwamanga hali Ikiye, Xipilitu wamangana wakunangakana, Xipilitu wapunga waundume, Xipilitu wacinyingi wawoma waYehova.
Kaha kuwaha cenyi mwakacivwanga kuwoma waYehova, kexi kukayula mwakumona nameso enyiko, cipwe kuhanjikila vatu nge kutesa nomu nevu mumatwitwi enyiko,
oloze mwakayulanga mwakwoloka hali vaka-kuhutwa, kaha mwakahakulanga mwakusungama hali vavavwovu vahamavu. Vaka-mavu mwakavavetaveta nacitondo camukanwa kenyi, vaka-kuhuka mwakavajihajiha nakuhwima camivumbo yenyi.
Kaha kwoloka nacikapwanga muhya wahamitanda yenyi, kuzaminyina nacikapwanga muhya wamumbunda yenyi.
 Tungunge navakatwamanga navana vamikoko hamwe, visupa navakautamanga navana vavapembe hamwe, vana vavangombe namyevu javandumba navimuna vakununa hamwe, kaha kanyike wamundende mwakavatwaminyinako.
Vitole javangombe navaulusu navakalyanga, vana vavo navakautamanga hamwe, kaha vandumba navakalyanga mwila nge vangombe.
Kemba wakwamwa mwakahemena hawina wacihili, mwana nasumuka lyehi mwakanangika livoko lyenyi hawina waciyenge.
 Kupili yami yajila kwosena kavexi kukapihisakoko cipwe kunongesako, mwomwo kumavu kwosena nakukapwanga cinyingi cakutacikiza Yehova lika, nganomu afwika meya hakalungalwiji.
Kaha nacikasoloka halikumbi li­ze, mwiji wakuxina yaYese, ou nemana hilipandelo lyavatu veka naveka, kuli Ikiye kukiko navakasakasaka vaka-mafuci, kaha kuunokelo wenyi nakukapwanga upahu.
Nacikasoloka halikumbi lize, Mwata mwakolola livoko lyenyi kamucivali akalande vakusalaho kuli vatu jenyi, vaze navakasalaho, kuAsulya nakuEjipitu nakuPatalose nakuKuxe nakuElame nakuXinale nakuHamate nakumatungu amukalungalwiji.
Mwakavemikila vaka-mafuci lipandelo, kaha mwakavakungulula vaIsalele vaze vanahange, mwakavahomesa vaYuta vaze vanamwange, kuvafumisa kumitamba yamavu yiwana.
Luxiuxiu lwavaEfwalime nawa nalukavafuma, vaka-kuyanjisa vavaYuta navakavatetako. VaEfwalime kavexi kukavevwila vaYuta luxiuxiuko, kaha vaYuta kavexi kukavayanjisa vaEfwalimeko.
Kaha navakazombokela havifwiji vyavaFwilixite kumulauko, navakahukula vana vakumututuko hamwe, navakolola mavoko avo hali vaEtome navaMowave, kaha vana vaAmone navakavononokanga.
Cihukula cakalungalwiji wakuEjipitu Yehova mwakacinongesa ndo, mwakahungisa livoko lyenyi helu lyaKalwiji napeho yenyi yanyamanganda, mwakamuveta akapwenga tulwiji vatanu navavali, kaha mwakalingisa vatu kuzaukaho nakuvwala jisapato javo.
Nakukapwa likulakula hali vatu jenyi vakusalaho, vaze navakasalaho, lyakufuma kuAsulya, nge omu kwapwile limwe kuli vaIsalele halikumbi lize vakandukile kufuma mulifuci lyaEjipitu.
Halikumbi lize namukamba ngwenu, Ove Yehova, natukusakwilila, mwomwo cipwe watutenukilile, oloze utenu wove unatupeuka kaha uli nakutuvendejeka.
Talenu, Kalunga Ikiye ulwilo wetu, natumufwelelanga, katwexi kwivwa womako, mwomwo Ya Yehova Ikiye ngolo jetu, Ikiye mwaso wetu, Ikiye nalingi kupwa ulwilo wetu.
Xikaho namukaswitanga meya nacisambo mumaxima aulwilo.
Halikumbi lize namukamba ngwenu, Musakwililenunga Yehova, musanyikenunga halijina lyenyi, jimbulenunga vilinga vyenyi muli vatu veka naveka, vanukisenunga ngwenu, Lijina lyenyi vanalizundula helu.
Mwimbilenu Yehova myaso mwomwo nalingi vyakukumba, eci vacijimbulenga kumavu kwosena.
Enu mwatwama muZeyone, tezulenu mazu enu nakutwa jingunda, mwomwo Ou waIsalele wajila atwama muli enu Ikiye wamunene, xikaho.
Eci cikiko citeli caMbavilone oco vamwene kuli Isaya mwanaAmoze.
Zundulenu lipandelo hapili yakapelupelu, hanjikenu namazu akukanguka kuli vakivo, hungisenu mavoko enu mangana vengile muvikolo vyaVilolo vavalemu.
Ami ngunavalweze lyehi ava vami ngwajilika, ngunavasanyika nawa vindume jami hautenu wami, ava vene veji kulisambanga hakukumba cami.
Ovyo vyema vyalisetaseta kujipili, nge lyavatu vavavulu! Ovyo vyema vyaliuya vyamawangana avaka-mafuci vanalikungulula! Yehova wamayongomena ali nakuwanyisa liyongomena liyenga kujita.
Vali nakwiza kufuma kulifuci lili kwakusuku, kufuma kusongosongo yalilu, naYehova navitwa vyamatoto enyi hamwe mangana anongese lifuci lyosena.
Kalwomwokenu, mwomwo likumbi lyaYehova linapandama lyehi kwakamwihi, naliza nge hikwenyeka cakuli Ukweci ngolo josena.
Xikaho mavoko osena nawakapwa mbwambwala, micima yavatu vosena nayikanowa,
navakalizuzukila nawoma, kuyekela namisongo navikavalinjilila, navakasalwomwoka nge mwapwevo ali nakusapuluka, navakalitala nakulihomokela, kumeso avo nakukapwa nge kumeso amilangi.
Talenu, likumbi lyaYehova lili nakwiza, lyacilala, nandombo naliyena lyautenu, nakulingisa kulifuci kupwa kwahwilici, nakunongesamo vaka-kuvulumuna jalyo.
Mwomwo vatanganyika vahelu kumazavu avo kavexi kukalovola myeji yavoko, likumbi nalikengila mumilima hakututuka calyo, kaha kakweji kexi kukamunyika myeji yenyiko.
Vaka-mavu nangukavazangamisa hakupihya cavo, vaka-kuhuka navakavazangamisa hakuhenga cavo, utangalaji wavaka-kulipambula nangukaulingisa kulitwamina, kulezwola cavilyanyi nangukacinyisa.
Nangukalingisa mutu kupwa wamulemu kuhambakana ulu wamwaza, nangukalingisa mutu kupwa wamulemu kuhambakana ulu wakutomesa wakuOfwile.
Xikaho nangukasetumuna melu, kaha mavu nawakandenda nakufuma kuma lyawo handombo yaYehova wamayongomena, halikumbi lyaliyena lyautenu wenyi.
Kaha nacikasoloka, nge mwakai vanahange, nge mwamukoko vanazeneka kweva kuli mutu, mukiko vene munavakatalisa meso avo mutu himutu kuli vakwavo, munavakacinyina mutu himutu kulifuci lyenyivene.
Vexovo navakawana navakava-pwikasana, vexovo navakakwata navakalindwomwoka kujipoko jamikwale.
Vakemba javo navakavacika kumeso avo cikiciki, vyamujizuvo javo navakavihukulamo, mapwevo javo navakavapika.
Talenu, nangukavasangumwina vaMete, vakivo navakakana kuhaka palata kumicima yavo, kavexi kukevwila ulu kuwahako.
Matavo amanana nawakacika vana vamalunga cikiciki, kavexi kukavevwilava vakusemuwa mujimo kekeko, meso avo kawexi kukatala vana nalikojiko.
Kaha Mbavilone, upahu wamawangana, luvaji lwautangalaji wavaKalateya, nalikapwanga nge omu vakatumwine Sotome naNgomola kuli Kalunga.
 Kavexi kukatwamamoko haya myaka yosena, kavexi kukatwamamoko hacisemunwino hacisemunwino, kaAlavya kexi kukalemako mbalaka yenyiko, kaha tufunga kavexi kukautamisako mautangavoko.
Oloze nakukautamanga tunyama vamumakundu, mumazuvo avo namukayangililanga tunyama vakukalwomwoka, nakukatwamanga vanyamalanda, kaha nakukasambilanga Vapembe vamuvipapa.
Mumazuvo avo amanene namukatetelanga tungunge, navamyumbwe nawa mumazuvo avo awangana. Mwaka walyo unapandama lyehi kwakamwihi, makumbi alyo kavexi kuwakokomonako.
Mwomwo Yehova mwakamwivwila Yakova keke, mwakasakula ceka Isalele, mwakavanokesela kulifuci lyavo vavene. Vaka-kuzuzumanako navakahanjika navo, kaha navakalinunga navava vakuzuvo yaYakova.
Vatu veka naveka navakeza navo nakuvaneha kuma lyavo, kaha vakuzuvo yaIsalele navakavahetanga mulifuci lyaYehova kupwa vandungo javo vamalunga navava vamapwevo. Navakavakwata ufunge vaze vavakwacilenga ufunge, navakapwanga vamyata javaze vavaxinyinyikilenga.
Nacikasoloka halikumbi lize mwakaminokesa Yehova kucinyengo cenu nakukupinda cenu nakumilimo yayikalu yize vamizacixilenga,
numba mukatele mwangana waMbavilone ciximo eci ngwenu, Muka-kuxinyinyika vakwavo omu nalitwamina! Limbo lyakulambwisa vatu ulu omu linalitwamina!
Mukombo wavaka-kuhuka, muyombo wavaka-kuyula, Yehova nauhokola lyehi,
ou wavetelenga vatu veka naveka nandombo, kuvavetanga cakuzeneka kulitwamina, ou walyatangililenga vaka-mafuci nautenu nakuvahangasana cakuhona kuukinga.
Kumavu kwosena kuli nakunoka nakulihulika, navalusuka nakutwa jingunda.
Camwenemwene minjunga yili nakuwahilila hali ove, namixitale yakuLevanone nawa ngwayo, Kufumisoho vakusavalikile hamavu kakwatukandukilile muka-kututemako.
 Xeyole yili mumavu yinalisetumuna hali ove yikuhumangane hakwiza cove, yili nakuhindula vakakutoka hali ove, vatwamina vakumavu vosena. Yinavakatula vamyangana javaka-mafuci vosena kumatandavo amawangana.
Vakivo vosena navakahanjika nakukwamba ngwavo, Kumana, nayove nawa unahehela jino nge mwayetu? Kumana, unalingi lyehi kulifwana nayetu?
Utangalaji wove vanauxikumwisa lyehi kuXeyole, nakuvuma catulyalya twove hamwe. Vanale mavunu muxi yove, kaha mavunu vanakufwiki.
Ove litota, ove mwanakupulika calikumbi, omu unahosomoka mwilu! Ove wahoneselenga vaka-mafuci, omu vanakutemena hamavu!
Kahove walyambile mumucima wove ngwove, Nangukanduka mwilu, ngwove, Litanda lyami lyawangana nangukalizezula helu lyavatanganyika jaKalunga, ngwove, Nangukatwamanga hapili yakukungulukila kusongosongo yakumutamba wanote,
ngwove, Nangukanduka helu lyakujindama camavwi, ngwove, Nangukalifwanyisa nge Muka-kulitulaho.
Oloze navakakuxikumwisa kuXeyole kusongosongo yawina.
Vaze navakakumona navakakuxixika, navakakunyingilila ngwavo, Kumana, you vene lunga uze andendeselenga mavu, ou anyikixilenga mawangana,
ou alingixilenga mavu kupwa nge pambo, ou axiwilenga membo awo, ou akanyinenga kuvasokolwela vafunge jenyi vayenga kujizuvo javo?
Vamyangana javaka-mafuci vosena Vanasavala tulo muupahu mutu himutu muzuvo yenyivene.
Oloze ove vanakumbili kusali yacimbumbe cove nge mwamutango wakwivwisa unyengwe, unavavwale ava vanajihi, ava vanatuvasana najipoko jamikwale, ava navaxikumuka kumalolwa amuwina, nge mwacivimbi vanalyatangila.
Kavexi kukakununga navakivo mukukufundako, mwomwo unenyeka lifuci lyove, Unajihi vatu jove, xikaho. Tanga yavaka-kupihisa kayexi kukafumakanako haya myaka yosena.
Valongeselenu vana venyi kuhonda hakuhenga camasevo, kucina navakakatuka nakuheta mavu nakutunga membo avo kwilu lyamavu kwosena.
Yehova wamayongomena nambe ngwenyi, Kaha nangukavakatukila nakutetako lijina navava vanasaleho navana vavo navazukulyavo kuMbavilone. Mukiko mwanambe Yehova.
Ngwenyi, Nangukalilingisa kupwa luheto lwavisekele, kupwa vijiva vyameya. Nangukalikombola nalukombo lwakulilalisa. Mukiko mwanambe Yehova wamayongomena.
Yehova wamayongomena nalixingi ngwenyi, Tu! Tu! Tu! nganomu ngunaxinganyekela mukiko vene munacikasolokela, nganomu ngunajinyina mukiko vene munacikemanyina,
ngwami, VaAsulya nangukavacikila mulifuci lyami, nakuvalyacila muvilyacilo vyami hajipili jami. Kaha toka yavo nayikavafuma, citeli cavo nacikafuma havifwiji vyavo.
Ceci vene kujina vanajinyi hamavu hosena, lyeli vene livoko vanolola hali vaka-mafuci osena.
Mwomwo Yehova wamayongomena nacijinyi, kaha iyaze ou mwacikumixila hamokomoko? Livoko lyenyi nalyolola, kaha iyaze ou mwalihilwisa?
 Hamwaka uze afwile mwangana Ahaze hakiko hejile citeli eci.
Enu vaFwilixite muvosena kanda muwahililako ngwenu, Mbweci yinatuvetenga yinahokoka. Mwomwo mumwiji walinoka namukasoka ciyenge, mwanenyi mwakapwa linoka muka-kwoca wakutuka.
Kaha twatwa yamuka-kuhutwa mwakalyanga, vaka-kukalikiza navakasavalanga mukufwelela. Miji yenu nangukayijihisa nazala, kahava navakasalaho kuli enu navakavajiha.
Enu Vikolo, kalwomwokenu! Enu membo, tetenu! Enu vaFwilixite, enu muvosena munanowo, mwomwo kunote kuli nakufuma wixi, kaha mumikana yawo kamwexi ou mwasala munyimako.
Kahaze mutu mwakumbulula tunganda twavaka-lifuci ngwenyika? Ngwenyi, Yehova nale cihela caZeyone, kaha mulikiko munavacinyina vatu jenyi ava vali nakumona malwa.
Eci cikiko citeli caMowave. Mwomwo haufuku umwe Ale lyavaMowave vanalilingisa kupwa lyahwilici vanalinongesa. Mwomwo haufuku umwe Kile lyavaMowave vanalilingisa kupwa lyahwilici vanalinongesa.
Vanakanduka kuMbaite nakuNjivone kumilundu yakunyunga mangana vakalilileko. VaMowave vali nakukalwomwoka haNevo nahaMeteva. Kumitwe yavo kwosena kunaseve, wevu wosena vanauteula.
Kumelukavo vanalijingilika vikelei. Helu lyajizuvo javo nakumelukavo vosena vali nakulila nakukalwomwoka cikumakuma.
Hexevone lili nakuteta naEleyale nawa. Mazu avo anevwakana mbwe nakuYahaze. Xikaho malunga yavaMowave vakupakacisa vali nakukangwoka. Myono yavo yili nakucikima mujitulo javo.
Mucima wami uli nakuteta hali vaMowave. Vakwavo vakucinwojoka vali nakucinyina kuZowale, kuEngelate-xelixiya. Mwomwo vali nakukanduka nakulila kumukandu wakuLuhite, mwomwo mujila yaHolonaime vali nakutetatetamo namazu akukanguka akuvuluka kunonga, xikaho.
Mwomwo kumeya aNyimilime nakukapwanga kwahwilici, mwomwo mwila uli nakuzuza, mwila wacimbete uli nakuhwa, kakwexi cuma cituta cimweko.
Xikaho vyuma vyakulisala evi vanawane, evi vanaliswekela, navakavimbata nakuvizawisa uze mwanakalwiji wamisombo.
Mwomwo miteto yinanyengumuka kungiza yavaMowave nyengumuku. Kukalwomwoka cavo cinanyengumuka nakuEngelaime, kukalwomwoka cavo cinanyengumuka nakuMbele-elime.
Mwomwo kumeya aNjivone kuli manyinga lika. Mwomwo nangukaneha vyakuhakilako haNjivone. Nangukaneha ndumba kuli vaMowave ava navakayovoka, kuli ava navakasalaho mulifuci.
 Tumenu vana vamikoko vamuka-kuyula lifuci kufumisa kuSela nakutwala kupambo kupili yamwanaZeyone.
Mwomwo navakapwa nge tujila vakukimbwojoka, nge uswa Vanasande, mukiko munavakapwa vana vaMowave vamapwevo kuvyau vyaAlanone.
Kwata punga, linga mwaciyulo, lingisa muvwimbimbi wove kupwa nge ufuku halikumbi lyamulungu, Vasweke ava vanahange, kanda ukavasolola ava vakucinwojokako.
Ava vami vanahange vatwamenga kuli ove. VaMowave upwenga ukwavo kwakuswama meso amuka-kunongesa. Mwomwo vaka-lulami vanavakumisa, kwenyeka cinalitwamina, vaka-kulyatangila vakwavo vanavatalisa mulifuci.
Kaha navakazamisa litanda lyawangana mulikoji, umwe mwakatwamangaho mumucano, mumbalaka yaNdavici nakuyula nakukavanga ciyulo nakulyanguhwisa kulinga mwakwoloka.
Tunevu lyehi kulivwimba cavaMowave, ngwavo, Vakivo vakulivwimba cikuma. Tunevu lyehi kulezwola cavo nakulivwimba cavo nandombo yavo, kulitukwojola cavo cinapu camokomoko.
Xikaho vaMowave navakakalwomwoka hali vaMowave, mutu himutu mwakukalwomwoka. Namukaliximwokela havihela vyaKile-halesete, namukapwa vamiveta lyehi vene.
Mwomwo mawande akuHexevone ali nakulehuka, namuvinyo wakuXivima nawa. Vamyata javaka-mafuci vanahokwojolako mitango yawo yakusakula, oyo yahetele mbwe nakuYazele, oyo yahungulukilile namupambo. Mitekengo yawo yatandakanyine, yazaukile kalungalwiji.
Xikaho nangulila muvinyo wakuXivima nakulita caYazele. Enu vaHexevone naEleyale, nangumitukumwina masoji ami. Mwomwo kulikuwa cajita cinawane lyehi mihako yove yamwaka wacixika nakulya cove cakwaha.
Kaha kuwahilila vanacifumisako, nakukinyinyina nawa kumavu awilo. Mumawande amivinyo kamwexi kukapwa kutwa jingundako cipwe kulikuwa. Kakwexi kukapwa muka-kulyata mwakalyata vinyo muvikamwinoko. Ngunalingisa kulikuwa kulitwamina.
Xikaho mucima wami nauvuma nge kalyalya hali vaMowave, mujimo lyami namuvuma haKile-helese.
Kaha nacikasoloka omu navakalinga vaMowave hivanasoloka lyehi, omu navakalikatalisa hamilundu yakunyunga nakwiza kwavo kwajila nakulomba, kavexi kukavahasa vaka-kole javoko.
Lyeli vene lizu ahanjikile Yehova hali vaMowave haxikulu.
Oloze makumbi ano Yehova nahanjika ngwenyi, Ximbu kanda muhite myaka yitatu nge myaka yayou vanakambe, kaha upahu wavaMowave navakaulelesa nalisetaseta lyavo lyalinene lyosena hamwe, kaha vakusalaho navakapwa vavandende cikuma vakuhona ulemu.
Eci cikiko citeli caNdamaxiku. Kumana, Ndamaxiku vanalifumisa kukupwa limbo, nalikapwa mulumba wakuxiuka.
Membo akuAlowele vanawaseze. Nawakapwanga amautanga, navakautamangako, kaha kakwexi kukapwou mwakavevwisa womako.
Kwangolo nakukalitwamina kuli vaEfwalime, wangana naukafuma kuNdamaxiku nakuli vaSulya vaze navakasalaho nawa. Navakapwa nge upahu wavana vaIsalele. Mukiko mwanambe Yehova wamayongomena.
Kaha nacikasoloka halikumbi lize, upahu waYakova naukazezalala kaha maji anyama yenyi nawakahwakuka.
Nacikapwa nge omu mwalinga muka-kwaha hakukungulula kulya camanona cakwima, kaha livoko lyenyi nalyaha mitwe. Camwenemwene nacikapwa nge omu mwalinga mutu hakuhuhwojola mitwe mucinema caLefwaime.
Cipwe ngoco, navakasezamo vyakuhuhwojola, nge omu navanyikisa mulive nakuseza jindumbwa jivali nyi jitatu kusongo yamutango wahelu, nakuseza jiwana nyi jitanu kumitango yamutondo wakwima yakusongo. Mukiko mwanambe Yehova Kalunga kaIsalele.
Halikumbi lize vatu navakalala kuli Ou avatengele, kaha meso avo navakamutalOu waIsalele wajila.
Kavexi kukatala kumajiko akulumbila, kutengeso yamavoko avoko, kaha kavexi kukatala evi yinatenge minwe yavoko, cipwe Maxela cipwe vyuma vyakufwanyisa likumbiko.
Halikumbi lize membo avo akukakama nawakapwa nge omu muma vaseza lyehi mumusenge nahelu lyapili, muze vasezele kumeso avana vaIsalele, kaha namukapwanga mwahwilici.
Mwomwo Kalunga waulwilo wenu munamujimbala, lilolwa lyangolo jenu kamwalyanukileko, xikaho muli nakutumba jimbuto jamwaza nakutotelamo vitondo vyeka.
Halikumbi eli namutumba namuxicilako ce ndo, kaha hacimene namulingisa jimbuto jenu kutemwina, oloze evi vyakwahako navimicina halikumbi lyakuviza nakulyonyinga cakwivwa kukola cacinene.
Mama lelo, oco kuzungumuka cavatu veka naveka vavavulu ava navakumbwoka nge kukumbwoka catulungalwiji, oco kuliuya cavaka-mafuci ava navaliuya nge kuliuya cavimeya vyavivulu!
Vaka-mafuci navakaliuya nge kuliuya cavimeya vyavivulu, oloze mwakavahanjikila, kaha navakacinyina kwakusuku, navakavahangasana nge muzungu wakujipili kulutwe lwapeho, nge lukungu lwakuya nakuliseta kulutwe lwacijimbilanganga.
Hacingoloxi, kumana, muzuzu, kaha ximbu cimene cicili kanda, vauci. Ceci vene cazano cavaze veji kutupupanga, wou vene uswana wavaze veji kutuhukulanga.
Mama lelo, lifuci lyakuvuma camavava lize lili musali yatulwiji twaEcopa,
lize lyeji kutumanga valuwa mukalungalwiji mumawato amateve hameya ngwavo, Enu valuwa vakusasulwila, yenunga kulifuci lyavatu vavasuku vakukenyima, kuli vatu vakwivwisa woma kufumisa kukuputuka cavo nakutwala kulutwe, kuli vakalifuci vaka-kwesejeka nakulyatangila, vakweci lifuci lyavo vanahandununa kutulwiji.
Enu mwatwama hakaye muvosena, enu mwatwama hamavu, omu navakazundula lipandelo kujipili limonenu, kahomu navemba luneta twivwenu.
Mwomwo Yehova nangwambe ngwenyi, Nangulihulika kwami, nangutala muutwamo wami, nge mwaliyena lyakupelumuka hamusana, nge mwalivwi lyalufukwe haliyena lyahamwaka wakwaha.
Mwomwo ximbu kucili kwaha kanda, omu jinahuluka lyehi jitemo, omu jili nakulinga jitemo hikupwa mihako yavinyo yakuya nakwihya, mwakatetatetako mitekengo najipoko jakunongesa, kaha mitango yakutandakana mwakayifumisako nakuyitetatetako.
Navakavaselayo tujila vakutenuka vakujipili natunyama vahamavu hamwe. Tujila vakutenuka navakatwamangaho hamwaka waliyena, kaha tunyama vahamavu vosena navakatwamangaho hamwaka wacixika.
Hamwaka uze navakamunehela Yehova wamayongomena wana wakuli vatu vavasuku vakukenyima, wakuli vatu yakwivwisa woma kufumisa kukuputuka cavo nakutwala kulutwe, wakuli vaka-lifuci vakakwesejeka nakulyatangila, vakweci lifuci lyavo vanahandununa kutulwiji, kuutwala oku kuma kwalijina lyaYehova wamayongomena kupili Zeyone.
Eci cikiko citeli caEjipitu. Talenu, Yehova mwata­mbuka halivwi lyakusasulwila, mwaheta kuEjipitu, kaha makombelo akuEjipitu nawakandenda kumeso enyi, mucima waEjipitu naunowa mukaci kalyo.
Nangukasangumuna vaEjipitu kuli vaEjipitu, kaha navakalwa mutu himutu nandumbwenyi, mutu himutu namukwavo, limbo nalimbo, wangana nawangana.
Xipilitu yaEjipitu nayikahingunuka mukaci kalyo, nangukanongesa punga yalyo, kaha navakasakasaka kumakombelo nakuli vaka-kuyeveta nakuli vaze vali navaxipilitu vakutahisa nakuli vaka-kulyongela upolofweto.
Nangukavecela vaEjipitu mulivoko lyamwata wakunjinjajala, kaha mwangana wakutenuka mwakapwanga mwangana wavo. Mukiko mwanambe Yehova wamayongomena.
Meya nawakoma mukalungalwiji, kalwiji mwakakeha nakuminyina.
Tulwiji navakanuka livumba lyalipi, vana vatulwiji vamuEjipitu navakalamina nakuma, mahongo namateve nawakazuza.
Tupelupelu twakuNyile, kucikulo caNyile, namawande akukuva akuNyile osena, navikoma, navakavihanga, kavyexi kukapwako cekako.
Vaka-kuta vaixi navakayengayenga, vosena vaze veji kumbilanga malovo muNyile navakalixona, kaha vaze veji kufutanga moji mumeya navakalehuka.
Vaka-kuzata nalinyu lyakusakula najisakulu navaze veji kutunganga mahina atoma navakevwa sonyi.
Jipanda jaEjipitu najikapwa jakucika cikiciki, vosena vaze veji kuzacilanga fweto navakalinyenga mumicima yavo.
Vaka-kulitulaho jaZowane vanapu Vileya kaha, punga yavaka-mangana vakutwama punga naFwalo yinalingi lyehi kupwa yaunyama. Ngacilihi namwamba kuli Fwalo ngwenu, Ami ngumwanavaka-mangana, ngumwana-vamyangana yakuxikulu?
Kahaze vaka-mangana jove vali kulihi? Vakwambulile jino, vataci­kize omu najinyi Yehova wamayongomena haEjipitu.
Vaka-kulitulaho jaZowane vanahulama, vaka-kulitulaho jaNofwe vanahungumuka, vanahungumwisa Ejipitu, vaze vene vanapu malolwa amiyaci yalyo amujimbango.
Yehova nafutwilamo Xipilitu yapaca mukaci kalyo, kaha vanahungumwisa Ejipitu kuvilinga vyalyo vyosena nganomu mwapengela muka-kupenda muvisazo vyenyi.
Kaha kuEjipitu kakwexi kukapwa vilinga navahasa kulinga cipwe mutwe cipwe mukila cipwe mukapakapa cipwe liteveko.
Halikumbi lize vaEjipitu navakafwana nge mapwevo, navakacikima nakulizuzukila nawoma mwomwo hakunyukula Yehova wamayongomena livoko lyenyi, omu mwakalinyukula helu lyavo.
Lifuci lyaYuta nalikalinga kupwa lyakuzuzwisa Ejipitu, wexowo navakalivulukila mwakevwa woma mwomwo hakujina caYehova wamayongomena oco najinyiho.
Halikumbi lize mulifuci lyaEjipitu namukapwanga membo atanu nawakahanjikanga lilimi lyaKanane nakulixinga kuli Yehova wamayongomena, limwe navakalivuluka ngwavo, Limbo lyakunonga.
Halikumbi lize mukaci kalifuci lyaEjipitu namukapwanga lijiko lyaYehova lyakulumbila, nalilolwa lyakumwimikila Yehova kungiza yalyo.
Nacikapwanga hicinjikizo hiunjiho waYehova wamayongomena mulifuci lyaEjipitu, mwomwo navakateta kuli Yehova hali vaka-kuvamwenesa makava, kaha mwakavatumina muka-kuvafwila wamunene, mwakavapululula.
Yehova navakamutacikiza muEjipitu, vaEjipitu navakamutacikiza Yehova halikumbi lize, navakamuzacilanga nakuvatwojola vimuna nakuhanahana mawana, navakalixika luxiko naYehova nakutesamo nawa.
Yehova mwakaveta Ejipitu, kuliveta nakulihindula, kaha navakakinduluka kuli Yehova, Ikiye mwaka-lilembejeka kuli vakivo nakuvahindula.
Halikumbi lize nakukapwanga likulakula lyakufuma muEjipitu nakuya kuAsulya, vaAsulya navakaheta namuEjipitu, vaEjipitu navakaheta namuAsulya, kaha vaEjipitu navakamuzacilanga Yehova navaAsulya nawa hamwe.
Halikumbi lize vaIsalele navakapwanga vamucitatu navaEjipitu navaAsulya, nakupwa vakuwahisa vatu hakaci kamavu,
mwomwo vanavawahisa lyehi kuli Yehova wamayongomena ngwenyi, Vawahisenga vatu jami vaEjipitu, natengeso yamavoko ami vaAsulya, nauswana wami vaIsalele, xikaho.
Hamwaka uze ahetele Talatane kuAxatote, omu vamutumine kuli mwangana waAsulya Salangone, omu alwilile Axatote nakulitambula,
hamwaka uze Yehova ahanjikile muli Isaya mwanaAmoze ngwenyi, Yako uzule cikelei cili hamitanda yove, uzule nawa jisapato jove kumahinji ove. Kaha alingile ngoco nakutambuka uselesele wakuzeneka jisapato kumahinji.
Yehova ambile ngwenyi, Nganomu natambuka ngamba yami Isaya uselesele wakuzeneka jisapato kumahinji myaka yitatu nakupwanga cinjikizo cakukomwesa haEjipitu nahaEcopa,
mukiko vene mumwakalinga mwangana waAsulya hakutwala vafunge vavaEjipitu navava vakuEcopa navakatundula, navakweze navakulwane, kuvatwala uselesele, vakuzeneka jisapato kumahinji, matakotako, mangana Ejipitu likevwenga sonyi.
Navakahomba nakwivwa sonyi haEcopa vanatalililanga nahaEjipitu upahu wavo.
Kahava vakutwama kucikulo kuno navakalyamba halikumbi lize ngwavo, Kumana, mukiko vene mulyapwa olyo tunatalililanga, oku twacinyinanga ngwetu, vatukafwe vatupululule kuli mwangana waAsulya, kahetu natukayovoka ngacilihi?
Eci cikiko citeli capambo yakukalungalwiji. Nganomu vyeji kupulasanangamo vijimbilanganga musulo, mukiko munaciza kufuma mupambo mulifuci lyakwivwisa woma.
Vanangulweze cuma cakungumwenesa cacikalu ngwavo, muka-kumbembejeka eji kumbembejekanga, muka-kunongesa eji kunongesanga. Ove Elame, kandukako, ove Mete, vahake mucingombela. Kulixiximuna cavo cosena nangucilingisa kulitwamina.
Xikaho mumitanda yami muli kusalwomwoka lika. Kuyekela cinangulinjilila nge kuyekela capwevo ali nakusapuluka, ngunazeuka ngoco kangwexi kuhasa kwivwako, nguli nakunyengetela ngoco kangwexi kuhasa kumonako.
Mucima wami uli nakuhungumuka. Ciwomawoma cinanguzuzwisa, kajimbavenyi ngwafwilanga vanakalumuna kupwa kucikima kuli ami.
Mesa vali nakuyilongesa, vakakulama vali nakuvahaka, vali nakulya, vali nakunwa. Enu vaka-kulitulaho, katukenu muwavise mikingo.
Mwomwo Mwata nangwambe ngwenyi, Yako ukahake muka-kutala, akakulweze oco mwakamona.
Kahomu mwakamona lizavu, vaka-tuvalu vakutambuka vavali navavali, lizavu Navimbulu, lizavu Navangamela, akevwilile cakwivwilila cikumakuma.
Kaha atambakanyine nge mwandumba ngwenyi, Ove Mwata, nguli nakwimana cakwimana hakapoxi kakutalila hamusana, vananguhake kuulama wami haufuku haufuku,
kaha kumana, oku kuli nakwiza lizavu lyavatu, vaka-tuvalu vakutambuka vavali navavali. Ahanjikile ceka ngwenyi, Mbavilone linalindumuka, linalindumuka, vifwanyisa vyatulunga twalyo vyakusonga vanavicikila hamavu.
Enu nguli nakuzungula, enu manona akucizungwilo cami, oco ngunevu kuli Yehova wamayongomena Kalunga kaIsalele ngunacambulula kuli enu.
Eci cikiko citeli caNduma. Umwe mwangutambakana kuSeile ngwenyi, Ove muka-kulama, ufuku unapu ngacilihi? Ngwenyi, Ove muka-kulama, ufuku unapu ngacilihi?
Muka-kulama namukumbulula ngwenyi, Cimene cili nakwiza naufuku nawa. Nge namusaka kwihula, ihulenu. Alumukenu, twayenu.
Eci cikiko citeli cahaAlavya. Enu Vyendo vyakuNdetane, mumusenge waAlavya mukiko munamukatwaminanga.
Ou apwile nalipwila vamunehelele meya. Vaka-kutwama mulifuci lyaTema vasesele vaka-kucina nakulya cavo.
Mwomwo vacinyine jipoko jamikwale, jipoko jakusomona lyehi, namata akunana lyehi, nakukaluhwa cajita.
Mwomwo Mwata nangwambe ngwenyi, Ximbu kanda muhite mwaka umwe, nge kutesa namyaka yayou vanakambe, kaha upahu waKetale vosena nauhwa.
Kahava navakasalaho hakulava vaka-mata amanana, vindume javana vaKetale, navakapwa vavandende, mwomwo Yehova Kalunga kaIsalele nacihanjika, xikaho.
Eci cikiko citeli cacinema cakumwenesa. Kahaze unamono muka numba vatu jove vosena vakanduke helu lyajizuvo?
Ove unasulu kuliuya, ove limbo lyakuzungumuka, ove limbo lyakulisamba, ava vove vajiha lyehi kavavajihile najipoko jamikwaleko, kavafwile kujitako.
Vaka-kuyula jove vosena vanacinyina hamwe, vavakaxile kuli vakamata amanana, vove vosenava vawanyine vavakaxilile hamwe, vacinyinyine kwakusuku.
Xikaho ngwambile ngwami, Kanda mungutalako, nangulila cikuma, kanda muhundanganako ngwenu, munguvendejeke omu vanenyeka mwanavakwetu vatu.
Mwomwo linapu likumbi lyapindangano, lyakulyatangila, lyakutatasana, lyakuli Mwata Yehova wamayongomena mucinema cakumwenesa, kuli kukekwomwona jikembwe nakutwa tuwelele kujipili.
VaElame vambacile misakali namatemba avatu navaka-tuvalu, kaha Kile lyafwikunwine mikingo.
Kaha casolokele, vinema vyove vyakusakula vyasulile namatemba, kaha vaka-tuvalu valitanjikile kucikolo calimbo.
Azulile ciwuva caYuta, kaha likumbi lize watalile kuvitwa muzuvo yamumusenge.
Mahanya alimbo lyaNdavici mwawamwene ngwenu, Amavulu, meya amucinema cakumavu mwawakungulwilile hamwe,
jizuvo jamuYelusalema mwajilavile, jizuvo mwajipuzwile mangana muyikolezeze kembwe,
mwalingile nawa kwakuzavukila meya mukaci kajikembwe jivali kwakutwama meya acijiva camwaka. Oloze kamwatalixile micima yenu kuli Uze alingile cuma kanako, kamwatalile kuli Uze acitakile kufumisa kumyakako.
Halikumbi lize Mwata Yehova wamayongomena amisanyikile mangana ngwenyi, mulilenga mulixonenga museve muvwalenga vikelei,
kaha kumana, kwapwilenga cisambo nakuwahilila nakujihajiha vangombe nakujihajiha mikoko nakulya nyama nakunwa vinyo ngwenu, Tulyenunga tunwenunga mwomwo hamene natufwa, xikaho.
Kaha Yehova wamayongomena nalisolola mumatwitwi ami ngwenyi, Camwenemwene kuhengeci kangwexi kukamikonekelacoko nomu namufwa. Mukiko mwanambe Mwata Yehova wamayongomena.
Mwata Yehova wamayongomena nambe ngwenyi, Yako uhete kuli ou kalama, kuli Xevena, ou ali naulama wazuvo, ukamwihule ngwove,
Uli naka kuno? Uli neya kuno numba ulitotele cimbumbe kuno? Nalitotela lyehi cimbumbe helu nakulisongela Utwamo mulilolwa!
Kumana, Yehova mwakalinga mwaundume, mwakakumbila cakukumbila, mwakakukupilika cakukukupilika,
mwakakujinga cakukujinga nakukwasa nge ngunja mulifuci lyalinene, mwamuze vene naukafwila, mwamuze nawakapwanga matemba aupahu wove, ove sonyi yazuvo yamwata wove.
Nangukakuxinjijika ufume kuulama wove, navakakuhulumunokwo unemana.
Kaha nacikasoloka halikumbi lize, nangukasanyika ngamba yami Elyakime mwanaHilikiya,
nangukamuvwika lihina lyove, nangukamukolezeza namuhya wove, wata wove nangukauhana mulivoko lyenyi, kaha ikiye mwakapwanga nge sevo kuli ava vakutwama muYelusalema navava vakuzuvo yaYuta.
 Sapi yazuvo yaNdavici nangukamutwikayo hacifwiji cenyi. Mwakasokololamo, kaha kakwexi kukapwou mwakasokamoko. Mwakasokamo, kaha kakwexi kukapwou mwakasokololamoko.
Nangukamupapalila nge lumbambo kuma kwakuzama, kaha mwakapwanga nge litanda lyawangana lyaupahu kuzuvo yaise.
Upahu wazuvo yaise wosena nava navakasemuka nevi navikasoka, vyuma vyavindende vyosena kufumisa kujipasa nakutwala kumilondo yosena navakavisukejeka hali ikiye.
Yehova wamayongomena nambe ngwenyi, Halikumbi lize lumbambo elu vapapalilile kuma kwakuzama nalukazeukako, navakalutetako, nalukaholoka, kaha citeli capwileho navakacitetaho, mwomwo Yehova nacihanjika, xikaho.
Eci cikiko citeli caTule. Enu mato akuTalaxixe, kalwomwokenu, mwomwo vanenyekako, ngoco kakwexi zuvoko, kakwexi kwingilamoko, vanavasolwelaco hakufuma kulifuci lyaKicime.
Enu mwatwama kucikulo, liholelenu, ove vasulixilenga kuli vakakusekasana vakuXitone vaze veji kuzaukanga kalungalwiji.
Kaha mbuto jakuXihole, vyakwaha vyakuNyile, vyapwilenga vyalyo vyakuwanyinaho hameya amavulu, lyapwilenga cilanjilo cavaka-mafuci.
Ove Xitone, wivwenga sonyi, mwomwo kalungalwiji nahanjika, mwakukakama mwamukalungalwiji, ngwenyi, Kangwevwile misongo yakusemako, cipwe kusapuluka, kangwakulixile vakweze jamalungako cipwe kulela vana vamapwevo.
Puho kana omu nayikevwakana muEjipitu navakevwa kukola hapuho yaTule.
Enu mwatwama kucikulo, Zaukenu muye kuTalaxixe, kalwomwokenu.
Lyeli vene limbo lyenu Nakulisamba tahi? eli Unaximbula kufumisa kumakumbi akumyaka, likweci mahinji alitwalilenga kwakusuku likazuzumanengako.
Iyaze najinyi eci haTule? eli lyeji kuhananga micama, likweci vakakusekasana vanapu vaka-kulitulaho, likweci vaka-kusepa vanapu vavalemu hamavu.
Yehova wamayongomena nacijinyi, mangana akajilule kulivwimba caupahu wosena, akavalelese vavalemu vahamavu vosena.
Ove mwanaTalaxixe, hita mulifuci lyove nge mwaNyile, kakwexi ceka ou mwakukingako.
Nolola lyehi livoko lyenyi helu lyakalungalwiji, mawangana nawasetumuna, Yehova nahane luximbi haKanane ngwenyi, Vakanongese mwalyo mwakukakama.
Nambe nawa ngwenyi, Ove mwanaXitone, ove sanda yapwevo vanalisa nacikela, kawexi kukalisamba cekako. Katuka, uzauke uye kuKicime. Cipwe kuze kawexi kukamonako kunokako.
Talenu lifuci lyavaKalateya, vatu ava vapwilenga vauci. VaAsulya vavalilile vaze vatwama mulikundu cihela calyo. Vemikile tupoxi twavo, vakatumwine jizuvo jalyo, valilingixile kupwa lyakuxiuka kaha.
Enu mato akuTalaxixe, kalwomwokenu, mwomwo vanenyeka lyehi mwenu mwakukakama, xikaho.
Kaha nacikasoloka halikumbi lize, navakavulyamanga Tule myaka makumi atanu naavali, nge kutesa namakumbi amwangana umwe. Omu nayikalinga myaka makumi atanu naavali hiyinahicimo lyehi, numba Tule likamone nge kumwaso uze wamuka-ujila wapwevo.
Ove muka-ujila vanavulyama, kwata kalyalya, lijinguluke limbo, imba mwamwaza, Vulisa myaso, mangana vakwanuke.
Kaha nacikasoloka, omu nayikalinga myaka makumi atanu naavali hiyanahicimo lyehi, Yehova mwakalakana Tule kaha nalikakinduluka kuvyonda vyalyo, nalikalinganga ujila namawangana osena ali hamavu.
Kaha kusekasana calyo navyonda vyalyo nayikapwanga vyajilila Yehova. Kavexi kukavisweka nge vikumba cipwe kuvitulikako, mwomwo kusekasana calyo nacikapwanga cavaze vatwama kumeso aYehova mangana Vakalyenga nakwikuta, vakamonenga vyakuvwala vyaluvaji.
Talenu, Yehova mwalingisa hamavu kupwa hamokomoko, nakuwapelumuna nakuwacikulula nakuvapuzumunava vatwamaho.
Kaha nacikapwa, nganomu vapwa vatu mukiko vene munavakapwa navapilixitu nawa, nganomu vapwa vandungo vamalunga mukiko vene munavakapwa navakaka javo vamalunga nawa, nganomu vapwa vandungo vamapwevo mukiko vene munavakapwa navakaka javo vamapwevo nawa, nganomu vapwa vakakulanda mukiko vene munavakapwa navaka-kuvalanjisa nawa, nganomu vapwa vaka-kulevanyisa mukiko vene munavakapwa navaka-kulevana nawa, nganomu vapwa vaka-kukasa hasaku mukiko vene munavakapwa navaka-kuvahana hasaku nawa.
Hamavu nahakapwa hamokomoko lika, nahakapwa hakupukula lika, mwomwo Yehova nahanjika lizu eli, xikaho.
Mavu ali nakulixona nakupiluka, yahakaye vali nakulehuka nakupiluka, vatu vahamavu vakulizezula helu vali nakulehuka.
Mavu anajiluluka nawa muxi yavava vatwamaho, mwomwo jiximbi vanajizombwojoka, vilika vanavipambalala, luxiko lwahaya myaka yosena vanaluhokola.
Xikaho cangu cinali mavu, kahava vatwamaho vanavapayisa. Xikaho vaka-kutwama hamavu vanaxituka, kaha hanasale vatu vavandende kaha.
Wala wamihako yavinyo uli nakulixona, muvinyo uli nakulehuka, vaka-kuwahilila mumicima vosena vali nakuliximwoka.
Cisambo catungoma cili nakulitwamina, liuya lyavaka-kulisamba linakumu, cisambo catulyalya cinalitwamina.
Kavexi kukanwa vinyo namyasoko, wala wangolo vaze navakaunwa navakawivwa kusasa.
Limbo eli vanalingisa kupwa lyahwilici linapuzwojoka, jizuvo josena vanajisoko ngoco kavexi kuhasa kwingilamoko.
Kumeluka kuli kuteta havinyo, kuwahilila cosena cinalauka, cisambo califuci vanacitundulako.
Mwimbo vanasezemo mwahwilici, kaha cikolo vanacifufula nakucixiula.
Mwomwo mukiko munacikapwa hakaci kamavu muli vatu veka naveka, nge omu navanyikisa mulive, nge omu navahuhwojola hakukumisa kuhela mihako yavinyo.
Ava navakahanjika namazu akukanguka, navakatwa jingunda, navakatezula mazu avo kukalungalwiji haukelenga waYehova.
Xikaho mutohwesenu Yehova kumusamuko, tohwesenu lijina lyaYehova, Ou Kalunga kaIsalele, munatungu amukalungalwiji.
Tunevu myaso yakusongosongo yamavu ngwavo, Upahu kuli Ou wakwoloka. Oloze ngwambile ngwami, Nguli nakuhwakuka, nguli nakuhwakuka, mama lelo hali ami! Vaka-kumbembejeka vanambembejeka, mwomwo vene, vaka-kumbembejeka vanambembejeka nakumbembejeka.
Enu mwatwama hamavu, muzuzu nawina namuheto vinamiwane.
Kaha nacikasoloka, ou mwakacina vyema vyawoma kana mwakakuyukila muwina, kahou mwakakanduka muwina kana navakamuta kumuheto, mwomwo jinjanena jahelu vanajisokolola, kaha Vihela vyamavu vili nakundenda, xikaho.
Mavu vanawapazwojola cakuwapazwojola, mavu vanawapuzwojola cakuwapuzwojola, mavu ali nakupelyangila nakupelyangila.
Mavu nawakatelwomwoka nakutelwomwoka nge mwamutu napende wala, nawakapingwangila nge wanda, vilinga vyawo vyakuzombwojoka jiximbi navikawalemenena, nawakalindumuka, kaha kawexi kukakatuka cekako.
Jino nacikasoloka halikumbi lize, Yehova mwakazangamisa liyongomena lyavaka-kulizezula vali helu navamyangana jamafuci ali hamavu.
Navakavakungulwila hamwe nge omu veji kukungulwilanga vafunge muwina, navakavasokelela mukamenga, kahomu namukahita makumbi amavulu numba vakavalakane.
Kakweji mwakazonda, likumbi nalikevwa sonyi, mwomwo Yehova wamayongomena mwakapwanga mwangana kupili Zeyone namuYelusalema, kaha kumeso avakulwane jenyi nakukapwanga upahu, xikaho.
Ove Yehova, Ove yove Kalunga kami, nangukuzezulanga helu, nangwalisanga lijina lyove, mwomwo unalingi mwakukomwesa, vyuma vyapunga vyakufuma kumyaka, mukuzaminyina namumucano.
Mwomwo Unalingisa limbo kupwa mulumba, Unalingisa limbo lyakujingulwisa nakembwe kupwa jizuvo jakuxiuka, Unalingisa luzuvo lwavakamiyaci yeka kupwa limbo lyauci, kavexi kukatungululahoko haya myaka yosena.
Xikaho navakakutohwesanga kuli vatu vangolo, navakakwivwanga woma kwimbo lyavaka-mafuci vaulyanyi.
Mwomwo unapu umwakukakama kuli vaka-kuhutwa, umwakukakama kuli vaka-kukalikiza kuluyando lwavo, umwakucinyina nakucina nyamanganda, umuvule wakuswama kaza, omu cinapu kukuta cavilyanyi nge nyamanganda wakuliveta hambango.
Liuya lyavaka-miyaci yeka naukalinongamisa nge kaza kuma kwaumu, myaso yavilyanyi naukayinyisa nge hakuunjisa liyena kucivumbi calivwi.
Kaha hapili hano Yehova wamayongomena mwakavatelekelaho vatu veka naveka vosena kulya cavyuma vyamaji cacivulu, kulya cakunwa vinyo vili havisele, cavyuma vyamaji vili nausongosongo, cavinyo vyahavisele vanasase kanawa.
Kaha hapili hano mwakanongeselaho cifwiko cakufwika hameso avatu veka naveka vosena, ciwuva cakuwuva hali vaka-mafuci osena.
 Kufwa naciminyi haya myaka yosena. Mwata Yehova mwakahunda masoji kumeso avatu vosena, kutomba vanatombonga vatu jenyi mwakacifumisa hamavu hosena, mwomwo Yehova nacihanjika, xikaho.
Halikumbi lize navakamba ngwavo, Talenu, Ou you Kalunga ketu, tunamuvandaminanga kaha mwatulwila, Ou you Yehova, tunamuvandaminanga, natukinyinyinanga nakuwahilila muulwilo wenyi.
Mwomwo livoko lyaYehova nalikanokela hapili hano. VaMowave navakavalyatangila kwavo, nganomu veji kulyatangilanga mwila mumeya akumulumba watuji.
Navakolola mavoko avo mukaci kavo nganomu mwolola muka-kuhala mavoko enyi mangana ahale, oloze Yehova mwakenyisa kulivwimba cavo nevi anaselula mavoko avo hamwe.
Kaha kembwe yenu yakukolezeza yakunyunga nayinyekumuna lyehi, nayinyisa, nayisavalika hamavu, namulukungu.
Halikumbi lize navakemba mwaso ou mulifuci lyaYuta ngwavo, Tuli nalimbo lyangolo, mwahaka ulwilo kupwa jikembwe namukingo.
Sokololenu vijilo mangana muyaci wakwoloka wakulama mucano vengilemo.
Ou ukweci vixinganyeka vyenyi vyakujika hali Ove naumulamanga mukuunda cakukupuka mwosena, mwomwo nafwelela kuli Ove, xikaho.
Mufwelelenunga Yehova haya myaka yosena, mwomwo muli Ya Yehova muli lilolwa lyakukola lyahaya myaka yosena, xikaho.
Mwomwo vaka-kutwama helu navanyekumuna, limbo lyakuzunduka helu mwalinyisa, mwalinyixila nahamavu, mwalisavalika namulukungu.
Mahinji nawakalilyatangila, mahinji avaka-kuhutwa, jitambo javakakukalikiza.
Jila yamuka-kwoloka yinapu kusungama. Ove wasungama, weji kusalamisanga jila yamuka-kwoloka.
Ove Yehova, Camwenemwene tunakuvandamina mujila yamazu ove aciyulo, lijina lyove, lijina lyove lyakukwanukilangaho likiko vene yinafwila myono yetu.
Ngunakufwilanga namwono wami muufuku. Camwenemwene, nangukusakasakanga naxipilitu yami yili muli ami, mwomwomu nawakapwanga mazu ove akuyula hamavu, numba vaka-kutwama hakaye vakalinangulenga kwoloka.
Cipwe navatetela muka-kuhuka, oloze kexi kulinangula kwolokako. Mulifuci lyakundondeka mwahengesangamo, kexi kukamona kukumba caYehovako.
Ove Yehova, livoko lyove unalizezula helu, oloze kavalimweneko. Omu unevwila vatu jove hyangu navakamonamo nakwivwa sonyi. Camwenemwene kakahya nakakavalya vaka-kukwimanyina nakole.
Ove Yehova, naukatuhana kuunda, mwomwo vilinga vyetu vyosena nawa unatuzacilavyo, xikaho.
Ove Kalunga ketu Yehova, vamyata veka vanapunga nawata hali etu, kavapwile Oveko, oloze natuvulukanga lijina lyove hali Ove kaha.
Vanafu, kavexi kukayoyako, vanatoko, kavexi kukasangukako. Xikaho unavazangamisa unavalalisa unanongesa kuvanuka cosena.
Ove Yehova, vaka-lifuci unavavulisa, vaka-lifuci unavavulisa, vanakutohwesa, ngiza yalifuci yosena unayisosolola kwakusuku.
Ove Yehova, hakumona luyando vanakutalilila, Vahingunwine kulomba cavo cakuyeveta omu capwile kuzangamisa cove hali vakivo.
Nge mwapwevo ali najimo nahete lyehi kukamwihi nakusapuluka, omu mwevwa kukola nakuteta namisongo yenyi, mukiko mutunapunga kumeso ove, Ove Yehova.
Tunapunga najimo, tunapunga nakukola, tunaseme nge peho kaha, katwazacile ulwilo hamavuko, vakakutwama hamavu kavalindumukileko.
Vafu jenu navayoya, vivimbi jami navasanguka. Enu mwatwama mulukungu, tonenu, twenu jingunda, mwomwo mume wenu unapu nge mume wabamwila, kaha mavu nawavatufula ceka vaka-kutoka.
Enu vatu jami, twayenu mwingile mujizuvo jenu mulisokelele vijilo, swamenu hakapyapya kakande­nde palanga nomu anahici lyehi matoto.
Mwomwo talenu, Yehova mwalovoka muma lyenyi nakuzangamisa vaka-kutwama hamavu hakuhenga cavo, mavu nawasolola nawa manyingawo, kawexi kukavafwika ceka ava vawo vajihako.
Halikumbi lize Yehova mwakamuzangamisa levyatane, uze linoka walumbuxi, mwakamuzangamisa levyatane, uze linoka wakulijinga, mwakamuzangamisa napoko yenyi yamukwale yangolo yayikalu yayinene, mwakamujiha kanyama wamunene uze ali mukalungalwiji.
Halikumbi lize namukamba ngwenu, Kuli wande wamivinyo wakuhana vinyo, wimbilenunga myaso.
Ami Yehova ngumuka-kuulama, nanguutukumwinanga meya nganomu nganomu, nanguulamanga namusana naufuku kucina umwe mwakawenyeka.
Muli ami kamwexi kulundunduko. Cikalu kuvinangwimanyina mingonga navikwata kujita! kaci ngunavizombokela, kaci ngunavixitula hamwe.
Mokomoko ulinjilile kukakama cami mangana akwate keke nayami. Mwomwo vene, akwate keke nayami.
Kumakumbi aze nawakeza Yakova mwakasoka miji, Isalele mwakatemwina nakufukula, kaha navakemanga mihako kwilu lyakaye kwosena.
Navavete nganomu avavetele vaze vavavetele numba? Nyi navajihi nganomu vanavajihi vaze vajihile numba?
Naulinga mwakwesekela, omu nauvasuula nauvasopesa. Navafumisako nakukuta cenyi cacikalu halikumbi lyapeho yakufuma kumusamuko.
Hoho vene navafwikila kuhenga caYakova. Yeyi vene mihako yosena yahakufumisa xili yenyi, mangana malolwa akulijiko lyakulumbila osena akawalingise kupwa nge miunga yapemba eyi vanapuzwojola puzupuzu, mangana Maxela navyuma vyakufwanyisa likumbi vihonenga kusanguka ceka.
Mwomwo limbo lyakujingulwisa nakembwe Unatwame uka walyo, unapu Utwamo vanasuu nakuseza, nge mupambo. Kukiko navalilangako vana vavangombe, kukiko navautaminangako nakulyanga mitango yalyo.
Omu nayikalinga mitango yalyo hiyinomu lyehi navakayihokwojolako. Mapwevo navakeza nakuyoca. Mwomwo vanapu vatu vakuhona kumona mwalumbunukila mangana, xikaho Ou avatengele kexi kukavevwila kekeko, Ou avaumbile kexi kukavatetelako.
Nacikasoloka halikumbi lize, Yehova mwakakupula mihako yenyi kufumisa kukonga yaKalwiji nakuhetesa kukalwiji kaEjipitu, kahenu navakamikungulula umwe naumwe, enu vana vaIsalele.
Nacikasoloka halikumbi lize, navakemba luneta lwalunene, kaha vaze vasakile kunonga mulifuci lyaAsulya hinavakeza, navaze vapwile vavahangilile lyehi mulifuci lyaEjipitu, kaha navakalifukulanga kuli Yehova hapili yajila kuYelusalema.
Mama lelo hamucama wavaka-kupenda vavaEfwalime wakulivwimba, nahalutemo lwakupiluka lwaupahu waluvaji lwavo, elu luli kusongo yacinema camaji cavaze vanalindumuna lyehi kuvinyo!
Talenu, Yehova ali namuka-ngolo wakukakama, mwakavandundwila hamavu nalivoko lyenyi nge mwavula yamalolwa yayinene, nge mwanyamanganda wakunongesa, nge mwayula yameya akupapa amavulu.
Mucama wavaka-kupenda vavaEfwalime wakulivwimba navakaulyatangila,
kaha lutemo lwakupiluka lwaupahu waluvaji lwavo, elu luli kusongo yacinema camaji, nalukapwa nge lukuyu lwakulivanga kwihya ximbu ucili mwaka waliyena kanda, lukiko omu mwalumona muka-kutala, Ximbu lucili mulivoko lyenyi himwalumina.
Halikumbi lize Yehova wamayongomena mwakalinga kupwa mucama waupahu, hiciponde caluvaji, kuli vatu jenyi ava navakasalaho,
hixipilitu yaciyulo kuli ou natwame nakuyula, hiundume kuli vaze navakafutulula jita kucikolo calimbo.
Navava nawa navatalyangila navinyo, navahungwangila nawala wausasu, nakapilixitu nakapolofweto navatalyangila nawala wausasu, vanavaminyi lyehi kuvinyo, navahungwangila nawala wausasu, navahungumuka mukumona, navawonda mukuyula.
Mwomwo jimesa josena jili navisazo namajilo lika, ngoco kakwexi kumwe kwamwazako.
Mwanangula veya cinyingi? Mwahana veya kumonomu alumbunukila mazu awa vanevu? ava vanasumuna kumavele, ava vanafumisa kujinyeso tahi?
Mwomwo mwalinga luximbi haluximbi, luximbi haluximbi, lungoji Iwakwesekela halungoji lwakwesekela, lungoji lwakwesekela halungoji lwakwesekela, oho hahandende oho hahandende.
Nduma, oloze mwakahanjika kuli vatu ava muli vatu vamivumbo yakuwoya nalilimi lyeka,
ava ambile ngwenyi, Ceci vene kunoka, munokesenu ou nazeye, ngwenyi, Ceci vene kuhwima, oloze vakanyine kwivwa.
Xikaho kuli vakivo mazu aYehova nawakapwa luximbi haluximbi, luximbi haluximbi, lungoji lwakwesekela halungoji lwakwesekela, lungoji lwakwesekela halungoji lwakwesekela, oho hahandende oho hahandende, mangana vayenga valimbwojoke kunyima vahokwojoke vafwafwe mumiheto vavakwatakwate.
Xikaho ivwenu mazu aYehova, enu malunga vaka-kutoleka, enu mwayula vatu ava vali muYelusalema.
Mwomwo munambe ngwenu, Tunalixiki lyehi luxiko nakufwa, ngwenu, Tunalivwasana lyehi naXeyole, ngwenu, Omu nacikahitamo cikote cakupapamo kacexi kukeza kuli etuko, ngwenu, mwomwo tunalingisa lyehi kwonga kupwa ucinyino wetu, kaha tunaswame lyehi mukutangisa,
xikaho Mwata Yehova nambe ngwenyi, Talenu, nangukala lilolwa kupwa cihela muZeyone, likiko lilolwa lyakweseka lyehi lyamumbango lyandando yayikalu lyacihela cakukola, ou mwetava kexi kukalyanguhwisako.
Nangukalingisa ciyulo kupwa lungoji lwakwesekela, nakwoloka nawa kupwa Seteko yalungoji yakuzezalala, kaha ucinyino wakwonga vula yamalolwa nayikaunyangula, ciswamo meya nawakacipapa.
Luxiko lwenu munalixiki nakufwa navakalujimbangana, civwasano cenu munalivwasana naXeyole kacexi kwimanako, omu nacikahitamo cikote cakupapamo kaha namukalyacika kucikiko.
Hexoho nacikahitamo nacikamikwata, mwomwo nacikahitahitamo hacimene hacimene, namusana naufuku, kaha kumona mwalumbunukila mazu munevu nacikapwa kulizuzukila nawoma kaha.
Mwomwo kahela kanahihi, mutu kahasa kutandavalilahoko, mbulangete yinakehe, kahasa kulipotanyahoko.
Yehova mwakakatuka nge kupili Pelajime, mwakatenuka nge mucinema caNgiveyone, mangana akalinge vilinga vyenyi, ovyo vilinga vyenyi vyeka, akazate milimo yenyi, oyo milimo yenyi yeka.
Xikaho jino kanda mupwa muvaka-kutolekako, kucina navakolesa jikuli jenu, mwomwo ngunevu kuli Mwata Yehova wamayongomena ngwavo, nahane lyehi luximbi kulalisa hamavu hosena.
Tengelekenu matwitwi enu mwivwilile lizu lyami. Ivwililenu mwivwe cihande cami.
Ou mwacipa ngwenyi, akuve, eji kucipanga kaha tahi? Eji kucipululanga nakupukulula mavu enyi tahi?
Omu mwalinga hanasalamisa lyehi hamavu eji kulakumwinangaho kacinji, nakukuvilaho kumine, nakukuva tiliku mikana mikana nambale nawa oku natongola nasepelete nawa kungiza yawo nyi?
Mwomwo vanamulongesa mwa­ ciyulo kuli Kalunga kenyi nakumunangula, xikaho.
Mwomwo kacinji kavexi kukazungula nacuma cakuzungwisa cakuvambukako, kaha kavexi kunyengumuna lifumbo lyalitemba hakumineko, oloze kacinji navakazungula namukombo, kaha kumine navayizungula nambweci.
Manona akulinga mbolo kuvanga vawacike, mwomwo kexi kuwazungwojola cakuwazungwojola makumbi osenako. Kaha cipwe mwahicisaho lifumbo lyalitemba lyenyi natuvalu twenyi, oloze kexi kuwacikako.
Naceci nawa cinafumu kuli Yehova wamayongomena. Ou napu wakukomwesa kupunga wakutohwesa kumangana akufukisa.
Mama lelo ove Alyele, ove Alyele, ove limbo lize mwatwaminenga Ndavici! Hakilenuko hamwaka hamwaka, Viwanyino vyakuwahilila vilikavenga.
Kaha nangukamwenesa Alyele Vihuli, nakukapwa kuliximwoka nakulila, oloze nalikapwanga nge Alyele kuli ami.
Nangukakutungilila cilombo cami jingulwixi ndo, nangukakuhaka mucingombela namaswalale vakuhakako, nangukakulundwila jikembwe jamavu.
Nangukakwinyisa nahamavu, naukahanjikila mumavu, hanjikiso yove nayikapwa yakunyukumuna yamulukungu, lizu lyove nalikapwa nge lyayou ali naxipilitu wakutahisa, lyamumavu, hanjikiso yove nayikayevetela mulukungu.
Oloze lisetaseta lyavaka-kole jove nalikapwa nge lukungu lwalulelu, lisetaseta lyavilyanyi nalikapwa nge muzungu wakupekumuka, nacikapwa hakukemwina caliso cakuvalendumukila.
Limbo navakalizangamisa kuli Yehova wamayongomena namikalateta namundenda navyema vyavivulu nacijimbilanganga nanyamanganda namulangi wakakahya kakulalisa.
Kaha lisetaseta lyavaka-mafuci vosena vaze navakalwa naAlyele, vosena vaze navakalwa nalyo namwalyo mwakukola, vosena vaze navakalimwenesa Vihuli, navakapwa nge cilota kaha, nge cuma cakumwenesa naufuku.
Nacikapwa nge omu mwalotou ali nazala, kaha kumana ali nakulya, oloze mwatona kaha zala yenyi yeyiyo, mokomoko nge omu mwalotou ali nalipwila, kaha kumana ali nakunwa, oloze mwatona kaha kumana nazeye, mwono wenyi unafu lipwila. Mukiko munalikapwa lisetaseta lyavaka-mafuci vosena vaze navakalwa jita kupili Zeyone.
Litataminenuho mulikomokele, liwahisenunga vamiwuvise kumeso. Vanapende, oloze kexi navinyoko, vali nakutelwomwoka oloze kexi nawala wausasuko.
Mwomwo Yehova namihingunwina Xipilitu yatulo twatuvulu, vapolofweto, vakivo meso enu, navelavisa, vaka-kumona, vakivo mitwe yenu, navafwiki.
Ngoco vyakumwenesa vyosena vinalingi kupwa nge mazu ahamukanda wakulamika nakatacikijilo kuli enu, ou navahana kuli ou nananguka ngwavo, Acitangeho, kaha mwavakumbulula ngwenyi, Kangwahaxileko, mwomwo vaulamika lyehi nakatacikijilo, xikaho.
Kaha mukanda kana navauhana kuli ou acili kanda ananguke ngwavo, Acitangeho, kaha mwavakumbulula ngwenyi, Kangwanangukileko.
Kaha Mwata nambe ngwenyi, Mwomwo vatu ava veji kupandamanga kuli Ami, veji kungulemesanga natunwa twavo namivumbo yavo, oloze micima yavo vanayisosolola kwakusuku nayami, kaha womou vanangwivu unapu luximbi lwavatu vanavanangula,
xikaho kumana, nangukalinga ceka mwakukomwesa muli vatu ava, nangukalinga mwakukomwesa nacuma cakukomoka. Mangana avakwavo vaka-mangana nawakanonga, kunangakana cavakwavo vaka-kunangakana nacikaswamana.
Mama lelo hali ava navalinga mwakujiminyina vamusweke Yehova punga yavo, vakweci vilinga vyavo vyamumilima, vaze veji kulyambanga ngwavo, Iyaze natumono? ngwavo, Iyaze natutacikiza?
Omu mwakindukenu! Kumana tengi vamujine ngwavo, Nge unonga? numba cuma vanatenge cimuvuluke ou nacitenge ngwaco, Kangutengeleko, nyi cuma vanaumbu cimuvuluke ou naciumbu ngwaco, Kamona mwalumbunukila manganako.
Kucinasale kapyapya kakandende cikuma nyi? kaha Levanone nayalumuka kupwa wande wawilo, wande wawilo navakaujina ngwavo, Nge musenge.
Halikumbi lize tujika-matwitwi navakevwa mazu ahamukanda, meso atupuputa nawakamona mukajimbavenyi namumilima.
 Vavavwovu nawa navakahakilako kukuwahilila cavo muli Yehova, vaka-kukalikiza muli vatu navakakinyinyinanga muli Ou waIsalele wajila.
Mwomwo cilyanyi vanamuhonesa, muka-kutoleka nalitwamina, kaha vosenava vanatalilila kuhenga vanavateteko,
ava navalingisa mutu kupwa muka-kuvulumuna halizu, ava navamutela muheto ou mwahanjikila vatu kucikolo calimbo, ava navapeula muka-kwoloka nacuma cauci.
Xikaho Yehova, Ou akulile Apalahama, nahanjika hazuvo yaYakova ngwenyi, VaYakova kavexi kwivwa sonyi makumbi anoko, kumeso avo kakwexi kulumbunuka woma makumbi anoko.
Oloze omu navakamona vana vavo, tengeso yamavoko ami, mukaci kavo, navakajilila lijina lyami. Camwenemwene navakajililOu waYakova wajila, navakamwivwanga Kalunga kaIsalele woma.
Kahava veji kuhungumukanga mujixipilitu javo navakatacikiza mwalumbunukila mangana, ava veji kuyayavalanga navaketavila kuvanangula.
Yehova nambe ngwenyi, Mama lelo hali vana vakunjinjajala, ava navakwata punga, oloze kexi naYamiko, ava navalixika luxiko, oloze kalwexi lwaXipilitu yamiko, mangana Vahakileko mulonga kumulonga,
 ava navakatuka vaxikumuke kuEjipitu, oloze kavehwile kukanwa kamiko, ngwavo, vakalikakike hakukakama caFwalo vacinyine mumuvule waEjipitu.
Xikaho kukakama caFwalo nacikapwa sonyi kuli enu, kaha kucinyina mumuvule waEjipitu nacikapwa kuzonda kuli enu.
Mwomwo vaka-kulitulaho javo vali kuZowane, valuwa javo vanahete lyehi kuHanese.
Vosena navakevwa sonyi kuli vatu vanahono kuvawahisa, ava vanahono kuvakafwa cipwe kuvawahisa, ava vanapu yakwivwisa sonyi yakutombesa.
Eci cikiko citeli catunyama vakusulo. Hakuhita mulifuci lyaluyando navihuli, mwafuma vandumba vavipwevo navava vavilunga navihili namanoka vakutuka vaka-kwoca, navambata luheto lwavo havifwiji vyavana vavimbulu, navambata vikumba vyavo hajitunda javangamela, kuvitwala kuli vatu navahona kuvawahisa.
Mwomwo Ejipitu nalikavakafwako mwaufwefwelekete mwamokomoko, xikaho ngunalivuluka ngwami, vakivo vipapwoki yakutwamanga lika.
Kaha jino yako, ukacisoneke kumeso avo hacuma cakusonekaho, ucicenge hamukanda, mangana cipwenga cahalikumbi lyakumwaka haya myaka namyaka.
Ngwami, Ava vanapu vatu vakulikanga, vana vakwonga, vana vakukana kwivwilila jiximbi jaYehova.
Ava veji kwambanga kuli vakakumona ngwavo, Kanda mumonako, nakuli vapolofweto ngwavo, Kanda mutwambulila vyuma vyaupolofweto vyakundondekako, ngwavo, Hanji­kenu vyuma vyakulambisa kuli etu, ambululenu upolofweto wavyuma vyakutangisa,
ngwavo, Fumenu mujila, pyapumukenu mujila, mulingisenu Ou waIsalele wajila kulitwamina kumeso etu.
Xikaho Ou waIsalele wajila nambe ngwenyi, Mwomwo munalumbilisa lizu eli, munafwelela kukulisa vakwenu nacikela nakukulipambula nakukundaminaho,
xikaho kuhenga kana nacikapwa nge kukituka cinasake kuzemuka kuli enu, nacikekuka hambango yayisuku, kupuzuka cayo hinaciza cakukasumuka hakukemwina caliso kaha.
Mwakacipuzula nganomu veji kupuzulanga ndeho yatengi, mwakacifufula cakuzeneka kucitetela, ngoco hakucifufula kavexi kukawana cizanda cimwe cakwokwela kakahya kulijikoko, cipwe cakuswicisa meya muliximako.
Mwomwo Mwata Yehova, Ou waIsalele wajila, nambe ngwenyi, Hakukinduluka nakunoka hakiko namukalilwilila, hakuhulika nakufwelela hakiko hali undume wenu. Oloze kamwasakileko.
Oloze mwambile ngwenu, Nduma, mwomwo natucina hatuvalu. Xikaho namukacina vene. Kaha ngwenu, Natukatambuka hatunyama vakusasulwila. Xikaho vaze navakamihangasana navakapwa vakusasulwila.
 Likombakaji limwe navakacina hakuvahanjikila kuli umwe, namukacina hakumihanjikila kuli vatanu, palanga nomu namukapwa vamiseza lyehi nge citondo cakujika helu lyapili, nge lipandelo lili hapili.
Hoho vene mwavandaminanga Yehova, mangana akamitetele, hoho vene mwakazezukila helu, mangana akamivwile keke. Mwomwo Yehova Ikiye Kalunga waciyulo, vatokwa vosenava navamuvandaminanga.
Mwomwo vatu navakatwamanga muZeyone muYelusalema. Kulila kamwexi kukalila cekako. Mwakamitetela cakumitetela hakwivwa lizu lyakuteta cenu, omu mwakevwako mwakamitaviza.
Kaha cipwe Mwata mwamihana kulya caluyando nameya amakava, oloze vaka-kuminangula kavexi kukaswamana cekako, oloze meso enu nawakavamonanga vaka-kuminangula.
Kaha matwitwi enu nawakevwa lizu munyima yenu lyakwamba ngwalyo, Eyi yeyi jila, tambukenungamo, omu namukalalisa kulivoko lyacilyo nomu namukalalisa kulivoko lyacimoswe.
Kaha kulamika kana munalamika havifwanyisa vyenu vyakusonga vyapalata namukacipihisa, nakulamika munalamika havifwanyisa vyenu vyakuzuzulula vyaulu nawa. Namukavimbila nge lihina lyakupihisa, namukavyamba ngwenu, Yenunga kwenu.
Kaha mwakamihana vula hambuto jenu jize namukakuva mumavu, nakulya nawa kuvyevi vyakwima hamavu, navikapwanga vyamaji vyakulumbama. Halikumbi lize vimuna jenu navakalyanga kumalilo amanene.
Navangombe nawa navana vavimbulu vaze veji kuzatanga mavu navakalyanga kulya camungwa eci vanapekula najifwoxolo najingalafwa.
Kaha helu lyajipili jajinene jajisuku josena nahelu lyajipili jakunyunga josena nahakapwanga tulwiji natuselwoke vameya halikumbi lyakuhonda vavavulu omu natukaxiwojoka tupoxi.
Myeji yakakweji nayikapwanga nge musana walikumbi, kaha musana walikumbi naukahambakana katanu nakavali nge musana wamakumbi atanu naavali halikumbi lize mwakajicika Yehova hambandu yavatu jenyi nakukungula ceka hakapazu kahakuvaveta.
Talenu, lijina lyaYehova naliza hakufuma kwakusuku, lili nakukwata kakahya nautenu wenyi nakufwindasana wixi wauvulu. Mivumbo yenyi yinasulu namatoto, lilimi lyenyi linapu nge kakahya kakulalisa,
 kuhwima cenyi cinapu nge kalwiji wakupapa wakuheta namuxingo mangana avasale vaka-mafuci mumusalo wakuvanongesa, kaha mutunwa twavatu veka naveka namukapwa cikapa cakuvahungumwisa.
Enu namukapwa namwaso nge muufuku navajilika ciwanyino cakuwahilila, nakuwahilila mumicima nge omu mwatambuka mutu napanda yakwimba ayenga kupili yaYehova, kulilolwa lyaIsalele lyakukola.
Yehova mwakevwakanyisa lizu lyenyi lyaupahu, mwakasolola kuzeula livoko lyenyi namatoto autenu wenyi namulangi wakakahya kakulalisa nanyamanganda navula yamixilinjinji navula yamalolwa.
Mwomwo vaAsulya navakahomba kulizu lyaYehova, mwakavaveta nambweci yenyi.
Kaha kuveta camukombo wakutongola cosena eci mwakavavetaveta Yehova nacikapwa natungoma natulyalya. Mwakalwa navo kujijita hakunyukula livoko lyenyi.
Mwomwo vanalongesa lyehi Tofwete kufumisa kumwaka, vanamulongeselalyo mwangana. Nakulukisamo nakutohwesamo. Mundangwe wayo unapu kakahya najikunyi jajivulu, kuhwima caYehova cili nakuukwacisa nge kalwiji wasulufulu.
Mama lelo kuli ava navaxikumuka kuEjipitu ngwavo, vatukafweko, ava navakundamina hatuvalu nakufwelela kumatemba mwomwo ngwavo, anapu amavulu, nakuli vaka-tuvalu mwomwo ngwavo, vanajikiza cikuma, oloze kavatalile kuli Ou waIsalele wajilako cipwe kusaka kuli Yehova!
Oloze naIkiye nawa ali namangana, mwakaneha lupi, kexi kuhilwisa ceka mazu enyiko, oloze mwakakatukila zuvo yavaka-kupihisa nakukafwa cavaze veji kuzatanga mwakuhenga.
Jino vaEjipitu vanapu vatu, kavexi Kalungako. Tuvalu twavo vanapu vakweci mijimba, kavexi xipilituko. Kahomu mwakolola Yehova livoko lyenyi nou ali nakukafwa mukwavo mwalimbuka, nou navakafwa nawa mwalindumuka, kaha vosena vavali navakavalalixila hamwe.
Mwomwo Yehova nangwambe ngwenyi, Nganomu mwanganyina ndumba, cipwe mwevu wandumba, hanyama yenyi yamukoka, kaci nge navamusanyikila lizavu lyatufunga, oloze kexi kuhomba kumazu avoko cipwe kulinyisa kukuzungumuka cavo, mukiko mumwakasuluka Yehova wamayongomena nakulwa hapili Zeyone hamulundu wayo.
Nge mwatujila vakutengenya, mukiko mumwakakinga Yehova wamayongomena haYelusalema, mwakalikinga nakulipululula, mwakahita helu lyalyo nakuliyovola.
Enu vana vaIsalele, kindulukenu kuli Ou munalikange nakuya mwamusuku.
Mwomwo halikumbi lize navakambila mutu himutu makombelo enyi apalata namakombelo enyi aulu awa munalitengela namavoko enu mangana upwenga mulonga.
VaAsulya navakalindwomwoka kupoko yamukwale yakuzeneka kupwa yamutu, poko yamukwale yakuzeneka kupwa yamutu nayikavalya. Navakacina kupoko yamukwale, kaha vakweze javo navakalinga kupwa vaka-kulambula hakuzata milimo.
 Lilolwa lyenyi lyakukola nalikahita hamuzuzu, vaka-kulitulaho jenyi navakahomba kulipandelo. Mukiko mwanambe Yehova, Ou ukweci kakahya kenyi muZeyone nalilungu lyenyi muYelusalema.
Ivwenu, nakukapwanga mwangana mwakapwanga muwangana mukwoloka, nakukapwanga vaka-kulitulaho navakayulanga mukusungama.
Nakukapwanga mutu mwakapwa ciswamo cakuswama peho, kwakuswama nyamanganda, nge tulwiji vameya mulikundu, nge muvule walilolwa lyalinene mulifuci lyakufwa lipwila.
Meso avaka-kumona kawexi kukawuvako, matwitwi avaka-kwivwa nawakevwilila.
Mucima wamuka-kulusuka naukamona mwalumbunukila cinyingi, malimi avikukumi nawakalyanguhwisa kuhanjika mwakulumbunuka.
Kavexi kukavuluka ceka cileyako ngwavo, Cilolo wamulemu, kaha muka-kumbembejeka kavexi kukamuvulukako ngwavo, Saluhana.
Mwomwo Cileya mwahanjikanga mwauleya, mucima wenyi naulinganga mwakuhenga, mangana alingenga mwakuzamukila Kalunga, ahanjikenga vyakuhungumuka kuli Yehova, mangana alingise mwono wayou ali nazala kupwa wamokomoko nakulingisou ali nalipwila kuhona vyakunwa.
Jino vyuma mwazacisa muka-kumbembejeka vinapu vyavipi, ikiye eji kutakanga vyakuhuka mangana avanongese vavavwovu navihande vyakwonga, cipwe omu navahanjika vaka-kukalikiza mwaciyulo.
 Oloze cilolo wamulemu eji kutakanga vyaulolo, kaha ikiye kuvyuma vyaulolo kukiko vene mwelililanga.
Enu mapwevo munatwame muuholela, katukenu mwivwililenu lizu lyami. Enu vana vamapwevo munatwame cakuzeneka woma, tengelekenu matwitwi enu kuhanjikiso yami.
Enu mapwevo mwatwama cakuzeneka woma, navamipinjisanga makumbi amavulu kuhambakana mwaka umwe, mwomwo mihako yavinyo nayihwililila, kuyikungulula kacexi kwizako.
Enu mapwevo munatwame muuholela, Cikimenu woma. Enu munatwame cakuzeneka woma, pindenu. Lizulenu mupwenga uselesele mulijingilike vikelei mujimbunda jenu.
Navakaliveta hamavele hamawande akwivwisa cipepa, hamivinyo yakwima mihako.
Hamavu avatu jami nahakasoka mingonga navikwata, mwomwo vene, nahajizuvo jacisambo jamwimbo lyakulisamba josena nawa.
Mwomwo luzuvo navakalusuva, limbo lyavatu vakulisetaseta navakaliseza, pili nakapoxi kakutalila navikapwanga mena akusendeleka haya myaka yosena, cisambo cavimbulu vamuvipapa, malilo amautanga,
palanga nomu navakatuhingunwina Xipilitu wakufuma helu, nomu nayikalinga pambo kupwa wande wawilo, nomu navakajina wande wawilo ngwavo, musenge.
Kaha ciyulo nacikatwamanga mupambo, kwoloka nacikatwamanga muwande wawilo.
 Milimo yakwoloka nayikaneha kuunda, kaha kuzata cakwoloka nacikaneha kuhola nakufwelela haya myaka yosena.
Vatu jami navakatwamanga kucihela cakuunda, mumautwamo akufwelela, mumanokelo auholela.
Oloze hakunekuka camusenge nakukanoka vula yamalolwa, kaha limbo navakalinyekumuna cakulinyekumuna.
Mwatokwenu mweji kukuvanga kuvimeya vyosena, enu mweji kusuulanga mahinji avangombe navimbulu.
Mama lelo kuli ove weji kunongesanga cakuzeneka vatu kukunongesove, ove weji kumbembejekanga cakuzeneka vatu kukumbembejekove! Omu naukalitwamina kunongesa navakakunongesa, kahomu naukakumisa kumbembejeka navakakumbembejeka.
Ove Yehova, tutetele, tunakuvandaminanga, pwako ulivoko lyetu hacimene hacimene, uulwilo wetu nawa hamwaka waluyando.
Vatu veka naveka omu vanevu vyema vyakuzungumuka kana vanacinyi. Ove hakukatuka vaka-mafuci vanapuzumuka.
Vyuma vyakuhukula kuli enu navakavikungulula nge omu veji kukungulanga vambimba-kalunga, vatu navakatumbwojokelaho nge omu veji kutumbwojokanga Vambimba-makumbi.
Yehova nazunduka helu, mwomwo atwama helu, xikaho. Nasulisa Zeyone naciyulo nakwoloka.
Kaha kumyaka yenu nakukapwanga kuzaminyina, ulwilo wakumbwambumuka, namangana nacinyingi. Kumwivwa Yehova woma vikiko vikumba vyenu.
Ivwenu, vandundulume javo vali nakuteta kuweluka, valuwa vakuvuluka keke vali nakulila cikuma.
Mumakulakula munasale mwahwilici, vaka-kuhita mujila vanalitwamina. Muka-kole najihi luxiko, nalumbilisa membo, kexi kuxinganyeka mutuko.
Lifuci lili nakulixona nakulehuka, Levanone yinazondo nakuzuza, Xalone Unafwane nge likundu, Mbaxane naKalamele vili nakuulumuna mafo avyo.
Yehova nambe ngwenyi, Oholili nangukatuka, oholili nangwimana, oholili nanguzunduka helu.
Namukemita muzungu kaha, namukasema vinjinji vyamwila kaha. Kuhwima cenu cinapu kakahya nakakamilalisa.
Vatu veka naveka navakapwa nge hakwoca swakala, nge mingonga vanacace lyehi eyi navawemesa nakakahya.
Enu muli kwakusuku, ivwenu omu ngunalingi, kahenu muli kwakamwihi, tacikizenu undume wami.
Vaka-xili vamuZeyone vanacikima woma, kundenda cinavalinjilila vaka-kuzamukila Kalunga. Muli etu muli iya mwahasa kutwamanga nakakahya kakulalisa? Muli etu muli iya mwahasa kutwamanga nakuwemesa cahaya myaka yosena?
 Ou mwatambukanga mwakwoloka, ou mwahanjikanga mwakusungama, ou nalumbilisa nganyo yahakulisa nacikela, ou mwanyikumuna mavoko enyi kukukwatako kumaswekeza, ou mwajika mumatwitwi enyi kukwivwa manyinga, ou mwalalavika kumeso enyi kucina kutala vyavipi.
Ikiye mwakatwamanga helu, mwakukola mwamalolwa namukapwanga mwenyi mwakuswama, kulya cenyi navamuhanangaco, meyenyi mwahasa kuwafwelelanga.
Meso ove nawakamumonanga Mwangana naupahu wenyi, nawakamonanga lifuci lyakuya kwakusuku.
Mucima wove naukaxinganyekanga muzuzu ngwove, Muka-kusoneka ali kulihi? ngwove, Ou apezalixilenga milambu ali kulihi? ngwove, Ou alavilenga tupoxi ali kulihi?
Vatu vakutenuka kawexi kukavamonako, vatu vakuhanjika mwakujiminyina nauhona kwivwamo, vakuhanjika lilimi lyeka Unahono kukulumbunukila.
Tala Zeyone, eli limbo lyaviwanyino vyetu vyakutongola. Meso ove nawakamona Yelusalema hakupwa Utwamo wauholela, mbalaka navakazeneka kunungulula, kavexi kukazula jimbambo jayoko, kaha kujingoji jayo kavexi kukambitulako lumweko.
Oloze kuze Yehova mwakapwanga nayetu hamwe muunene, hikuma kwatulwiji, tulwiji vavanene, kamwexi kukahita wato navilapoko, kaha kamwexi kukahita wato waupahu wauneneko.
Mwomwo Yehova Ikiye Mukakutuyula, Yehova Ikiye Muka-kutuhana jiximbi, Yehova Ikiye Mwangana wetu, Ikiye mwatulwilanga.
Jingoji jove vanajizeyesa, kavahaxile kukolezeza kuxina yacitondo cavoko, kavahaxile kutanduula lihina lyakutambukisa watoko. Haze vene valipangilile vyakupupa vyavivulu, vaka-kumbilikita vakwacile vakukwata.
Ava navakatwamako kavexi kukambako ngwavo, Tuli nakukola. Vatu navakatwamamo navakapwa vavakonekela lyehi kuhenga cavo.
Enu vaka-mafuci, pandamenu, mwivwililenu. Enu vatu veka naveka, tengelekenu matwitwi enu. Mavu evwilile navyuma vyosenevi viliho, nahakaye nawa navyuma vyakusemukilaho vyosena.
Mwomwo Yehova nasangumukila vaka-mafuci osena, ali namatoto haliyongomena lyavo lyosena. Navanongesa vosena ndolokoto, navahane kukuvahonda.
Vakwavo vaze navakajiha navakavambila kuvipapa, kunuka camijimba yavo yakufwa nacikayangilila, kaha jipili najikasengunuka namanyingavo.
 Liyongomena lyamwilu lyosena nalikayengunuka, lilu navakalivunga nge mukanda wakuvunga, kaha liyongomena lyalyo lyosena nalikapiluka nge omu nalipiluka lifo kumuvinyo, nge mwalifo lyakupiluka kumukuyu.
Mwomwo poko yami yamukwale yinavatula lyehi lipwila lyayo mwilu, kumana, nayizeukila hali VaEtome, hali vatu ava ngunatengulwila kukunonga nakuvazangamisa.
Poko yaYehova yamukwale yinekuta namanyinga, yinanunu namaji, namanyinga avana vamikoko navapembe, namaji ajiso javizamba jamikoko, mwomwo Yehova mwavatula vimuna kuMbozola, mwavahonda cikuma mulifuci lyaEtome, xikaho.
Vangombe vamuvipapa navakaxi-kumuka navo hamwe, namavuvu navikuji nawa hamwe, kaha lifuci lyavo nalikavatula lipwila lyalyo namanyinga, lukungu lwavo nalukanuna namaji.
Mwomwo Yehova ali nalikumbi lyenyi lyakutenda, mwaka wenyi wakuvaxixixilamo hamulonga waZeyone, xikaho.
Tulwiji twaEtome navakavalumuna kupwa ukokoto, lukungu lwalyo navakalwalumuna kupwa sulufulu, lifuci lyalyo nalikalumuka kupwa ukokoto wakukwata kakahya.
Kavexi kukaujimako namusana naufuku, wixi walyo naukafwindasananga haya myaka yosena, nalikatwamanga hingundu kaha kucisemunwino kucisemunwino, kakwexi kukapwou mwakahitamoko haya myaka yosena.
Oloze mambondo navisekele navakalihetanga, vikungulu namakololo navakatwamangamo, mwakakanyikaho lungoji lwakwesekesa lwakuhulula naseteko yalungoji yakuzezalala yakupwa lyamokomoko.
Vilolo jalyo navakavansanyikila kuwangana, oloze navakapwa pimbiko, kaha vaka-kulitulaho jalyo vosena navakapwa vauci.
Kumazuvo alyo nakukasoka mingonga, nakanyunge namituvapoko nawa mwalyo mwakukola, kaha nalikapwanga Utwamo wavamyumbwe, Cipango cavanyamalanda.
Kaha tunyama vamumakundu navakaliwanyinangako natungunge, Vapembe vamuvipapa navakasanyikilangako vakwavo, Camwenemwene vatule navakatwamanga kuze nakuwana kwakunokela.
Kuze nakukapwanga jipako javatoka, navakasemena masangavo kuze nakuwatota nakukinga vana vavo mumivwimbimbi yalyo. Camwenemwene nakukalihomenanga viselele umwe namukwavo umwe namukwavo.
Sakasakenu mumukanda waYehova mutangeho. Kuvyuma vyosenevi kakwexi cimwe nacikalihonahoko, kakwexi cimwe nacikahona cikwavoko, mwomwo kanwa kami kakiko kanahane luximbi, kaha Xipilitu yenyi Ikiye navahomesa, xikaho.
Ikiye nalovola tutacikijilo hali vakivo, kaha livoko lyenyi linavapangilalyo halungoji lwakwesekesa. Navakalihetanga haya myaka yosena, navakatwamangamo kucisemunwino kucisemunwino.
Pambo nalifuci lyaumu navikasambwojoka, likundu nalikakinyinyina nakutemwina nge loza.
Nalikatemwina cakutemwina nakukinyinyina cakukinyinyina nakutwa jingunda. Upahu waLevanone navakalihanawo naluvaji lwaKalamele naXalone nawa. Vakivo navakamona upahu waYehova, luvaji lwaKalunga ketu.
 Kolezezenu mavoko analingi mbwambwala, kakikenu mambuli ali nakutalyangila.
Vambenu vakweci micima yakulyanguhwisa ngwenu, Likolezezenu, kanda mwivwa womako, talenu, Kalunga kenu mweza nakumitenda nakuxixisa caKalunga, Ikiye mweza nakumilwila.
Haze vene numba vakatonese meso atupuputa nakujikula matwitwi atujika-matwitwi.
Haze vene numba muka-kumbilikita akatumbwojoke nge kapaji, kaha malimi atumama hinawakatwa jingunda, mwomwo mupambo namukambwambumuka vimeya, natulwiji nawa mulikundu.
Kaha sengevu yinapu nge kakahya nayikalumuka kupwa myeji, mavu akufwa lipwila nawakalumuka kupwa tuselwoke vameya. Muutwamo wavamyumbwe muze vautaminenga namukapwanga mwila namahongo namateve.
Kuze nakukapwanga likulakula, jila, kaha navakayivuluka ngwavo, Jila yakujila. Vavapi kavexi kukahitamoko, oloze nayikapwa yavava vasokola. Vaka-kutambuka jila, cipwe viheu, kavexi kukahungumukamoko.
Kuze kakwexi kukapwa ndumbako, kaha kamwexi kukakanduka kanyama wacimbangalako. Kavexi kukavawana kuzeko, oloze ava vasokola navakatambukangako.
Ava vanakulu kuli Yehova navakakinduluka, navakeza nakutwa jingunda kuZeyone, hamitwe yavo nahakapwanga kuwahilila cahaya myaka yosena. Kusambwojoka nakuwahilila navikavawana, kaha kunyengetela nakuliximwoka navikacina kwavyo.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
 Jino casolokele hamwaka wamwangana Hezekiya wakusokesa mulikumi nayiwana mwangana waAsulya Senakelive akandukilile membo avaYuta osenaze apwile akujingulwisa najikembwe, kaha awatambwile.
Mwangana waAsulya atumine Lavaxake kufuma kuLakixe nakuya kuYelusalema kuli mwangana Hezekiya najita yayinene. Emanyine kuuhicilo wameya wacijiva cahelu kulikulakula lyamavu amuka-kutomesa mahina.
Kaha kuli ikiye kwalovokele Elyakime mwanaHilikiya, uze apwile naulama wazuvo, namuka-kusoneka mikanda Xevena, namuka-kusoneka vyuma vyawangana Yowa mwanaAsafwe.
Lavaxake avambile ngwenyi, Mwambulilenu jino Hezekiya ngwenu, Mwangana wamunene, ou mwangana waAsulya, nambe ngwenyi, Eci kufwelela kana uli nakufwelela cika?
Ami ngwami, Punga yove naundume wove vyahajiteyi anapu mazu amokomoko kaha. Jino uli nakufwelela kuli iya omu unalikange kuli ami?
Tala, uli nakufwelela mukombo walihongo eli lyakufunyuka, ou Ejipitu. Ukiko, kaci nge mutu mwalijikililaho nawingila mulivoko lyenyi nakulituvasana. Mukiko mwanapu mwangana waEjipitu Fwalo kuli vosenava navamufwelela.
Oloze nge naungwamba ngwove, Tuli nakufwelela kuli Kalunga ketu Yehova, kexi Ikiye Ou ukweci milundu yenyi yakunyunga namajiko enyi akulumbila evi nafumisako Hezekiya? kaha nambe kuli vaYuta naYelusalema ngwenyi, Lifukwilenunga kulutwe lwalijiko lyakulumbileli.
Xikaho jino acihane tupopo kuli mwata wami mwangana waAsulya, kaha nangukuhana tuvalu makombakaji avali, kaci nge ove kwove nauhasa kunyinyisa vaka-kutambukaho hali vakivo.
Nyi kuli vangamba jamwata wami vamokomoko nawalumuna ngacilihi meso akapitau umwe nakufwelela kuEjipitu vakakuhane matemba navaka-tuvalu?
Kaha jino ngunakandukila lifuci eli ngulinongese cakuzeneka Yehova numba? Yehova angwambile ngwenyi, Kandukila lifuci eli ukalinongese.
Elyakime naXevena naYowa vambile kuli Lavaxake ngwavo, Acihanjike kuli etu vangamba jove mulilimi lyavaSulya, mwomwo natulivwa, kanda uhanjika kuli etu mulilimi lyavaYuleya mumatwitwi avatu ava vali hakembweko.
Oloze Lavaxake avakumbulwile ngwenyi, Mwata wami nangutumu kuli mwata wove nakuli ove mangana nguhanjike mazu awa numba? Nangutumu kuli malungava vanatwame hakembwe mangana Vakalye tuji twavo vavene nakunwa masu avo vavene nayenu hamwe nyi?
Kaha Lavaxake emanyine atambakanyine nalizu lyakukanguka mulilimi lyavaYuleya, ambile ngwenyi, Ivwililenu mazu amwangana wamunene, ou mwangana waAsulya.
Mwangana nambe ngwenyi, Hezekiya kanda amitangisako, mwomwo kexi kukahasa kumipulululako.
Kaha Hezekiya kanda amilingisa kufwelela kuli Yehovako ngwenyi, Yehova mwatupululula cakutupululula, ngwenyi, Limbo eli kavexi kukalihana mulivoko lyamwangana waAsulyako.
Kanda mumwivwilila Hezekiyako, mwomwo mwangana waAsulya nambe ngwenyi, Sumenu kupoko kuli ami, lovokenu kuli ami, mulyenga mutu himutu kumuvinyo wenyi, mulyenga mutu himutu kumukuyu wenyi, munwenga mutu himutu meya amulixima lyenyi,
palanga nomu nangukeza nakumitwala kulifuci nge lifuci lyenu, lifuci lyakulya camanona nawala wamihako yavinyo, lifuci lyambolo namawande amivinyo.
Zangamenu kucina Hezekiya mwamikunyula ngwenyi, Yehova mwatupululula. Kuli tulunga twavaka-mafuci eka kuli umwe apululula lyehi lifuci lyenyi mulivoko lyamwangana waAsulya numba?
Tulunga twaHamate naAlapate vali kulihi? Tulunga twaSefwalavaime vali kulihi? Vanapululula lyehi Samaliya mulivoko lyami numba?
Muli tulunga twamafuci osenawa veyaze ava vanapululula lifuci lyavo mulivoko lyami numba Yehova apululule Yelusalema mulivoko lyami?
Oloze valyungumikile kulu, kavamukumbulwile nalizuko, mwomwo mwangana ahanyine lyehi luximbi elu ngwenyi, Kanda namumukumbululako, xikaho.
Kaha Elyakime mwanaHilikiya, uze apwile naulama wazuvo, namuka-kusoneka mikanda Xevena namuka-kusoneka vyuma vyawangana Yowa mwanaAsafwe vejile kuli Hezekiya namahinavo akupula, kaha vamwambulilile mazu aLavaxake.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Kaha casolokele, mwangana Hezekiya hakuwevwa apulile mahinenyi, avwalile vikelei, engilile muzuvo yaYehova.
Atumine Elyakime, uze apwile naulama wazuvo, namuka-kusoneka mikanda Xevena, navakulwane javapilixitu, vapwile vanavwale lyehi vikelei, kuli kapolofweto Isaya mwanaAmoze.
Vamwambulilile ngwavo, Hezekiya nambe ngwenyi, Likumbi lyalelo linapu likumbi lyaluyando lyakutuhanjikila lyakutusaula. Mwomwo vana vanahete hakusemuka, nangolo jakuvasema jauci.
Kwiji, pamo Kalunga kove Yehova mwevwa mazu aLavaxake, ou vanatumu kuli mwata wenyi mwangana waAsulya nakumutomba Kalunga wakuyoya, pamo mwamuhanjikila hamazu awa vanevu lyehi kuli Kalunga kove Yehova. Xikaho acivalombele vakusalaho ava vanawane.
Ngoco vaze vangamba jamwangana Hezekiya Vahetele kuli Isaya.
Hamakumbi aze Hezekiya avijile, apwile hikufwa. Kapolofweto Isaya mwanaAmoze ejile kuli ikiye amwambulilile ngwenyi, Yehova nambe ngwenyi, Vahane jiximbi hazuvo yove, mwomwo naufwa, ka­wexi kuyoyako, xikaho.
Hezekiya atalixile meso enyi kumbango, alombele kuli Yehova,
ngwenyi, Ove Yehova, acanuke omu ngunatambukanga kumeso ove mumucano namucima wakukupuka mwosena, nomu ngunalingingomu munawahe kumeso ove. Kaha Hezekiya alilile cikuma.
Kaha lizu lyaYehova lyejile kuli Isaya ngwenyi,
Yako umwambulile Hezekiya ngwove, Yehova Kalunga kakaka yove Ndavici nambe ngwenyi, Kulomba cove ngunacivu lyehi, masoji ove ngunawamono. Tala, nanguhakilako myaka likumi nayitanu kumakumbi ove.
Kaha nangukupululula nalimbo lino nawa mulivoko lyamwangana waAsulya. Nangukinganga limbo lino.
Eci nacipwa cinjikizo cakuli Yehova kuli ove cakutacikijila ngwove, Yehova mwalinga cumeci nahanjika.
Tala, muvwimbimbi uli havimango ou unaxikumuka nalikumbi handondelo yaAhaze, nanguuhilwisa munyima vimango likumi. Ngoco likumbi lyahilukile vimango likumi kuvimango vize lyalingile hilinaxikumuka lyehi.
Eci cikiko kusoneka cize asonekele mwangana waYuta Hezekiya omu alingile hanaviji lyehi hanahinduka lyehi kukuviza cenyi. Ngwenyi,
Ami ngwalyambile ngwami, Na­ngwingila mucikolo caXeyole hamulungu wamakumbi ami,
Ngwalyambile ngwami, Kangwe­xi kukamumona Yehovako, kangwexi kukamumona Yehova mulifuci lyavaka-kuyoyako.
Ngwami, Utwamo wami vanauzulu lyehi, vanangumbatewo nge mwambalaka yakafunga.
Ngwaliholelele nahakuca, nge mwandumba, mukiko vene mumwahokwojola vifuhwa vyami vyosena,
Mwakapyasa mokomoko mwamulombwe mukiko mungwasembelenga,
Nangwamba ngwami ika? Na­ hanjika kuli ami, kaha nawa Ivene nacilingi.
Ove Mwata, havyevi hakiko ve­ji kuyoyelanga vatu,
Kumana, hakuunda cami hakiko ngwamwenene kusasa cacivulu,
Mwomwo Xeyole kayexi kuhasa kukwalisako, kufwa kacexi kuhasa kukwimba mumyasoko,
Vaka-kuyoya, vaka-kuyoya, va­kivo navakwalisanga nganomu nguli nakulingami likumbi lyalelo,
Yehova nalizange lyehi kungu­lwila,
Jino Isaya avambile ngwenyi, Vanehe cindanda cajikuyu, vajixile halyolyo lyanga, kaha mwayoya.
Hezekiya nawa ambile ngwenyi, Cinjikizo cakutacikijila ngwami, Nangukanduka kuzuvo yaYehova, cika?
Hamwaka uze mwangana waMbavilone Melotake-mbalatane mwanaMbalatane atumine mikanda nawana kuli Hezekiya, mwomwo evwile lyehi ngwavo, Apwile nakuviza kaha nahinduka, xikaho.
Hezekiya awahililile kuli vakivo, avalwezele zuvo yavyuma vyenyi vyavikalu, napalata naulu nevi vyamavumba amwaza namaji amakalu nazuvo yavyuma vyenyi vyajita yosena navyosena vize vawanyine kuvikumba vyenyi. Muzuvo yenyi namuwangana wenyi wosena kamwapwile cuma cimwe azenekele Hezekiya kuvalwezako.
Kapolofweto Isaya ejile kuli mwangana Hezekiya, amwihwile ngwenyi, Ava malunga kana vanambe muka? Vanafumu kulihi numba veze kuli ove? Hezekiya amukumbulwile ngwenyi, Vaneza kuli ami hakufuma kulifuci lili kwakusuku, kuMbavilone.
Amwihwile ngwenyi, Muzuvo yove vanamonomo ika? Hezekiya amukumbulwile ngwenyi, Vyosenevi vili muzuvo yami vanavimono. Kuvikumba vyami kakwexi cuma cimwe ngunazeneka kuvalwezako.
Isaya ambile kuli Hezekiya ngwenyi, Ivwa lizu lyaYehova wamayongomena.
Ngwenyi, Tala, kuli nakwiza makumbi eka, hawakiko vyuma vyosenevi vili muzuvo yove nevi vanasweke vakaka jove nakulikumbi lyalelo navakavitwala kuMbavilone. Kavexi kukasezamo cumako. Mukiko mwanambe Yehova.
Ngwenyi, Kaha kuli vana vove ava navakasemuka kuli ove, vaze naukasema, navakatwala vamwe ufunge, kaha navakapwanga vavalutula lyehi muzuvo yamwangana waMbavilone.
Hezekiya ambile kuli Isaya ngwenyi, Lizu lyaYehova eli unahanjika lyamwaza. Ambile nawa ngwenyi, Mwomwo hamakumbi ami nahapwanga keke namucano, xikaho.
Empty verse
Empty verse
Empty verse
Empty verse
Empty verse
Empty verse
Empty verse
Vavendejekenu! Vavendejekenu vatu jami! Mukiko mwa­ nambe Kalunga kenu.
Ngwenyi, Hanjikenu kumucima waYelusalema, muvilike kulikiko ngwenu, Jita yove yinatemo, kuhenga cove vanacikonekela, mwomwo kumilonga yove yosena unatambulako lyehi vyakutesamo kulivoko lyaYehova, xikaho.
 Ivwenu lizu lyayou mwavilika ngwenyi, Longesenu jila yaYehova mupambo, musalamixilenu Kalunga ketu likulakula mulikundu.
Vinema vyosena navakavilundula, jipili josena, neji jajinene neji jajindende, navakajinyekumuna, mikandu navakayisalamisa, kahoku kwamilundu-milundu navakalingisako kupwa cana.
Kaha upahu waYehova naukasoloka, vakweci mijimba vosena navakaumona, mwomwo kanwa kaYehova kanacihanjika, xikaho.
Kuli lizu lyayou mwamba ngwenyi, Vilikako. Kaha umwe ehwile ngwenyi, Nguvilike ika? Ngwenyi, Vakweci mijimba vosena vanapu mwila, kuwaha cavo cosena cinapu nge jitemo jamuvipapa.
 Mwila weji kuzuzanga, jitemo jeji kupilukanga, mwomwo kuhwima caYehova ceji kuvihuhwilanga, xikaho. Camwenemwene vatu vanapu nge mwila.
Mwila weji kuzuzanga, jitemo jeji kupilukanga, oloze mazu aKalunga ketu nawelilanga haya myaka yosena.
Ove nawambulila Zeyone mujimbu wamwaza, kanduka hapili yakunyunga. Ove nawambulila Yelusalema mujimbu wamwaza, zezula lizu lyove nangolo. Zezula lizu lyove, kanda wivwa womako, uwambulile membo avaYuta ngwove, Talenu Kalunga kenu!
Talenu, Mwata Yehova mwakeza mwamuka-ngolo, kaha livoko lyenyi nalikamuyulilanga. Talenu, fweto yenyi ali nayo, evi mwaxixisamo vili kumeso enyi.
 Utanga wenyi mwakaufunganga nge kafunga. Vana vamikoko mwakavakungulwila mulivoko lyenyi nakuvaveleka hatulo yenyi, vaze vali navana vavo mwakavendesanga.
Iyaze aweseka lyehi meya mulivoko lyenyi lyakutengeka nakuseteka lilu naminwe yenyi nakutacikizomu lwapwa lukungu lwahamavu hakulweseka nacesekelo, nakupezalisa jipili jajinene kucipezaliso najipili jajindende nawa kucikungo cakupezalisa?
 Iyaze amweseka lyehi Xipilitu yaYehova? Iyaze apwa lyehi mukakutwama nenyi punga nakumunangula?
Akwacile punga neya? Iyaze amulwezele mwalumbunukila mangana, nakumunangula mwaya jila yaciyulo, nakumunangula cinyingi, nakumulweza jila yakunangakana?
Kumana, vaka-mafuci vanapu nge limata lyamumbekete, navajinyi ngwenyi, Nge lukungu lwahacipezaliso lwalulelu. Kumana, matungu mwawanona nge hicuma cacipululu kaha.
Kaha Levanone kayaswileko numba vayoce, tunyama valiko kavaswileko numba vavatenge kupwa wana wakulumba.
Vaka-mafuci osena vanapu nge vauci kumeso enyi, navajinyi ngwenyi, Kavaheta mupimbiko, ngwenyi, Vamokomoko kaha.
 Kahaze Kalunga namumufwanyisa neya? Nyi kufwana cika namumwesekeza?
Cuma cakufwanyisa, mwino nacizuzulula, muka-kufula ulu mwacilamika ulu, mwacizuzulwila malenge apalata.
Ou nasuvala, ou nahono wana, mwasakula mutondo wakuzeneka kupola, mwalitondela mwino wamangana mangana alongese cuma cakufwanyisa cakusonga navahona kunyikisa.
Enu matungu, lyungumikenu kumeso ami, vatu veka naveka vavaxixixilemo ngolo. Vapandame, numba vahanjike, tulipandame numba tusope.
Iyaze ou nakatula mutu kumusamuko, ou nasanyika mukwoloka eze kulihinji lyenyi? Mwahana vakamafuci kumeso enyi nakumulingisa kupwa mwata wavamyangana. Mwavahana nge lukungu kupoko yenyi yamukwale, nge vijinji vyamwila vyakupekumuka kuuta wenyi wamanana.
Mwavahangasana nakuswenya kulutwe walambwe, mujila yapwile kanda acitambuke namahinji enyi.
Iyaze ou nacizate nakucilinga, nakusanyika visemunwino kufumisa kukuputuka? Yami vene, yami Yehova, yami wakulivanga, yami nguli nayou wakukuminyina, yami vene.
Matungu anamono, anevu woma. Jisongo jamavu jili nakucikima, jili nakupandama nakwizeza.
Vali nakulikafwa mutu himutu namukwavo, nakwamba kuli ndumbwenyi ngwenyi, Likolezeze.
Ngoco muka-kusonga mwakolezeza muka-kufula ulu, kahou mwalambisa namuveto mwakolezeza uze mwaveta halixiki nakuvulukoho vananungu ngwenyi, Hamwaza, kaha mwacikolezeza najimbambo ngwenyi, Kucina navacinyikisa.
Oloze ove Isalele, ove ngamba yami, ove Yakova ngunasakula, ove muka-tanga yasepa lyami Apalahama,
ove ngunakwacilila kufumisa kujisongo jamavu nakusanyika kufumisa kumitamba yawo nakukwamba ngwami, Ove yove ngamba yami, ngunakusakula kangwakukanyineko,
kanda wivwa womako, mwomwo Ami nguli nove hamwe, kanda ukahilasanako, mwomwo Ami yami Kalunga kove. Nangukukakikanga, Camwenemwene nangukukafwanga, Camwenemwene nangukukwacisanga nalivoko lyakwoloka cami lyacilyo.
Tala, vosenava navakutenukila navakavevwisa sonyi nakuvazondesa. Ava navakukokojwesa navakapwa nge vauci navakanonga.
Naukavatonda, oloze kawexi kukavawanako ava vene navalipika nayove. Ava navalwa nayove navakapwa nge vauci, nge pimbi.
Mwomwo Ami Kalunga kove Yehova nangukuyiyanga kulivoko lyove lyacilyo nakutwamba ngwami, Kanda wivwa womako, Ami nangukukafwangako.
Ove livunu Yakova, kanda wivwa womako, nenu malunga vavaIsalele nawa. Yehova nambe ngwenyi, Ami nangukukafwangako, kaha Mukakukusokola Ikiye Ou waIsalele wajila.
Tala, ngunakulingisa kupwa ucuma cakuzungwisa cakuvambuka cacihya cili namazo. Naukazungwojola jipili jajinene nakujitwatwa nakulingisa jipili jajindende kupwa nge muzungu.
Naukajipepa, kaha peho nayikajipekumunako, Cijimbilanganga nacikajifukumuna, kahove naukakinyinyinanga muli Yehova, naukalisasanga muli Ou waIsalele wajila.
Vaka-kuhutwa navaka-kukalikiza navatonda meya, oloze auci, malimi avo ali nakuma nalipwila. Ami Yehova nanguvetaviza, Ami Kalunga kaIsalele kangwexi kuvasezako.
Nangutuva tulwiji hajipili jatupelupelu natuselwoke nawa mukaci kavinema. Nangulingisa pambo kupwa Cijiva cameya, nalifuci lyaumu kupwa jifwiji jameya.
Mupambo nangukahakamo mixitale namikexa namiluta namitondo yamaji. Mulikundu nangukahakamo minjunga namipelene namimbuxu hamwe,
mangana vakamone vakatacikize vakahakeho micima vakazangame hamwe ngwavo, Livoko lyaYehova linalingi eci, ngwavo, Ou waIsalele wajila nacitange.
Yehova nambe ngwenyi, Aulenu mulonga wenu. Mwangana waYako­va ngwenyi, Tufulenu mikingo yenu yakujikiza.
Vayitufule, vatwambulile ovyo navikasoloka. Ambululenu vyuma vyahakulivanga omu vyapwa, mangana tuhakeho micima tutacikize kukuma cavyo, mokomoko twivwisenu vyuma vili nakwiza.
Ambululenu vyuma navikeza kumyaka, mangana tutacikize ngwetu, Mutulunga. Mwomwo vene, lingenu mwamwaza, mokomoko lingenu mwamupi, mangana tulitalasane, tucimwene hamwe.
Kumana, oku munafumu enu kwauci, milimo yenu noku yinafumu kwapimbi, ou mwamisakula napu wakwivwisa unyengwe.
Ngunakatula umwe wakufuma kunote, kaha neza, umwe wakufuma kumututuko wakungusanyika halijina lyami. Mwakeza hali vanguvulu nge handambo, nganomu mwalinga tengi hakulyata unonga.
Iyaze ou nacambulula kufumisa kukuputuka mangana tucitacikize? kucambulula kufumisa hakulivanga mangana twambe ngwetu, Noloka vene? Camwenemwene kakwexi umwe mwacambululako. Camwenemwene kakwexi umwe mwacivwakanyisako. Camwenemwene kakwexi umwe mwevwilila mazu enuko.
Yami wakulivanga ngunambe kuZeyone ngwami, Tala, Vatale. Kaha nanguhana Yelusalema ou mwakavambulila mujimbu wamwaza.
Kahomu nangutala kakwexi mutuko, muli vakivo kamwexi ou mwatwama navo pungako, ou mwahasa kukumbulula nalizu omu nanguvehula.
Kumana, vakivo vosena vilinga vyavo vinapu vifwefwelekete, hipimbi vene, makombelo avo akuzuzulula anapu peho, amokomoko vene.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
 Tala ngamba yami, ou ngweji kukwacisanga, ou ngwasa­kula, ou weji kwivwilanga mwono wami kuwaha. Ngunamuhake Xipilitu yami, mwakavalowela vaka-ma­fuci ciyulo.
Kexi kukatetako, cipwe kuhanjika nalizu lyakukanguka, cipwe kwivwakanyisa lizu lyenyi kuwelukako.
Lihongo lyakufunyuka kexi kukalihokolako, wanda uli nakakahya kakufuvalala kexi kukaujimako, mwakalovola ciyulo mumucano.
Ngolo jenyi kajexi kukafuvalalako kaha kexi kukafunyukako, palanga nomu mwakalinga hanahake lyehi ciyulo hamavu, kaha matungu nawakavandamina jiximbi jenyi.
Kalunga Yehova, Ou atangile lilu nakulikanyika, Ou natanduula mavu navyevi vyakulovokamo, Ou eji kuhananga kuhwima kuli vatu valiho najixipilitu kuli ava vatambukaho, Ikiye nambe ngwenyi,
Ami Yehova ngunakusanyika mukwoloka, nangukuyiyanga kulivoko lyove nakukulamanga nakukuhananga kupwa uluxiko lwavatu umusana wavaka-mafuci,
mangana ukatonese meso atupuputa, ukavalovole vafunge mwakuvalamina navaze vatwama mumilima mukamenga.
Yami Yehova, lyeli lijina lyami, upahu wami kangwexi kukauhana kuli wekako, cipwe kuhana kungwalisa kumakombelo akusonga.
Talenu, vyuma vyakulivanga vinasoloka lyehi, kaha nguli nakumyambulila vyuma vyavihya. Ximbu kanda visoke nguli nakumivwisavyo.
Mwimbilenu Yehova mwaso wauhya, mwimbilenu nakumwalisa kufumisa kusongo yamavu, enu Hiunaxikumuka kukalungalwiji nenu muvosena mulimo, nenu matungu, nenu mwatwamaho.
Oloze oholili Yehova, Ou akutengele ove Yakova, Ou akutangile ove Isalele, nambe ngwenyi, Kanda wivwa womako, mwomwo ngunakusokola, xikaho. Ngunakusanyika halijina lyove, unapu uwami.
Omu nauhita muvimeya nangupwanga nayove hamwe, omu nauhita mutulwiji nawa, kavexi kukakupapako. Omu nautambuka mukakahya, kawexi kukawemako kaha mulangi kawexi kukakwata hali oveko.
Mwomwo Ami yami Kalunga kove Yehova, yami Ou waIsalele wajila, yami Muka-kukulwila, xikaho. Ngunahane Ejipitu kupwa ndando yakukusokola, naEcopa naSeva nawa axise muli ove.
Mwomwo unapu uwandando yayikalu kumeso ami, umulemu, mwomwo Ami ngunakuzange, xikaho nangukahana vatu vakaxise muli ove, nangukahana vatu veka naveka hamwono wove.
Kanda wivwa womako, mwomwo nguli nove hamwe, xikaho. Nangukaneha vaka-tanga yove kufuma kumusamuko nakukuhomesa hakukufumisa kumulauko.
Nangukahanjika kunote ngwami, Vece, nakusulo nawa ngwami, Kanda uvakingako, ngwami, Nehenu vana vami vamalunga kuvafumisa kwakusuku navana vami vamapwevo nawa kuvafumisa kusongo yamavu,
vexovo vanavuluka halijina lyami, ava ngunatange haupahu wami, ava ngunatenge, mwomwo vene, ava ngunalingi.
Valovole vatu vatupuputa vakweci meso, tujikamatwitwi vakweci matwitwi.
Vaka-mafuci osena valihomene hamwe, vatu veka naveka vosena vakunguluke. Muli vakivo muli iya mwahasa kwambululeci nakutwivwisa vyuma vyakulivanga? Vanehe vinjiho javo mangana vavasambise, moko­moko vevwilile, vambe ngwavo, Mwamucano vene.
Yehova nambe ngwenyi, Enu yenu vinjiho jami,  nangamba yami nawa ou ngunasakula, mangana mutacikize mungwitave cimilumbunukile ngwenu, Ikiye vene. Kavalivangile kutenga kalunga kulutwe lwamiko, kaha kakwexi kukapwa umwe munyima yamiko.
Yami, yami vene Yehova, kaha kakwexi muka-kulwila weka nayAmi hamweko.
Ami ngunambulula, Ami ngunalwili, Ami ngunevwakanyisa, kaha muli enu kamwapwilenga wekako. Xikaho enu yenu vinjiho jami. Mukiko mwanambe Yehova. Ngwenyi, KahAmi yami Kalunga.
Camwenemwene kufumisa haze lyapwile likumbi yami vene, kaha kakwexi ou mwahasa kupululula mulivoko lyamiko. Ami nanguzata, kaha iyaze ou mwacihilwisa munyima?
Oloze jino ove ngamba yami Yakova, ivwilila, ove Isalele, ove ngunasakula.
Yehova, Ou akulingile, Ou akutengele kufumisa kukusemuka mujimo, Ou mwakukafwangako, nambe ngwenyi, ove ngamba yami Yakova, kanda wivwa womako, ove Yexulune, ove ngunasakula.
Mwomwo nangukahingunwina meya hali ou ali nalipwila, nangukahingunwina mihuji hamavu aumu. Nangukahingunwina Xipilitu yami hali vaka-tanga yove, nangukahingunwina kuwahisa cami hali ava naukasema.
Navakasokela mumwila nge misombo kutulwiji vameya.
Ou mwakamba ngwenyi, Ami nguwaYehova, kahou mwakalivuluka halijina lyaYehova, kahou mwakasoneka nalivoko lyenyi kuli Yehova nakulivuluka nawa halijina lyaIsalele.
Yehova, Ou Mwangana waIsalele, Muka-kumusokola, Yehova wamayongomena, nambe ngwenyi, Yami wakulivanga, yami wakukuminyina, kaha kakwexi Kalunga weka nayami hamweko.
Iyaze mwasanyika nge Ami nakucambulula nakucilongesa kufumisa haze ngwatongwele vatu vakumyaka? Kaha vavambulile nawa vyuma navikeza, evi navikasoloka.
Kanda mucikimako cipwe kwivwa woma. Ngunamyambulilaco nakumivwisaco kufumisa kuxikulu nyi? Kahenu yenu vinjiho jami. Kuli kalunga weka nayami hamwe numba? Camwenemwene kakwexi lilolwa lyakukola lyekako, kangwatacikiza lyekako.
Ava navatenga likombelo lyakusonga vosena vanapu vamokomoko kaha, kaha vyumevi vanevwila cipepa kavyexi kuvawahisako. Vinjiho javo vavene kavexi kumonako cipwe kutacikiza, mangana vakavevwise sonyi.
Iyaze ou natenge kalunga cipwe kuzuzulula likombelo lyakuhona kumuwahisa?
Kumana, vakwavo vosena navakavevwisa sonyi, veno vakivo vavatu kaha. Valihomene vosena, vemane kaha navacikima woma navavevwisa sonyi hamwe.
Fuli mwafula ngimbu, mwazata namakala, mwayifula namiveto nakuyizata nalivoko lyenyi lyangolo. Mwomwo vene mwevwa zala, kaha ngolo jenyi najimuhwa. Kanwine meyako, kaha nazeye.
Yehova nambe kuli ou wenyi awavisa, kuli Kuluse, ukweci livoko lyenyi lyacilyo ngunayiyi nakufungulula vaka-mafuci kumeso enyi, kaha vyahamitanda yavamyangana nangukavizeyesa, mapito nangukawasokolola kumeso enyi, kaha vijilo kavexi kukavisokako, ngwami,
Ami nangukutwaminyinangako, kahoku kwamilundu-milundu nangukasalamisako, vijilo vyaunengu nangukavicikacika, tupaciso twafwelu nangukatutetateta ngwangwangwa,
nangukakuhana vikumba vyamumilima, naluheto lwamumavu mwakuvumbama, mangana ukatacikize ngwove, Yehova Ikiye Ou nangusanyika halijina lyami, Ou vene Kalunga kaIsalele.
Ngunakusanyika halijina lyove mwomwo hali ngamba yami Yakova, hali Isalele, ou ngwasakula, ngunakuvuluka oloze kawangutacikijileko.
Ami yami Yehova, kakwexi wekako, kakwexi kalunga wekako kuvangami kaha. Nangukakupakacisa, cipwe kawangutacikijileko,
mangana vakatacikizenga kufumisa kumututuko nakufumisa kumulauko ngwavo, Kakwexi wekako xina Yehova kaha. Ami yami Yehova, kakwexi wekako.
Ngweji kutenganga musana, ngweji kutanganga milima, ngweji kulinganga kuunda, ngweji kutanganga lupi, Ami yami Yehova ngweji kulinganga vyuma vyosenevi.
Ove lilu, nokesa mamata akufuma helu, kaha mavwi ahingunune kwoloka. Mavu asokoloke mangana eme ulwilo, asokese kwoloka hamwe. Ami Yehova ngunacitange.
Mama lelo hali ou mwalipika nayOu namutenge! Cizanda camuvizanda vyahamavu! Nyi unonga umwambe ou mwautenga ngwawo, Uli nakulinga ika? Nyi tengeso yove yikwambe ngwayo, Kexi namavokoko?
Mama lelo hali ou mwamba kuli ise ngwenyi, Uli nakusema ika? mokomoko kuli pwevo ngwenyi, Unevu misongo yakusema ika?
Yehova, Ou waIsalele wajila, Ou namutenge, nambe ngwenyi, Ngwihulenu vyuma navikeza, ngutumenu hali vana vami hamilimo yamavoko ami.
Ami ngunatenge mavu nakutangilaho vatu, Ami vene, mavoko ami anatanduula lilu, kaha liyongomena lyalyo lyosena ngunalitumu.
Ami ngunamukatula mukwoloka, kaha ngunasungamisa jijila jenyi josena. Ikiye mwakatungulula limbo lyami, mwakasuula ava vami vatundula, kexi handando cipwe hafwetoko. Mukiko mwanambe Yehova wamayongomena.
Yehova nambe ngwenyi, Kukilikita caEjipitu nakusekasana caEcopa, navaSeva, malunga vakutaluka, navakahicila kuli ove kaha navakapwanga vove. Navakakukavanga, navakahicila kuli ove vakukasa malenge, navakalifukula kuli ove nakukulembelela ngwavo, Camwene­mwene Kalunga ali muli ove, ngwavo, Kakwexi wekako, kalunga weka pimbi.
Camwenemwene Ove uKalunga wakulisweka, Ove Kalunga kaIsalele Muka-kulwila.
 Mbele mwafukama, Nevo mwaliwonga. Makombelo avo ali hatunyama, havimuna. Vyuma vize mwambacilenga vanavilingisa kupwa viteli vyakulemuwisava vana­katala.
Vanaliwongo, vanafukama hamwe, viteli kavahaxile kuviyovolako, oloze vavene vanayi muufunge.
Enu vakuzuvo yaYakova, enu vakuzuvo yaIsalele muvosena munasaleho, enu ngunavelekanga kufumisa haze mwasemukile, enu ngunazundula kufumisa haze mwasemukile mujimo, ngwivwililenu.
Nakuukule wenu yami vene, Ami nangumikitumunanga palanga nomu namukapwa najivwi. Ami ngunamitenge kahAmi nangumizundula, kahAmi nangumikitumunanga nakumiyovola.
 Kahaze namungufwanyisa neya nakungutesa nenyi nakungwesekeza nenyi mangana tulifwanenga?
Ava navasukumuna ulu munjeke nakupezalisa palata kucipezaliso navakamba muka-kufula ulu kaha ikiye mwacitenga kupwa kalunga. Navacikombela, mwomwo vene, navalifukula.
Navacimbata havifwiji vyavo nakucikitumuna nakucitumbika haco kaha hinacimana. Kuma lyaco kacexi kukanungulukakoko. Mwomwo vene, mutu mwateta kucikiko, oloze kacexi kuhasa kwitavizako cipwe kumulwila muluyando lwenyi.
Anukenunga cumeci, mulingenga mwaulunga, enu vaka-kuzombwojoka jiximbi, civezukenu.
Anukenu vyuma vyakulivanga vyakumyaka, mwomwo Ami yami Kalunga, kakwexi wekako, Ami yami Kalunga nou tunalifwane nenyi pimbi.
Ove mwanaMbavilone wasanda, Xikumuka utwame mulukungu. Ove mwanavaKalateya, twama hamavu wakuzeneka litanda lyawangana. Mwomwo kavexi kukakuvuluka cekako ngwavo, Wamuvwovu, ngwavo, Wakuhehela.
Kwata kumalolwa akucekesa ucekese unga. Lizule ciwuva cove, lisuve lihina lyalisuku, zula mahina ahamikono, zauka tulwiji.
Navakakuzula vakakumone uselesele, navakamona nawa usonyi wove. Nangukalinga mwakutenda, kangwexi kukatetela mutuko.
Muka-kutusokola lijina lyenyi Ikiye Yehova wamayongomena, Ou waIsalele wajila.
Ove mwanavaKalateya, twama nakuliholela, ingila mumilima, mwomwo kavexi kukakuvuluka cekako ngwavo, Mwata wamayongomena.
Ngwavasangumukilile vatu jami nandombo, ngwajilulwile uswana wami, ngwavahanyine mulivoko lyove, ove kawavevwilile kekeko, vakulwane unavalemuwisa cikuma najitoka jove.
Walyambile ngwove, Nangupwanga ngumwata haya myaka yosena, ngoco vyumevi kawavihakile kumucima woveko, cipwe kwanukomu navikakumina.
Xikaho jino ivwilileci ove unatwame mwawangana, ove unatwame mukufwelela, ove unalyambe mumucima wove ngwove, Yami uno, ngwove, Kakwexi wekako kuvangami kaha, ngwove, Kangwexi kukatwama ngutuliweko, ngwove, Kangwexi kukatacikiza kuvindama vana vamiko.
Oloze vyuma vivali evi navikakuwana hakukemwina caliso halikumbi limwe, nakuvindama vana vove nautuliwe. Navikakuwana vyakutamo mukuvula cakupanda cove nomu vinajikiza cikuma visava vyove.
Mwomwo unafwelela mukupihisa cove, unalyambe ngwove, Kakwexi ou nangumonoko, manganove nacinyingi cove vikiko vinakupingwisa, kaha unalyambe mumucima wove ngwove, Yami uno, ngwove, Kakwexi wekako kuvangami kaha.
Enu vakuzuvo yaYakova, enu vanavuluka halijina lyaIsalele, enu munafumu mumeya aYuta, enu mweji kulixinganga lijina lyaYehova nakuvuluka Kalunga kaIsalele, oloze kexi mumucanoko cipwe mukwolokako,
(mwomwo veji kulivulukanga ngwavo, Tuvakwimbo lyajila, veji kulikwacisanga hali Kalunga kaIsalele, lijina lyenyi Ikiye Yehova wamayongomena), ivwililenu eci.
Vyuma vyakulivanga ngunavyambulula kufumisa kumyaka, vyalovokele mukanwa kami kaha ngwavivwakanyixile. Ngwavilingile hakukemwina caliso kaha vyasolokele.
Mwomwo ngwatacikijile ngwami, Munanjinjivala, ngwami, Jixingo jenu jinapu mixisa yavikungo, ngwami, Jiholo jenu jinapu unengu,
xikaho ngunamyambulilaco kufumisa kumyaka, ximbu kanda cisoloke ngwamivwixileco, kucina namukalyamba ngwenu, Likombelo lyetu Unavilingi, ngwenu, likombelo lyetu lyakusonga, likombelo lyetu lyakuzuzulula, linavitumu.
Munacivu lyehi, citalenu cosena. Kahenu mukane kucambulula? Ngunamivwisa lyehi vyuma vyavihya kufumisoholili, vyuma vyakusweka munahononga kutacikiza.
Ngunavitange oholili, kavyexi vyakufuma kumyakako, kaha ximbu lyapwile likumbi lyalelo kanda kamwavivwileko, kucina namukamba ngwenu, Kumana, twavitacikijile.
Mwomwo vene kamwavivwileko, mwomwo vene kamwavitacikijileko, mwomwo vene matwitwi enu kawajikukile kufumisa kumyakako. Mwomwo ngwatacikijile ngwami, Mweji kumbembejekanga cakumbembejeka, ngwami, Vanamivuluka muvakakuzombwojoka jiximbi kufumisa kukusemuka mujimo.
Nanguxipwokela kutenuka mwomwo halijina lyami, nangulikinga kuli enu kucina kumitetako mangana vakangwalisenga.
Tala, ngunamihehe oloze kexi nge palatako, ngunamisakula mulilungu lyamalwa.
Enu matungu, ngwivwililenu, enu vatu veka naveka, tengelekenu matwitwi enu okwo muli kwakusuku. Yehova nangusanyika hakufumami mucingoji, navuluka lijina lyami hakusemukami mujimo lyamama.
Nalingisa kanwa kami kupwa nge poko yamukwale yakuvambuka, nangusweke mumuvwimbimbi walivoko lyenyi, nangulingisa kupwa ngumwivwi wakutumuna, nanguyoleka mumusakali wenyi.
Angwambile ngwenyi, Ove ungamba yami, ove uIsalele, yove vene nangukaliwanyina upahu.
Oloze ami ngwalyambile ngwami, Ngunalikilikicila tuhu, ngunahwisa ngolo jami mwamokomoko muufwefwelekete. Oloze Camwenemwene ciyulo cami cili kuli Yehova, fweto yami yili kuli Kalunga kami.
Kaha jino Yehova, Ou angutengele kufumisa hakusemuka mujimo kupwa ngungamba yenyi mangana ngukamuhilwixile vaYakova, mangana vaIsalele vakavakungulwile kuli Ikiye (mwomwo ngumulemu kumeso aYehova, kaha Kalunga kami nalingi kupwa ngolo jami), nambe ngwenyi,
Ove kupwa ungamba yami nakusangula miyaci yavaYakova nakuhilwisava vavaIsalele ngunalame cinapu cuma cacilelu, nangukakuhana nawa kupwa umusana wavaka-mafuci eka, mangana Ukapwenga uulwilo wami mbwe nakusongo yamavu.
Yehova, Muka-kulwila Isalele, Ou wenyi wajila, nambe kuli ou vanalumbilisa kuli vatu, kuli ou vanahungu kuli vaka-lifuci, kuli ngamba yavaka-kuyula, ngwenyi, Vamyangana navakamona nakukatuka, navaka-kulitulaho nawa, kaha navakalifukula, mwomwo hali Yehova Ou napu wakuzaminyina, Ou waIsalele wajila, Ou nakusakula.
Yehova nambe ngwenyi, Ngunakwitaviza hamwaka wakukwivwila kuwaha, ngunakukafwe halikumbi lyaulwilo, nangukulamanga nakukuhana kupwa uluxiko lwavatu, mangana ukasangule lifuci ukavaswanyise maswana anapunga ahwilici,
ukambe kuli vaze vanakase ngwove, Lovokenu, nakuli vaze vali mumilima ngwove, Lisololenu. Navakalyanga mujijila, kaha hajipili jatupelupelu josena hakiko nahakapwanga malilo avo.
 Kavexi kukevwa ceka zalako cipwe lipwila, liyena kalyexi kukavavetako cipwe musana. MwomwOu navevwila keke mwakavatwaminyinangako, mwakavatwalanga kutuselwoke vameya.
Jipili jami josena nangukajilingisa kupwa jila, kaha makulakulami navakawalundula.
Yehova nambe ngwenyi, Mukanda wanenu wakujihisa ulo ou ngwamutumbikixile uli kulihi? Mokomoko kuli vaka-mikuli yami ou ngunamilanjiseya? Ivwenu, havilinga vyenu vyakuhenga hoho vene vamilanjixile, kaha hakuzombwojoka cenu jiximbi hoho vene ngwamutumbikilile nenu.
Omu ngwejile kakwapwile mutuko, mwomwo ikaze? Omu ngwasanyikile kakwapwile ou mwetavako, mwomwo ikaze? Livoko lyami linahihi cakuhihya numba lihone kukula numba? Nyi ngunahono ngolo jakupululwisa? Ivwenu! omu nangumuhanjikila nangumisa kalungalwiji, kaha nangulingisa tulwiji kupwa pambo. Vaixi javo navanuka livumba lyalipi, mwomwo meya auci, kaha navafwa lipwila.
Ngweji kuvwikanga lilu kwilava, nakulingisa cikelei kupwa cakulifwika.
Mwata Yehova nanguhane lilimi nge lyavava vanananguka, mangana ou nakatala ngutacikizenga kumwolwela namazu. Eji kunguhindulanga hacimene hacimene, eji kuhindulanga litwitwi lyami ngwivwilile nge mwavava vanananguka.
Mwata Yehova najikula matwitwi ami, kahami kangwalikangileko cipwe kufutuka.
 Nyima yami ngwayihanyine kuli vaka-kuveta, makili ami ngwawahanyine kuli ava vasucile wevu, meso ami kangwawaswekele kucina kunguzondesa nakungufwijila malejiko.
Mwomwo Mwata Yehova mwangukafwangako, xikaho kangwazondeleko, xikaho ngunakolesa meso ami nge litale, kaha ngunatacikiza ngwami, Kavexi kukangwivwisa sonyiko.
 Muka-kungusambisa ali hakamwihi, iyaze mwakangukokojwesa? Twimane hamwe. Ou natulisopesa nenyi iya? apandame kuli ami.
Kumana, Mwata Yehova mwangukafwangako, iyaze ou mwakangupayisa? Kumana, vakivo vosena navakazemwojoka nge lihina lyakuvwala, tututu navakavalya.
Muli enu muli iya eji kumwivwanga Yehova woma, nakwivwililanga mulizu lyangamba yenyi? Ou ali nakutambuka mumilima, ou nahono musana, afwelelenga lijina lyaYehova, akundaminenga hali Kalunga kenyi.
Ivwenu, enu muvosena namuwika kakahya nakulijicika matongo, tambukenunga mumilangi yakakahya kenu namumatongo enu munawiki. Kulivoko lyami namukamonako eci, namukasavala nacinyengo.
Empty verse
Empty verse
Empty verse
Empty verse
Empty verse
Enu munakavangiza kwoloka, enu munatondo Yehova, ngwivwililenu. Talenu kulilolwa lize vamitotele, kuwina wacilolwa cize vamifulile.
Talenu senu Apalahama, naSala nawa ou amisemene. Mwomwo omu apwile umwe kaha ngwamusanyikile, ngwamuwahixile ngwamuvulixile.
Mwomwo Yehova navendejeka Zeyone, navendejeka kuma kwalyo kwexokwo vanenyejeka, pambo yalyo nayilingisa lyehi kupwa nge Etene, likundu lyalyo nalilingisa lyehi kupwa nge milemba yaYehova. Navakawanamo cisambo nakuwahilila nakusakwilila namazu akwimba myaso.
Enu vatu jami, ngwivwililenu, enu vaka-lifuci lyami, ngutengelekelenu matwitwi enu. Mwomwo kuli Ami nakukalovoka luximbi, kaha nangukatwamisa ciyulo cami kupwa musana wavatu veka naveka.
Kwoloka cami cili kwakamwihi, ulwilo wami unalovoka lyehi, mavoko ami nawavayulanga vatu veka naveka, matungu nawanguvandaminanga, kaha navatalililanga livoko lyami.
Andulenu meso enu mutale lilu, talenu nawa mavu ali muxi. Mwomwo lilu nalikalelangana nge wixi, mavu nawakazemwojoka nge lihina lyakuvwala. Vaze vatwamaho navakafwa mwomumwe. Oloze ulwilo wami naupwanga haya myaka yosena kaha kwoloka cami kavexi kukacihokolako.
Enu munatacikiza kwoloka, enu vatu mwatwama najiximbi jami mumicima yenu, ngwivwililenu! Kanda mwivwa woma hakumitomba kuli vatuko, cipwe kuhomba hamatukavo.
Mwomwo tututu navakavalya nge mahina akuvwala, tututu navakavalya nge mangona amikoko, oloze kwoloka cami nacipwanga haya myaka yosena, naulwilo wami nawa kucisemunwino kucisemunwino.
Ove livoko lyaYehova, tonako, tonako, uvwale ngolo, tonako nge hamakumbi akuxikulu, nge havisemunwino vyakumyaka. Yove vene wateteletetele Lahave, watuvasanyine uze kanyama wamunene nyi?
Yove vene womixile kalungalwiji, meya amwambe waunene, walingixile tutapi twakalungalwiji kupwa jila yakuzaukilava wasokwele nyi?
Kahava vanakulu kuli Yehova navakakinduluka, navakeza nakutwa jingunda kuZeyone, hamitwe yavo nahakapwanga kuwahilila cahaya myaka yosena. Nakukavawana kusambwojoka nakuwahilila, kaha kunyengetela nakuliximwoka navikacina kwavyo.
Yami, yami vene ngweji kumivendejekanga, enu yenu veya numba mumwivwe woma mutu ou mwakafwa, mwanamutu ou navakalingisa kupwa nge mwila?
Kaha Yehova munamujimbala, Ou amitengele, Ou akanyikile lilu nakwala cihela camavu, kaha mweji kucikimanga woma musana wosena Hakulundundu yacilyanyi omu nalizange lyehi kwenyeka. Kaha kulundundu yacilyanyi yili kulihize?
Ava vanacikuluka navanguhwisa kuvakasununa, kavexi kukafwa nakwingila muwinako, kaha kulya cavo kavexi kukacihonako.
MwomwAmi yami Yehova Kalunga kenu, ngweji kukatulanga kalungalwiji ngoco makimbenyi hinawakumbwoka. Lijina lyami yami Yehova wamayongomena.
Mazu ami ngunawahake mukanwa kove, ngunakufwiki mumuvwimbimbi walivoko lyami, mangana ngukatumbe lilu, ngukale Vihela vyamavu ngukambe kuZeyone ngwami, Enu yenu vatu jami.
Ove Yelusalema, ove unanu mulupasa lwakulundundu yenyi kulivoko lyaYehova, tonako, tonako, imanako. Unanu lyehi muciloso calupasa lwakutelwomwesa, unamanyisevi vyapwangamo.
Muli vana venyi vosenava naseme kamwexi umwe mwamulweza jilako, kaha muli vana venyi vosenava nakulisa kamwexi umwe wakumukwata kulivokoko.
Vyuma vivali evi vinakuwane, iyaze mwalinyenga hali ove? Kunakuwane kwenyeka nakunongesa, nazala yakalombolombo najipoko ja­mikwale, nangukakuvendejeka ngacilihi?
Vana vove vanalezumuka, Vanasavala kujisongo jajijila josena nganomu mwalinga kasenda mulyoji, vanasulu nakulundundu yaYehova, kuvahanjikila kuli Kalunga kove.
Xikaho, ove vanamwenesa malwa, ove unapende kexi navinyoko, ivwilileci.
Mwata wove Yehova, Kalunga kove, Ou mwahakwila mulonga wavatu jenyi nambe ngwenyi, Tala, lupasa lwakutelwomwesa, ciloso calupasa lwakulundundu yami, ngunacifumisa mulivoko lyove, kawexi kukanwamo cekako.
Kaha nangucihaka mumavoko avaze veji kukumwenesanga cinyengo, vaze vanambe kumwono wove ngwavo, Savala mangana tuhicileho, kaha unatenge nyima yove kupwa nge mavu, nge jila kuli vaze navahicilaho.
Empty verse
Ove Zeyone, tonako, tonako, vwala ngolo jove! Ove limbo lyajila Yelusalema, vwala mahinove aluvaji! Mwomwo muli ove kamwexi kukengila ceka vilima navavapiko.
Ove Yelusalema, lipakumune kulukungu, katuka, utwame halitanda lyove! Ove funge mwanaZeyone, lizokole kuli yili kuxingo yove!
Mwomwo Yehova nambe ngwenyi, Vamilanjixile cakuzeneka vikumba, kaha navakamisokola cakuzeneka jimbongo.
Mwomwo Mwata Yehova nambe ngwenyi, Vatu jami vaxikumukile hakulivanga kuEjipitu nakuzuzumana kuze, kaha vaAsulya vanavalisa nacikela namulonga pimbi.
Yehova ngwenyi, Xikaho jino nguli nakulinga ika kuno hamono vatu jami vanavafumisako cawana? Vaze vanapu vamyata javo veji kukalwomwokanga, kaha veji kusaulanga lijina lyami musana wosena. Mukiko mwanambe Yehova.
Ngwenyi, Xikaho vatu jami navakatacikiza lijina lyami. Xikaho navakatacikiza halikumbi lize ngwavo, Ikiye vene Ou ali nakuhanjika. Talenu, yami vene.
 Omwo awaha hajipili mahinji ayou mwambulula mujimbu wamwaza, ou mwevwakanyisa kuunda, ou mwambulula mujimbu wamwaza wavyuma vyamwaza, ou mwevwakanyisa ulwilo, ou mwamba kuZeyone ngwenyi, Kalunga kove napu mwangana!
Ivwa mazu avaka-kutala jove! Navahanjika namazu akukanguka, navafwa jingunda hamwe, mwomwo navakalimona meso nameso omu mwakakinduluka Yehova kuZeyone.
Lusukenu muwahililenga, twenu jingunda hamwe, enu kuma LwaYelusalema kwakuvulu vanenyejeka, mwomwo Yehova navavendejeka lyehi vatu jenyi, nasokola lyehi Yelusalema, xikaho.
Yehova nazulu lyehi halivoko lyenyi lyajila kumeso avaka-mafuci osena, kaha kujisongo jamavu kwosena vanamonoko ulwilo waKalunga ketu.
 Fumenumo, fumenumo, lovokenumo, kanda mukwata kucuma cacipi cipwe cimweko, lovokenu mukaci kalyo, enu mweji kumbatanga vyuma vyaYehova, litomesenu.
Mwomwo kamwexi kukalovokamo nakulwasukako, kamwexi kukaya nakucinako, mwomwo Yehova mwakamitwaminyinangako, Kalunga kaIsalele mwakapwanga muka-kumikinga munyima, xikaho.
Ivwenu, ngamba yami mwakalinganga mwakuzangama, mwakazezukanga helu, mwakafumakananga, mwakapwanga wakutumbunuka cikuma.
Nge omu valihomokelele vavavulu kuli ove (cihanga cenyi vacenyekele kuhambakanoco camutu weka, nomu afwana nawa kuhambakana vana vavatu),
 Iyaze netavila mujimbu wetu? Livoko lyaYehova Unasoloka kuli iya?
Mwomwo akulilile kumeso enyi nge mutute, nge mwiji wamumavu aumu. Kexi nakuwahako cipwe naluvaji, kahomu natumumona kakwexi upahu numba tumwivwile kuwahako.
 Vamulumbilixile, vamukanyine kuli vatu. Apwile mutu wavihuli wakutacikiza kwivwa kukola. Kaha nge mwayou navasweka vatu meso avo muvamulumbilixilile, kaha katwamujinyineko.
Camwenemwene Ikiye ambacile kukola cayetu, akitumwine Vihuli vyetu, oloze etu twamujinyine ngwetu, Vanamuzakula, ngwetu, Vanamuvete kuli Kalunga Hakumumwenesa makava.
Oloze vamulemekele Ikiye havilinga vyetu vyakuzombwojoka jiximbi, vamucikile havilinga vyetu vyakuhenga, kuzangamisa cakutunehela kuunda capwile hali Ikiye, kaha kumikiki yenyi kukiko vanatuhindwila.
Tuvosena tunalaluka nge mikoko. Tunatalisa mutu mujila yenyi mutu mujila yenyi, kaha Yehova namutwiki Ikiye kuhenga cayetu tuvosena.
Vamuxinyinyikile, oloze Ikive omu vamumwenesele malwa kalokolwele mukanwa kenyiko. Nge mwamwanamukoko navatwala nakujiha, nge mwamukoko mwahola kulu kumeso avaka-kumuteula, mukiko vene mwakanyinyine nawa kulokolola mukanwa kenyi.
Vamufumixileko kucitala nakukumusopesa, kaha muli vaka-tanga yenyi mwapwile iya axinganyekele ngwenyi, Vamutetele mulifuci lyavaka-kuyoya hakuzombwojoka cavakwetu vatu cakuzombwojoka jiximbi, ava vakivo vaze yatelele kuveta?
Cimbumbe cenyi vacihanyine navaka-kuhenga hamwe, kaha namuka-luheto nawa mukufwa cenyi. Oloze kalingile cuma caulyanyi cimweko, kaha mukanwa kenyi kamwapwile kutangisako.
 Ove mumba wazenekele kusema, twako jingunda, lusuka utwenga jingunda, tezula lizu lyove, ove Unapunga kanda wivwe misongo yakusema, mwomwo vana vapwevo wamujike vanavulu kuhambakana vana vayauze ali nalunga lyenyi, xikaho. Mukiko mwanambe Yehova.
Tohwesako kuma kwambalaka yove, yakanyike mahina amautwamo ove akusukejeka, kanda ulivendekako, suhwisako jingoji jove, kolezezako jimbambo jove.
Mwomwo naukazevumuka kulivoko lyacilyo nakulivoko lyacimoswe, vaka-tanga yove navakavaheta vaka-mafuci eka nakulingisa membo aze anapunga ahwilici kupwa navaka-kutwamamo.
Kanda wivwa womako, mwomwo kavexi kukakwivwisa sonyiko. Kanda uhombako, mwomwo kavexi kukakuzondesako. Mwomwo sonyi yahaukweze wove naukayivulyama, kaha kutomba kana vakutombelenga hautuliwe wove kawexi kukacanuka cekako.
MwomwOu akutengele Ikiye lunga lyove, lijina lyenyi Ikiye Yehova wamayongomena. KahOu waIsalele wajila Ikiye Muka-kukusokola.
Mwomwo Yehova nakusanyika nge mwapwevo vanaseze ou vanevwisa cinyengo muxipilitu, nge mwapwevo wahaukweze omu vamukana lyehi. Mukiko mwanambe Kalunga kove.
Ngunakuseze hakapyapya kakandende kaha, oloze nangukakuhomesa nakeke yayivulu yayinene.
Ngwakuswekele meso ami nandombo yakupapa hakapyapya kakandende, oloze nangukakwivwila keke nalikoji lyahaya myaka yosena. Mukiko mwanambe Yehova Muka-kukusokola.
Mwomwo eci cinapu nge mwameya aNowa kuli ami. Mwomwo nganomu ngunalixingi ngwami, Meya aNowa kawexi kukahita ceka hamavuko, mukiko mungunalixingila nawa ngwami, Kangwexi kukakusangumukila ceka nandomboko cipwe kukuhanjikila.
Mwomwo jipili jajinene najikazamuka kwajo, jipili jajindende najikanyikuka, oloze likoji lyami kalyexi kukazamuka kuli oveko, luxiko lwami lwakuunda kalwexi kukanyikukako. Mukiko mwanambe Yehova, Ou nakutetela.
Ove unamono malwa, ove unanganjanga cakuzeneka kukuvendejeka, ivwako, malolwove nangukawala naulombo wamwaza nakwala Vihela vyove najisafwila.
Tupoxi twove nangukatutunga namaluve, navikolo vyove nawa namalolwa akukejima, nangiza yove yosena nawa namalolwa akwivwisa kuwaha.
Vana vove vosena navakapwanga vavanangula kuli Yehova, kaha kuunda cavana vove nacikapwanga cacivulu.
Nangukakuzamixila mukwoloka. Naukatwamanga kwakusuku nakukulisa nacikela, mwomwo kawexi kukevwa womako. Naukatwamanga kwakusuku naciwomawoma, mwomwo kacexi kukapandama kuli oveko.
Kumana, navakakongoka cakukongoka, oloze kexi kuli Amiko. Vexovo navakakukongokela navakalindwomwoka hali ove.
Ivwako, Ami ngunamutange fuli wakuheha kakahya kamakala nakutula vikungo vyamilimo yenyi, kahAmi ngunamutange muka-kwenyeka mangana anongese.
Vyexovyo vitwa navakafula nakole nayove kavyexi kukafukilako. Kaha malimi osena nawakakukatukilove nakukusopesa naukawapayisa. Ou ukiko uswana wavangamba jaYehova, kaha kwoloka cavo cinapu cakuli Ami. Mukiko mwanambe Yehova.
Empty verse
Empty verse
Empty verse
Enu muvosena muli nalipwila, twayenu kumeya, nenu nawa munahono jimbongo, twayenu, landenu, lyenu. Mwomwo vene, twayenu, landenu vinyo namavele cakuzeneka jimbongo, cakuzeneka kweca ndando.
Ikaze mweji kwecelanga jimbongo hacoco cakuzeneka kupwa kulya? nevi munakilikicila nawa hacoco cakuhona kwikucisa? Ngwivwililenu cakungwivwilila, mulyengoco cinawahe, myono yenu yitwamenga mwawangana navyuma vyamaji.
Tengelekenu matwitwi enu, twayenu kuli Ami, ivwililenu, kaha myono yenu nayiyoyanga. Kaha nangulixika nenu luxiko lwahaya myaka yosena, vize vyalikoji vyakuzaminyina amwenenga Ndavici.
Ivwenu, ngunamuhane kupwa Cinjiho kuli vatu veka naveka, twamina, kapitau kavatu veka naveka.
Ivwako, naukasanyika vaka-lifuci unazeneka kutacikiza, vaka-lifuci vazenekele kukutacikizove navakalahila kuli ove, mwomwo hali Kalunga kove Yehova, mwomwo hali Ou waIsalele wajila, mwomwo Ikiye nakuhane upahu, xikaho.
Sakasakenunga Yehova ximbu Cinahase kumuwana, musanyikenunga ximbu acili hakamwihi.
Muka-kuhuka aseze jila yenyi, mutu wakuhenga aseze vixinganyeka vyenyi, akinduluke kuli Yehova, kaha mwamutetela, akinduluke kuli Kalunga ketu, mwomwo mwavulisa kukonekela, xikaho.
Mwomwo vixinganyeka vyami kavyexi vixinganyeka vyenuko, jijila jami kajexi jijila jenuko. Mukiko mwanambe Yehova.
Mwomwo nganomu ajindama melu helu lyamavu, mukiko vene mujajindamina jijila jami helu lyajijila jenu, navixinganyeka vyami nawa helu lyavixinganyeka vyenu.
Mwomwo nganomu nayinoka vula navula yacixika nawa hakufuma mwilu, kayexi kukinduluka ceka muzeko, oloze yeji kuvatulanga lipwila lyamavu nakuwalingisa kusema nakusoka, yeji kuhananga mbuto kuli muka-kukuva nakulya kuli ou mwalya,
mukiko vene munawapwanga mazu ami akulovoka mukanwa kami. Kawexi kukakinduluka kuli ami mavokovokoko, oloze nawakalingangoco ngunevwila kuwaha, nawafukilanga mucumoco ngunawatumina.
Mwomwo namukalovoka nakuwahilila, navakamitwala nakuunda. Jipili jajinene najipili jajindende najikalusuka nakutwa jingunda kumeso enu, kaha mitondo yamuvipapa yosena nayikasakwila jikuxi.
Minjunga nayikasoka nakuxisa mumingonga, miluta nayikasoka nakuxisa muvikwata. Nalikapwanga lijina kuli Yehova, hicinjikizo cahaya myaka yosena, cikiko kavexi kukacitetakoko.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Yehova nambe ngwenyi, Lamenunga ciyulo, lingenunga mwakwoloka, mwomwo ulwilo wami uli kwakamwihi hikwiza, nakwoloka cami nawa hikusoloka.
Natokwa mutu ou mwalinganga ngana, mwanamutu ou mwacilinjilila, ou mwalamanga sambata kucina kuyijilula nakulama livoko lyenyi kucina kulinga mwamupi mumwe.
Kaha muka-muyaci weka ou nalipanjika naYehova kanda akambako ngwenyi, Yehova mwanguhandununa cakunguhandununa kuli vatu jenyi. Kahou vanalutula kanda akambako ngwenyi, Tala, ami ngumutondo wakuminyina.
Mwomwo Ami Yehova ngunambe kuli ava vanalutula veji kulamanga jisambata jami nakusakulomu uwakungwivwisa kuwaha nakulinjilila luxiko lwami ngwami,
Nangukavahana cakuvanukilangaho nalijina lyamwaza kuhambakana vana vamalunga navana vamapwevo muzuvo yami muvipango vyami. Nangukavahana lijina lyahaya myaka yosena, likiko kavexi kukalitetakoko.
Kaha vaka-miyaci yeka ava navakalipanjika naYehova nakumuzacilanga nakuzanga lijina lyaYehova nakupwa vangamba jenyi, vexovo navalamanga sambata kucina kuyijilula, ava navalinjililanga luxiko lwami,
nangukavaneha kupili yami yajila nakuvalingisa kuwahilila muzuvo yami yakulombela. Mawanavo akulumba navimuna javo vakuvatula nangukavitavila halijiko lyami lyakulumbila, mwomwo zuvo yami navakayivulukanga ngwavo, Zuvo yakulombela yavatu veka naveka vosena.
Mwata Yehova, Ou mwahomesava vavaIsalele vanahange, nambe ngwenyi, Nangucikavahomesela vakwavo veka navana vakwavo nawa ava ngunahomesa lyehi.
Enu visuma vamuvipapa muvosena, twayenu mulyenga, nenu tunyama vamumisenge muvosena nawa.
Vaka-kutala javo vanapu tupuputa, vakivo vosena kavatacikijileko, vakivo vosena vanapu vatuwa vavimumu, kavahasa kuwozako, veji kulotanga, veji kuutamanga, vanazange tulo.
Ava vatuwa kana vali nalukamakama, kavatacikiza kusuulukako, kaha vanapu tufunga vakuhona kutacikiza mwalumbunukila mangana. Vakivo vosena vanatalisa meso avo mujijila javo vavene, mutu himutu kucipululu cenyi kufuma kumitamba yosena.
Ngwavo, Twatuyenu, natuneha vinyo, kaha natupenda wala wausasu, ngwavo, Kaha hamene nalipwa nge likumbi lyalelo, likiko lyalinene navahona kutesamo.
Empty verse
Vaka-kwoloka navanonga, kaha kakwexi mutu mwacihaka kumucimako. Malunga valikoji navavafumisako, kaha kakwexi nou mwanyingililako navenyi, Vakakwoloka vanavafumisa kulupi kana luli nakwiza.
Navengila mukuunda, navanokanga hatuhela twavo, vexovo veji kundondekanga mukutambuka cavo.
Oloze enu vana vamuka-kutaha mangana akusweka, enu vaka-tanga yamuka-ujila walunga nou wapwevo, pandamenu kuno.
Mweji kutwamanga mwawangana nakuvulumuneya? Mweji kutohwesanga tunwa twenu nakulovolanga malimi enu kuli iya? Enu muvana vakuzombwojoka jiximbi, muvakatanga yakwonga nyi?
Enu mweji kulikahwisanga mumitelevinde, muxi yamitondo yituta yosena, enu mweji kuvajihilanga vana muvinema muxi yamyaji yamalolwa.
Mumalolwa asenena amuvinema mukiko muli cazano cove, akiko, akiko vene awa vanakuhane hatutacikijilo, akiko vene awa unahingunwina wana wakuhingununa unahane wana wakulya. Ngulilembejeke havyevi numba?
Hapili yakunyunga yayisuku hakiko vene unahakila kahela kove, hakiko vene wakandukilile nakuvatwila vimuna.
Kaha munyima yamapito navipamba mukiko vene unahakila cuma cove cakwanukilangaho. Mwomwo unalizulu kuli weka, kexi amiko, unakanduka, unatohwesa kahela kove, unalixiki navo luxiko. Unazange tuhela twavo kwexokwo unatumwena.
Watwalile maji kuli mwangana, wavulixilenga vyove vyamavumba amwaza, watuminenga valuwa jove kwakusuku, walihewixilenga mbwe nakuXeyole.
Jakuhwile hakusuhwa cajila yove, oloze kawalyambileko ngwove, Nguli nakulikacesa tuhu. Wawanyine kuhizuluka cangolo jove, xikaho kawalezumukileko.
Kaha unazakameya nakumwivwa woma numba wonge ukane kungwanuka cipwe kucihaka kumucima wove? Ami ngunaliholelanga nahamyaka yayivulu nyi? Kaha unakane kungwivwa woma nyi?
Ami nangukasolola kwoloka cove, kaha vilinga vyove kavyexi kukakuwahisako.
Omu naukateta, ava unahomesa vakakupululule. Oloze vakivo vosena peho nayikavapekumuna, kupepa nacikavatwala. Oloze ou mwacinyina muli Ami mwakaheta lifuci, mwakaswana pili yami yajila.
Mwakamba ngwenyi, Sukililenu! Sukililenu! Longesenu jila, fumisenu cimbunji mujila yavatu jami!
Mwomwo Ou nazezuka helu, Ou nalituluho, Ou atwama haya myaka yosena, Ou ukweci lijina lyenyi Ikiye Wajila, nambe ngwenyi, Ngwatwama mwilu mwajila, nakuli ou nawa ali naxipilitu yakuhokoka yakulinyisa, mangana nguyoyesenga jixipilitu javaka-kulinyisa, nguyoyesenga micima yavava vahokoka.
Mwomwo kangwexi kukokojolanga haya myaka yosenako, kangwexi kulamanga ndombo yami haya myaka yosenako, mwomwo jixipilitu kaci najizeya kumeso ami, myono eyi ngunatenge Ami.
Hakuhenga cacipululu cavo hakiko vene ngwasangumukilile nandombo nakuvaveta. Ngwaswekele meso ami nakuvasangumukila nandombo. Kaha vapwilenga nakuya nakupyapumukila mujijila jamicima yavo.
Jijila javo ngunajimono, nangukavahindula. Nangukavatwaminyinako nawa nakuvaxixixilamo vakakuvavendejeka, navakivo navakakulixona hali vakivo.
NguMuka-kutanga mihako yamivumbo. Yehova nambe ngwenyi, Kuunda, kuunda kuli ou ali kwakusuku nakuli ou ali hakamwihi, kaha nangukavahindula.
Oloze vaka-kuhuka vanapu nge kalungalwiji wakunganjanga, mwomwo kahasa kuundako, kaha meyenyi eji kunganjanganga namalova namajilo.
 Kalunga kami nambe ngwenyi, Kuli vaka-kuhuka kakwexi kuundako.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Vilikako nalizu lyakukanguka, kanda ulivendekako, tezula lizu lyove nge luneta, vambulile vatu jami vilinga vyavo vyakuzombwojoka jiximbi, vambulile ava vakuzuvo yaYakova milonga yavo yaxili.
Oloze veji kungusakanga halikumbi halikumbi, kutacikiza jijila jami veji kucivwilanga kuwaha, nge mwamuyaci wakulinga mwakwoloka wakuzeneka kuseza ciyulo caKalunga kavo. Veji kungwihulanga mazu aciyulo akwoloka, vanevu kuwaha kukupandama kuli Kalunga.
Ngwavo, Ikaze tunalitwamina kulya, kaha unazeneka kumonako? Ikaze tunayanjixila myono yetu, kaha unakane kucitacikiza? Ivwenu, halikumbi namulitwamina kulya mweji kuwanangomu mwevwila enu vavene kuwaha, mweji kuxinyinyikanga vaka-kumizacila vosena.
Kumana mweji kulitwaminanga kulya mangana mukokojole nakulipika nakuveta vakwenu najikonyi jakuhuka. Kamwexi kulitwamina kulya likumbi lyalelo mangana mwivwakanyise mazu enu mwiluko.
Kumana mukiko mwaya kulitwamina kulya ngunasakula? Linapu likumbi mangana mutu aliyanjise mwono wenyi? Mangana azeule mutwe wenyi nge liteve, ale cikelei nauto muxi yenyi? Coco vene munavuluka? ngwenu, Kulitwamina kulya, ngwenu, Likumbi mwevwila Yehova kuwaha.
Ceci vene kulitwamina kulya ngunasakula nyi? Ngwami, Mukasunune jingoji jakuhuka jakukwikila, mujitule mahunda ajitoka, musuule ava vanalyane valihehwenga, muhokwojole jitoka josena.
Cinapu kupangila kulya cenu kuli ava vali nazala, mangana vaka-kuhutwava vanacimbuka muvengise mujizuvo jenu nyi? Omu namumonou ali nauvu, mangana mumuvwike, mangana muzeneke kuvaswama vaka-tanga yenu nyi?
Haze vene numba musana wenu umwaxike nge kupulika calikumbi, kaha kuhinduka cenu nacanguhwa kusoka, kwoloka cenu nacimitwaminyinangako, upahu waYehova naupwanga wakumikinga munyima.
Haze vene numba musanyikenga kaha Yehova mwamitaviza, namutwa kawelele kaha Ikiye mwamikumbulula ngwenyi, Yami uno. Kaci nge jitoka nakwinyijika naminwe nakuhanjejeka mwakuhenga namuvifumisa muli enu,
kaci nge namweca myono yenu kuli ava vali nazala nakwikucisa myono yavava vali nakumona malwa, kaha musana wenu hinaututuka mumilima, kajimbavenyi kenu hinakapwa nge likumbi lyamulungu.
Kaha Yehova mwamitwaminyinangako makumbi osena nakwikucisa myono yenu kuma kwakaza nakutakamisa vifuhwa vyenu, kaha namupwanga nge mumilemba vanahake lyehi meya, nge mukaselwoke wameya ukweci meyenyi akuzeneka kulaka.
Kaha vaze navakasemuka kuli enu navakafungulula jingundu jamwaka, namukahindula Vihela vyavisemunwino vyavivulu, kaha navakamivuluka ngwavo, Vaka-kutungulula mumahanya, ngwavo, Vaka-kukombolola jijila jakutwama vatu.
Kaci nge namuhilwisa mahinji enu kusambata kukulingomu munevwila kuwaha halikumbi lyami lyajila, nge namuyivulukanga sambata ngwenu, Yamwaza cikuma, nakuvulukeli lyaYehova lyajila ngwenu, Lyalilemu, nge namulilemesanga, kexi nakulinga mwaya jijila jenuko, cipwe nakuwanomu munevwila kuwaha enu vavene, cipwe nakuhanjika mazu enu enu vaveneko,
Ivwenu, livoko lyaYehova kalyahihile numba lihone kulwilako, kaha litwitwi lyenyi kalyalemene numba lihone kwivwako.
Oloze vilinga vyenu vyakuhenga vinapu evi vinahandununa mukaci kenu naKalunga kenu, kaha milonga yenu yaxili yinamiswekesa meso enyi, ngoco kexi kwivwililako.
Mwomwo mavoko enu anapihi namanyinga, naminwe yenu nawa nakuhenga, xikaho. Mivumbo yenu yinahanjika vyakwonga, malimi enu eji kulinyinyitanga vyakuhengesa.
Kakwexi umwe mwasopesa mukwavo mwakwolokako, kakwexi umwe mwahakula mwamucanoko, veji kufwelelanga vyamokomoko nakuhanjejeka makuli, veji kwimitanga luyanjisa nakusema kuhenga.
Veji kutotanga masanga aviyenge nakuselula wanda watuuvi. Ou mwalya masangavo mwafwa, kaheli navacika nalilovola linoka.
Wanda wavo kawexi kukapwa mahina akuvwalako, kavexi kukavwala vyumevi vanalingiko. Vilinga vyavo vinapu vilinga vyakuhenga, kaha milimo yaulyanyi yili mumavoko avo.
 Mahinji avo eji kulahilanga kukupihya, kaha veji kulyanguhwisa vamwange manyinga ayou azeneka cuma cakumuhanyina mulonga. Vixinganyeka vyavo vinapu vixinganyeka vyakuhenga, kwenyeka nakunongesa vili mujijila javo.
 Jila yakuunda kavayitacikijileko, mukuya cavo kamwexi ciyuloko, vanahingika jijila javo, wexowo mwatambukamo katacikijile kuundako.
Xikaho ciyulo cili kwakusuku nayetu, kaha kwoloka kacexi nakutuwanako. Tweji kutalililanga musana, oloze kumana kuli milima, tweji kutalililanga kumunyika, oloze tweji kutambukanga mukajimbavenyi.
Tweji kupupucilanga mbango nge mwatupuputa, mwomwo vene tweji kupupucilanga nge mwavaze vanahono meso. Tweji kutalyangilanga hamulungu nge hakajimbavenyi, muli ava vanatoho tunapu nge tuvafu.
Tweji kutahwokanga tuvosena nge vaulusu, tweji kuliximwokanga cakuliximwoka nge tumbowa. Tweji kutalililanga ciyulo, oloze cauci, tweji kutalililanga ulwilo, oloze uli kwakusuku nayetu.
Mwomwo vilinga vyetu vyakuzombwojoka jiximbi vinavulu kumeso ove, kaha milonga yetu yaxili yeji kwambululanga unjiho wakutupayisa, xikaho. Mwomwo vilinga vyetu vyakuzombwojoka jiximbi tuli navyo, kaha vilinga vyetu vyakuhenga tunavitacikiza.
Tweji kuzombwojokanga jiximbi nakumuhamikila Yehova nakufutuka kukumukava Kalunga ketu, tweji kuhanjejekanga mwakulisa vakwetu nacikela nakulikanga, tweji kujinanga nakutufula mazu akwonga akufuma mumicima.
Kaha ciyulo vanacifutwisa munyima, kwoloka cinemana kwakusuku, mwomwo mucano unalimbuka kuweluka, kaha kundondeka kacahaxile kwingilamoko.
Kwahona mucano, kahou mwafuma kukupihya mwalilingisa kupwa wakukwata. Jino Yehova acimwene, kaha capihile kumeso enyi mwomwo kwahonene ciyulo.
Katuka, munyika, mwomwo kumunyika cove cineza, kaha upahu waYehova unakututukila lyehi.
Mwomwo tala, milima nayikafwika hamavu, milima wi nayikafwika hali vatu veka naveka, oloze Yehova mwakakututukila, kaha upahu wenyi naukamoneka hali ove.
Kaha kukumunyika cove nakukeza vaka-mafuci eka, kukutamuka cakututuka cove nakukeza vamyangana.
Andula meso ove utale ce ndo, umone, vakivo vosena vali nakulihomena hamwe, vali nakwiza kuli ove. Vana vove vamalunga navakezeza kufuma kwakusuku, vana vove vamapwevo navakavaveleka mujikondo.
Haze vene numba ukamone nakusehelela, mucima wove naukacikima nakuwahilila nakutohwa, mwomwo navakakwalumwina vyakulisala vyamukalungalwiji, vikumba vyavakamafuci navikezakuli ove.
Vangamela vakusupuka navakakufwika, vana vavangamela vakuMicane nakuEfwa. Vosena vaze vakuXeva navakezeza. Navakanehaneha ulu nalavona, navakambululanga mujimbu wamwaza wamwomwo atela Yehova kumwalisa.
Vimuna vakuKetale vavandende vosena navakavahomeselanga kuli ove, vizamba vakuNevayote navakakuzacilanga, navakapwanga helu lyalijiko lyami lyakulumbila nakuvetavila, kaha zuvo yaupahu wami nangukayiwahisa naupahu.
Veyaze ava vali nakutuka nge livwi, nge tumbowa kuvikolo vyavo?
Camwenemwene matungu nawakanguvandamina, namawato akuTalaxixe nawa hakulivanga, mangana vakavanehenehe vana vove kuvafumisa kwakusuku napalata yavo naulu wavo navo hamwe, mwomwo halijina lyaKalunga kove Yehova, hali Ou waIsalele wajila, mwomwo Ikiye nakuhane lyehi upahu, xikaho.
Kaha kembwe yove navakayitungulula kuli vaka-miyaci yeka, vamyangana javo navakakuzacilanga. Mwomwo ngwakuvetele nandombo yami, oloze ngunakutetela nauselewa wami.
Kuvikolo vyove nakukapwanga kwawaxi kaha makumbi osena. Kavexi kukasokako cipwe namusana cipwe naufukuko, mangana vatu vakakunehelenga vikumba vyavakamafuci navamyangana javo nawa vakukwata ufunge.
Mwomwo vaka-lifuci lize nawangana uze navakakana kukuzacila navakanonga, mafuci aze navakawenyejeka cakuwenyejeka.
Upahu waLevanone naukeza kuli ove, naminjunga namipelene namimbuxu hamwe, mangana yikawahise kuma lyami kwajila, kaha kuma lyamahinji ami nangukatwamisangako upahu.
Vana vavaze vakumweneselenga malwa navakezeza nakunongama kuli ove, kaha vosena vaze vakusawilenga navakalifukwojola kuvilyacilo vyamahinji ove, navakakuvulukanga ngwavo, Nganda yaYehova, ngwavo, Zeyone yaYou waIsalele wajila.
Omu wapwilenga vakuseza lyehi vakuhunga, ngoco kakwapwile mutu wakuhita muli oveko, nangukakulingisa kupwa uwakukumba haya myaka yosena, ucisambo hacisemunwino hacisemunwino.
Naukamwa mavele avaka-mafuci, naukamwa kumavele avamyangana, kaha naukatacikiza ngwove, Yehova Ikiye Muka-kungulwila, Ikiye Mukakungusokola, Ikiye Ou waYakova wakujikiza.
Nangukaneha ulu nakuuxixisa muunengu, nangukaneha palata nakuyixixisa mufwelu, nangukaneha unengu nakuuxixisa mumutondo, nangukaneha fwelu nakuyixixisa mumalolwa. Tulama twove nawa nangukavalingisa kupwa kuunda, vakakukuzacisa nangukavalingisa kupwa kwoloka.
Mulifuci lyove kavexi kukevwamo ceka ulyanyiko, mungiza yove kavexi kukevwamo ceka kwenyeka nakunongesako. Kembwe yove naukayivuluka ngwove, Ulwilo, Vikolo vyove naukavivuluka ngwove, Kwalisa.
 Likumbi likiko kalyexi kukapwa ceka lyakukumunyika namusanako, kaha kakweji ikiye kexi kukamunyika ceka mangana ukamone kutamukako. Oloze Yehova mwakapwanga kumunyika cahaya myaka yosena kuli ove, Kalunga kove mwakapwanga upahu wove.
Likumbi lyove kalyexi kukalauka cekako, kakweji kove kexi kukaya ceka kumilimako, mwomwo Yehova mwakapwanga kumunyika cahaya mwaka yosena kuli ove, kaha makumbi akulixona cove nawakapwanga akuma lyehi.
Vatu jove vosena nawa navakapwanga vakwoloka, navakaswana lifuci haya myaka yosena, mutangou ngunatumbu, tengeso yamavoko ami, mangana vakangutohwesenga.
Lyalindende nalikalinga kupwa likombakaji, lyalindende cikuma nalikalinga kupwa vaka-lifuci vakujikiza. Ami Yehova nangukacanguhwisa hamwaka waco.
 Xipilitu yaMwata Yehova ali hali ami, mwomwo Yehova nanguwavisa lyehi mangana ngwambululenga mujimbu wamwaza kuli vaka-kulinyisa, nangutumu mangana ngujicikengava vahokoka micima, mangana nguvilikenga kulihehwa kuli vafunge, nakusokolola mukamenga kuli vaze vakasa,
mangana nguvilikenga mwaka waYehova wakwivwila vatu kuwaha, nalikumbi lyaKalunga ketu lyakutenda nawa, mangana nguvavendejeke vosenava vali nakulixona,
mangana nguvatongwele ava vali nakulixona muZeyone, nguvahane mucama wakuxixisa muuto, namaji akusambwojoka akuxixisa mukulixona, nalihina lyakulikupilika lyakwalisa lyakuxixisa muxipilitu yakuzeya, mangana vavavulukenga ngwavo, Mitondo yakwoloka, eyi vanatumbu kuli Yehova, mangana Vamutohwesenga.
Jingundu jamwaka navakajitungulula, oku kwapwilenga kwahwilici hakulivanga navakahindulako, membo aze vanenyeka navakawalingisa kupwa nge amahya, oku kunapunga kwahwilici hacisemunwino hacisemunwino.
Kaha nakukemananga vatu veka nakufunga vimuna jenu vavandende, vaka-miyaci yeka navakapwanga vanjimi jenu, vaka-kulama mivinyo yenu.
Oloze enu navakamivulukanga ngwavo, Vapilixitu jaYehova. Vatu navakamivulukanga ngwavo, Vakakuzacila Kalunga. Namukalyanga vikumba vyavaka-mafuci, kaha namukaswikako kuupahu wavo.
Namukapwanga navyakuvulisa kavali vyakuxisa musonyi yenu, navakatwanga jingunda mucazano cavo cakuxisa mukuzonda cavo. Xikaho mulifuci lyavo navakahetangamo vyakuvulisa kavali, kuwahilila cahaya myaka yosena nacikatwamanga kuli vakivo.
Mwomwo Ami Yehova ngunazange ciyulo, ngunahungu kupupa nakuhengesa, nangukavahana fweto yavo mumucano, nangukalixika navo luxiko lwahaya myaka yosena.
Kaha vaka-tanga yavo navakavatacikiza muli vaka-mafuci, ava navakasema navakavatacikiza muli vatu veka naveka. Vosena vaze navakavamona navakavejiva ngwavo, Vakivo vaka-tanga eyi nawahisa Yehova.
Nangusambwojoka cakusambwojoka muli Yehova, mwono wami naukinyinyina muli Kalunga kami, mwomwo Ikiye nanguvwiki lyehi ulwilo nge mahina, nangukupilika hakwoloka nge halihina lyakukuluka, nganomu mwalinga mwenyamwenga hakulilenga namucama, nganomu mwalinga mwenga hakuliwahisa navingelengele vyenyi.
Mwomwo nganomu nawalinga mavu hakulovola mitombo yawo, namilemba nawa hakusokesa mbuto ojo vanatumbuko, mukiko vene mumwakasokesa Mwata Yehova kwoloka nakwalisa kumeso avaka-mafuci osena.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
HaZeyone hakiko vene nangukanyina kuliholela, haYelusalema hakiko vene nangukanyina kulihulika, palanga nomu nacikalovoka kwoloka calyo nge kumunyika, nomu naukalovoka ulwilo walyo nawa nge linongo lili nakakahya.
Vaka-mafuci navakamona kwoloka cove, vamyangana vosena navakamona upahu wove, navakakuvulukanga lijina lyalihya eli nakakavuluka kanwa kaYehova.
Naukapwanga nawa umucama waupahu kulivoko lyaYehova, uciponde cawangana mulivoko lyaKalunga kove.
Kavexi kukakuvuluka cekako ngwavo, Lyakuseza, kaha lifuci lyove kavexi kukalivuluka cekako ngwavo, Lyahwilici. Oloze navakakuvulukanga ngwavo, Hefwejimba, nalifuci lyove nawa ngwavo, Mbeula. Mwomwo Yehova eji kukwivwilanga kuwaha, kaha lifuci lyove navakalimbata, xikaho.
Mwomwo nganomu navambata mwanapwevo kuli mwanalunga, mukiko vene munavakakumbata kuli vana vove. Kaha nganomu mwasambwojoka mwenyamwenga hali mwenga, mukiko vene mumwakasambwojoka Kalunga kove hali ove.
Ove Yelusalema, ngunatongola lyehi vaka-kulama vapwenga hakembwe yove, kavexi kukaliholelako musana wosena naufuku wosena haya makumbi osena. Enu munapu muvaka-kumwanukisa Yehova, kanda mukaholako,
 kanda mukahola kumeso enyiko, palanga nomu mwakazamisa Yelusalema nakulilingisa kupwa Nakwalisa hamavu.
Yehova nalixingi lyehi livoko lyenyi lyacilyo, nalixingi lyehi livoko lyangolo jenyi ngwenyi, Tu! Tu! Tu! kangwexi kukahana ceka kulya cove camanona kupwa kulya cavaka-kole joveko, kaha vaka-miyaci yeka kavexi kukanwa wala wove wamihako yavinyo uze unakilikicilako.
Oloze ava vanacikungulula navakacilya nakumwalisa Yehova, kahava vanauhele navakaunwina mucipango cazuvo yami yajila.
Hitenumo, hitenu muvikolo, longesenu jila yavatu, sukililenu, sukililenu likulakula, kungululenumo malolwa, zundulenu lipandelo hali vatu veka naveka.
Kumana, Yehova nevwakanyisa mbwe nakusongo yamavu ngwenyi, Mwambulilenu mwanaZeyone ngwenu, Tala ulwilo wove nawiza, tala, fweto yenyi ali nayo, evi mwaxixisamo vili kumeso enyi.
Ou you iyaze mweza hakufuma kuEtome, ou ali namahinenyi akucilana wakufuma kuMbozola? Iyaze ou ali nakuvwala cenyi caluvaji, ou ali nakunanuka mukuvula cangolo jenyi? Yami vene ngweji kuhanjikanga mukwoloka, ngumunene hakulwila.
Ikaze unacilanyina kukuvwala cove, namahinove nawa nge mwayou mwalyata mwakukamwina vinyo?
Ngunalyate uka wami mucikamwino cavinyo, kaha kuli vatu veka naveka kakwapwile mutu umwe kuli amiko. Ngwavalyatanga nautenu wami, ngunavalyatangila nakulundundu yami, kaha manyingavo anasapukila hamahinami, ngunapihisa lyehi kuvwala cami cosena.
Mwomwo likumbi lyakutenda lyapwanga mumucima wami, kaha mwaka wavami ngwasokola uneza lyehi, xikaho.
Ngwatalanga, kaha kakwapwangou mwavakafwako. Xikaho livoko lyami Ami lyavene lihangunehela ulwilo, kaha kulundundu yami yikiko yinangukwacisa.
Vatu veka naveka ngwavalyatanga nautenu wami, ngwavapendesanga nakulundundu yami, ngwahingunwinanga manyingavo hamavu.
Nanguvuluka vilinga vyaYehova vyalikoji, namazu akumwalisa Yehova nge kutesa navyosenevi vanatuhane kuli Yehova, nakuwaha cenyi cacivulu kuzuvo yaIsalele, eci navahane nge kutesa navilinga vyenyi vyakeke, nge kutesa nakuvula cavilinga vyenyi vyalikoji.
Mwomwo alyambile ngwenyi, Camwenemwene vakivo vatu jami, vakivo vana vakukana kulinga mwakwonga, ngoco apwile Muka-kuvalwila.
Muluyando lwavo lwosena ayanjilengamo, kaha kangelo wakumeso enyi avalwilile. Hazangi yenyi nakutetela cenyi Ikiye avasokwele, avambacilenga avavelekelenga makumbi akumyaka osena.
Oloze vakivo valikangile, vevwixile Xipilitu yenyi wajila cinyengo, kaha alumukile kupwa muka-kole wavo, Ivene alwile navo jita.
Kaha anukile makumbi akumyaka naMose navatu jenyi ngwenyi, Ou avakandwixile mukalungalwiji natufunga twamikoko jenyi hamwe ali kulihize? Ngwenyi, Ou ahakile Xipilitu yenyi wajila muli vakivo ali kulihize?
Ou alingixile lyenyi lyaupahu kuya kulivoko lyaMose lyacilyo ali kulihize? Ou ahandunwine meya kumeso avo nakulifumakanyisa nalijina lyahaya myaka yosena ali kulihize?
Ou avatwalile mumyambe nge kavalu mupambo ngoco vazenekele kulimbuka ali kulihize?
Nganomu navaxikumuka vimuna mucinema, ngoco mwavanokeselele Xipilitu yaYehova, ngoco muwavatembwilile vatu jove nakulifumakanyisa nalijina lyaupahu.
Omwo mwilu watwama tala hamavu, umone kuutwamo wakujila cove naupahu wove, Unyongocima wove navilinga vyove vyaundume vili kulihi? Kusungwila camucima wove navilinga vyove vyakeke vanavikingi muli etu.
Mwomwo Ove yove Setu, cipwe Apalahama katutacikijileko, cipwe Isalele katwitavilileko, oloze Ove Yehova, Ove yove Setu, lijina lyove yove Muka-kutusokola kufumisa kumyaka.
Ove Yehova, ikaze weji kutuhungumwixilanga tufume mujijila jove nakukaluhwisa micima yetu kucina natukwivwa woma? Kinduluka mwomwo hali vangamba jove, miyaci yauswana wove.
Vatu jove vajila vauhetele kaximbu kakandende kaha, vaka-kole jetu vanalyatangila zuvo yove yajila.
Tunalingi kupwa nge ava vacili kanda upwenga umwangana wavo kumyaka yosena, nge ava kanda vavuluke halijina lyove.
Empty verse
Empty verse
Empty verse
Empty verse
Cikalu kunaupula lilu nakusuluka, mangana jipili jajinene jindende kumeso ove,
nge omu nahakwata kakahya kujitete, nge omu nakasavisa kakahya meya, mangana ujimbule lijina lyove kuli vaka-kukwimanyina nakole, mangana vaka-mafuci vacikime kumeso ove.
Omu walingile vyuma vyakwivwisa woma twazenekele kutalilila, wasulukile, jipili jajinene jandendele kumeso ove.
Mwomwo kufumisa kumyaka vatu kanda vevwe lyehi, kanda vevwe lyehi mumatwitwi avo cipwe kumona nameso avo kalunga weka eji kumuzacilangou mwamuvandamina.
Naumusesou eji kulisambanga nakulinganga mwakwoloka, ava veji kukwanukanga mujijila jove. Kumana wasangumukile nandombo kaha tunavulumuna. Mukiko muli kuximbula haya myaka yosena kaha nautulwila.
Mwomwo tuvosena tunalingi lyehi kupwa nge mwayou napihi, vilinga vyetu vyakwoloka vyosena vinapu nge lihina lyakupihisa. Tuvosena tuli nakupiluka nge lifo, kaha vilinga vyetu vyakuhenga vili nakutupekumuna nge peho.
Kakwexi ou mwakusanyika halijina lyoveko, ou mwalikatula ivene nakukwata hali ove wauci. Mwomwo unatusweke lyehi meso ove, kaha unatunowesa havilinga vyetu vyakuhenga, xikaho.
Oloze jino Ove Yehova, Ove yove Setu, etu tunapu tuunonga, Ove utengi yetu, kahetu tuvosena tunapu tutengeso yamavoko ove.
Ove Yehova, kanda usangumuka cikuma nandomboko, kanda wanukanga kuhenga hamakumbi osenako. Acitale umone, etu tuvosena tunapu tuvatu jove.
Membo ove ajila analingi lyehi kupwa pambo, Zeyone linalingi lyehi kupwa pambo, kuYelusalema kunalingi lyehi kupwa kwahwilici.
 Zuvo yetu yajila yaupahu, omu vakwalixililenga vakaka jetu, yinapu yakuwemesa lyehi nakakahya, kaha kuma lyetu kwakwivwisa cipepa kwosena vanenyekako.
Ove Yehova, naulikanyisa havyumevi tahi? Nauliholela nakutumwenesanga malwa cikuma tahi?
Empty verse
Empty verse
Empty verse
 Vali nakungusakasaka kuli vaze vazenekele kungwihula. Vananguwane kuli vaze vazenekele kungutonda. Ngwambile kuli vakalifuci vazenekele kuvuluka halijina lyami ngwami, Ngutalenu, ngutalenu.
 Ngunolola mavoko ami musana wosena kuli vatu vakulikanga, ava veji kutambukanga mujila yakuzeneka kuwaha nakukava mwaya vixinganyeka vyavo vavene,
vatu vakungusowangizanga makumbi osena kumeso ami, nakuvatula vimuna mumilemba, nakulumba vyalivumba lyamwaza hatumenga,
ava veji kutwamanga mukaci kavimbumbe, veji kusavalanga mumalala, veji kulyanga nyama yavangulu, kaha musoji wavyuma vyakwivwisa unyengwe uli mujindeho javo.
Ava veji kwambanga ngwavo, Imana kwove, kanda upandama kuli amiko, mwomwo ami ngwajila kukuhambakanove, xikaho. Ava vanapu nge wixi mumazulu ami, nge kakahya kakukwata musana wosena.
Tala, cinapu cakusoneka kumeso ami, kangwexi kuliholelako, oloze nanguvaxixixilamo, mwomwo vene, nanguvaxixixilamo mujitulo javo,
nangumixixixila muvilinga vyenu vyakuhenga, namuvilinga vyavakaka jenu vyakuhenga hamwe, enu munalumbu vyalivumba lyamwaza hajipili jajinene nakungutomba hajipili jajindende. Mukiko mwanambe Yehova. Ngwenyi, Xikaho nanguvangila kuvesekela milimo yavo mujitulo javo.
Yehova nambe ngwenyi, Nganomu veji kuwananga wala wamihako yavinyo kumususu, kaha mutu mwamba ngwenyi, Kanda uunongesako mwomwo muli vyakuwahisa, xikaho. Mukiko vene munangukalinga hali vangamba jami mangana nguzeneke kuvanongesa vosena.
Kaha muli Yakova nangukalovolamo tanga, muli vaYuta nangukalovolamo ou mwakaswana jipili jami jajinene. Ava ngwasakula navakaliswana, vangamba jami navakatwamangamo.
KuXalone nakukapwanga kuulilo wavimuna vavandende, kucinema caAkole nakukapwanga kuma kwakuutamanga vangombe, mwomwo hali vatu jami vanangusake.
Oloze enu mweji kuvulyamanga Yehova, mweji kujimbalanga pili yami yajila, mweji kulongeselanga Kutokwa mesa, mweji kusulixilanga Luhaswa vinyo vyakufutula,
nangumipangila kujipoko jamikwale, kaha muvosena namukanongama kukuhonda. Mwomwomu ngwamisanyikile kamwangwitavijileko, omu ngwahanjikile kamwevwililileko, oloze mwalingilengovyo vyapihile kumeso ami, ovyo ngwazenekele kwivwila kuwaha mwavisakwilenga.
Yehova nambe ngwenyi, Lilu linapu litanda lyami lyawangana, mavu anapu citwamo camahinji ami. Nyi namungutungila zuvo vangacilihi? Kaha kuma kwaunokelo wami kulihi?
Mwomwo vyuma vyosenevi mavoko ami anavitenge, ngoco vyuma vyosenevi vyaputukile kupwa. Mukiko mwanambe Yehova. Ngwenyi, Oloze you vene mutu nangutala, ou vene napu wakulinyisa ukweci Xipilitu yenyi yakuliveta, ou eji kucikimanga mazu ami.
Ou mwajiha ngombe napu nge ou mwajiha mutu, ou mwavatula mwanamukoko napu nge ou mwahokola xingo yakawa, ou mwahana wana wakulya napu nge ou mwahana manyinga angulu, ou mwalumba lavona napu nge ou mwakisula likombelo. Mwomwo vene vanasakula jijila javo vavene, myono yavo yeji kwivwanga kuwaha kuvyuma vyavo vyakwivwisa unyengwe.
Ami nawa nangusakula vyuma vyakuvapihisa, nangukaneha vyuma vyakuvevwisa woma hali vakivo, mwomwomu ngwasanyikile kakwapwile ou angwitavijileko, omu ngwahanjikile kavevwililileko, xikaho. Oloze valingilengovyo vyapihile kumeso ami, kahovyo ngwazenekele kwivwila kuwaha vavisakwile.
Ivwenu mazu aYehova, enu mweji kucikimanga mazu enyi. Vandumbwenu ava vamihunga, ava vanamicimbuka halijina lyami, vanamyambe ngwavo, Yehova alitohwese tuhu, mangana tumonenga kuwahilila cenu. Oloze vakivo vene ava navakevwa sonyi.
Ivwenu vyema vyaliuya kwimbo, vyema kutembele, lizu lyaYehova, Ou mwavaxixixila vaka-kole jenyi fweto.
Ximbu apwile kanda acivwe kukola asemene, ximbu yapwile misongo yenyi kanda yizenga owolokele nakukwata mwanenyi walunga.
Iyaze evwa lyehi cuma cangana? Iyaze amona lyehi vyuma vipwaha? Lifuci lisemuwe halikumbi limwe nawa? Vaka-lifuci vasemuwe hamwe kaha? Mwomwo linwomu evwile Zeyone kukola asemene vana venyi.
Ami ngujikule mujimo nguzeneke kusapulwisa? Mukiko mwanehula Yehova. Ami ngweji kusapulwisanga ngujike mujimo? Mukiko mwanehula Kalunga kove.
Wahililenunga naYelusalema, kinyinyinenunga halikiko, enu muvosena mwalizanga. Sambwojokenunga nalyo nacisambo enu muvosena mweji kulixonanga halikiko,
mangana mwamwenga mwikute kumavele akuvendejeka calyo, mangana mukamunemo mumonenga kuwaha kukusupuka caupahu walyo.
Mwomwo Yehova nambe ngwenyi, Talenu, nangukalikanyikila kuunda nge kalwiji, naupahu wavakamafuci eka nawa nge kalwiji wakupapa. Namukamwako, navakamivelejeka mujikondo, navakamilelanga hamambuli.
Nge mwayou navavendejeka kuli naye mukiko munangukamivendejekenu Ami, nangukamivendejekela muYelusalema.
Namukacimona, micima yenu nayikasambwojoka, vifuhwa vyenu nayikafukila nge mwila wacimbete. Livoko lyaYehova nalikalijimbula kuli vangamba jenyi, mwakapwa namatoto kuli vaka-kole jenyi.
Mwomwo talenu, Yehova mwakeza nakakahya, matembenyi nawakapwa nge Cijimbilanganga, mangana akavakindukile nakulundundu nautenu, akavahanjikile namilangi yakakahya.
Mwomwo Yehova mwakavasopesa vakweci mijimba vosena nakakahya napoko yenyi yamukwale, kaha vakujiha kuli Yehova navakapwa vavavulu.
Ava veji kulijilikanga nakulitomesanga mangana vengile mumilemba munyima yaumwe ali mukaci, nakulya nyama yavangulu navyevi vyakwivwisa unyengwe navatumbi, navakakumina hamwe. Mukiko mwanambe Yehova.
