Ami Pawulu, antambikili niikali kapostolu kaYesu Kristu mwaya muchima waNzambi, nimanakwetu Soseteni,
tudi nakuyisonekela mukanda, enu akwachipompelu chaNzambi chekala kuKorinda, ajilikawu mudi Kristu Yesu, atambikawu kwikala akwakujila, hamu nawantu ejima adi kwejima atambikaŋa ijina daYesu Kristu, Mwanta wawu ninetu Mwanta wetu.
 Luwi lwikali nanenu, nikuwunda kwakufuma kudi Nzambi, Tata yetu, nikudi Mwanta Yesu Kristu.
 Nasakililaŋa Nzambi yami hansaŋu yenu mafuku ejima, naluwi lwaNzambi lwanayinkuwu mudi Kristu Yesu,
chanayiheteshuwu muyuma yejima mudi yena, mukuhosha kwejima nimukwiluka kwejima,
nanochu chanakoleshuwu wunsahu waKristu mudenu.
Himunabuli chamukunkulu nichimuku, chimuchidi kuchiŋilila kumwekana kwaMwanta wetu Yesu Kristu,
yowu wakayikolesha ndo-o nikukukuminina, mwakekali akadi muloŋa mwifuku daMwanta wetu Yesu Kristu.
Nzambi washinshika, yowu wayitambikili kulonda mukundaŋani naMwanindi Yesu Kristu, Mwanta wetu.
Enu anakwetu, nayilembeleli mwijina daMwanta wetu Yesu Kristu, nami hoshenu mazu wowamu wejima wenu; bayi mwambuka aha chendu chimu, aha chendu chikwawuku; chiŋa kudibomba hamu nayitoŋojoka yimu nikutiyaŋana kumu.
Muloŋa enu anakwetu, ananleji kudi akwetala daKolowe, nawu mukachi kenu mudi kufwilaŋana.
Natiyi nawu mwelaŋa nenu, Ami nimuntu waPawulu; mukwawu nindi, Ami nimuntu waApolosi mukwawu nindi, Ami nimuntu waKefwasi; (diyi Petulu) mukwawu nindi, Ami nimuntu waKristu.
Komana Kristu anamwambuli? Pawulu diyi apopeleluwu hakulusu kukoolenu? Ayijimikili mwijina daPawulu?
Namusakililaŋa Nzambi chinabulili kujimika hela mwinenu wumu, chiŋa yowu Krisipu naGayusi hohu;
akenda kahosha nawu nayijimikili mwijina dami.
Eŋaŋi, najimikili nawa niakwetala daStefwanasi; indi neyi kudi amakwawu inajimikili chinanhiti kumuchima.
Muloŋa Kristu hantemesheli nakujimikaku, chiŋa kushimuna nsaŋu yayiwahi; bayi namaana akuhoshaku, kulusu yaKristu yakenda kekala yamukunkulwayi.
Muloŋa antu adi nakuya nakunoŋa, nsaŋu yakulusu ayitoŋojoka nawu hiwusupi; hakwila etu ánakwamwinawu, netu diyi ŋovu yaNzambi.
Muloŋa anasoneki nawu,
Mukwamaana wudi kudihi? Nsoneki wudi kudihi? Mukwakutadika wamakonu wudi kudihi? Nzambi hanasupishi dehi maana ampata yinu yamunu mwishinaku, tahindi?
Muloŋa Nzambi cheliliyi namaanindi nindi, antu amumpata yamunu mwishina abulili kumwiluka Nzambi namaanawu, Nzambi natiyi kuwaha kwamwina antu akukuhwelela nansaŋu yakushimuna kwawusupi.
Muloŋa aYudeya alombaŋa yinjikijilu, aGriki akeŋa kudiza maana;
hakwila etu twashimunaŋa Kristu apopeleluwu hakulusu; aYudeya nawu hichuma chakudimbukila, aGriki nawu hiwusupi;
ilaŋa antu atambikawu, hela aYudeya hela aGriki, nawu Kristu diyi ŋovu yaNzambi, diyi maana aNzambi.
Muloŋa wusupi waNzambi wabadika maana awantu; kuzeya kwaNzambi kwabadika ŋovu yawantu.
Enu anakwetu, toŋojokenu kutambika kwenu kwayitambikiluwu; hiyanatambiki antu amavulu akweti maana awuntu, hela amavulu akwaŋovu, hela alemaku.
Ilaŋa Nzambi watondeli yuma yampata yamunu mwishina yabula maana, kulonda atiyishi nachu akwamaana nsonyi. Nzambi watondeli yuma yampata yamunu mwishina yabula ŋovu atiyishi nachu akwaŋovu nsonyi.
Nzambi watondeli yuma yamunu mwishina yabula kulema niyuma yadiwulewa; eŋaŋi, watondeli niyuma yabula kwikala kwoku, kulonda elishi yamukunkulwayi yuma yidi kwoku;
kulonda kubuli muntu wukudisama kumesu aNzambi.
Ilaŋa kudi yena enu mwekala mudi Kristu Yesu, yena anamwilishi kudetu maana akufuma kudi Nzambi, nikuloŋa, nikujila, nikukuula;
kulonda,
Enu anakwetu, chinenjili kudenu nakushimuna nsaŋu yaNzambi, hinenjili namazu asweja kuwaha, hela akuyihayamisha namaanaku.
Muloŋa nalekeli kwiluka chuma chacheŋi mukachi kenu, chiŋa yowu Yesu Kristu hohu, nami diyi apopeleluwu hakulusu.
Nadiŋi nenu nakuzeya niwoma nikuzaala kwakweni.
Chinayilejelaŋa, nichinashimwinaŋa nsaŋu, hichadiŋi chakuyikanjikija namazu amaanaku, ilaŋa chadiŋi mukudimwekesha kwaSpiritu niŋovu;
kulonda kukuhwelela kwenu kubuli kukolela kumaana awantu, chiŋa kwikali kwamuŋovu yaNzambi.
Twahoshaŋa yamaana nawakula dehi; himaana amakonu, hela awanyanta amakonuku, wenawa keŋa ahiti.
Twashimunaŋa maana aNzambi akujinda, ajindiluwu dehi. Nzambi wayitoŋwelaŋahu dehi henohu mpata jichidi kanda ajileŋi, kulonda kutulemesha.
Anyanta ampata yinu hiyeluka wena maanawaku; neyi ayilukili, mutenowu hiyapopeleli Mwanta waLubanji lwakulema hakulusuku.
Chanasonekuwu nawu,
Ilaŋa Nzambi natumwekesheliyi naSpiritu. Muloŋa Spiritu washinshikaŋa yuma yejima, chalala yuma yaNzambi yayeni yakunama.
Muntwinyi welukaŋa yitoŋojoka yamuntu? chiŋa spiritu yayomweni muntu. Chochina niyitoŋojoka yaNzambi, kwosi wayilukaku, chiŋa Spiritu waNzambi hohu.
Etu hitunatambuli spiritu yamunu mwishinaku, tunatambuli Spiritu wakudi Nzambi, kulonda twiluki yuma yanatwinkuwu kudi Nzambi chamukunkulu.
Diyi yuma yitwahoshaŋa, hitwahoshaŋa namazu akutaŋisha namaana awantuku, chiŋa namazu atutaŋishaŋawu kudi Spiritu, nakulumbulula yuma yaSpiritu kudi antu adi naSpiritu.
Hakwinza muntu wachisemwa hatambulaŋa yuma yaSpiritu waNzambuku, muloŋa yena wukuyimona nindi hiwusupi; hakutwesha kuyilukaku muloŋa ayishinshikaŋa naSpiritu hohu.
Hakwila muntu waSpiritu washinshikaŋa yuma yejima, yena yomweni hiyamwiluka chekalayi kudi muntuku.
 Hinyi weluka mwatoŋojokaŋayi MWANTA, mwaka amutaŋishi maana?
Enu anakwetu, ami nahosheli nenu chidi neyi nawantu achisemwa chaheseki, neyi anyikeki amudi Kristu; hinatwesheli kuhosha nenu neyi chahoshaŋawu nawantu akweti Spirituku.
Nayinwishili mayeli, hinayidiishili mbijuku, muloŋa himwayitwesheluku; hela nihanu muchidi kanda muyitweshi;
muloŋa muchidi antu achisemwa chaheseki. Neyi mukachi kenu mwekala ichima nikuzuŋa, himuchidi antu achisemwa chahesekuku? Himwelaŋa mwelaŋawu antuku, tahindi?
Chimudi nakwila iwu nindi, Ami nimuntu waPawulu; mukwawu nindi, Ami nimuntu waApolosi; himuyantu achisemwa chahesekuku?
Apolosi diyinyi, hela Pawulu diyinyi? Wejima wetu tuyakwakukalakala kumwakuhweleleli, mwomwatukunjikililuwu kudi Mwanta.
Ami natumbili, Apolosi watukumwinini; hakwila wákulishili diyi Nzambi.
Ichi dinu wátumbaŋa hela wátukumwinaŋa hiyalemaku; wálema diyi Nzambi wakulishaŋa.
Ichi dinu, wátumbaŋa niwátukumwinaŋa anekali wowamu; ilaŋa wejima wawu akatambula wulooku wawu weseka nanyidimu yawu aweni, muntu nawulooku windi, muntu nawulooku windi.
Muloŋa tuyakwakukalakala ambala aNzambi; enu mudi iha daNzambi, mudi itala daNzambi.
Ami nimukwawukalawenu wakutuŋa, mwaya luwi lwaNzambi lwanyinkeluwu; ami naalili chikuku, wacheŋi hakutuŋilahu. Ilaŋa antu ejima adi kubabala mwakutuŋilawu hachikuku ichi.
 Chikuku chaalawu dehi, diyi Yesu Kristu. Kwosi muntu wukutwesha kutuŋa chacheŋuku.
Muntu wukutuŋilahu wuru hachikuku ichi, hela siliva, hela malola awuseya weneni, hela nyitondu, hela matahu, hela nswadi;
 akamwekesha nyidimu yawantu ejima. Ifuku odu dakayimwekesha, muloŋa yakamwekana mukesi; kesi kakeni kakeseka nyidimu yawantu ejima, mwayili mudimu, mwayili mudimu.
Neyi mudimu wamuntu watuŋiliyi hachikuku ichi wakashalahu, yena wakatambula wulooku.
Neyi mudimu wamuntu wakasukuma, yena hakatambula wulookuku; hakwila yena yomweni wakaamwinewa neyi chakuhita mukesi.
Himuneluki nenu mudi Tembeli yaNzambi, niSpiritu waNzambi washakamaŋa mudenuku, tahindi?
Muntu wukutamisha Tembeli yaNzambi, akamutamisha kudi Nzambi; muloŋa Tembeli yaNzambi yajila, enu yenu Tembeli oyu.
Bayi muntu adidimbaku. Mwinenu wumu watoŋojokaŋa nindi nidi namaana amakonu, ekali chisupi kulonda abalumuki kwikala mukwamaana.
Muloŋa Nzambi wamonaŋa maana amakonu nindi hiwusupi. Muloŋa anasoneki nawu,
nicheŋi nawu,
Dichi bayi muntu adisamaŋa nawantuku, muloŋa yuma yejima yenwenu;
 niPawulu, niApolosi, niPetulu, nimpata yamunu mwishina, niwumi, nikufwa, niyuma yamafuku anu, niyuma yamba kenza; yejimiyi yenwenu hohu;
ninenu mudi ambala aKristu; niKristu nawa wambala waNzambi.
Antu atwiluki nawu tuyakwakukalakela Kristu, tuyanhembi yayijindilu yaNzambi.
Antu akuhwelelaŋa anhembi nawu chiŋa ayimoni kushinshika.
Kunsompesha kudenu hela kudi antu acheŋi, hichuma chakuhemesha hohu; eŋaŋi, hela ami aweni hinadisompeshaŋaku.
Muloŋa ami hineluki chuma chakudinka nachu muloŋaku; hela chochu, hidichi chinayiŋiluku; Mwanta diyi wansompeshaŋa.
Dichi bayi munyakala kusompeshaku, chiŋa Mwanta nenzi; yena diyi wakaleta yuma yakujinda yamumwidima kuchejeji, wakamwekesha niyitoŋojoka yamumuchima. Henohu dihu hakamonawu antu ejima kuyihameka kudi Nzambi, hamuntu hamuntu.
Enu anakwetu, yumiyi nayibalumuni kufwikija nachu chituneli ninami niApolosi hansaŋu yenu, kulonda mwilukili hadetu mubuli kumotoka yuma yasonekawu dehi munyikanda yajila; kulonda mukachi kenu mubuli kwikala muntu wukulemesha wumu, asekesha mukwawu.
Hinyi nakwili nindi wunabadiki mukwenu? Chuma chiwukweti chiwunabuli kutambula hichumanyi? Indi neyi wachitambwili wukudisaminadi, neyi hiwachitambwiluku?
Komana munawanini dehi, muneli dehi akwakuheta, munadyi dehi wanta chakubula etu. Eŋaŋi, nakeŋi nami, mwadi kuyuula, kulonda ninetu tuyuuli hamu nanenu.
Muloŋa natoŋojoki nami Nzambi natumwekeshi etu apostolu hanu hakukuminina, neyi tuyantu atelela kufwa hohu. Muloŋa anatwilishi atushinshikaŋa kudi ejima, wowu aŋelu niantu.
Etu tudi ayisupi hansaŋu yaKristu, ilaŋa enu mudi akwamaana mudi Kristu. Etu twabula ŋovu, ilaŋa enu mudi naŋovu. Enu mwalema, ilaŋa etu twaseka.
Nihanu tudi nanzala nimpwila, tudi nawuvu, atukofwolaŋa, hitukweti nimukala wakwiluka chikupuku;
twakabakanaŋa nakukalakala nyidimu namakasetu. Chatutukaŋawu twayikiswilaŋa nkisu; chatukabishaŋawu twakuminaŋa dakwiteja;
chatutuŋulaŋawu twakuminaŋa dakulemba; tunekali dehi neyi wuzondu wampata yamunu mwishina, hela neyi nswadi hohu, nihanu.
Iyi yuma yinayisonekeli, hinayisonekeli nami niyitiyishi nachu nsonyuku, nalondi kuyikonkomwena, nanichi chimuneli muyanyanami nakeŋa.
Hela mukweti ikumi damakombakaji (10,000) dawantaŋishi amudi Kristu, himukweti atata amavuluku; muloŋa ami nayivweleli mudi Kristu Yesu nansaŋu yayiwahi.
Dichi nayilembeleli nami ikalenu akwakuŋimbujola.
Dihu hanafumi kuyitemeshela Timotewu, himwanami nakeŋa wamudi Mwanta, washinshika; diyi wakayanukisha munelaŋa mudi Kristu, mwomunataŋishaŋa kwejima muyipompelu yejima.
Ilaŋa enu amakwawu munadinki dehi wanta, nenu ami hinakenza kudenuku.
Hakuleha chanti nakenza kudenu, neyi Nzambi neteji. Dihu hinakeluka ŋovu jawenowu anadinki wanta, bayi mazu awu hohuku.
Muloŋa wanta waNzambi walemenaŋa kuŋovu, bayi kumazuku.
Munakeŋidi? Ninzi kudenu nakabama, tahindi nakukeŋa naspiritu yakudizoza?
Chalala, tunatiyi nawu mukachi kenu mudi wujila wakwila nawu mwinenu wumu natambuli iŋodatata yindi; wena wujila owu hiwekala hela mukachi kawaJentiluku.
Ninenu himukudinka wanta! Mutenowu mwadi kuneŋa, kulonda owu mwinenu nakoŋi chumichi, amufumishi mukachi kenu.
Chalala ami, hela mumujimba nidi kwacheŋi, nidi nenu muspiritu, nasompesha dehi muntu nakoŋi chumichi, neyi kafwampi nidi nenu.
Chimukupompela hamu, mwijina daMwanta wetu Yesu, nispiritu yami, naŋovu yaMwanta wetu Yesu,
nami, lubulenu muntu wudi ochu kudi Satana kulonda akisaŋani mujimba windi, kulonda spiritu yindi yakamwinewi mwifuku daMwanta Yesu.
 Kudisama kwenu hikunawahuku. Mweluka dehi chananishaŋa iluŋi dantesha chikanka chejima.
Fumishenu iluŋi dadikulu, kulonda mwikali chikanka chachiha; muloŋa munekali dehi chakadi iluŋi. Chipandakenu chetu chanatujahiluwu dehi diyi Kristu.
Dichi tuhembenu chawija nadinkendi dakadi iluŋi, damuchima wutooka, dalala; kuchidya neluŋi dadikulu, hela neluŋi dankunyi nikutama, chinjila.
Nayisonekeleli dehi mumukanda wami nami, bayi mudibombaŋa nawayivumbuku.
Hinateni ayivumbi, hela akwalwisu, hela akwanyilami, hela akwakupesha amunu mwishinaku. Neyi ochu mwadi kufuma chikupu mumpata yamunu mwishina.
Ilaŋa katataka nidi nakuyisonekela nami, neyi muntu anatenuwu nawu himanakwenu wukwikala chivumbi, hela mukwalwisu, hela mukwakupesha, hela mukwakutukana, hela mukwakusheta, hela mukwanyilami, nami muntu wudi ochu, bayi mudibomba ninduku, hela kudya nindi chinjila.
Ami hinikweti nsaŋu yakusompesha antu abula kwikala muchipompeluku. Mudimu wenu wakusompesha antu adi muchipompelu;
hakwila antu abula kwikala muchipompelu, ayisompeshaŋa kudi Nzambi.
Mwinenu kuya nakuholokela manakwindi muchota chawabula kuloŋa, chinjila chacheni. Wukulekeladi kuya muchota chawakwakujila?
Himuneluki nenu akwakujila diwu amba kasompesha mpata yamunu mwishinaku, tahindi? Chineli enu yenu mwakasompesha mpata yamunu mwishina mubuli kutela kusompesha tusaŋu twantesha?
Himuneluki nenu yetu twamba kasompesha aŋeluku, tahindi? Indi tukukaŋenyadi kusompa nsaŋu jakumina muwumi wunu?
Neyi mukusompa nsaŋu jakumina muwumi wunu, mukukunjika mudimu wakusompesha akwenu kudi antu aseka muchipompelu, tahindi?
Ichi chinahoshi nalondi mutiyi nsonyi. Mukachi kenu mubuli kumwekana mukwamaana wumu natweshi kuketula muloŋa mukachi kawanakwindi, tahindi?
Mwaka mwilaŋa mukwakukuhwelela wumu hakuholokelaŋa mukwakukuhwelela mukwawu muchota chawakwakubula kukuhwelela.
Nehi dinu! Ochu chimukudiholokela muntu namukwawu, chikwikala chuma chatama mukachi kenu. Mwalekelaŋadi kukumina dakwiteja kuyikoŋa chatama? Mwalekelaŋadi kukumina dakwiteja kuyidiila yuma yawukombi?
Aka! Enu aweni mwatamishaŋa, mwadyaŋa yawukombi; eŋa, hela yuma yawanakwenu.
Enu himunelukuku nenu abula kuloŋa hiyamba kaswana wanta waNzambuku? Bayi ayidimbaku; hela ayivumbi, hela akwakupesha, hela amayala adilisha neyi ambanda, hela áditamishaŋa nawakwawu amayala,
hela amakombi, hela akwalwisu, hela akwakusheta, hela akwakutukana, hela akwanyilami, hiyamba kaswana wanta waNzambuku.
Ninenu amakwawu dichi chimwadiŋi. Ilaŋa ayiwelesheli, ayijilikili, ayiyiŋishili nakuyitena aloŋa mwijina daMwanta Yesu Kristu, nimudi Spiritu waNzambi yetu.
Ami namonaŋa yuma yejima nami yaloŋa; ilaŋa yuma yikwawu hiyakwashanaŋaku. Ami namonaŋa yuma yejima nami yaloŋa, ilaŋa hineteji chuma nichimu kwikala mwanta wamuku.
Kudya kwambala kwevumu niivumu dambala dayakudya; ilaŋa Nzambi wakakisaŋana niivumu niyakudya. Mujimba hiwakwila nachu wuvumbuku, wambala waMwanta niMwanta wambala wamujimba.
Nzambi wasaŋwili Mwanta, wakatusaŋula ninetu naŋovu jindi.
Himuneluki nenu nyijimba yenu yinekali yidi yambala yaKristuku, tahindi? Indi ami nitwali yidi yaKristu niyibalumuni kwikala yachivumbi, tahindi? Chinjila!
Himuneluki nenu muntu wakamaŋa nachivumbi nekali nindi mujimba wumuku, tahindi? Muloŋa nindi,
Hakwila muntu wadibomba naMwanta nekali dehi spiritu wumu nayena.
 Temukenu wujila. Chaputolaŋawu antu nyiloŋa yikwawu chakuminaŋa hanzi yanyijimba yawu; hakwila muntu welaŋa wujila watamishaŋa mujimba windi yomweni.
Himuneluki nenu nyijimba yenu yinekali dehi Tembeli yambala yaSpiritu Wajila wudi mudenu, imwatambwili kudi Nzambuku, tahindi?
Himwadihetaku, ayilandili dehi nawuseya. Dichi lemeshenu Nzambi munyijimba yenu.
Nsaŋu yimwasonekeli nenu, Chachiwahi iyala abuli kukwata hamumbanda?
Ilaŋa hansaŋu yawujila, amayala ejima adi kwikala nawaŋodijawu, niambanda ejima adi kwikala nawamfumu jawu iwu nawindi, iwu nawindi.
Iyala amwili iŋodindi mwatela, nimumbanda nawa mwomumu.
Mumbanda hakweti chiyuulu chamujimba winduku, chiŋa mfumwindi; chochimu niiyala hakweti chiyuulu chamujimba winduku, chiŋa iŋodindi.
Bayi mudibondaku, chiŋa mutiyaŋana, mushamu mafuku akutoŋola, kulonda mudinki kukulombela, muhumaŋani cheŋi, kulonda Satana abuli kuyitesha hansaŋu yakubula kudihemba.
Chinahoshi mwenimu, nakumini dakuyikwasha hinayileji nshimbuku.
Ilaŋa natoŋojoki nami chachiwahi amayala ejima adi kwikala neyi chinekalami. Antu ejima akweti mwayitoŋwelawu kudi Nzambi, iwu namwindi, iwu namwindi.
Hinukuyileja ajiki nawamfwila, nami chachiwahi wena ekali neyi chinekalami.
Neyi hiyakutwesha kudihembaku, asumbuli tuhu. Chinawahi kudisumbula, hichinawahi kukabakana nakufwilaŋa wuvumbuku.
Antu adisumbula dehi nukuyileja; hiyami nukuyilejaku, anayileji kudi Mwanta; nindi mumbanda bayi ashiya mfumwinduku.
Neyi wukumushiya, ashakami kwindi chakubula kusumbuka cheŋi; neyi nehi, akundami cheŋi kudi mfumwindi; niiyala bayi aseŋa iŋodinduku.
Hakwinza akwenu anashali, yami nukuyila, hiMwantaku; nami neyi hadi manakwetu wukweti iŋodindi wabula kukuhwelela, niyenowu mumbanda natiyi kuwaha kushakama namfumwindi, iyala bayi amuseŋaku.
Nimumbanda wukweti mfumwindi wabula kukuhwelela, niyena iyala natiyi kuwaha kushakama nindi, bayi ashiya mfumwinduku.
Muloŋa iyala wabula kukuhwelela anamujilikili mudi iŋodindi; nimumbanda wabula kukuhwelela anamujilikili mudi mfumwindi. Mukunkulwayi anyanenu akwikala akadi kujila; ilaŋa ichi dinu, anekali kwawu ajila.
Ilaŋa neyi muntu wabula kukuhwelela nakeŋi kuya, muleki ayi. Manakwetu weyala hela wamumbanda hiyanamukasi hansaŋu iyuku; Nzambi natutambikili kuwunda.
Eyi mumbanda, wukwiluka ŋahi, hamwaha wukwamwina mfumweyi? Hela eyi iyala, wukwiluka ŋahi, hamwaha wukwamwina iŋodeyi?
Antu ejima chiŋa ashakami mwomwanayitoŋweluwu dehi kudi Mwanta, mwomwanayitambikiluwu kudi Nzambi. Dimu nayuulaŋa muyipompelu yejima.
Muntu atambikawu iku waalama dehi, bayi abalumuka kwikala neyi chidimaku. Muntu atambikawu iku kanda aalami, bayi amwalamishaku.
Kwalama hichumaku, nikubula kwalama hichumaku; chuma chalema yowu kuhemba mwayilejawu kudi Nzambi.
Antu ejima ekali mwomwadiŋililuwu hayitambikiluwu.
Eyi hakutambikiluwu, wadiŋi nduŋu tahindi? Bayi wuwubaŋaku; ilaŋa neyi wukutwesha kufumamu, fumakumu tuhu.
Muloŋa muntu atambikiluwu mudi Mwanta hadiŋiyi nduŋu, nekali dehi mwana kambala kaMwanta. Nimuntu atambikiluwu hadiŋiyi mwana, nekali dehi nduŋu yaKristu.
 Ayilandili dehi nawuseya; bayi mwikala anduŋu jawantuku.
Enu anakwetu, antu ejima ashakami naNzambi mwomwayitambikililuwu.
Nsaŋu yakutena ambanda abula kudimonaŋahu dehi neyala; hiyananleji kudi Mwantaku, ilaŋa nukuyileja muchima wami, muloŋa nimuntu natambuli dehi luwi kudi Mwanta kulonda nishinshiki.
Hansaŋu jakumona kukala kwamafuku anu, natoŋi nami chachiwahi muntu akumini dakwikala mwomwekalilayi.
Eyi wakasika kudi mumbanda, tahindi? Bayi wukeŋa kukasunukaku. Eyi wakasunuka kudi mumbanda, tahindi? Bayi wukeŋa kusumbula mumbandaku.
Hela wukusumbula hiwuneli nshiduku; hela mumbanda wukusumbuka haneli nshiduku. Ilaŋa dinu, wenawa akamona yihuŋu mumujimba; nalondi nami niyikwashuku.
Enu anakwetu, ami nami mpinji yinakehi dehi; dichi kufuma hanu ákweti ambanda ekali neyi hiyakwetuku;
ádilaŋa ekali neyi hiyadilaŋaku; ázaŋalalaŋa ekali neyi hiyazaŋalalaŋaku, álandaŋa ekali neyi hiyakweti yumaku;
ákwataŋa kuyuma yamunu mwishina ekali neyi abulaŋa kukwataku chikupu. Muloŋa yuma yampata yinu chiyidichi, yahitaŋa.
Nakeŋi enu mubuli kwakama. Muntu wabula kusumbula wakamaŋa yuma yaMwanta, kulonda amutiyishi Mwanta kuwaha.
Ilaŋa muntu wasumbula wakamaŋa yuma yamunu mwishina, kulonda amutiyishi iŋodindi kuwaha.
Cheŋi nawa, mumbanda wasumbuka hesekana namumbanda wabula kusumbukaku. Mumbanda wabula kusumbuka wakamaŋa yuma yaMwanta, kulonda ajili nimumujimba nimuspiritu; hakwila wásumbuka wakamaŋa yuma yamunu mwishina, kulonda amutiyishi mfumwindi kuwaha.
Chinahoshi ichi nalondi nami niyikwashi; hinalondi kuyikasaku, nalondi kuyileja yuma yayiwahi, kulonda mukalakelaŋa Mwanta chakadi kuyikaŋesha.
Neyi hadi iyala natoŋojoki nindi hadi nakumwila chachiwahi mujiki windi anatondiyuku, muloŋa mumbanda hakusweja kukula, namoni nindi, hichinateluku, akumini dakwila mwakeŋayi, adisumbuli tuhu; haneli nshiduku.
Hakwila iyala wadikaŋa mumuchima windi, hikudi nsaŋu jakumukanjikijaku, wukweti nawa ŋovu yakudihemba, nakoleshi mumuchima windi nindi mujiki windi ashakami tuhu, diyi wukwila chachiwahi.
Nochu dinu, muntu wukusumbula wukwila chachiwahi; ilaŋa muntu wukubula kusumbula diyi nabadiki kwila chachiwahi.
Mumbanda wakasika kudi mfumwindi mafuku ejima hachidiyi iyala wamumi; ilaŋa neyi mfumwindi nafwi nakasunuki dehi, natweshi kusumbuka neyala anakeŋiyi; chiŋa dinu mudi Mwanta hohu.
Ilaŋa ami natoŋojoki nami wukusweja kutiya kuwaha neyi wukushakama chochenochu. Natoŋojoki nami, nikweti niSpiritu waNzambi mwenimu.
Nsaŋu yayuma yanapeshuwu nachu ankishi. Tuneluki netu wejima wetu tweluka. Kwiluka kwaletaŋa kudinka wanta; hakwila kukeŋa kwakoleshaŋa.
Muntu natoŋojoki nindi neluki, kanda eluki mwadi kwilukayuku.
Muntu wakeŋa Nzambi, diyi elukawu kudi Nzambi.
Dichi hansaŋu yakudya yuma yanapeshuwu nachu ankishi; etu tuneluki netu nkishi hichuma chalala munu mwishinaku; hikwekala wacheŋuku, chiŋa Nzambi wumu hohu.
Hela mwiwulu hela hamaseki, kudi atenaŋawu nawu anzambi, muloŋa kwekala amavulu alumbishawu neyi Nzambi, nianyanta amavulu;
hakwinza kudetu kudi Nzambi wumu hohu, diyi Tata; kudi yena diku kwafumaŋa yuma yejima, diku twahandilaŋa. Kudi niMwanta wumu hohu, diyi Yesu Kristu, mudi yena dimu mwekala yuma yejima, dimu twahandilaŋa nawa.
Antu amakwawu hiyeluka chenochuku; ilaŋa amu, enjilila dehi ankishi neyi chalala hiyuma yidi kwoku, adyaŋa yakudya yawu kafwampi neyi hichuma chanapeshuwu nachu ankishi; hiyakutamisha nachu chinleji chawu chamuchima chazeya.
 Kudya hikwatuwahishaŋa kumesu aNzambuku. Neyi tukubula kudya hichikututamishaku, hela neyi tukudya nawa hichikutuwahishaku.
Ilaŋa babalenu, kusubuka kwenu iku kubuli kwikala chuma chakudimbwisha nachu akwenu azeya.
Muloŋa neyi muntu wukukumona eyi weluka wunashakami mwitala dakupeshela ankishi nakudya, kwiji chinleji chindi chamuchima chikukwatilaku ŋovu yakudya yuma yanapeshuwu nachu ankishi.
Kwiluka kweyi hikukunoŋesha manakweyi wazeya, áfwililiyi Kristu.
Chimwaputolaŋa anakwenu nakukatisha chinleji chawu chamuchima chazeya, mwaputolaŋa Kristu.
Dichi neyi yakudya yikudimbwisha manakwami, nukuleka kudya mbiji chikupu hayanyaka, nakenda kadimbwisha manakwami.
Hinimwana wachisemwaku, tahindi? Hinikapostoluku, tahindi? Hinamumoni Mwanta wetu Yesu namesuku, tahindi? Enu himudi mudimu wami wamudi Mwantaku, tahindi?
Hela neyi nabuli kwikala kapostolu kumesu awantu acheŋi, hakwila kumesu enu nikapostolu chalala. Muloŋa enu yenu wunsahu wawupostolu wami wamudi Mwanta.
Dichi chinadihakwilaŋa kudi antu ansompeshaŋa,
nami, tunabuli wanta wakudya hela wakunwa, tahindi?
Nabuli wanta wakusumbula mumbanda wakuhwelela niyaŋa nindi munjila, neyi chelaŋawu apostolu amakwawu, nianakwaMwanta, niPetulu, tahindi?
Ami naBaranaba, yetu hohu tukubula kutwesha kuleka kukalakala nyidimu yakudikwasha nachu, tahindi?
Mwamonahu dehi ishidika wakalakalaŋa, hakudifwetaŋa yomweni, tahindi? Hela muntu wakuminaŋa kwakudima itempa danyivinyu hohu, kudiilaku nyikabu nehi? Hela muntu wadiishaŋa nyikoku, abuli kunwinaku mayeli?
Chinukuhosha mwenimu nahoshaŋa mwanlejaŋawu antu, tahindi? Hela nshimbi yahoshaŋa mwomumu;
muloŋa munshimbi yaMosi anasoneki nawu,
Nzambi wakamaŋa aŋombi, tahindi wahosheleli hansaŋu yetwetu? Eŋa, yetu asonekeleluwu, kulonda mukwakudima adimi nakuchiŋeja. nimukwakuhula achiŋeji kudiilamu.
Etu twayikuwilili yuma yaSpiritu, komana chikukala neyi tukudya yuma yenu yakumujimba, tahindi?
Chatweshaŋa antu amakwawu kutambula yuma yenu, etu tubuli kubadikamu, tahindi?
Mweluka dehi wena akalakeshaŋa yuma yajila adyaŋa yuma yakuTembeli, niwena emanaŋa kukameŋa kakulambwila adyaŋa yakukameŋa.
Dimu nawa mwaloŋesheliyi Mwanta, nindi antu ashimunaŋa nsaŋu yayiwahi akadyi kunsaŋu yayiwahi.
Ami kwami hinakwati kuyumiyuku, hela chinasoneki ichi hinasoneki nami akankwashuku. Ami nakeŋi nami chachiwahi nikumini dakufwa hohu, habuli kumwekana muntu wukunlekesha kudisama kunadisamaŋa.
Chinashimunaŋa nsaŋu yayiwahi, hichikweti hakudisaminaku; anankunjiki mudimu wakushimuna, chiŋa nishimuni hohu. Oyu yihuŋu yinukumonami neyi nukubula kushimuna nsaŋu yayiwahi!
Muloŋa neyi nachilaŋa chakufuma kumuchima wamami aweni, komana chikweti wulooku wachu, ilaŋa neyi hichakumuchima wamami awenuku, anankunjiki mudimu wambala wakushimuna.
Indi wulooku wami hiwulookwinyi? Wowu wakushimuna nsaŋu yayiwahi chakadi wuseya, kulonda nibuli kudya mwejima munatweshaŋa kudya kunsaŋu yayiwahi.
Hela hininduŋu yawantuku, nadinki ami aweni wuduŋu wakushimwina antu ejima, kulonda nikokoli nachu amavulu.
Kudi aYudeya nelili neyi nikaYudeya, kulonda nakakokoli nachu aYudeya, kudi antu adi kunshimbi nelili neyi nidi kunshimbi, kutoŋa ami hinidi kunshimbuku, kulonda nakakokoli nachu antu adi kunshimbi.
Kudi antu abula nshimbi nelili neyi nabula nshimbi, kulonda nakakokoli nachu antu abula nshimbi; hinabula nshimbi kudi Nzambuku, nekala munshimbi yaKristu.
Kudi antu azeya nelili muntu wazeya, kulonda nakakokoli nachu antu azeya. Nekali dehi wesekana nawantu ejima muyuma yejima, kulonda mwejimimu nitweshi kwamwina nachu amakwawu.
Yuma yejima yinelaŋa, nayililaŋa nsaŋu yayiwahi kulonda nitambwilumu nkisu yayu.
Muneluki nenu antu adesekaŋa lufuchi lwawu atemukaŋa wejima wawu, kwinza kusomwena, akusomwena wumu hohu. Ninenu temukenu kulonda akayisomweni.
Antu ejima ahemaŋa nakudipaka adihembaŋa muyuma yejima. Wena alondaŋa kutambula chibaaba chatokaŋa, hakwila etu twalondaŋa kutambula chakátokaŋa.
Dichi ninami chinatemukaŋa mwenomu, hinatemukaŋa nakululutaku; chinalwaŋa hinetaŋa hampepelaku.
Ilaŋa nafumbaŋa mujimba wami nakuwukofwola, kulonda abuli kunkinjika ami aweni nashimwinaŋa antu acheŋi.
Enu anakwetu, hinakeŋenu kuyamba cheliluwu ankakulula jetuku; adiŋi mwishina devu wejima wawu; ahitili mukaluŋalwiji wejima wawu;
 ayijimikili mudi Mosi nimwivu nimukaluŋalwiji wejima wawu;
adiili yakudya yawuspiritu yoyimu wejima wawu;
anwini yakunwa yawuspiritu yoyimu wejima wawu. Muloŋa anwini kwilola dawuspiritu dayilondeli, ilolodu yowu Kristu.
Hela chochu, Nzambi hatiyili kuwaha nawakwawu amavuluku; wayijilumwini muchinkalampata.
Hiyuma yakutalilahu etu kulonda tubuli kufwila yuma yatama yafwililuwu wena.
Bayi mwikala akwakufukamina ankishi, neyi chayifukaminuwu wena amakwawuku; neyi chanasonekuwu nawu,
Bayi twila wujila neyi cheliluwu wena amakwawuku; hiyakufwa makombakaji makumi ayedi namakombakaji asatu (23,000) ifuku dawu dimu.
Bayi tumweseka Mwanta neyi chamwesekeluwu wena amakwawuku; hiyakuyijilumuna kudi atupela.
Bayi mutoba neyi chatobeluwu wena amakwawuku; hiyakuyijilumuna kudi mukwakujilumuna.
Yumiyi dinu yayishikeneni wena kulonda etu tutaliluhu; ayisonekeli kulonda kutukonkomwena, etu tudi kunu kunsa yanyaka yamakonu.
Dichi yowu natoŋojoki nindi nemani, ababali wakenda kadimbuka.
Hikunayiwani kutesha kwabulaŋa kutweshawu antu ejimaku; ilaŋa Nzambi washinshika, hakwiteja kuyitesha chabadika muŋovu jenuku; chakuyiteshawu wukubusilaku njila yakupulukila, kulonda mutweshi kukakela.
Dichi enu akwetu twakeŋa, temukenu kufukamina ankishi.
Chinahoshaŋa nanenu nelaŋa nami muyakwamaana; shinshikenu munukuhosha.
Nami ilu lupasa lwankisu lutwakiswilaŋa, hikukundaŋana mumashi aKristu hamu. Dinkendi idi ditwahumunaŋa, hikukundaŋana mumujimba waKristu hamu.
Hela tunekali amavulu, tudi dinkendi dimu, tudi mujimba wumu; muloŋa wejima wetu twatambulaŋa dinkendi dimu, hamu.
Talenu chelaŋawu aIsarela kumuchidi wawu. Wena adyaŋa yimuna yaketulaŋawu anajilili hamu nakameŋa kakulambwila.
Nukuhosha namidi? Nami, chimuna chaketwilaŋawu ankishi hichuma, tahindi? Hela nkishi hichuma chalala, tahindi?
Nehi, ami nami yimuna yaketulaŋawu aJentili aketwilaŋa andemoni, hiyamuketwilaŋa Nzambuku. Hinakeŋenu kutambula hamu nawandemonuku.
 Himukutwesha kwila munwa mulupasa lwaMwanta, munwa nawa mulupasa lwawandemonuku. Himukutwesha kwila mutambula kumesa yaMwanta, mutambula nawa kumesa yawandemonuku.
Tumutiyishi Mwanta mukáwu, tahindi? Twamubadika ŋovu, tahindi?
Yuma yejima yaloŋa; ilaŋa yuma yikwawu hiyakwashanaŋaku. Yuma yejima yaloŋa, ilaŋa yuma yikwawu hiyakoleshaŋaku.
Bayi muntu alonda yakudiwahisha nachu yomwenuku, chiŋa yakuwahisha nachu mukwawu.
Yuma yalandishaŋawu kwakulandila yejima, kuminenu dakudya chakadi kwihula, muloŋa chinleji chamuchima hichikuyibayishaku.
 Iseki dejima dambala daMWANTA, niyuma yalumbamamu.
Neyi muntu wabula kukuhwelela wukuyitambika kuya nakudya nindi, neyi munakeŋi kuya, kuminenu dakudya yakuyitentekelawu yejima, chakadi kwihula, muloŋa chinleji chamuchima hichikuyibayishaku.
Kwinza neyi akuyileja kudi muntu wumu nindi, Iyi ayipeshela ankishi; bayi mudyaku, hansaŋu yayenowu nayileji, nihansaŋu yachinleji chamuchima.
Ami nami chinleji chamuchima chamukwenu, bayi cheyeyi awenuku. Muloŋanyi wakunsompeshelawu chuma chineteji nachinleji chamuntu wacheŋi?
Neyi natambulaŋa nakusakilila, muloŋanyi wakuntenenawu chatama nachuma chinasakililaŋa?
Dichi dinu, hela mukudya hela mukunwa, mumwelaŋa mwejima ilenuŋa kulonda kulemesha Nzambi.
Bayi mwila chuma chakudimbwisha hela aYudeya, hela aGriki, hela chipompelu chaNzambuku.
Chochinatiyishaŋa antu ejima kuwaha muyuma yejima, hinakeŋi kwami kudikwasha ami awenuku; chiŋa yowu kukwasha antu amavulu, kulonda amwinewi.
Ikalenu akwakuŋimbujola ami, neyi chinelaŋa ami nawa nembujolaŋa Kristu.
Nayihameki chimwaŋanukaŋa muyuma yejima, nichimwakakelaŋa yaaku, mwomunayilejeli ninami.
Nakeŋi mwiluki nenu, mutu weyala diyi Kristu; mutu wamumbanda diyi iyala; mutu waKristu diyi Nzambi.
Iyala wukulombela hela kuprofweta, kumutu kwakubuta, nasawuli mutu windi.
Ilaŋa mumbanda wukulombela hela kuprofweta, kumutu kwakadi kubuta, nasawuli mutu windi, muloŋa hichuma chochimu neyi natewuli nkumbu.
Muloŋa neyi mumbanda wukubula kubuta kumutu, aleli nsuki; ilaŋa neyi mumbanda namoni kumulela nsuki, hela kumutewula kawewula, chikweti nsonyi, chiŋa adibuti.
Iyala kubuta kumutu chinjila, muloŋa yena hichimfwana nilubanji lwakulema kwaNzambi; hakwila mumbanda hilubanji lwakulema kweyala.
Muloŋa iyala hafumini kudi mumbandaku, mumbanda diyi wafumini kudi iyala.
Iyala hiyamuleŋeleli mumbandaku, hakwila mumbanda diyi aleŋeleluwu iyala.
Dichi hachumichi mumbanda wadi kwikala nachinjikijilu chawanta kumutu windi, hansaŋu yawaŋelu.
Hela chochu, mudi Mwanta mumbanda hekala kankawindi chakadi iyalaku, hela iyala hekala kankawindi chakadi mumbandaku.
Muloŋa mumbanda amufumishili kudi iyala, niiyala nawa amuvwalaŋa kudi mumbanda; ilaŋa yuma yejima yafumaŋa kudi Nzambi.
Sompenu enu aweni; chatela mumbanda kulombela kudi Nzambi chakadi kubuta kumutu, tahindi?
Chisemwa chacheni hichayitaŋishaŋa nindi iyala wukweti nsuki jajilehi nasawukuku, tahindi?
Ilaŋa mumbanda neyi wukweti nsuki jajilehi, hilubanji lwakulema kwindi; muloŋa amwinkeli nsuki jikali jakudibuta nachu.
Neyi kudi muntu wukuleta ntadi, etu, hela yipompelu yaNzambi, hitwelaŋa chochochuku.
Chinukuyitaŋisha mwenimu, hichakuyihameka nachuku; muloŋa mwapompaŋa chakutamisha, hichakuwahishaku.
Chuma chakusambila chinatiyi, nawu chimwapompaŋa mwambokaŋa mukachi kenu, ninami mwekwawu neteji nami mwalala.
Muloŋa chiŋa hamwekana kudambula mukachi kenu, kulonda álumbuluka amwekani.
Dichi chimwapompaŋa mwakaŋanyaŋa kudya chawija chaMwanta.
Muloŋa chimwadyaŋa wejima wenu, mwasambilaŋa kudidiila yakudya yenu; wumu hakutiya nzala, mukwawu hakusheta.
Aka! Ochu chimukusekesha chipompelu chaNzambi nakutiyisha antu abula yuma nsonyi, himwaheta matalenu akudiila hela akunwinaku, tahindi? Niyili namidi? Niyihameki nanochu chimwelaŋa mwenimu, tahindi? Nehi, hinayihamekuku.
Chuma chinayilejeli enu, nachitambuli kudi Mwanta; cheliliyi Mwanta Yesu wufuku wamufukejeluwu,
 wanoneni dinkendi, chanasakililiyi hakudihumuna, hakwila nindi, Weniwu diwu mujimba wami wanenkuwu hanyijimba yenwenu; ilenuŋa mwenimu muŋanakanaŋa nachu.
Dichi cheliliyi nawa ninalupasa, chaneluwu anadyi dehi, hakwila nindi, Lupasilu dichi chitiyaŋenu chachiha chamumashi ami; ilenuŋa mwenimu, chejima chimukunwaŋa, muŋanakanaŋa nachu.
Muloŋa chejima chimukudyaŋa dinkendi idi, nichimukunwaŋa mulupasilu, himukutiyakesha kufwa kwaMwanta nichakenzayi.
Dichi muntu wukudya dinkendi idi, hela wukunwa mulupasa lwaMwanta chakadi kutela, wukumona muloŋa wakusawisha mujimba nimashi aMwanta.
Muntu adeseki yomweni, kulonda atweshi kudya kudinkendi idi, nikunwa mulupasilu.
Muloŋa muntu wukudya nakunwa chakubula kumwenamu Mujimba, wukudya nakunwa chakudiletela muloŋa.
Dihu hanafumi antu amavulu kuzeya mukachi kenu, nikukatakata, niamakwawu kuya mutulu.
Neyi twadishinshikaŋa etu aweni hiyadi kutusompeshaku.
Ilaŋa chatusompeshaŋawu, atufumbaŋa kudi Mwanta, kulonda tubuli kumwena muloŋa hamu nawantu ampata yamunu mwishina.
Enu anakwami, chimukupompaŋa nakudya, dichiŋililenuŋa muntu namukwawu.
Muntu natiyi nzala akadyaŋahu dehi kwitala dindi; kulonda chimukupompa chibuli kuyiletela muloŋa. Nsaŋu jinashaluku nakaloŋesha hinamba kenza.
Enu anakwetu, hinakeŋenu kuyamba yuma yaSpirituku.
Muneluki dehi chimwadiŋi aJentili mwalumbukili nakulondela ankishi abulaŋa kuhosha, mwejima mwayitweleluwu mwomu.
Dichi nakeŋenu mwiluki muntu wukuhosha nindi Yesu washiŋewa, hahoshaŋa mudi Spiritu waNzambuku. Muntu wukuhosha nindi Yesu diyi Mwanta, kuchihosha chiŋa mudi Spiritu Wajila.
Kudi yamukunkulu yamboka, ilaŋa Spiritu yowumu.
Kudi nyidimu yamboka, ilaŋa Mwanta yowumu.
Kudi kukalakala kwamboka, ilaŋa Nzambi yowumu wakalakalaŋa yuma yejima mudi ejima.
Ilaŋa hadi muntu wejima, anamwinki mwamwekena Spiritu, kulonda kukwashaŋana.
Muloŋa muntu wumu anamwinki izu damaana naSpiritu; mukwawu anamwinki izu dakwiluka, mwaya Spiritu yowumu;
mukwawu anamwinki kukuhwelela, naSpiritu yowumu; mukwawu anamwinki yamukunkulu yakuuka, naSpiritu yowumu;
mukwawu anamwinki kwila yihayamisha; mukwawu anamwinki kuprofweta; mukwawu anamwinki kushinshika aspiritu amboka; mukwawu anamwinki madimi amboka; mukwawu anamwinki kulumbulula madimi.
Yamukunkulu yejimiyi ayikalakeshaŋa kudi Spiritu yowumu, wayambwilaŋa hamuntu hamuntu mwaya muchima windi.
Mujimba chiwuneli wumu, wekala nayidi yayivulu, niyidi yamumujimba yejima, hela yayivulu, yineli mujimba wumu; dichi chekalayi niKristu nawa.
Muloŋa wejima wetu atujimika dehi mudi Spiritu wumu twikali mujimba wumu, hela aYudeya hela aGriki, hela anduŋu hela hiyanduŋuku, wejima wetu atunwisha dehi kudi Spiritu wumu.
Muloŋa mujimba hiwekala chidi chimu hohuku, yekala yayivulu.
Neyi mwendu wukuhosha nindi, Chinabula kwikala chikasa hiniwamujimbaku; chalala kwaamu, hanekali wamujimbaku, tahindi?
Neyi itu dikuhosha nindi, Chinabula kwikala disu hiniwamujimbaku; komana hanekali wamujimbaku, tahindi?
Neyi mujimba wejima wukwikala disu hohu, wukutiya nanka? Neyi mujimba wejima wukwikala itu hohu, wukutiya nanka ivumba?
Ilaŋa Nzambi nashi mumujimba yidi yejima, hachidi hachidi, mwomwatiyililiyi kuwaha.
Indi neyi yejima yinekali chidi chimu hohu, mujimba wadi kwikala kudihi?
Dichi dinu kwekala yidi yayivulu, ilaŋa mujimba wumu.
Disu hidikutwesha kwila chikasa nindi, Eyi hiwukweti mudimuku! Hela mutu hiwukutwesha kwila nyendu nindi, Enu himukweti mudimuku!
Eŋa, mwalala yidi yamumujimba yinekali neyi hiyaheta ŋovuku, diyi yikweti nyidimu.
Niyidi yitwatoŋojokaŋa netu yabula kulema chalala, diyi twalemeshaŋa nankashi; niyidi yetu yikweti nsonyi, diyi yabadika kulema,
hakwila yidi yetu yalubanji hiyakalaku. Ilaŋa Nzambi napati chachiwahi mujimba, nasweji kulemesha yidi yabula kulema;
kulonda mumujimba mubuli kwikala kwambuka, chiŋa yidi yejima yihembaŋani.
Neyi chidi chimu chikukaba, yidi yejima yamwenaŋa hamu kukaba; hela chimu akuchilemesha, yidi yejima yazaŋalelaŋa hamu.
Enu mudi mujimba waKristu, muntu himuntu hichidi chamujimbowu.
Nzambi nashi muchipompelu, ákusambila apostolu, ámuchiyedi atuprofwetu, ámuchisatu antaŋishi; himukulondela akwayihayamisha; kufumahu akwayamukunkulu yakuuka, niankwashi, niakwakuyuula, niáhoshaŋa madimi amboka.
Antu ejima hiyapostolu, tahindi? Antu ejima hiyatuprofwetu, tahindi? Antu ejima hiyantaŋishi, tahindi? Antu ejima hiyakwakukoŋa yihayamisha, tahindi?
Ejima akweti yamukunkulu yakuuka, tahindi? Ejima ahoshaŋa madimi, tahindi? Ejima alumbululaŋa madimi, tahindi?
Ilaŋa fwilenu nankashi yamukunkulu yabadika. Dichi nukuyileja njila yabadikamu nankashi kuwaha.
Neyi ami nahoshaŋa madimi awantu niawaŋelu, ilaŋa nabula kukeŋa, neli dehi neyi chikuŋu chikuvuma, hela neyi mpwambu yikutiyakana ngoo-ngoo-ngoo.
Neyi neluka kuprofweta, nimwalumbulukila yijindilu yejima, nimaana ejima; hela neyi nikweti kukuhwelela kwejima nikwakututulula nachu mapidi, ilaŋa nabula kukeŋa, niwamukunkulwayi tuhu.
Neyi nukwinka mahetami ejima nidiishi atuzweŋi, hela neyi nukwinka mujimba wami awochi, ilaŋa nabula kukeŋa, hichikunkwasha nihantuku.
 Kukeŋa kwaduŋumikaŋa, kukweti niluwi; kukeŋa hikwahetaŋa ichimaku; kukeŋa hikwadinkaŋa wantaku; hikwaditoheshaŋaku;
hikwelaŋa chuma chabula kutelaku; hikwakokwelaŋa kwindi hohuku; hikwanyakalaŋa kuzuwaku; hikwafuukwilaŋa mukwawu chuma chatamaku;
hikwazaŋalalaŋa nayuma yabula kuloŋaku, kwazaŋalalaŋa nawalala.
Kwakiŋaŋa ho-o, kwakuhwelelaŋa ho-o, kwachiŋejaŋa ho-o, kwatatakenaŋa ho-o.
Kukeŋa hikwakaŋanyaŋaku. Ilaŋa hela kuprofweta kwamba kahita; hela madimi amba kamwena; hela kwiluka kwamba kahita.
Muloŋa twelukaŋa mwanti, twaprofwetaŋa nawa mwanti;
ilaŋa chamba kenza chuma chalala chashikilamu chikupu, yuma yakumininamu akayifumishamu.
Chinadiŋi kansi nahoshelaŋa yawansi, natiyilaŋa mwawansi, natoŋojokelaŋa yawansi; ilaŋa hanu hinakuli dehi, naleki dehi yuma yawansi.
Muloŋa hanu tuchidi kumona muchibanjilu neyi mumbundu, ilaŋa henohu twamba kadimona mesu namesu; hanu neluka hanti, ilaŋa henohu nakeluka chikupu neyi chanaŋilukuwu ami.
Ichi dinu kwekala kukuhwelela, nikuchiŋeja, nikukeŋa, yumiyi yisatu; chasweja kulema yowu kukeŋa.
Londenu kukeŋa. Fwilenu nawa niyamukunkulu yaSpiritu, chiŋa muswejeshi kuprofweta.
Muntu wahoshaŋa mwidimi dacheŋi wahoshaŋa naNzambi, hahoshaŋa nawantuku; muloŋa kwosi muntu wukuchitiyaku, ilaŋa wahoshaŋa nsaŋu jakujinda muSpiritu.
Hakwinza muntu waprofwetaŋa wahoshaŋa nawantu kulonda kuyikolesha, nikuyikonkomwena, nikuyikundeja.
Muntu wahoshaŋa mwidimi dacheŋi wadikoleshaŋa yomweni hohu; hakwinza muntu waprofwetaŋa wakoleshaŋa chipompelu.
Ami nakeŋi muhoshi madimi wejima wenu; hakwila chuma chinakeŋi nankashi nami muprofweti. Muloŋa muntu waprofwetaŋa wabadika muntu wahoshaŋa madimi, chiŋa yolumbulula kulonda kukolesha chipompelu.
Dichi dinu enu anakwetu, neyi nukwinza kudenu nakuhosha madimi, chakadi kuhosha munayi chimwekeshu, hela munabuli kuya kwiluka hela kuprofweta hela kutaŋisha, chikuyikwasha ŋahi?
Niyuma yakadi wumi, yidi neyi chimama nikadada, neyi yikuvuma chakadi kulumbuluka, akwiluka ŋahi mwanembuwu chimama hela kadada?
Neyi mpùŋa yikuvuma chakadi kulumbuluka, hinyi wukumanyeka ayi kunjita?
Ninenu nawa chochimu; neyi mukubula kuhosha mazu alumbuluka, akwiluka ŋahi mumukuhosha? Chidi neyi mukuhosha kwamumpepela hohu.
Chalala mumpata yamunu mwishina mwekala madimi amavulu amboka; hikwekala nidimu dabula mudayaku.
Dichi dinu, neyi nabuli kwiluka mwaya idimi damuntu wukuhosha, nukwikala kudi yena neyi mwenyi, niyena nawa wukwikala neyi mwenyi kudami.
Yamukunkulu yaSpiritu yimudi nakufwila, fwilenu nankashi yakukolesha nachu chipompelu.
Dichi muntu wukuhosha mwidimi dacheŋi, alombeli kulonda atweshi kulumbulula.
Muloŋa neyi nukulombela mwidimi dacheŋi, spiritu yami diyi yidi nakulombela, ilaŋa kashinshi kami hikakumwenamu chumaku.
Chiŋa nila ŋahi? Chiŋa nilombeli naspiritu ninakashinshi nawa; chiŋa niimbi naspiritu ninakashinshi nawa.
Mukunkulwayi neyi wukukiswila nkisu naspiritu hohu chiwukusakilila, mukwenu wabula kwiluka muyalumbulukila wukwiteja ŋahi nindi, Amena? Muloŋa yena kwindi hanatiyi muwunahoshuku.
Chakusakilila wunasakilili chachiwahi, hakwinza mukwenu hiwunamukoleshuku.
Nasakililaŋa Nzambi nami nahoshaŋa madimi chakubadika enu ejima;
hakwinza muchipompelu nakeŋa nankashi kuhosha nakashinshi kami hela mazu atanu akutaŋisha nachu akwetu; kubadika kuhosha mwidimi dacheŋi ikumi damakombakaji (10,000) amazu.
Enu anakwetu, bayi mutoŋojoka yawansuku; kunsaŋu yankunyi ikalenu anyikeki, muyitoŋojoka ikalenu akula dehi.
Munshimbi anasoneki nawu,
Dichi madimi hichinjikijilu kudi antu abula kukuhwelela, hichawakwakukuhwelelaku; hakwinza kuprofweta hichinjikijilu kudi akwakukuhwelela, hichawantu abula kukuhwelelaku.
Dichi neyi chipompelu chejima chinapompi, ninenu ejima himukuhosha madimi, neyi mukwiŋila antu abula kwiluka muyalumbulukila, hela abula kukuhwelela, hiyakuhosha nawu mwandalaku?
Hakwila neyi ejima adi nakuprofweta, himukwiŋila muntu wabula kukuhwelela hela wabula kwiluka muyalumbulukila, akumukonkolola hela kumusompesha kudi antu ejima.
Yuma yanajindiyi mumuchima windi yikumwekana, wukubulamana heseki nakudifukula kudi Nzambi, wukwila nindi, Chalala Nzambi wekala mukachi kenu.
Nochu dinu enu anakwetu, mukwilaŋa ŋahi? Chimwapompaŋa, iwu wukweti isamu, iwu wukweti nsaŋu yakutaŋisha, iwu wukweti chuma chanamumwekesheluwu, iwu wukweti idimi dacheŋi, iwu wukweti kulumbulula. Ilenuŋa yuma yejima kulonda mukoleshi akwenu.
Neyi akuhosha mwidimi dacheŋi, ahoshi hela antu ayedi, bayi abadika asatuku, iwu alondeli mukwawu, wumu, wumu; muntu wumu alumbululi.
Neyi hikudi mukwakulumbululaku akumini dakumwena muchipompelu, ahoshi naNzambi mumuchima windi.
Niatuprofwetu ahoshi ayedi hela asatu, akwawu ashinshikumu.
Neyi muntu nashakamuku diyi anamwekesheluwu chuma chimu, muntu watachi asambili kumanisha.
Muloŋa chachiwahi kuprofweta wejima wenu, wumu alondeli mukwawu, kulonda ejima akwati maana, ejima akwati ŋovu.
Aspiritu awatuprofwetu ovwahilaŋa atuprofwetu.
Muloŋa Nzambi hiNzambi wakuluwaŋeshaku, hiNzambi wakuwunda; neyi chekala muyipompelu yawakwakujila yejima.
 Ambanda amweni muyipompelu, muloŋa chinjila wena kuhosha; akumini dakwovwahila, neyi chinahoshi nshimbi nawa.
Neyi akukeŋa kwiluka chuma, ehuli amfumujawu aweni kumatalawu; muloŋa mumbanda kuhosha muchipompelu chikweti nsonyi.
Komana izu daNzambi dafumini kudenu, hela dashikili kudenu kankawenu hohu, tahindi?
Muntu natoŋojoki nindi nikaprofwetu, indi kwiji nimuntu waSpiritu, eluki chikupu nindi iyi yuma yinasoneki, hinshimbi yaMwanta.
Ilaŋa muntu nayambi, ayambi kwindi.
Dichi dinu enu anakwami, fwilenu kuprofweta, bayi mulekesha kuhosha mumadimuku.
Chiŋa yuma yejima ayili mwatelela nakuloŋa.
Nochu enu anakwetu, nukuyileja nsaŋu yayiwahi yinayishimwinini, yimwatambwili, mwomu mwemana.
Yoyi nsaŋu yakuyamwina, neyi mukukakelamu; neyi nehi, kwiji mwakuhweleli chamukunkulwayi.
Muloŋa nasambilili kuyileja nsaŋu yanlejeluwu ami, yeliluwu nawu, Kristu wafwili kukoola nshidi jetu, mwomwaya nyikanda yajila,
nawu, amujiikili, amusaŋwili mudi afu hefuku damuchisatu, mwomwaya nyikanda yajila;
nawu, wamwekeni kudi Petulu, kulondelamu nikudi ikumi nayedi (12).
Kulondelamu hakumwekana kudi anakwetu apompeli hamu, kuyichinda abadikili nkulakaji jitanu (500); amavulu achidi kwoku nikulelu, amakwawu anakami dehi tulu.
Kulondelamu hakumwekana kudi Yakoba, kulondelamu hakumwekana kudi apostolu ejima.
Nkumininaku hakumwekana nikudami nawa, nafwana neyi mwana wakusulumuna mwivumu.
Muloŋa ami yami nakehelamu hadi apostolu ejima, hinatela kuntena nawu kapostoluku muloŋa nakabishili chipompelu chaNzambi.
Ilaŋa mwejima munekali imu, nekalumu naluwi lwaNzambi hohu; niluwi lwindi lwantiyililiyi hilunayi mwamukunkuluku. Eŋa, nadikiti chakubadika ejima, ilaŋa hiyamuku, lwoluwi lwaNzambi nadiŋi nalu.
Dichi twashimunaŋa, hela ami hela wena, enu himukukuhwelela.
Indi neyi Kristu amushimunaŋa nawu amusaŋula dehi mudi afu, enu amakwawu mwahoshelaŋadi nenu afu hiyakuyisaŋulaku?
Dichi neyi afu hiyakuyisaŋulaku, komana niKristu hiyamusaŋwiluku.
Neyi Kristu hiyamusaŋwiluku, komana kushimuna kwetu kunekali dehi kwamukunkulwayi, nikukuhwelela kwenu kunekali dehi kwamukunkulwayi nawa.
Neyi afu hiyakuyisaŋulaku, komana niKristu hiyamusaŋwiluku, ninetu, twashimunaŋa netu Nzambi wamusaŋwili Kristu mudi afu, tunekali dehi ayinsahu akutwambila Nzambi.
Muloŋa neyi afu hiyakuyisaŋulaku, komana niKristu nawa hiyamusaŋwiluku.
Neyi Kristu hiyamusaŋwiluku, kukuhwelela kwenu kunekali dehi kwamukunkulwayi, muchidi munshidi jenu,
niantu anakami dehi tulu mudi Kristu ananoŋi dehi kwawu.
Neyi tunakuhweleli Kristu muwumi wunu hohu, komana yetu tunabadiki antu ejima wushona.
Ilaŋa Kristu amusaŋula dehi mudi afu, nekali dehi nyikabu yatachi yawenawa anakami tulu.
Muloŋa chaleteluwu kufwa kudi muntu, kudi muntu nawa diku kwenjili kusaŋuka kwawafu.
Muloŋa chafwaŋawu antu ejima mudi Adama, dichi nawa antu ejima akayihandishila mudi Kristu.
Chiŋa muntu nachendu chindi, muntu nachendu chindi; Kristu diyi nyikabu yatachi, nkumininaku niantu ambala aKristu hakenzayi.
Henohu dihu hakenza kukumisha, hakalubulayi Kristu wanta kudi Nzambi, yowu Tata; hamba kela nanoŋeshi dehi chiyuulu chejima, niwanta wejima, niŋovu jejima.
Chiŋa akayuula yuule-e, nichamba kadatayi ayilumbu jindi ejima.
Chilumbu chakukuminina akanoŋeshayi, yowu kufwa.
Muloŋa mumukanda wajila aneli nawu,
Chakela yuma yejima yinamwovwahili dehi yena, henohu niyomweni Mwana nawa wakamwovwahila Mukwakwovwahisha yuma yejima; kulonda Nzambi akekali diyi hohu kankawindi chikupu, mwejima.
Neyi nehi, indi awa ajimikilaŋawu afu analondidi? Neyi afu hiyakayisaŋulaku, ayijimikilaŋadi?
Iku kufwa kutwakeŋaŋa kumona hefuku hefuku, tukukúmwenadi?
Enu anakwetu, nukuyileja chakola, nanochu chinadisaminaŋa hansaŋu yenu mudi Kristu Yesu Mwanta wetu, nami nafwaŋa hefuku hefuku.
Chinalwili kuEfwesesa neyi chalwaŋawu antu nawanyama ayisumi, chikunheteshadi neyi afu hiyakuyisaŋulaku?
Bayi ayidimbaku; kudikunda nawantu atama kwatamishaŋa maana amawahi.
Tonenu mwikali aloŋa, mubuli kuputola; muloŋa kudi antu amu hiyamwiluka Nzambuku. Chinahoshi ichi nalondi kuyitiyisha nsonyi.
Muntu wumu wukwihula nindi, Afu akuyisaŋula ŋahi? akenza namujimba wudi ŋahi?
Eyi wabula maana, oyu yiwukutumba, chiŋa yisambili kufwa kulonda yihandi.
Ninoyu mbutu yiwukutumba, hiwukutumba chuma chamba kekalaku, chiŋa inawu dadeni, hela datidiku hela dambutu yacheŋi.
Ilaŋa Nzambi hakuyimenesha mwakeŋelayi yomweni, mbutu namwayu, mbutu namwayu.
Nyijimba yejima hinyijimba yoyimuku; kudi yawantu, kudi nyijimba yacheŋi yawanyama, kudi nyijimba yacheŋi nawa yawatuda, niyacheŋi yawanshi.
Kudi nyijimba yamwiwulu, ninyijimba yahanu hamaseki. Kudi lubanji lwachuma chamwiwulu, kudi lubanji lwacheŋi lwachuma chahanu hamaseki.
Kudi lubanji lwetaŋwa, kudi lubanji lwacheŋi lwakakweji, nilubanji lwacheŋi lwatutumbwa; muloŋa nitutumbwa twaambuka, aka nalubanji lwaku, aka nalubanji lwaku.
Dichakekala kusaŋuka kwawafu. Ákutumbawu nakutoka, akamusaŋula nakubula kutoka.
Ákutumbawu nakusawuka, akamusaŋula nalubanji lwakulema. Ákutumbawu nakubula ŋovu, akamusaŋula naŋovu.
Mujimba waheseki wakutumbawu, akawusaŋula himujimba waspiritu. Kwekala mujimba waheseki, kwekala nawa mujimba waspiritu.
Dichi anasoneki nawa nawu,
Waheseki diyi wasambilaŋa, bayi waspirituku, himukulondela waspiritu.
Muntu watachi wahamaseki hilunkuŋu; Muntu wamuchiyedi wamwiwulu.
Chineli muntu wahamaseki hilunkuŋu, chochaduwu ninawa ahamaseki nawa; chekalayi wamwiwulu, dichi chaduwu ninawa amwiwulu nawa.
Chitunekali mwekalayi muntu wahamaseki, dimu mutwakekalila nawa neyi chekalayi Muntu wamwiwulu.
Ichi dinu enu anakwetu, nukuhosha nami mujimba waheseki hiwukutwesha kuswana wanta waNzambuku; hela kutoka hikukuswana kubula kutokaku.
Tiyenu niyileji chijindilu. Wejima wetu hitwakakama tuluku, ilaŋa akatubalumuna wejima wetu;
hohenohu, mukulabula kwadisu, hampùŋa yakukuminina. Muloŋa mpùŋa yakavuma, niafu akayisaŋula nakubula kutoka, ninetu akatubalumuna.
Muloŋa ichi chatokaŋa chiŋa chakavwala kubula kutoka, niniwu wafwaŋa chiŋa akavwala kubula kufwa.
Ichi chatokaŋa chichakavwala kubula kutoka, niniwu wafwaŋa chakavwalayi kubula kufwa, henohu dihu dinu hakalumbuluka ichi chanasonekuwu nawu,
 Eyi kufwa, mushindu weyi wowudihi?
Imuna yakufwa yoyi nshidi; ŋovu yanshidi nshimbi.
 Tumusakililenu Nzambi watwimikilaŋa mushindu mudi Mwanta wetu Yesu Kristu.
Dichi enu anakwetu twakeŋa, ikalenu akola mbe chakadi kuswijewa. Swejenu kukalakala mudimu waMwanta mafuku ejima, muloŋa mweluka dehi kukalakala kwenu kumwakabakanaŋa mudi Mwanta hikwamukunkulwayuku.
Nsaŋu yakupompesha yamukunkulu yakukwasha nachu akwakujila. Munalejeleli yipompelu yamuŊalija, dimu mumukwila ninenu nawa.
Hamulungu, dodifuku datachi, dihu himukutentekela hambadi mali wejima wenu, iwu mwanaheteliyi, iwu mwanaheteliyi, kulonda chinakenza nakawani yakupompesha dehi.
Chinakashika nakatemesha antu imukwiteja munyikanda yenu, akatwali yamukunkulu yenu kuYerusalema.
Neyi chakawaha kuya ninami, nakaya nawu.
Ami nakenza kudenu neyi nahiti dehi muMasidoniya, muloŋa chalala dimu nakahitila.
Kwiji nakashakama nenu hela kuchelukilaku nvula, kulonda mwakanshinjikijuku munjila yami kwejima kunakaya.
Hinakeŋi kuyimona katataka chakuhita munjilaku; muloŋa nakuhweleli nami, neyi Nzambi neteji nakashakama nenu mafuku.
Chiŋa nakalabila kuEfwesesa nichakashika Pentekosta
muloŋa chenzelu cheneni chanyidimu chinaŋenzulukili; kudi nawa ayilumbu amavulu.
Neyi Timotewu wakashika oku, akashakami nanenu chakadi woma; muloŋa wakalakalaŋa mudimu waMwanta neyi chinelaŋa ami nawa.
Bayi amudiwula kudi muntuku. Ilaŋa mwakamushinjikijaŋaku nawa chachiwahi munjila yindi, kulonda akenzi kudami, muloŋa nidi nakumutalila nami wakenza hamu nawanakwetu.
Nsaŋu yamanakwetu Apolosi. Namulembeleli nankashi nami enzi kudenu nawanakwetu, ilaŋa yena hanakeŋi kwinza oku katatakaku; nindi wakenza hichakamuwahila kwinza.
 Tonenu, imanenu chakola muchikuhwelelu, dikwatishenuku jawuyala, ikalenu naŋovu.
Yuma yejima yimukwila, yilenu mukukeŋa.
Enu anakwetu, muneluki akwetala daStefwanasi, diyi nyikabu yamuAkaya yatachi; muneluki chanashuwu muchima kumudimu wakukalakela akwakujila.
Dichi nayilembeleli nami mwovwahilaŋa wena adochu, niantu ejima ankwashaŋa mumudimu nikukabakana.
Natiyi kuwaha chanenzuwu aStefwanasi naFwotunatu niAkayikusi, muloŋa wena anaŋilili yimwabulili kuŋililenu.
Wena anatulishi muchima wamami niwenwenu nawa. Dichi tambulenuŋa antu adochu.
Yipompelu yamuAsiya yinayimushi. Akwila naPrisila anayimushi nankashi mudi Mwanta, nichipompelu chekala mwitala dawu.
Anakwetu ejima anayimushi. Dimushenu muntu namukwawu nachikasa chajila.
Ami Pawulu, hinukusoneka kwimushiku nachikasa chamami aweni.
Muntu wabula kukeŋa Mwanta Yesu ekali washiŋewa. Mwanta hakwinza.
Luwi lwaMwanta Yesu Kristu lwikali nanenu.
Kukeŋa kwami kwikali nanenu ejima mudi Kristu Yesu. Amena.
