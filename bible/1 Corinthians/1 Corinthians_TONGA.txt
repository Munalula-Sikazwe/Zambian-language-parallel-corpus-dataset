Ndime Paulu wakaitwa a Leza mukuyanda kwakwe kuti ndibe mutumwa wa Kilisito Jesu. Ndili a Sositinesi mukwesu.
Tulembela mbungano ya Leza iili mu Kolinti. Leza wakamuzandula muli Kilisito Jesu alimwi wakamwiita kuti mube bantu bakwe basalala antoomwe abaabo boonse bali mumasena aandeene-andeene balemeka zina lya Mwami Jesu Kilisito, Mwami wabo aswebo antoomwe.
Leza Taata a Mwami Jesu Kilisito bamubede aaluse akumupa luumuno.
Lyoonse ndalumba Leza wangu akaambo kanu kuti wakamubeda aaluse muli Kilisito Jesu. 
Muli Kilisito mulivubide munzila zyoonse. Mulizizi zyoonse alimwi mulakonzya kuzyaamba. 
Nkaambo makani aapa bumboni bwa Kilisito alikkalikide mulindinywe. 
Nkaako taakwe cipego comwe camuuya ncomubula ciindi nomulindila kuboola kwa Mwami wesu Jesu Kilisito. 
Uyoomuyumya mane kusikila kumamanino, kuti mutakabikkwi kaambo mubuzuba bwa Mwami wesu Jesu Kilisito. 
Leza ulasyomeka walo nguwakamwiita kuti muyanzane a Mwanaakwe Jesu Kilisito, Mwami wesu.
Lino ndamukumbila, nobakwesu, muzina lya Mwami wesu Jesu Kilisito, kuti nyoonse muzuminane cintu comwe akuti kutabi kuzandulana akati kanu pe. Pele mukamantane amoyo omwe amuyeeyo omwe. 
Nkaambo bamwi baluzubo lwa Kilowe bakandaambila kuti kuli kuzwangana akati kanu. 
Ncendaamba ncakuti umwi aumwi wanu waamba cakwe mwini. Umwi ulati, “Ime ndiwa Paulu,” aumwi “Ime ndiwa Apolosi,” aumwi, “Ime ndiwa Kefasi,” umwi ulati, “Ime ncilila Kilisito.” 
Sena Kilisito ulizandaulidwe? Sena Paulu wakamukankamininwa? Sena mwakabbapatizigwa muzina lya Paulu?
Ndalumba kuti taakwe naba omwe wanu ngundakabbapatizya, ccita buyo Kilisiposi a Gayosi. 
Nkaako kutabi muntu waamba kuti wakabbapatizigwa muzina lyangu. 
Atubone, ndakabbapatizya baŋanda ya Sitefanasi. Kusule lyabaabo, nsiyeeyede uumbi ngundakabbapatizya pe. 
Nkaambo Kilisito taakanditumina kubbapatizya, pele buyo kukambauka Makani Mabotu. Eelyo njelede kwaakambauka mukutatobela busongo bwabuntunsi, kuyoowa kuti nguzu zyalufu lwa Kilisito aciingano zitayeeyegwi kuti nzyabuyo.
Majwi aaamba zyalufu lwa Jesu aciingano ngabufuba-fuba kuli baabo basweekede, pele kulindiswe notuli munzila ya lufutuko ninguzu zya Leza.
Nkaambo Malembe alati
Ino uli kuli muntu musongo? Ino uli kuli wiide? Ino uli kuli sikukazyanyina zyaansi aano? Kayi Leza watondezya kuti busongo bwabantu ansi aano mbufuba-fuba.
Nkaambo mubusongo bwakwe Leza wakabambila limwi kuti bantu batamuzibi abusongo bwabo. Pele cakamubotela kuti afutule basyoma kwiindila mumajwi ngobati ngabufuba-fuba ngotukambauka. 
Bajuda balayanda kubona zitondezyo, Bagiliki bayandaula zyabusongo. 
Swebo tulakambauka zya Kilisito wakakankaminwa aciingano, ku Bajuda majwi aaya ncilebyo, kuli bamasi mbufuba-fuba buyo. 
Lino kuli baabo boonse bakaitwa, Bajuda nibaba Bagiliki, balizi kuti Kilisito ninguzu zya Leza abusongo bwa Leza. 
Nkaambo eeco ciboneka kuti mbufuba-fuba bwa Leza cilainda busongo bwabantu, acalo ciboneka kuti mbuteteete bwa Leza cilainda nguzu zyabantu.
Nobakwesu, amuyeeye, mwakali bani ciindi Leza naakamwiita. Akati kanu kwakanyina banji bakali kuyeeyegwa kuti mbasongo, mbanguzu naa bakazyalwa aabantu beni-beni. 
Pele Leza wakasala zintu nzyobayeeya bantunsi kuti nzyabufuba-fuba kuti ausye nsoni basongo. Alimwi Leza wakasala zintu ziteteete kubantunsi kuti ausye nsoni basinguzu. 
Alimwi Leza wakasala zintu nzyobayeeya bantunsi kuti nzyabuyo zisampaulwa naa nzyobatabali, kuti alobye eezyo nzyobayeeyela kuti nzini-zini. 
Leza wakacita boobo kuti kutabi muntunsi naba omwe uulisumpula kulinguwe. 
Leza nguwakamuyanzanya a Kilisito Jesu kuti abe busongo bwesu. Walo nguutululamika kuli Leza, wakatusalazya kutunununa. 
Cili mbubuli bwaamba Malembe kuti, “Ooyu uuyanda kulilumbaizizya weelede kulilumbaizila Mwami.”
Nindakasika kulindinywe, nobakwesu, kuzoomwaambila makani aa Leza aasisidwe alo aali ngabwini, nsiindakasola kulitondezya mbuli musongo amajwi acenjede. 
Nkaambo ndakayeeya kuti intazibyi cimwi cintu akati kanu ccita buyo Jesu Kilisito ooyo wakakankaminwa. 
Ndakaboola kulindinywe mubuteteete akuyoowa. Alimwi ndakali kuzyangama kapati. 
Nindakali kukanana naa kukambauka, nsiindakabelesya majwi masongo mukusola kukwela bantu, pele ndali kubonya zitondezya nguzu zya Muuya Uusalala. 
Ndakali kucita oobo kuti mutasyomi nkaambo kabusongo bwabantu pele nkaambo kanguzu zya Leza.
Tulakanana majwi aabusongo kulibaabo basimide mulusyomo. Busongo oobu tabuli bwabuntunsi nibuba bwabaleli banyika balaanguzu zimana buyo. 
Busongo mbotwaamba, mbusongo bwa Leza busisidwe. Leza katanalenga nyika, wakabambila limwi zyabusongo eezi kuti atupe bulemu. 
Taakwe naba omwe wabaleli basunu wakabumvwisya pe, nkaambo nibakabumvwisisya nibatakakankamina Mwami wabulemu. 
Pele mbuli Malembe mbwaati,
Swebo, Leza, wakatuyubunwida eezi kwiindila mu Muuya Uusalala. Nkaambo Muuya nguuzi zintu zyoonse, naaba makani aamaseseke aa Leza. 
Sena kuli muntu uuzi miyeeyo yamuntu umwi kunze aamuuya wakwe mwini? Mbubonya oobo taakwe muntu uukonzya kuziba miyeeyo ya Leza kunze aa Muuya wa Leza mwini. 
Swebo tiitwakatambula muuya wabuntunsi, pele twakatambula Muuya uuzwa kuli Leza, kuti atuzibye eezyo Leza nzyatupa cabuyo.
Tulakambauka eezi kutali amajwi aaiisigwa abusongo bwabantunsi, pele amajwi aatwiisya Muuya Uusalala. Tulaiisya zyamuuya amajwi aazwa ku Muuya. 
Muntu uutajisi Muuya ulakaka zizwa ku Muuya Uusalala. Uziyeeya kuti nzyabufuba-fuba, alimwi takonzyi kuziziba, nkaambo kunyina muntu uukonzya kuziziba katajisi Muuya. 
Kuti naa muntu kajisi Muuya ulakonzya kuziba bubi bwazintu zyoonse kwamana kunyina uukonzya kumukazya pe. 
Cili mbuli bwaamba Malembe kuti,
Lino mebo, nobakwesu, nsiindakakonzya kumwaambila mbuli kuti muli bantu bajisi Muuya, ndakamwaambila mbuli kuti muli bantunsi, mbuli bana muli Kilisito. 
Ndakamupa mukupa kutali cilyo ciyumu, nkaambo tiimwakanaelela. Aciindi cino tamunaelela, 
nkaambo mucili bantunsi. Akati kanu kuli munyono akukazyanya. Tee eeci ncecitondezya kuti mucili bantunsi, alimwi muccilila akucita zyabuntunsi? 
Umwi ulaamba kuti, “Ime ndiwa Paulu,” aumwi, “Ime ndiwa Apolosi,” sena tamuli mbuli bantunsi?
Ani Apolosi nguni? Ani Paulu awalo nguni? Tee tuli babelesi buyo aabo bamuleta kulusyomo. Umwi aumwi wesu ulabeleka mulimo ngwaakapegwa a Mwami. 
Mebo ndakali mbuli uusyanga mbuto Apolosi watilila, pele uupa kuti zimene ngu Leza. 
Mwabona kuti uusyanga naba uutilila kunyina mbwabede, ccita buyo Leza uuzimenya. 
Ooyo uusyanga ayooyo uutilila, boonse beelene buyo, alimwi umwi aumwi uyootambula bulumbu bweelede mulimo wakwe. 
Nikuba boobo tuli basimilimonyina a Leza, nywebo muli muunda wa Leza.
Nkaambo Leza muluse lwakwe wakandituma kuti nkabambe ntalisyo mbuli muyaki musongo, pele uumbi nguuyaka alinjiyo. Eelyo lino umwi aumwi acenjele mbuli mbwayaka. 
Nkaambo taakwe ntalisyo iimbi muntu njakonzya kubamba kwiinda eeyi iibambidwe, nkokuti Jesu Kilisito. 
Antalisyo eeyi muntu ulakonzya kuyaka angolida, nsiliva, naa mabwe meebesi, nikuba amasamu, bwizu naaba matete. 
Mulimo wamuntu umwi aumwi uyoobonwa, nkaambo buzuba bwalubeta buyooutondezya. Buzuba oobo buyoosika amulilo, eelyo mulilo uyoosola milimo yamuntu umwi aumwi mbwiibede. 
Eezyo muntu nzyaakayaka antalisyo eeyi kuti zikakkalilile, muyaki ooyo uyootambula bulumbu. 
Pele kuti zikasyukute, takatambuli bulumbu pe, nikuba boobo uyoofutulwa, pele mbuli muntu wakwelwa kuzwa kumulilo.
Sena tamuzi kuti nywebo muli ŋanda ya Leza, akuti Muuya wa Leza uli mulindinywe? 
Kufumbwa ooyo uunyonyoona ŋanda ya Leza, awalo Leza ulamunyonyoona. Nkaambo ŋanda ya Leza ilasalala, nkabela nywebo ndendinywe ŋanda eeyo.
Mutalyeeni pe. Kuti naa umwi akati kanu kaliyeeya kuti musongo kwaamba zyabuntunsi, ooyo uleelede kulicita mbuli mufuba-fuba, ndendilyo natibe aabusongo bwini-bwini. 
Kayi busongo bwabuntunsi mbufuba-fuba buyo kuli Leza. Mbuli mbokulembedwe kuti, “Leza ulajata basongo mubucenjezu bwabo.” 
Aamwi Malembe alati, “Mwami ulizi kuti miyeeyo yabasongo njabuyo.” 
Aboobo kutabi muntu uulikankaizizya buntunsi. Nkaambo zintu zyoonse nzizyanu, 
Paulu, Apolosi, Kefasi, nyika, buumi, lufu, eezyo ziliko aziciboola. Pele nikuba kuti zyoonse nzizyanu, 
nywebo muli bakwe Kilisito, awalo Kilisito nguwa Leza.
Mboobu muntu mbweelede kutuyeeya, kuti tuli babelesi ba Kilisito, alimwi tuli babanzi bamakani aa Leza aasisidwe. 
Lino ciyandika kapati kubabanzi bali boobu ncakuti kabasyomeka. 
Kwaamba lwangu ndewini nnyina makani nikuba kuti ndabetekwa andinywe niiba nkuta imwi yabantu. Ncobeni nsilibeteki ndemwini pe. 
Nnyina kandikopa mumoyo, pele eeci tacaambi kuti ndilondokede pe. Mwami nguundizi. 
Aboobo mutabeteki muntu nabani, Mwami katana boola. Uuli nguyooyubununa maseseke aali mumudima, nkabela uyooyubununa makanze aamumyoyo yabantu. Eelyo muntu umwi aumwi uyootembaulwa a Leza mbuli mbweelede.
Lino makani oonse aaya ngindaamba nobakwesu, ajatilizya ndime a Apolosi. Eezi zimwiisye caamba majwi aaya aati, “Amubambe zyaamba Malembe.” Nkaako mutalisumpwidi umwi akuubausya umwi. 
Nguni wakamucita kuti mwiindane abamwi? Ani ncinzi ncomujisi ncimwatakapegwa? Naa mwakapegwa buya, nkaambo nzi ncomulisumpula anga tiimwakapegwa buyo?
Eena mulijisi kale nzyomuyanda? Mwavuba kale nobeenzuma! Mwaba kale bami katutako tobamwi! Ino nikwali kunga mwaba bami, nitweendelezya andinywe! 
Nkaambo ndabona kuti Leza wakatubikka munsi mwini-mwini swebo tobatumwa, mbuli bantu bapegwa mulandu walufu. Twaba ceebezyo kuzilenge zyoonse, kutali kubantu buyo pele akubangelo. 
Swebo tuli bafuba-fuba akaambo ka Kilisito, pele nywebo muli basongo muli Kilisito. Swebo tuli batete, pele nywebo muli basinguzu. Nywebo mulalemekwa, swebo tulasampaulwa. 
Ciindi cino tulafwa nzala, anyota, tuli bacete. Tuladinkaulwa akutuntulika. 
Tuloonda milimo amaanza eesu tobeni. Ciindi notusinganyizigwa tulalomba kuti Leza aleleke. Ciindi notupenzegwa tuumuna buyo, 
ciindi ncotutamikizigwa tulasoleka kuyanzana. Kusikila lino tulasampaulwa mbuli mafwisi-fwisi aanyika alimwi bantu batuyeeya kuti tuli tombe. 
Nsilembeli kuti muusye nsoni pe, pele mmulaya buyo mbuli bana bangu bayandika. 
Nkaambo cilakonzeka kuti mube abamayi banji-banji mubuumi bwanu bwa Bukilisito, pele kutali bamauso banji pe. Kayi ndakaba uso muli Kilisito Jesu kwiindila mukumukambaukila Makani Mabotu. 
Ndamukomba amwiiye ndime. 
Nkaako ndamutumina Timoti, mwanaangu uusyomeka mu Mwami, kuti amwiibalusye nzila zyangu muli Kilisito nzendiiisya koonse-koonse mumbungano zyoonse.
Bamwi balalisumpula, mbuli kuti nsikoozoosika limbi ooko. 
Pele ndilaboola kulindinywe cakufwambaana kuti Mwami kayanda, eelyo ndendilyo nezooziba nzyobakonzya kucita aabo balitukumuna, kutali buyo nzyobaamba. 
Mubwami bwa Leza cipati takuli kwaamba buyo pe, pele micito. 
Ncinzi ncomuyanda? Sena nzooboole kulindinywe amusako, naa amoyo walubomba mutete?
Lino makani alimvwidwe kuti kuli bwaamu akati kanu.
Pele mucilisumpula! Tee mweelede kuba aansoni akumugwisya akati kanu ooyo uucita zyamafunze zili boobo! 
Kwaamba zyandime nikuba kuti nsili aandinywe, pele moyo wangu uli aandinywe. Eelyo muzina lya Mwami Jesu ndamubeteka wakacita boobo. 
Mwaakubungana mbuli kuti mpendi andinywe alimwi munguzu zya Mwami Jesu, 
mukaabe muntu ooyo kuli Saatani kuti mubili wakwe unyonyoonwe, pele muuya wakwe ukafutulwe mubuzuba bwa Mwami Jesu.
Kulisumpula kwanu nkwabuyo. Sena tamuzi kuti, “Tumena tuniini tulafufumusya mulwi woonse?” 
Amugwisye mimena yakaindi yazibi kuti mube mulwi mupya, ndizi kale kuti mbomubede. Nkaambo Kilisito, uuli mwanaa mbelele wa Pobwe lya Kwiindilila wakapaizigwa kale. 
Aboobo atusekelele, kutali aamimena yakaindi yabubi akubija moyo, pele acinkwa citakwe mimena, cabubotu akusalala moyo.
Ndakamulembela mulugwalo lwangu kuti mutayanzani abasibwaamu. 
Takuli kwaamba kuti mutamvwani abantu boonse munyika bali mbaasibwaamu, basindya abafumpi nibaba basikukomba mizimo. Nikwali boobo nimwalizwide kale munyika. 
Pele ndakamulembela kuti naa kuli muntu naba omwe waamba kuti musyomi, pele kali sibwaamu, sindya, sikukomba mizimo, simatusi, cakolwa, naa mubbi, muntu uuli boobo tamweelede nikuba kulya anguwe pe. 
Kubeteka bakunze mwati mulimo wangu? Sena nywebo tamweelede kubeteka basyominyoko babisya? 
Leza nguubeteka bakunze aabo. “Amumugwisye ooyo muntu mubi akati kanu.”
Kuti naa umwi wanu kajisi kaambo amweenzinyina, mbuti mbwanga watola mulandu kubabetesi bakunze kuleka kubasyominyina? 
Sena tamuzi kuti basyomi bayoobeteka bantu baansi? Lino kuti bantu bakabetekwe andinywe, sena tamukonzyi kubeteka tukani tuniini akati kanu? 
Sena tamuzi kuti tuyoobeteka bangelo? Ino tulakacilwa buti zyaansi aano? 
Kuti kamujisi milandu azintu zili boobo, nkaambo nzi ncomwiitola kubabetesi batazi zyambungano? 
Ndaamba boobo kuti muusye nsoni. Sena caamba kuti taakwe muntu musongo naba omwe akati kanu uukonzya kubeteka makani akati kabasyominyina? 
Mbuti musyomi mbwabetesya munyina akutola mulandu kubabetesi batasyomi?
Nciconya cakuti muli aamilandu akati kanu nobeni catondezya kale kuti mwakacilwa. Sena tacili cibotu kubisisilwa buyo? Nkaambo nzi ncomutabelekeli buyo kuti batole zintu zyanu? 
Pele lwanu nobeni mulabisya akutola zintu zyabamwi. Eezi mucita kubasyominyoko.
Sena tamuzi kuti bataluleme tabakooyootambula bwami bwa Leza? Mutalyeeni, kutali baabo buyo nibaba basibwaamu, bakomba mizimo, basimamambe, baalumi bacita zitaambiki abaaluminyina, 
babbi, basindya, bakolwi, basimatusi, nibaba bafumpi tabakanjili mubwami bwa Leza pe. 
Oobo mbubakabede bamwi akati kanu. Pele nywebo mwakasanzigwa, mwakasalazigwa, alimwi mwakalulamikwa muzina lya Mwami Jesu Kilisito amu Muuya wa Leza wesu.
“Zintu zyoonse zilizumizidwe kulindime,” pele takuli kuti zintu zyoonse zilagwasya. “Zintu zyoonse zilizumizidwe kulindime,” pele nsikabi muzike wacintu nociba comwe pe. 
“Cilyo ncada, alyalo da ndyacilyo,” nikuba boobo Leza uyoonyonyoona zyoonse zyobilo. Mubili tuuli wabwaamu, ngwa Mwami, awalo Mwami ngomwini mubili ooyo. 
Eelyo Leza wakabusya Mwami uyootubusya aswebo munguzu zyakwe.
Sena tamuzi kuti mibili yanu nzizo zya Kilisito? Sena nditole zizo zya Kilisito, ndizicite zizo zyamwaamu? Peepe! 
Sena tamuzi kuti ooyo uulipa kumwaamu waba mubili omwe anguwe? Nkaambo mbubonya mbuli mbokulembedwe kuti, “Aabo bobilo balaba mubili omwe.” 
Pele ooyo uulipa ku Mwami ulaba omwe mumuuya anguwe.
Amuleke bwaamu. Cibi cimwi acimwi ncacita muntu tacibisyi mubili, pele sibwaamu ulabisizya mubili wakwe mwini. 
Sena tamuzi kuti mibili yanu niŋanda ya Muuya Uusalala uuli mulindinywe, ngomutambwide kuli Leza? Ncencico eeco buumi mbomujisi tabuli bwanu nobeni pe. 
Mwakaulwa amuulo uudula. Aboobo amulemye Leza mumibili yanu.
Lino njanda kwiingula mibuzyo njimwakandilembela. Ncintu cibotu kumwaalumi kuti atakwati. 
Pele kulesya bumambe, mwaalumi umwi aumwi uleelede kuba aamukaintu wakwe mwini, awalo mukaintu umwi aumwi uleelede kuba aamulumaakwe mwini. 
Mulumi uleelede kucitila mukaintu wakwe zyeelede, awalo mukaintu uleelede kucitila mulumaakwe zyeelede mbubonya. 
Mukaintu takonzyi kucita mbuli mbwayanda amubili wakwe, pele mulumi. Mbubonya oobo awalo mwaalumi takonzyi kucita mbuli mbwayanda amubili wakwe, pele mukaintu. 
Mutakacilani ccita mwazuminana kucita oobo kwaciindi, kuti mulipe kukukomba. Kwamana muleelede kuswaangana alimwi, kutegwa Saatani atamusunki nkaambo cilamukatazya kulijata.
Ncindaamba nkumulailila buyo, kutali kuti mulawo pe. 
Nicabota bantu boonse nibali mbuli ndime. Pele umwi aumwi ulijisi cipego cakwe mwini cizwa kuli Leza, umwi cili boobu, aumwi cili bumbi.
Kuli baabo batakwete abamukabafu, ndabaambila kuti ncibotu kulimbabo kuti bakkale buyo oobo, mbuli ndime. 
Pele kuti naa tabakonzyi kulijata, baleelede kukwata. Nkaambo ncibotu kukwata kwiinda kunyomenena.
Kuli baabo bakwetene kale mulawo wangu walo uuli uzwa ku Mwami ngooyu, mukaintu teelede kwaandaana amulumaakwe. 
Pele kuti naa wacita oobo, akkale buyo, naa kakutali boobo ayanzane amulumaakwe. Mbubonya buyo awalo mulumi teelede kulekana amukaintu wakwe pe.
Kuli aabo bamwi inga ndaamba kuti, pele ndinyina mulawo uuzwa ku Mwami, naa kuli umwi musyomi uukwete mukaintu uutasyomi, kuti mukaintu ooyo kayanda kukkala anguwe, teelede kumuleka pe. 
Alimwi kuti naa kakuli mukaintu uukwetwe kumulumi uutasyomi, kuti mwaalumi ooyo kayanda kukkala anguwe, teelede kuzwa pe. 
Nkaambo mulumi uutasyomi ulalelekwa akaambo kamukaintu wakwe uusyoma, awalo mukaintu uutasyomi ulalelekwa akaambo kamulumi wakwe uusyoma. Nikwatali boobo bana banu nibatali kutambulika kuli Leza, pele mbuli mbocibede lino, balatambulika. 
Pele kuti naa ooyo uutasyomi wayanda kulekana, mbubo balekane, nkaambo mumulandu uuli boobo musyomi mwaalumi naa mukaintu taangidwe. Nkaambo Leza wakatwiita kuti tukkale muluumuno. 
Nkaambo yebo, omukaintu, ino uzi buti kuti ambweni uyoofutula mulumaako? Ayebo, mwaalumi, ino uzi buti kuti ambweni inga uyoofutula mukaintu wako?
Lino umwi aumwi akkale abuumi mbwaakakkede naakaitwa a Leza. Ooyu ngomulawo wangu mumbungano zyoonse. 
Kuti naa umwi Leza wakamwiita kapalwidwe, atapengi abupalule bwakwe. Naa kuli watakanapalulwa atapengi pe. 
Nkaambo bupalule tabukwe makani, akutapalulwa takukwe makani, pele cipati nkubamba milawo ya Leza. 
Umwi aumwi akkale mbuli mbwaakabede ciindi ncaakaitwa. 
Sena wakali muzike nookaitwa? Tacikwe makani. Pele kuti naa kokonzya kujana lwaangunuko, lutambule. 
Nkaambo ooyo Mwami ngwaakaita kali muzike ngomwaangunune kulinguwe. Mbubonya oobo awalo wakali mwaangunune ciindi ncaakaitwa ngomuzike wa Kilisito. 
Nywebo mwakaulwa amuulo uudula, aboobo mutabi bazike babantu. 
Nobakwesu, umwi aumwi uleelede kukkala muli Leza mbubonya mbuli mbwaakabede ciindi naakaitwa.
Lino zyamakani aabaabo batakwetwe, nsijisi mulawo uuzwa ku Mwami, pele ndamupa miyeeyo yangu mbuli yooyo Mwami ngwaakafwida luse kuti mbe musyomesi. 
Ndiyeeya kuti akaambo kamapenzi aacitika, muntu akkale mbubonya mbuli mbwabede. 
Sena ulikwete? Utakanzi kuleka mukaintu wako. Sena tokwete? Utakanzi kukwata. 
Pele kuti naa wakwata, toobisya pe, awalo musimbi kuti naa wakwatwa taabisya pe. Njanda kumuvuna buyo kuzwa kumapenzi ngobajana aabo bakwatana.
Ncendaamba, nobakwesu, ncakuti ciindi caceya. Kuzwa sunu aabo bakwete babe mbuli batakwete, 
abaabo balila babe mbuli baabo batalili, abaabo basekelela babe mbuli batasekeleli, abaabo basimakwebo babe mbuli batasambali, 
babelesya zintu zyaansi batabikki myoyo yabo kuli nzizyo. Nkaambo ziyanza zyaansi aano zilamana.
Njanda kuti mutalibiliki. Muntu uutakwete ulasungwaala kumakani aa Mwami, mbweelede kubotezya Mwami. 
Pele muntu uukwete usungwaalila makani aaansi, kuti abotezye mukaintu wakwe, 
aboobo ujata maanka-maanka. Awalo mukaintu uutakwetwe naa musimbi uutazi musankwa ulasungwaala kumakani aa Mwami, kuti alipe mubili amuuya antoomwe ku Mwami. Pele mukaintu uukwetwe usungwaalila makani aaansi, kuti abotezye mulumaakwe.
Aaya ndaaamba kuti ndimugwasye, nsiyandi kumubikkila mukuli pe. Pele njanda kuti mucite zyoonse bweelede, alimwi kuti mulipe cakumaninina mukubelekela Mwami.
Kuti naa umwi wayeeya kuti ulabisya alesya mwanaakwe kukwatwa kali wakula, acite mbwayeeya. Tabisyi naa wakwasya mwanaakwe. 
Pele kuti umwi mulwaangunuko lwakwe wayeeya kuti mwaanakwe musimbi atakwatwi, wacita kabotu. 
Nkokuti ooyo uukwasya mwanaakwe wacita kabotu, pele ooyo uutakwasyi waindilizya kucita kabotu.
Mukaintu uukwetwe ulaangidwe amulawo walukwato mulumi nacipona. Kuti naa wafwa, ulaangunuka akukwatwa kufumbwa ngwayanda, kufumbwa buyo kuti lukwato oolo kaluli mu Mwami. 
Pele uyookondwa kapati kuti naa wakkala buyo takwatwi. Eeyi mizeezo yangu, alimwi ndiyeeya kuti ambebo ndijisi Muuya wa Leza.
Lino kwaamba zyamakani aazilyo zipaizigwa mizimo, tulizi kuti, “Toonse tulaaluzibo.” Pele luzibo lulikke lutuntaizya muntu. Luyando ndoluyaka. 
Kuti naa kuli muntu uuliyeeya kuti ulizi cintu, tanaziba mbuli mbweelede kuziba pe. 
Pele kuti naa umwi kayanda Leza, ooyo muntu ulazibwa a Leza.
Lino kwaamba makani aakulya zilyo zipaizigwa kumizimo, tulizi kuti mizimo taakwe, akuti taakwe Leza uumbi pele omwe buyo. 
Nikuba kuti kuli baabo bategwa baleza mujulu naa ansi, iiyi, mbanji-banji, abalo bategwa bami mbanji-banji. 
Pele swebo tujisi buyo Leza omwe, Taata wakalenga zyoonse alimwi uuli ngotuponena. Alimwi tujisi Mwami omwe Jesu Kilisito. Kwiindila mulinguwe Leza wakalenga zyoonse, alimwi swebo tulapona nkaambo kanguwe. 
Takuli kuti boonse balizizi eezi pe. Pele bamwi bakazibila kukomba mizimo, eelyo kusikila sunu balya zilyo zipaizigwa kumizimo baciyeeya kuti cilyo eeco capaizigwa. Lino nkaambo kakudonaika, myoyo yabo ilabisigwa acilyo eeco. 
Masimpe ngakuti kulya takutusisyi kuli Leza pe. Kuti naa tatulyi tatusweekelwi cintu, alimwi twalya tatujani cintu. 
Amucenjele kuti lwaangunuko ndomujisi citabi cilebyo kuli baabo batasimide mulusyomo. 
Nkaambo kuti naa umwi wakubona, yebo oolaaluzibo kolya mukaanda kamizimo, sena eeci tacikwe kumusungula kuti awalo alye zilyo zipaizigwa kumizimo? 
Aboobo lusyomo lwayooyo uutasimide lulasweeka akaambo kanduwe oolaaluzibo. Wacitya boobo kumukwesu ooyo Kilisito ngwaakafwida. 
Lino ciindi ncomubisizya boobo basyomi akulubizya badonaika, mwabisizya Kilisito. 
Akaambo kaako kuti naa cilyo calebya mukwesu, nsikooyoolya limbi nyama, kuti intakalebyi mukwesu pe.
Sena nsyaangunukide? Sena nsili mutumwa? Sena nsiindaamubona Jesu Mwami wesu? Sena teensi ndinywe micelo yamulimo wangu mu Mwami? 
Nikuba kuti bamwi tabandiyeeyeli kuti ndimutumwa, pele kulindinywe ndi mutumwa ncobeni nkaambo nywebo muli cibonesyo cabutumwa bwangu camu Mwami.
Bantu bandikazya mboobu bwendibaingula, 
Sena tatweelede kutambula cakulya acakunywa? 
Sena tatuzumizigwi kutolelela bakaintu besu munyendo zyesu, mbubonya mbuli batumwa bamwi, bana bokwabo Mwami a Kefasi? 
Sena mebo a Banabasi ndiswe tolikke notweelede kubeleka kuti tulijanine nzyotubula? 
Sena kuli silumamba uulibbadela mwini mumulimo wakwe? Nguni uulima muunda wamisaansa kwamana katalyi micelo yawo? Sena kuli mweeembezi wabutanga uutanywi mukupa wabo? 
Sena aaya majwi ngendaamba ngamuntu buyo? Sena Mulawo tuuambi mbubonya awalo? 
Nkaambo kulilembedwe mu Mulawo kuti, “Utamwaangi kumulomo musune uuuma maila.” Sena Leza uyeeya basune ncobeni? 
Sena naamba boobo, taambi zyandiswe? Ncobeni wakazilembya akaambo kandiswe, nkaambo mulimi naa uuuma maila ulabeleka alulangilo lwakuti uyoovola. 
Swebo twamusyangila zintu zyamuuya, sena ono tacikonzeki kuti tutambule kulindinywe nzyotubula mubuumi bwesu buno? 
Kuti bamwi kabeelede kutambula eezi, ino swebo mbuti tatweelede kubainda na?
Sena tamuzi kuti aabo bacita mulimo wamuŋanda ya Leza balajana zyakulya kuzwa muŋanda ya Leza, aabo bakutauka acipaililo balaabana zilyo zyazipaizyo? 
Mbubonya oobo, Mwami wakalailila kuti aabo bakambauka Makani Mabotu beelede kutambula nzyobabula mukukambauka.
Pele mebo nsiindakabelesya nguzu eezi nzyeelede. Alimwi nsiindalemba lugwalo oolu mukuyanda kubelesya nguzu eezi pe. Inga ndafwa buyo mucilawo cakuti umwi agwisye eeco ncelisumpwida. 
Kuti naa nkekambauka Makani Mabotu kunyina nceelede kulisumpwida. Nkaambo Mwami nguwakandilailila kucita oobo. Maawe kulindime kuti naa nketakambauki. 
Nindakaliyandila ndemwini nindali kulangila kutambula bulumbu. Pele mukuti nsiindakaliyandila, mbeleka buyo nkaambo Mwami nguwakandipa. 
Ino kayi bulumbu bwangu ninzi? Mboobu, mbwakuti nkakambauke Makani Mabotu nketavoli mali alimwi nketalangili kutambula zyeelede uukambauka Makani.
Nikuba kuti ndimuntu waangunukide kubantu boonse, ndalicita muzike wabo boonse, kutegwa ndete banji-banji. 
Akati ka Bajuda ndakatobela ziyanza zya Bajuda mukuti ndete Bajuda. Nikuba kuti lwangu nsyeendelezegwi a Mulawo, pele kuli baabo baitobela ndakaba mbuli wiitobela kuti mbeete. 
Kuli baabo batajisi Mulawo ndakaba mbuli mbabo kuti mbale. Takuli kuti nsitobeli Mulawo, nkaambo nditobela Mulawo wa Kilisito. 
Kubatasimide mulusyomo ndakaba mbuli mbabo, kuti ndikonzye kubaleta. Kubantu boonse ndakaba mbuli mbabo mukuti naa kacikonzeka ndilete bamwi babo.
Zyoonse eezi ndazicita nkaambo ka Makani Mabotu, kuti alwangu nditambule ambabo zileleko zyawo. 
Sena tamuzi kuti mukuzundana boonse balazuzaana, pele omwe buyo nguutambula bulumbu? Aboobo kuzuza kwanu kube kwakuti mukatambule bulumbu. 
Lino umwi aumwi uuyanda kusobana ulalibatamika muli zyoonse. Ulacita oobo kuti atambule musini uusopoka buyo, pele swebo tulacita oobo kuti tukatambule musini uutasopoki alili. 
Aboobo nsizuzaani buyo, nsili mbuli muntu uuuma buyo luuwo pe. 
Pele ndasubula mubili wangu kapati akuuzunda, nsiyandi kuti ndamana kukambaukila bamwi, mebo lwangu nkasoogwe.
Ndayanda kuti muzibe, nobakwesu, kuti basikale besu bakakwabililwa akkumbi, nkabela boonse bakakosola lwizi. 
Aboobo bakabbapatizigwa mukkumbi amulwizi kuti babe omwe a Mozesi. 
Boonse bakalya cilyo comwe camuuya, 
alimwi boonse bakanywa cakunywa comwe buyo. Nkaambo bakali kunywa kuzwa kumwaala ooyo wamuuya wakabasindikila, mwaala ooyo ngu Kilisito. 
Pele banji-banji Leza taakwe naakabakondelelwa pe, aboobo bakafwida munkanda.
Lino zintu eezi nzicenjezyo kulindiswe, kuti tutayandi zinyonyoono mbuli mbubakacita balo. 
Mutabi basikukomba mizimo mbuli mbubakacita bamwi babo, mbubonya mbuli mbokulembedwe kuti, “Bantu bakakkala kuti balye akunywa, eelyo bakatalika kucita zisesemya.” 
Tutaciti bwaamu mbuli mbubakacita bamwi babo. Nkabela mubuzuba oobo kwakafwa bantu basika kuzyuulu zili makumi obilo azitatu. 
Tatweelede kusunka Mwami mbuli mbubakacita bamwi babo, eelyo bakalumwa nzoka akufwa. 
Mutatongooki mbuli mbubakacita bamwi babo, nkabela bakanyonyoonwa amungelo uunyonyoona.
Lino zintu eezi zyakabacitikila kuti cibe cicenjezyo kuli mbabo, pele zyakalembwa kuti zitwiisye swebo notupona cino ciindi mamanino aazyoonse naali afwiifwi. 
Aboobo ooyo uuyeeya kuti uliimvwi acenjele kuti atawi. 
Masunko aamusikila taaindene amasunko aasikila bantu boonse. Leza ulasyomeka, takonzyi kumulekela kuti musunkwe kwiinda nguzu zyanu pe. Pele mwasunkwa, walo ulamupa nzila yamatijilo, kuti mukakonzye kuvunwa.
Akaambo kaako, nobakwesu, amuleke kukomba mizimo. 
Ndamwaambila mbuli mbokwaambilwa bantu basongo, amwaayeeyesye makani ngindamwaambila. 
Nkomeki njotuleleka notulumba, sena tatuswaangani abulowa bwa Kilisito notunywida mulinjiyo? Cinkwa ncotukomona, sena tatuswaangani amubili wa Kilisito notucilya? 
Akaambo kakuti kuli cinkwa comwe buyo, swebo notuvula buti tuli mubili omwe, nkaambo toonse tulaabana cinkwa comwe.
Amuyeeye ciyanza ca Baisilayeli. Sena aabo balya zipaizyo tabaswaangani a Leza ngobapaizila? 
Ino ncinzi ncendaamba? Ndaamba kuti zipaizigwa kumizimo taakwe ncozyaamba awalo muzimo mbubonya. 
Amubone, eezyo nzyobapaizya bakunze, balazipaizya kumyuuya mibi kutali kuli Leza. Nsiyandi kuti nywebo muswaangane amyuuya mibi pe. 
Tamukonzyi kunywa munkomeki ya Mwami antoomwe ayamyuuya mibi. Alimwi tamukonzyi kulida atebule lya Mwami alyamyuuya mibi. 
Ambweni tuyanda kunyemya Mwami? Sena tulijisi nguzu kwiinda nguwe?
“Zintu zyoonse zilazuminika,” pele tacaambi kuti zintu zyoonse zilagwasya. “Zintu zyoonse zilazuminika,” pele tacaambi kuti zintu zyoonse zilayaka. 
Kutabi muntu uuliyandawida bubotu bwakwe mwini, pele bubotu bwamweenzinyina. 
Mulaangunukide kulya kufumbwa ncobauzya mucisambalilo canyama kakutakwe akubuzya-buzya mukuti moyo ulamukatazya. 
Nkaambo kulilembedwe kuti, “Nyika nja Mwami azyoonse zili mulinjiyo.”
Kuti naa umwi wabatasyomi wamutamba kukulya, mwamana mwainka anguwe, amulye kufumbwa eeco ncimwasombwa kakutakwe akubuzya-buzya mukuti moyo ulamukatazya. 
Pele kuti naa umwi wamwaambila kuti, “Eeci cilyo ncacipaizyo camizimo,” mutalyi pe, nkaambo kayooyo wamwaambila kuyoowa kupenga mumoyo. 
Ngamba moyo wakwe, kutaamba moyo wanu.
Kuti naa ndilalya cakulumba Leza, ino nkaambo nzi ncetongookwa akaambo kacilyo eeco ncindalumbila?”
Nkaako nikuba kuti mulalya nikuba kunywa, naa kufumbwa eeco ncomucita, amuzicite zyoonse kuti Leza alemekwe. 
Buumi bwanu butabi cilebyo ku Bajuda, nibaba Bagiliki, nikuba kumbungango ya Leza. 
Amucite mbubonya mbuli mbwesoleka mebo kubotezya bantu boonse muzintu zyoonse nzecita. Nsiyandi kuligwasya ndemwini pe, pele ndayandaula kugwasya bantu banji kuti bafutulwe.
Amwiiye ndime mbubonya mbuli mbwendiiya Kilisito.
Ndamulumbaizya nkaambo mulandiyeeya muzintu zyoonse, akujatisya njiisyo zyoonse mbuli mbundakamwiisya. 
Pele ndiyandisya kuti mumvwisye kapati kuti mutwe wamwaalumi umwi aumwi ngu Kilisito, alimwi mutwe wamukaintu mwaalumi, awalo mutwe wa Kilisito ngu Leza. 
Kufumbwa mwaalumi uukomba nikuba kusinsima kalivumbide kumutwe uubausya mutwe wakwe. 
Pele kufumbwa mukaintu uukomba nikuba kukambauka katalivumbide kumutwe uubausya mutwe wakwe, ncimwi buyo akuti mutwe wakwe kuukulwidwe. 
Kuti naa mukaintu talivumbi kumutwe, uleelede kukululwa. Pele kuti kacifwisya nsoni kumukaintu kuti apalulwe naa kukululwa, mbubo alivumbe. 
Mwaalumi teelede kuvumba mutwe wakwe pe, mbokunga walo ncikozyanyo alimwi mbulemu bwa Leza, pele mukaintu mbulemu bwamwaalumi. 
Nkaambo mwaalumi taakwe naakalengwa kuzwa kumukaintu, pele mukaintu wakazwa kumwaalumi. 
Alimwi mwaalumi taakwe naakalengelwa mukaintu, pele mukaintu wakalengelwa mwaalumi. 
Lino nkaambo kabangelo mukaintu nceelede kulivumba kumutwe. 
Nikuba boobo mubuumi bwesu bwa Bukilisito, mukaintu tabalwi alikke ccita antoomwe amwaalumi, awalo mwaalumi tabalwi alikke ccita antoomwe amukaintu. 
Nkaambo mbubonya mbuli mukaintu mbwaakazwa kumwaalumi, awalo mwaalumi ulazyalwa kumukaintu. Pele zilenge zyoonse zilazwa kuli Leza.
Lino amuliyeeyele makani aaya nobeni, sena kuleelede kuti mukaintu akombe kuli Leza katalivumbide kumutwe? 
Sena moyo tutwiisyi kuti ncansoni kuti mwaalumi kajisi masusu malamfu, masampu aakwe, 
akuti kumukaintu mbulemu kuba amasusu malamfu? Nkaambo masusu aakwe akapegwa kulinguwe a Leza kuti cibe civumbyo camutwe wakwe. 
Kuti naa kuli muntu uuyanda kukazya makani aaya, ndaamba kuti tatujisi ciyanza cimbi swebo niziba mbungano zya Leza pe.
Pele kuli amwi mpetakonzyi kumulumbaizya. Mpakuti kubungana kwanu takuli kubotu, nkubi. 
Nkaambo cakusaanguna ndamvwa kuti ciindi nomubungana mulasalulana, ambebo ndaazumina-zumina aaya. 
Ncobeni kuleelede kuti kube kwaandaana akati kanu kuti basyomeka balibonye. 
Lino nomubungana antoomwe, tuuli mulalilo wa Mwami ngomulya pe. 
Nkaambo mukulya kwanu umwi aumwi ulalya cilyo cakwe mwini, kwamana umwi ufwa nzala, umwi ulakolwa. 
Ino ncite buti? Sena tamujisi maanda aakulida akunywida? Naa muyanda kusampula mbungano ya Leza akuusya nsoni bacete? Ino ndimwaambile buti? Sena ndeelede kumulumbaizya kumakani aaya? Embo pe, nsikoomulumbaizya.
Nkaambo mebo ndakatambula kuzwa ku Mwami makani aayo ngindakamusiila, aakuti Mwami Jesu masiku aayo ngoonya ngaakaabwa, wakabweza cinkwa, 
nkabela naakamana kulumba Leza, wakacikomona wati, “Ooyu ngomubili wangu ngomwakomwedwa. Amucite oobu kuti cibe ciibalusyo candime.” 
Munzila njiyonya wakabweza nkomeki, bamane kulya, wati, “Eeyi nkomeki ncizuminano cipya cabulowa bwangu. Kamucita oobo, kufumbwa ciindi ncomunywa, kuti cibe ciibalusya candime.” 
Nkaambo kufumbwa ciindi ncomulya cinkwa eeci munootondezya lufu lwa Mwami mane do akasike.
Nkaambo kaako kufumbwa uulya cinkwa akunywida munkomeki kateelede, uyoobaa mulandu wakusampaula mubili abulowa bwa Mwami. 
Muntu umwi aumwi uleelede kulilingula lwakwe mwini, eelyo natilye cinkwa akunywida munkomeki. 
Kufumbwa ooyo uulya akunywa katatelaiki mubili wa Mwami, ulalya akunywa cakuliletela cisubulo. 
Nkankakaako bunji bwanu ncobaciswa akugonkelwa, alimwi bamwi balafwa. 
Pele kuti nitwali kulilingula lwesu tobeni kabotu-kabotu, nitwatali kusubulwa pe. 
Pele ciindi natusubula Mwami ulatulaya kuti swebo tutakasinganyizigwi antoomwe abatazi Leza.
Aboobo, nobakwesu, kufumbwa ciindi ncimubungana antoomwe kukulya, amulindilane, 
kuti naa umwi kafwa nzala alye kuŋanda yakwe, kuti ambweni Leza inga ulamusubula akaambo kakubungana kwanu kubi. Makani amwi nzoomulailila ndasika.
Lino nobakwesu, ndiyanda kuti muzibisisye zyazipego zizwa ku Muuya Uusalala. 
Mulizi kuti ciindi ncimwakali bakunze, mwakali kusolwedwa amizimo iitambauli munzila ziindene-indene. 
Aboobo ndiyanda kuti muzibe kuti taakwe muntu naba omwe uusolwedwa a Muuya wa Leza waamba kuti, “Jesu asinganyizigwe,” alimwi taakwe uukonzya kwaamba kuti “Jesu Mwami” ccita wasolwedwa a Muuya Uusalala.
Lino kuli zipego zyaandeene-andeene, pele uuzipa Muuya Uusalala omwe buyo. 
Kuli nzila zyaandene-andeene zyakubeleka, pele Mwami ngotubelekela ngumwi buyo. 
Alimwi kuli nguzu zyaandeene-andeene, pele Leza ngumwi buyo uuzibelesya zyoonse mubantu boonse. 
Muuya ulapa umwi aumwi cipego cakwe kuti muntu ooyo acibelesye mukugwasya boonse. 
Muuya ulapa umwi cipego cakukanana cabusongo. Alimwi kuli umwi Muuya nguwenya buyo ulapa cipego cakulaya bamwi. 
Kuli umwi Muuya ulapa cipego calusyomo lunji kapati. Alimwi kuli umwi Muuya nguwenya buyo ulapa cipego cakuponya. 
Kuli umwi ulapa nguzu zyakucita maleele, aumwi cipego cakukambauka, aumwi cipego cakuziba zizwa ku Muuya Uusalala azizwa kumbi buyo, aumwi cipego cakukanana misyobo iimbi, aumwi cipego cakupandulula misyobo. 
Pele nguwenya Muuya omwe ooyo nguucita zyoonse eezi. Ulaabila muntu umwi aumwi mbuli mbwayanda.
Nkaambo mbubonya mbuli mubili mbuuli omwe, kwamana ulijisi zizo zinji, azizo zyamubili zyoonse nikuba kuti nzinji, mubili ngumwi buyo, mbombuboobo mbwabede Kilisito. 
Toonse twakabbapatizigwa a Muuya omwe kuti tube mubili omwe, nibaba Bajuda, nibaba Bagiliki, nibaba bazike, nibaba baangunukide, nkabela toonse twakatambula Muuya omwe.
Mubili tuujisi cizo comwe pe, pele nzinji. 
Kuti naa tende lyaamba kuti, “Mbwetali janza nsili cipaanzi camubili,” sena eeco cilacitya kuti litabi cipaanzi camubili? 
Kuti naa akwalo kutwi kwaamba kuti, “Mbwetali liso nsili cipaanzi camubili,” sena eeco cilicitya kuti kutabi cipaanzi camubili? 
Kuti naa mubili woonse niwali liso, ino nitwali kuswiilila buti? Kuti naa mubili niwali kutwi, ino nitwali kununkizya buti? 
Pele mbubonya mbuli mbokubede, Leza wakabamba zizo mumubili, cimwi acimwi wakacibamba mbuli mbwaakasala. 
Ino nikwali kuti zizo zyoonse kacili cizo comwe, ino mubili niwali buti? 
Mbuli mbokubede, kuli zizo zinji-zinji pele mubili ngumwi.
Lino liso talikonzyi kwaambila janza kuti “Nsikwe makani anduwe!” Awalo mutwe tuukonzyi kwaambila zituta kuti, “Nsikwe makani andinywe!” 
Pele zizo zyamubili eezyo zilangika kuti tazijisi nguzu, azyalo zilayandika kapati. 
Azyalo zizo zyamubili eezyo nzyotuyeeya kuti tazilemekekwi, tulazilemeka kapati. Azyalo zizo zyesu zyuusya nsoni, tulazikwabilila kapati. 
Pele taakwe kaambo kakuti tukwabilile zizo zitausyi nsoni. Leza nguwakanunganya mubili, eelyo wakapa bulemu bupati kwiinda kuzizo zitabweelede. 
Wakacita oobu kuti kutabi kwaandaana mumubili, pele kuti zizo zyoonse zigwasyanye. 
Kuti naa cimwi cizo caciswa, zilaciswa zizonyina zyoonse azyalo. Alimwi cizo cimwi calemekwa zizonyina zyoonse zilasekelela antoomwe.
Lino nywebo nyoonse muli mubili wa Kilisito. Umwi aumwi akati kanu ncizo cawo. 
Leza mumbungano yakwe wakabikka aaba, kusaanguna batumwa, lwabili basinsimi, lwatatu bamayi, alimwi bamwi mbaasimaleele, bamwi balaponya, bamwi mbagwasyi, bamwi mbeendelezi, bamwi balakonzya kwaamba misyobo iimbi. 
Sena boonse mbatumwa? Sena boonse mbasinsimi? Sena boonse mbaamayi? Sena boonse balacita maleele? 
Sena boonse balijisi zipego zyakuponya? Sena boonse balaamba misyobo iimbi? Sena boonse balakonzya kupandulula misyobo? 
Peepe, pele amubikke myoyo yanu azipego zipati.
Nikuba kuti ndaambaula mumisyobo yabantu, niiba yabangelo, pele nketajisi luyando, inga ndaba mbuli mulangu uulila naa mbuli cibulo cuumwa. 
Alimwi kuti naa ndijisi cipego cabusinsimi, akuziba makani oonse aasisidwe akuba aaluzibo loonse, alimwi kuti naa nkendijisi lusyomo lunji lukonzya kuzyula malundu, pele nketajisi luyando, nsili muntu pe. 
Kuti naa ndaabanya lubono lwangu loonse, nikuba kupa mubili wangu kuti utentwe, pele nketajisi luyando, taakwe ncendijana.
Luyando lukkazika moyo akweetelela. Luyando talunyonokeli nikuba kulisumpula. 
Talukwe cisapi niiba nduti-luti. Luyando taluzumanani munzila yalo lwini, talunyemi-nyemi nikuba kubikkilila. 
Talubotelwi bantu bacita zitaluleme, pele lulabotelwa muli zyabwini. 
Luyando lulabekelela lyoonse, taluleki kusyoma akulangila lyoonse, lulijisi camba mumapenzi oonse.
Luyando talumani, pele businsimi buyoosimpa, akwalo kukanana misyobo iimbi kuyooleka, alwalo luzibo luyooloba. 
Nkaambo luzibo lwesu talulondokede, abwalo businsimi bwesu tabulondokede. 
Pele eeco cilondokede caakusika, eeco citalondokede ciyooloba.
Nindakacili mwana, ndakali kwaamba mbuli mwana, akuyeeya mbuli mwana, alimwi akwiiya mbuli mwana. Pele ciindi nindakakomena, ndakaleka nzila zyabwana. 
Makani ngotubona sunu ali mbuli zintu zyamuciboni-boni cikulu-kulu. Pele kuciindi ciboola tuzoobonana meso ameso. Luzibo ndwejisi sunu nduce, ciindi eeco nzoozibisya mbubonya mbuli Leza mbwandizi kabotu-kabotu. 
Lino kuli zintu zyotatwe zinookkede, lusyomo, lulangilo, aluyando. Pele cipati kwiindilila zyoonse nduyando.
Amukakatile kuba aaluyando, alimwi mubikke moyo oonse azipego zipa Muuya Uusalala, kwaambisya cipego cakwaamba makani aa Leza. 
Nkaambo waamba musyobo uutazizilwe taambauli kubantu pe, ulaambaula kuli Leza, nkaambo taakwe muntu naba omwe uumumvwa. Muuya Uusalala nguumwaambya makani aa Leza aasisidwe. 
Pele ooyo waamba mulumbe wa Leza ulaambila bantu majwi aayaka, aayumya, aaumbulizya. 
Ooyo uukanana musyobo uutazizilwe ulaliiisya lwakwe mwini, pele ooyo waamba mulumbe wa Leza ulayaka basimbunganonyina boonse. 
Lino ndayanda kuti nyoonse mwaambe mumisyobo, pele cintu ncinjanda kwiinda ncakuti mwaambe makani aa Leza cakumvwika. Ooyo waamba mulumbe wa Leza mmupati kwiinda yooyo uukanana mumisyobo iimbi, kuti kakunyina umwi uupandulula kuti bambungano bayakwe.
Lino nobakwesu, ciyoomugwasya nzi kuti nkeamba misyobo njomutazi? Kunyina ncomuyoojana akwaamba kwangu ooko, ccita ndamuletela Leza nzyaandiyubunwida, mbuli luzibo, mulumbe wa Leza, ambweni alwiiyo lumwi. 
Twaambe azintu zyabuyo zilaamwajwi, mbuli nyeele nikaba kalumbu. Kuti bazilizya tabeendelanyi majwi aanzizyo, uuswiilila takonzyi kuziba lwiimbo lwiimbwa. 
Alimwi kuti naa mweembo kautalili kabotu, ino nguni uunga ulalibambila nkondo? 
Mbokubede kulindinywe anywebo, kuti naa kamwaamba majwi aatamvwigwi, ino kulazibwa buti kuti makani nzi aaambwa? Nkaambo munooambawida buyo luuwo. 
Ncobeni nkwiili misyobo minji yaandeene-andeene muno munyika, pele taakwe musyobo uunyina ncuuamba pe. 
Kuti naa nketamvwi musyobo waambwa, ndaba mweenzu kuli ooyo waamba, awalo ulaba mweenzu kulindime. 
Mukuti mulayandisisya amoyo woonse zipego zipa Muuya, amusoleke kuzibelesya, kwaambisya zipego ziyumya mbungano. 
Ooyo uukanana mumusyobo uumbi uleelede kukomba kuti apegwe cipego cakuupandulula. 
Kuti naa ndakomba mumusyobo uumbi, muuya wangu ulakomba, pele muzeezo wangu tuukwe mpindu. 
Aboobo njelede kucita buti? Ndileelede kukomba amuuya wangu alimwi amizeezo. 
Wakomba Leza amuuya wako walo, ino muntu ulaanduwe uutazi, uutamvwi zyamuuya ooyo, inga wazumina buti kuti, “Akube boobo” kumajwi ngolumbya? Kayi tazi ncoamba! 
Nikuba kuti ulumbe Leza kabotu-kabotu, pele muntu umwi tayakwi amajwi aayo pe.
Ndalumba Leza kuti ndizi misyobo iimbi kwiinda ndinywe nyoonse, 
pele mumbungano cilandibotela kwaamba majwi naaba osanwe buyo aamvwigwa kabotu, kuti nkaiisye bamwi, kwiinda kwaambaula majwi aali zyuulu zili kkumi mumusyobo uumbi.
Nobakwesu, mutabi mbuli bana mukuyeeya kwanu pe. Amube mbuli bavwanda caza kukubisya, pele amusime mukuyeeya kwanu. 
Mumalembe kulilembedwe kuti,
Mboobu, misyobo ncitondezyo citali cabasyomi, ncabaabo batasyomi, pele kwaamba Mulumbe wa Leza tuuli mulimo wabaabo batasyomi, ngwabaabo basyoma.
Kuti naa mbungano yabungana antoomwe yoonse, nkabela boonse baamba misyobo iimbi, kwamana kwanjila bamwi beenzu naa batasyomi, sena tabakooamba kuti mwasondoka? 
Pele kuti naa boonse baamba Mulumbe wa Leza, mpoonya kwanjila umwi uutasyomi naa mweenzu, muntu ooyo ulazulwa nkaambo majwi aabo boonse alikumunjila. 
Makani aasisidwe mumoyo wakwe alayubunuka, eelyo ulakotama akukomba Leza, alimwi ulaamba kuti ncobeni Leza mpali akati kanu.
Ino tutyani, nobakwesu? Ciindi ncimubungana antoomwe, umwi ulijisi lwiimbo, umwi ciiyo cakwiisya, umwi cintu Leza ncaamuyubunwida, umwi uyanda kukanana musyobo uumbi naa kuupandulula. Zyoonse eezi zicitwe mukuyanda kuyaka mbungano. 
Kuti naa kuli bayanda kukanana mumisyobo iimbi babe bobilo naa botatwe buyo, bataindilili aawo pe. Baambe cakupana ziindi. Kwamana umwi apandulule majwi aayo. 
Pele kuti kakutakwe sikupandulula baumune buyo mumbungano, eelyo umwi aumwi aambile Leza mumoyo cuumunizi.
Kwaamba zyabaabo baamba Mulumbe wa Leza, abalo mbubonya babe bobilo naa botatwe buyo mukwaamba, bayeeyele mulumbe waambwa. 
Pele kuti naa umwi uukkede wayubunwidwa mulumbe uuzwa kuli Leza, ooyo waamba aumune. 
Nkaambo nyoonse mulakonzya kwaamba mulumbe wa Leza, kufumbwa buyo kuti mwapana ciindi kutegwa boonse baiye alimwi boonse bayumizigwe. 
Aabo bali aacipego cakwaamba mulumbe uuzwa kuli Leza bazibe kubelesya cipego eeco. 
Nkaambo Leza tali Leza walupyopyongano, ngwaluumuno.
bakaintu baleelede kuumuna. Nkaambo balo tabazumizigwi kukanana, pele baleelede kulibombya buyo, mbubonya mbuli Mulawo wa Bajuda mbuuamba. 
Naa kuti kakuli cintu ncebayanda kuziba, babuzye baalumi babo kumaanda. Nkaambo cuusya nsoni kubakaintu kukanana mumbungano.
Sena majwi aa Leza akazwida kulindinywe, naa akasikila kulindinywe? 
Kuti naa umwi kaliyeeya kuti musinsimi, naa kuti ujisi cipego ca Muuya Uusalala, uleelede kuziba kuti zintu eezi nzemulembela mulawo uuzwa ku Mwami. 
Pele kuti naa kuli muntu uuzikaka, awalo uyookakwa a Leza.
Aboobo nobakwesu, amubikke myoyo yanu kukwaamba mulumbe wa Leza, pele kwaamba misyobo iimbi mutakukasyi pe. 
Zyoonse zintu zileelede kucitwa kabotu alimwi mumulawo.
Lino bakwesu, njanda kumuyeezya Makani Mabotu ngindakamukambaukila. Mwakaatambula alimwi nentalisyo yalusyomo lwanu. 
Mulafutulwa angawo kuti mwaajatisya, ccita kamuli mwakasyoma cabuyo.
Nkaambo kusaanguna ndakamupa eeco ncindakatambula, cakuti Kilisito wakafwa akaambo kazinyonyoono zyesu, mbubonya mbuli Malembe mbwaaamba. 
Wakazikkwa, eelyo wakabusigwa mubuzuba bwatatu mbubonya mbuli Malembe mbwaaamba. 
Lino wakalibonya kuli Kefasi, akuli bali kkumi ababili. 
Mpoonya wakalibonya kubantu bakali kwiinda kumyaanda yosanwe ciindi comwe, bunji bwabo bacipona asunu, nikuba kuti bamwi bakafwa. 
Alimwi wakalibonya kuli Jemusi, amane kubatumwa boonse. 
Kumamanino wakalibonya kulindime eendi mbuli mwana wakabelulwa.
Nkaambo mebo ndendime mutumwa muniini kuli boonse, nseelede kwiitwa kuti mutumwa pe, nkaambo ndakali kupenzya mbungano ya Leza. 
Pele muluse lwa Leza ndakaba mbweli sunu, alimwi luse lwakwe kulindime tiilwakali lwabuyo pe. Nkaambo ndakabeleka milimo kwiinda boonse, nikuba boobo teensi ndime, pele nduse lwa Leza luli aandime. 
Nikuba kuti uukambauka abe ndime naa balo, taakwe makani. Toonse tukambauka Makani Mabotu aayo nywebo ngumwakasyoma.
Lino kuti naa ncotukambauka ncakuti Kilisito wakabusigwa kubafu, mbubuti bamwi banu mbobati, “Bafu tabakabuki alimwi?” 
Kuti naa bafu tababuki, nkokuti awalo Kilisito taakwe naakabusigwa pe. 
Kuti naa Kilisito taakabuka, nkokuti kukambauka kwesu nkwabuyo, anywebo mwasyoma cabuyo. 
Naa kacili boobo nkokuti tupa bumboni bwakubeja, notwaamba kuti Leza wakabusya Kilisito kuzwa kubafu. Naa kaali masimpe kuti bafu tabakabuki, nkokuti Leza taakabusya Kilisito. 
Kuti naa ncobeni bafu tababusigwi, nkokuti awalo Kilisito taakabuka pe. 
Kuti naa Kilisito taakabuka, nkokuti mwasyoma cabuyo. Nkaako mucili muzinyonyoono zyanu. 
Eelyo aabo bakafwa kabasyoma Kilisito bakafwidilila. 
Naa lusyomo lwesu muli Kilisito kaluli buyo lwabuumi buno, tuleelede kufwidwa nsoni kwiinda bantu boonse.
Pele masimpe ngakuti Kilisito wakabusigwa kuzwa kubafu. Nkokwaamba kuti ngolusinizyo lwakuti boonse bakafwa bayoobusigwa. 
Mbubonya mbuli lufu mbulwakaza amuntu, abwalo bubuke bwabafu bwakaza amuntu. 
Nkaambo mbubonya mbuli bantu boonse mbobafwa mukuti mbana ba Adamu, mbubonya oobo boonse mbobayoobusigwa muli Kilisito. 
Pele umwi aumwi muciindi cakwe ceelede, Kilisito nguwakasaanguna, eelyo ciindi cakuboola kwakwe mbaabo bamusyoma. 
Mpoonya mamanino ayooba, nkabela uyoopa bwami kuli Leza Wisi aakumana kunyonyoona bweendelezi boonse abulelo boonse, anguzu zyoonse. 
Kayi Kilisito uleelede kweendelezya mane Leza akabikke basinkondonyina boonse munguzu zyakwe. 
Sinkondonyina musyaalizi uyoonyonyoonwa ndufu. 
Nkaambo Malembe aamba kuti, “Leza wabikka zintu zyoonse munguzu zyakwe.” Pele kwaambwa kuti, “Zintu zyoonse zili munguzu zyakwe,” cilamvwigwa kabotu kuti teensi Leza lwakwe uubikkilizigwa muzintu zyoonse. 
Lino zintu zyoonse zyaakubikkwa munguzu zyayooyo wakabikka zintu zyoonse munguzu zyakwe, kuti Leza abe nguuendelezya zyoonse.
Ino, bantu baamba nzi ciindi nibabbapatizigwa akaambo kabafu? Kuti naa bafu tababusigwi, nkaambo nzi nibabbapatizigwa akaambo kabo? 
Ino mebo lwangu nkaambo nzi ncendipenga ciindi coonse? 
Akaka nobakwesu, mebo lwangu ndafwa mazuba oonse! Ndaambisya nkaambo ndalisumpula andinywe muli Jesu Kilisito Mwami wesu. 
Nindakajana mpindu nzi kuti nkelwana abutambo ku Efesusi? Naa bafu tababusigwi, ani atucite mbuli mbobaamba kuti, “Atulye akunywa, kayi juunza tulafwa.”
Mutacengwi pe, “Mweenda abamineme, anywebo mulaminama.” 
Amuzikame cakululama, mutabisyi limbi. Bamwi banu tabamuzi kabotu Leza. Ndaamba boobu kuti muusye nsoni.
Pele umwi muntu inga wabuzya kuti, “Ino bafu babusigwa buti? Bayooba aamibili iili buti?” 
Yebo, kufubaala! Ncosyanga tacimeni akupona ccita casaanguna kufwa. 
Alimwi eeco ncosyanga taciboneki mbuli mbociyoomena pe, usyanga nseke yamaila niiba nseke iimbi buyo. 
Pele Leza uliibamba mbuli mboibede. Nguucitya nseke imwi aimwi kuba boobo.
Lino takuli kuti mibili yoonse ilakozyanya. Kuli nyama yabantu, kuli nyama yabanyama, alimwi kuli nyama yabayuni anyama yanswi. 
Kuli zilenge zyakujulu azyaansi. Bulemu bwazyakujulu mbumbi, abwalo bulemu bwazyaansi mbumbi. 
Kuli bulemu bwazuba, bulemu bwamwezi, bulemu bwanyenyezi alimwi nyenyezi imwi aimwi ilaandeene kuzwa kubulemu bwaimwi. 
Abwalo bubuke bwabafu mbobubede mbubonya oobo. Notuzikka cili mbuli kuti tulasyanga. Cazikkwa cilabola, pele caakubusigwa tacikaboli limbi pe. 
Cizikkwa taceebeki alimwi cinyina nguzu, pele ciyoobusigwa nceebesi alimwi cilijisi nguzu. 
Cilazikkwa amubili wabuntunsi, cilabuka amubili wamuuya. Kuti naa mpuuli mubili wabuntunsi, nkokuti mpuuli amubili wamuuya. 
Mbubonya mbuli mbokulembedwe kuti, “Adamu mutaanzi wakaba muumi,” pele Adamu musyaalizi wakaba muuya uupa buumi. 
Takuli kuti mubili uusaanguna ngwamuuya pe, ngwabuntunsi, eelyo wamusule ngwamuuya. 
Muntu mutaanzi wakazwa ansi, ngwabulongo, muntu wabili wakazwa kujulu. 
Mbubuli bwakali muntu wabulongo, abalo bantunsi mbobabede. Alimwi mbubuli bubede muntu uuzwa kujulu, abalo bantu bakujulu mbobabede. 
Mbubonya mbuli mbotujisi cinkonzya camuntu wabulongo tuyooba acinkonzya camuntu wakujulu. 
Ndamwaambila eeci, nobakwesu, muntunsi takonzyi kunjila mubwami bwa Leza, niciba cifwa tacikonzyi kunjila kuli zitafwi.
Amubone! Ndamwaambila makani aasisidwe. Tatukooyoofwa toonse pe, pele toonse tuyoosandulwa, 
mukaindi kaniini buyo mukulaba kwaliso, waakulila mweembo. Nkaambo mweembo uyoolila, nkabela bafu bayoobuka amibili iitafwi, eelyo aswebo tuyoosanduka. 
Nkaambo mubili ooyu uubola uleelede kusanduka kuba uutaboli, mubili ooyu uufwa uleelede kusanduka kuba uutafwi. 
Lino mubili uubola waakusanduka uutaboli, uufwa wakusandula uutafwi, ndendilyo noziyooba zyakalembwa mu Malembe kuti, “Lufu lwazundwa.”
“Yebo lufu, luli kuli luzundo lwako?
Lubole lwalufu ncinyonyoono, cipa nguzu kucinyonyoono Mulawo. 
Pele aalumbwe Leza watupa luzundo kwiindila mu Mwami wesu Jesu Kilisito.
Nkaako, nobakwesu bayandika, amuyume mutazungaani pe, amubikke myoyo yanu lyoonse kumilimo ya Mwami nkaambo mulizi kuti milimo yanu yamu Mwami tiili yabuyo pe.
Lino kumakani aamilumbo yakugwasya basyomi, amucite mbubonya mbuli mbundakalailila mbungano zyaku Galatiya. 
Mubuzuba butaanzi bwamvwiki lyoonse umwi aumwi wanu uleelede kuti aliyobwede cintu mbuli mbwajisi, kuti ndaakuboola tutakasowi ciindi mukubunganya milumbo. 
Nkabela mbwetisikile buyo, ndizootuma baabo mbomutisale, nzoobapa amagwalo kuti bakatole milumbo yanu ku Jelusalemu. 
Kuti naa cileelede kuti ambebo ngunke, njooinka ambabo.
Ndizoomuswaya ciindi ncendizoozwa ku Masedoniya, nkaambo ndiyeeya kuzooinda ku Masedoniya. 
Ambweni ndizookkala andinywe mane kusikila kumamanino aamupeyo, kutegwa mukakonzye kundigwasya mulweendo luli loonse ndwetitole. 
Nkaambo nsiyandi kumubona nkebindide pe, pele ndiyanda kuti nzookkale andinywe kwaciindi cilamfu, kuti naa Mwami wazumina.
Pele ndilakkala mu Efesusi mane kusikila ciindi ca Pobwe lya Pentekosite. 
Okuno Leza wandijalwida mulyango kuti ncite mulimo mupati, nikuba kuti kuli basinkondoma banji. 
Asika Timoti, mubone kuti mwamubamba kabotu, nkaambo ulacita milimo ya Mwami mbubonya mbuli ndime ndemwini. 
Aboobo kutabi muntu uumunyansya pe. Amumusindikizye caluumuno, kuti azoosike kulindime, nkaambo ndilamulangila antoomwe abasyomi bamwi.
Awalo mukwesu Apolosi, ndakamukumbilisya kuti asike ooko azoomuswaye antoomwe abasyomi bamwi, pele walo taakali kuyanda kuti asike ono. Ulaboola ajana ciindi cibotu.
Amucenjele, mwiime mulusyomo lwanu, mube basicamba, muzuunyane. 
Zyoonse nzimucita azicitwe muluyando.
Lino nobakwesu, mulizi anywebo kuti bamukwasyi wa Sitefanasi, mbibakasaanguna kusyoma mu Akeya, alimwi bakalyaaba lwabo mukugwasya basyominyina. 
Ndamukumbila kuti mulibombye kubantu bali boobo abamwi babelekela antoomwe ambabo. 
Ndakkomana kuti Sitefanasi, Footunatosi, a Akeikusi, basika nikuba kuti nywebo tatuli antoomwe, bakoyaanga banjila mubusena bwesu. 
Bakanditontozya mbubonya mbuli mbobamutontozya nywebo. Amubalemeke bali boobo.
Mbungano zyaku Asiya zilamujuzya. Akwila a Pulisila antomwe abaabo babungana muŋanda yabo bamujuzya kapati mu Mwami. 
Basyomi balamujuzya. Amujuzyanye muluyando lwini-lwini lwa Bukilisito.
Mebo lwangu, nde Paulu, ndalemba lujuzyo oolu ajanza lyangu. 
Kuti naa kuli muntu uutayandi Mwami, asinganyizigwe. O Mwami wesu, koboola! 
Mwami Jesu amubede aaluse. 
Luyando lwangu alube andinywe nyoonse muli Jesu Kilisito.
