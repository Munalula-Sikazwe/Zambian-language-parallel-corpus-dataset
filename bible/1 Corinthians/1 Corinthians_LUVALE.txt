Ami Paulu, ngukaposetolo kaYesu Kulixitu wakusanyika cakumucima waKalunga, nandumbwetu Sosetene,
 kuliuka lyaKalunga lili kuKolinde, kuli vaze vene vajilikila lyehi muli Kulixitu Yesu, vakivo vakakujila vakusanyika, navosena vaze vali mwosena, vaze veji kumusanyikanga Mwata wetu Yesu Kulixitu halijina lyenyi, Ikiye wavo, Ikiye wetu nawa.
 Kuli enu kupwenga likoji nakuunda vyakuli Kalunga Setu naMwata Yesu Kulixitu.
 Ngweji kumusakwililanga Kalunga kami hamakumbi osena hali enu halikoji lyaKalungolyo vamikana lyehi muli Kulixitu Yesu.
Mwomwo muvyuma vyosena vamihetesa lyehi luheto muli Ikiye, mukuhanjika cosena nakutacikiza cosena,
mwomwo vene muwazaminyine unjiho wakumuvuluka Kulixitu muli enu.
Ngoco kuwana walikoji naumwe pimbi kamwalihonahoko, nakutalilila kusoloka caMwata wetu Yesu Kulixitu.
Ikiye venyOu mwamizamisanga nawa palanga nakusongo, mangana mukazeneke cuma cakumihanyina mulonga halikumbi lyaMwata wetu Yesu Kulixitu.
Kalunga napu Kavita-kamwambalimwe, Ou Ikiye Uze amisanyikila mukulikata caMwanenyi Yesu Kulixitu Mwata wetu.
Enu vandumbwami, ngunamilembelela jino halijina lyaMwata wetu Yesu Kulixitu, mangana ngwami, muvosena muhanjikenga mwomumwe, ngwami, muli enu kanda mukapwa kulihandununako, oloze ngwami, mupwenga muvakunungila mumwe mumucima woumwe namukujina cocimwe.
Mwomwo, enu vandumbwami, vanangulweze kuli ava vakuzuvo yaKolowe nakumivulukenu ngwavo, muli enu muli vikokojola.
Ngwami, muli enu mutu himutu mwamba ngwenyi, Aminyi kwami ngumuka-Paulu, mokomoko ngwenyi, Aminyi kwami ngumuka-Apolo, mokomoko ngwenyi, Aminyi kwami ngumuka-Kefwase, mokomoko ngwenyi, Aminyi kwami ngumuka-Kulixitu.
Kumana, Kulixitu vanamupangununa? Paulu vamusukikile kukulusu hali enu numba? Nyi vamimbapacixile mulijina lyaPaulu numba?
Ngunamusakwilila Kalunga mwomwo kangwambapacixile minenu naumweko, xina Kulixipu naNgayu kaha.
Kucina mutu umwe mwamba ngwenyi, vamimbapacixile mulijina lyami.
Kaha ngwavambapacixile navaze vakuzuvo yaSetefwana nawa. Kuli enu vakwavo kangwatacikizako numba nge ngwambapacixile weka nawa nyi ciku.
Mwomwo Kulixitu kangutumine mangana ngwenyi, ngumbapacisenga vatuko, oloze mangana ngwenyi, ngwambululenga mujimbu wamwaza, kexi namangana amazuko, kucina kulusu yaKulixitu nayikumina hamokomoko.
Mwomwo ava vali nakunonga, mazu akuvuluka kulusu veji kuwamonanga ngwavo, uleya. Oloze etu vali nakulwila tweji kuwamonanga ngwetu, ngolo jaKalunga.
Mwomwo vasoneka ngwavo,
Muka-mangana ali kulihi? Mukakusoneka ali kulihi? Muka-kuhamika wamyaka yino ali kulihi? Mangana avaka-mavu Kalunga nawalumuna lyehi kupwa uleya nyi?
Mwomwo umona nge kumangana aKalunga vaka-mavu kavamutacikijile Kalunga namanganavoko, Kalunga amwene kuwaha kuvalwila vaka-kwitava muuleya wakwambulula cino.
Mwomwo vaYuleya veji kulombanga vinjikizo, kaha vaHelase veji kusakanga mangana,
olojetu kwetu tweji kwambululanga Kulixitu wakusukika kukulusu, vaYuleya veji kumumonanga ngwavo, cimbunji, kaha vaka-mafuci eka veji kumumonanga ngwavo, uleya,
oloze ava Nasanyika lyehi, navaYuleya navaHelase, veji kumumonanga ngwavo, Kulixitu Ikiye ngolo jaIvene Kalunga, ngwavo, Ikiye mangana aIvene Kalunga.
Mwomwo uleya waKalunga uli namangana akuhambakanawa avatu, kaha kuhehela caKalunga cili nangolo jakuhambakaneji javatu.
Mwomwo, enu vandumbwami, talenu omu vamisanyikila. Mwomwo kamwapwile muvavulu muvaka-mangana mwaya cisemwa cahamavuko, cipwe muvaka-ngolo muvavulu, cipwe muvaka-ulemu muvavuluko.
Oloze vyuma vyauleya vyahamavu Kalunga avisakwile, mangana ngwenyi, akavevwise vaka-mangana sonyi. Kaha vyuma vyakuhehela vyahamavu Kalunga avisakwile, mangana ngwenyi, vyuma vyangolo akavivwise sonyi.
Navyuma vyamokomoko vyahamavu, navyuma veji kulumbilisanga, Kalunga avisakwile, navyuma vyauciko, mangana ngwenyi, vyuma viliko akavyenyekese.
 Mangana kucina mutu umwe mwakalisasa kumeso aKalunga.
Oloze muli Ikiye mukiko vene muli enu muli Kulixitu Yesu, Ou vanalingisa kupwa Ikiye mangana akuli Kalunga kuli etu, Ikiye kwoloka, Ikiye kujila, Ikiye kusokoka.
Mangana nge muze vasoneka ngwavo, Ou mwalisasa alisaxile muli Mwata.
Kaha, enu vandumbwami, ami omu ngwejile kuli enu kangwejile nakukangana cakuhanjika, cipwe naceci camangana, hakumyambulila unjiho waKalungako.
Mwomwo kangwajinyine kutacikiza cuma ceka muli enuko, xina Yesu Kulixitu kaha, Ikiye wakusukika kukulusu.
Kahami ngwapwile nenu nakuhehela, nawoma, nakucikima cikuma.
Kaha kuhanjika cami nakwambulula cami kavyapwile namazu akulembejeka amanganako, oloze mukulumbunuka caXipilitu nangolo.
Mangana kufwelela cenu cizeneke kupwa mumangana avatu, xina mungolo jaKalunga kaha.
Oloze tweji kuhanjikanga mangana vene muli ava vanakulu lyehi, oloze kawexi mangana amyaka yinoko, cipwe avaka-kuyula vamyaka yino, ava vali nakunonga.
Oloze tweji kuhanjikanga mangana aKalungawaaya mwakusweka, awa vene anapunga akusweka, awa atongwele Kalunga hakulivanga, ximbu yapwile myaka yicili kanda, ngwenyi, akapwenga upahu wetu.
Akiko muka-kuyula wamyaka yino naumwe pimbi awatacikijile, mwomwo kaci vawatacikijile, kaci Mwata waupahu kavamusukikixile kukulusuko.
Oloze nge muze vasoneka ngwavo,
Oloze Kalunga navisolola kuli etu muli Xipilitu, mwomwo Xipilitu eji kutalatalanga muvyuma vyosena, cipwe muvyuma vyaKalunga vyakujiminyina.
Mwomwo muli vatu iyaze natacikiza vyuma vyamutu? kuvanga xipilitu yayauze mutu yili mutulo yenyi kaha. Ngoco navyuma vyaKalunga nawa naumwe pimbi navitacikiza, kuvanga Xipilitu yaKalunga kaha.
Olojetu kwetu katwatambwile xipilitu yavaka-mavuko, oloze twatambwile Xipilitu Ou wakufuma kuli Kalunga, mangana vyuma kana vatuhanyine calikoji kuli Kalunga tuvitacikizenga.
Vyuma kana vikiko vene evi tweji kuhanjikanga nawa, kexi namazu nawanangula mangana autuko, xina nawawa mwanangula Xipilitu, nakwesekesa vyuma vyaxipilitu namazu axipilitu.
Oloze mutu muka-mwono-wakuhwima kaha kexi kuvitavila vyuma vyaXipilitu yaKalungako, mwomwo navimono ngwenyi, uleya, xikaho. Kaha kexi kuhasa kuvitacikizako, mwomwo navavyeseka naxipilitu kaha, xikaho.
Oloze muka-xipilitu mweseka vyuma vyosena, oloze ivene kavexi kumweseka kuli mutu naumweko.
 Mwomwomu axinganyeka Yehova iyaze natacikizamo numbamunangule? Olojetu kwetu tuli navixinganyeka vyaKulixitu.
Kaha, enu vandumbwami, ami kangwahaxile kuhanjika kuli enu nge kuli vaka-xipilituko, oloze nge kuli vaka-cisemwa cahamavu kaha, nge kuli vakemba muli Kulixitu.
 Ngwaminwixile mavele, kangwamilixile kulyako, mwomwo haze mwapwile kanda mucihase, xikaho. Cipwe noholyapwa kanda mucihase.
Mwomwo mucili muvaka-cisemwa cahamavu, mwomwo umona nge muli enu muli lisungu navikokojola, kamwexi muvaka-cisemwa cahamavuko numba? kaha kamwexi nakutambuka muvatambuka vatuko numba?
Mwomwo cosena mwamba minenu umwe ngwenyi, Aminyi kwami ngumuka-Paulu, kaha mukwavo ngwenyi, Aminyi kwami ngumuka-Apolo, kamwexi muvatu kahako numba?
Nyi Apolo ikiyeyaze? Kaha Paulu nawa ikiyeyaze? Vakivo vaka-kuzacila kaha, muli vakivo vene mwafwelelelele, kaha mutu himutu nge omu vamuhanyinyine kuli Mwata.
 Ami ngwatumbile, Apolo atukumwinyine meya, oloze Kalunga emixile.
Ngoco muka-kutumba kexi naulemuko, cipwe muka-kutukumwina meya pimbi nawa, kuvanga Mukakwimisa Kalunga kaha.
Kaha jino, muka-kutumba namuka-kutukumwina meya vanapu umwe, oloze mutu himutu mwakatambula fweto yenyivene nge kutesa nakukilikita cenyi.
Mwomwo tuvaka-kuzacila milimo hamwe vaKalunga. Enu muwande waKalunga, mukutunga caKalunga.
Mwaya likoji lyaKalungeli vangu hanyine, ami ngwalile cihela mwakuluwa muka-kutunga wamangana, kaha weka ali nakutungilaho. Oloze mutu himutu anyingililenga ngacilihi mumwatungilaho.
Mwomwo mutu naumwe pimbi mwahasa kwala cihela ceka, xineci kaha cakwala lyehi, Ivene Yesu Kulixitu.
Oloze kaci nge hacihela kana mutu ali nakutungilaho cipwe ulu, cipwe palata, cipwe malolwa andando yayikalu, cipwe mutondo, cipwe mwila, cipwe visaci,
 milimo yamutu himutu nayikalumbunuka, mwomwo likumbi kana nalikayijimbula, mwomwo nalikasoloka nakakahya, kaha kavene kakahya nakakeseka milimo yamutu himutu nomu yapwa.
Kaci nge milimo yamutu yize atungilileho nayikasalaho, kaha mwakatambula fweto.
Kaci nge milimo yamutu nayikaxituka, kaha mwakavindama, oloze ivene navakamulwila, oloze nge cakupulasana mukakahya.
 Kamwatacikijileko tahi? mwomwo enu yenu zuvo yaKalunga yajila, kaha Xipilitu yaKalunga atwama muli enu.
Kaci nge mutu mwakenyeka zuvo yaKalunga yajila, kaha ikiye vene navakamwenyeka nawa kuli Kalunga, mwomwo zuvo yaKalunga yinapu yajila, mukiko mumunapu enu.
Mutu kanda akalitangisako. Kaci nge mutu mwalimona ngwenyi, ali namangana amyaka yino muli enu, apwe cileya mangana apwe mukamangana.
Mwomwo mangana avaka-mavu ano Kalunga nawamono ngwenyi, uleya. Mwomwo vasoneka ngwavo,
Kaha ceka nawa ngwavo, Yehova natacikiza vixinganyeka vyavaka-mangana,
Ngoco kanda mutu naumwe akalisaxila hali vatu vakwavoko. Mwomwo vyuma vyosena vinapu vyenu.
Cipwe Paulu, cipwe Apolo, cipwe Kefwase, cipwe lifuci lyahamavu, cipwe kuyoya, cipwe kufwa, cipwe vyuma viliko, cipwe vyuma navikeza, vyosena vinapu vyenu.
Kahenu munapu muvambala vaKulixitu, kaha Kulixitu napu wambala waKalunga.
Mutu atujinetu ngwenyi, Vakakumuzacila Kulixitu, ngwenyi, Vaka-kulama vyuma vyaKalunga vyakusweka.
Hoho nawa veji kuvatalilanga vaka-kulama vyuma vyambala, mangana ngwavo, vakavawane vakivo vaka-kuxixika.
Oloze kuli ami kungweseka kuli enu hicuma cakuhemesa kaha, cipwe kungweseka mwaya micima yavatu. Mwomwo vene, cipwe ami lyavene kangwexi kulyesekako.
Mwomwo kangwatacikiza cuma nacimwe cakulipayisa nacoko, oloze kangwasambililehoko, oloze Mukakungweseka Ivene Mwata.
Xikaho kanda mukeseka vatu ximbu ucili mwaka kanda, kuvanga Mwata neza, Ikiye Uze mwakavumbula vyuma vyakuvumbama vyamilima, mwakalumbununa jipunga jamumicima. Kaha numba mutu himutu akamone kumwalisa cenyi cakuli Kalunga.
Kaha jino, enu vandumbwami, vyumevi ngunavipanjikisa kuli ami lyavene nakuli Apolo, mangana mulinangule muli etu, mukanenga kuhambakana kuvyumevi vasoneka. Ngoco minenu naumwe kanda akalivwimbila hali mutu umwe nakujinda mukwavoko.
Mwomwo iyaze nakulingisa kupwa uweka? Kaha uli nacuma Cikaze wazeneka kutambula? Oloze kaci nge unacitambula, kaha ikaze uli nakulisaxila nge kawacitambwileko?
 Munekuta lyehi. Munahete lyehi luheto. Munapu lyehi muvamyangana kacexi yetuko. Pundu vene, ngunazange ngwami, kaci munapu vene muvamyangana, mangana nayetu nawa tupwenga tuvamyangana nayenu hamwe.
Mwomwo ngunaxinganyeka ngwami, Etu vaposetolo Kalunga natuhake kupwa tuvaka-kukuminamo kuli vosena, nge vatupayisa lyehi nakufwa. Mwomwo tunalingi lyehi kupwa tucuma cakutala kaha kuli vaka-mavu, nakuli vangelo nakuli vatu.
Etu tuvileya hali Kulixitu, Olojenu munazangama muli Kulixitu. Etu tunahehela, Olojenu muli nangolo. Enu vanamitohwesa, etunyi vanatufwefulula.
Palanga nakulwola luno vene tweji kwivwanga zala nalipwila, kaha tuli nauvu, kaha veji kutulukulanga jikonyi, kaha tweji kutambatambanga.
Tweji kukilikitanga nakuzata milimo namavoko etu. Hakututukana tweji kuvakisulanga. Hakutuyanjisa tweji kuundanga tuhu.
Hakutusaula tweji kuvalembelelanga. Vanatulingisa lyehi kupwa tuswali yalifuci lyahamavu, nge tukuzonda cavyuma vyosena nakulikumbi lyalelo.
Kangwexi nakusoneka vyumevi mangana ngwami, ngumivwise sonyiko, oloze mangana ngwami, ngumihuhumune mwavana vami ngwazanga.
Mwomwo cipwe nge muli navakakuminangula kanunu muli Kulixitu, oloze kamwexi namasenu vavavuluko, mwomwo muli Kulixitu Yesu yami ngwamisemene mumujimbu wamwaza.
Xikaho ngunamilembelela ngwami, mupwenga muvaka-kungulondezeza.
Hoho vene ngunatumina Cimoteu kuli enu, ikiye mwanami ngwazanga, ikiye muka-kuxixika muli Mwata. Ikiye mwakamyanukisa mwaya jijila jami jamuli Kulixitu, omu ngweji kunangulanga kwosena kumaukosena.
Jino vamwe vanalivwimbi, nge kangwapwanga nakwiza kuli enuko.
Oloze kaci nge Mwata netava, kaha nangwiza waxi kuli enu, kaha nangutacikiza, kexi kuhanjika cavovo vanalivwimbiko, xina ngolo javo kaha.
Mwomwo wangana waKalunga kawatwama mukuhanjikako, oloze mungolo.
Munasake ngacilihi? ngwenu, ngukeze kuli enu nambweci tahi? nyi nazangi naxipilitu yayivwovu?
Kumana, Cinevwakana kwosena ngwavo, muli enu muli ujila, wangoco cipwe muli vaka-mafuci waucimo, ngwavo, minenu umwe ali napwevo lyaise.
Kahenu munalivwimbi, oloze kaci munalixono, mangana uze nalingi milimo kana vakamufumise muli enu.
Mwomwo ami vene, cipwe kumujimba wami nguli kuno kweka, oloze kuxipilitu yami nguli okwo kuli enu, ngoco nge ngwapwangokwo kuli enu ngunamusopesa lyehi owo nalingi ngoco cuma kana,
ngwami, omu namukungulukila hamwe, naxipilitu yami nangolo jaMwata wetu Yesu,
ngwami, mulijina lyaMwata wetu Yesu mukamwecele uze mutu wangoco kuli Satana, mangana cisemwa cenyi cahamavu cikanonge, mangana xipilitu yenyi vakayilwile halikumbi lyaMwata Yesu.
 Kulisasa cenu kacawahileko. Kamwatacikijileko tahi? Cimbalwila cacindende nacifutunwisa unga wosena.
Xikaho litomesenu kucimbalwila camwaka, mangana mupwenga muunga wauhya, nganomu mwapwa lyehi muvakuzeneka cimbalwila. Mwomwo paseka yetu nawa vanamujihi lyehi, Ivene Kulixitu.
Xikaho tulamenunga ciwanyino, kexi nacimbalwila camwakako, cipwe nacimbalwila cakupihisa nakuhuka, oloze najimbolo jakuzeneka cimbalwila, jikiko vene kuxixika namucano.
Ngwasonekele kuli enu kumukanda wami ngwami, kanda mukalikata navaka-ujilako.
 Kangwambile ngwami, navakaujila vavaka-mavu anoko, cipwe navaka-lwiso, cipwe navaka-lulami, cipwe navaka-makombelo, mwomwo capwanga ngoco kaci catela kuli enu kufuma hamavu.
Oloze jino ngwasonekele kuli enu ngwami, kaci nge kuli mutu vanavuluka ngwavo, ndumbwenu, nge napu muka-ujila, cipwe muka-lwiso, cipwe muka-makombelo, cipwe muka-kutukana, cipwe muka-kupenda, cipwe muka-lulami, ngwami, kanda mukalikata nenyiko, ngwami, namutu wangoco cipwe kulya kanda mukalya nenyiko.
Mwomwo kusopesa vaze vali kuweluka himilimo yami numba? Ava vali muli enu kamwexi kuvasopesenuko?
Oloze vaze vali kuweluka Ivene Kalunga mwakavasopesa. Mufumisenu uze muka-kuhuka muli enu.
Kaci nge minenu umwe ali namulonga namukwavo, kumana, mwahasuka kumusopesela kumeso avaka-kuhenga tahi? Akane kumutwala kuli vaka-kujila?
Nyi kamwatacikijileko tahi? Vaka-kujila navakavasopesa vakamavu. Kaha kaci nge vaka-mavu navakavasopesa kuli enu, kaha kamwatelele kusopa milonga yayindendeko tahi?
 Kamwatacikijileko tahi? Natukasopesa vangelo. Nyize vyuma vyahakaye tuvihone nawa?
Ngoco, kaci nge catela kuli enu kusopa milonga yahano hakaye, kumana, ava vanapu vamokomoko kuliuka vakivo vene namuvatwamisa ngwenu, vasope tahi?
 Nguli nakwamba ngana mangana ngumivwise sonyi. Kumana, ngoco muli enu kamwexi muka-mangana naumwe, ou mwahasa kuyula muli vandumbwenyiko tahi?
Oloze ndumbwenu mwasopesa ndumbwenyi, nakumeso avaze vacili kanda vafwetele tahi?
Kumana, cinapu lyehi kuvindama kaha kuli enu, mwomwo muli nakulisopesa milonga navakwenu. Ikaze namukanyina kwitava vamivulumune tuhu milonga? Ikaze namukanyina kwitava vamyonge tuhu?
Olojenu vavene mweji kuvulumunanga nakuvonga vakwenu nawa, vakivo vandumbwenu vene.
Nyi kamwatacikijileko tahi? Vaka-kuhenga kavexi kukaswana wangana waKalungako. Kanda muhungumukako. Cipwe vaka-ujila, cipwe vaka-makombelo, cipwe vakaukoji, cipwe vaka-kulitenga nge mapwevo, cipwe malunga vakakulipihisa navakwavo malunga,
cipwe veji, cipwe vaka-lukamakama, cipwe vaka-kupenda wala, cipwe vaka-kutukana, cipwe vakalulami, kavexi kukaswana wangana waKalungako.
Kaha ngoco vene mumwapwilenga muvamwe, oloze vamisanyisa lyehi, vamijilika lyehi, vamivulukila lyehi kwoloka, mulijina lyaMwata Yesu Kulixitu namuli Xipilitu yaKalunga ketu.
 Ngwavo, kuli ami vyuma vyosena vinapu vyasanga. Oloze vyosena kavyexi kunguwahisako. Ngwavo, Kuli ami vyosena vinapu vyasanga. Oloze ami kangute vangwononone kucuma nacimwe pimbi.
Ngwavo, Vyakulya vinapu vyambala vyalijimo, kaha lijimo linapu lyambala lyavyakulya. Oloze Kalunga mwakanongesa nalyeli navize nawa. Oloze mujimba kawexi waujilako, oloze wambala waMwata, naMwata nawa wambala wamujimba.
Kaha Kalunga amusangwile Mwata, kaha nawa mwakatusangula nayetu nawa nangolo jenyi.
 Kamwatacikijileko tahi? Mijimba yenu yinapu vyuma vyakumujimba waKulixitu. Jino vyuma vyakumujimba waKulixitu nguvifumiseko nguvilingise kupwa vyuma vyakumujimba wamuka-ujila numba? Cijiloco!
Nyi kamwatacikijileko tahi? Ou nalipanjika nakajila kenyi napu nenyi mujimba umwe. Mwomwo ngwenyi, Ava vavali hinavapwanga mujimba umwe.
Oloze ou vanapanjika kuli Mwata napu nenyi xipilitu yimwe.
 Cinenu ujila. Yexoyo milonga yaxili mwavulumuna mutu yinapu kusali yamujimba wenyi. Oloze ou mwalinga ujila mwavulumuna mujimba wenyivene mulonga.
Nyi kamwatacikijileko tahi? mijimba yenu yinapu zuvo yajila yaXipilitu wajilOu ali muli enu, Ou muli nenyi wakufuma kuli Kalunga, kaha kamwalihetenu vaveneko.
Mwomwo vamilanda lyehi nandando. Xikaho mutohweselenunga Kalunga mumijimba yenu.
Kaha jino, hakuvuluka vyumevi mwasonekele, ngwami, Cinawahe kuli lunga kaci kexi kukwata hapwevoko.
Oloze kucina ujila, xikaho lunga hilunga atwamenga napwevo lyenyivene, kaha nawa pwevo hipwevo atwamenga nalunga lyenyivene.
Lunga amuhanenga puwenyi ovyo vyatela kumuhana, kaha ngoco napwevo nawa amuhanenga lunga lyenyi ovyo vyatela kumuhana.
Pwevo kexi nangolo hamujimba wenyiveneko, oloze ali najo lunga lyenyi. Kaha ngoco nawa, nalunga nawa kexi nangolo hamujimba wenyiveneko, oloze ali najo puwenyi.
Kanda mukalihamikangako, xina kuvanga hakulivwasana hatando mangana ngwenu, mulihanenga kukulomba, numba mukaliwane ceka, kucina Satana mwakamyeseka hakuhona cenu kulyononona.
Oloze ngunahanjika ngana nakumitavila kaha, kacexi nge kumihana luximbiko.
Oloze ngunazange ngwami, kaci vatu vosena vanapu nganomu ngwapwami lyavene. Oloze mutu himutu ali namwenyivene vamuhana kuli Kalunga, ou mweka ou mweka.
Oloze kuli vajike nakuli vatuliwe nangwamba ngwami, Cinawahe kuli vakivo kaci navatwama nganomu ngwatwama nayami nawa.
Oloze kaci nge kavexi nangolo jakulyonononako, kaha valimbate. Mwomwo kulimbata cinawahe kuhambakana kuwema.
Oloze vaze vali kumalo nanguvalweza (oloze kexi yamiko, xina Ivene Mwata ngwenyi), Pwevo kanda akafuma kuli lunga lyenyiko.
Oloze kaci nge mwafuma, kaha atwamenga lika muujike, mokomoko akaliwane ceka nalunga lyenyi. Kaha ngwenyi, lunga kanda akaseza puwenyiko.
Oloze kuli vakwenu veka nangwambami (kexi Mwatako) ngwami, Kaci nge ndumbwenu umwe ali napuwenyi acili kandetave, kaci nge pwevo nalikundwiza nenyi kutwamanga nenyi, lunga kanda akamusezako.
Kaha pwevo nawa ali nalunga lyenyi acili kandetave, kaci nge lunga nalikundwiza nenyi kutwamanga nenyi, kanda akamuseza lunga lyenyiko.
Mwomwo lunga uze acili kandetave najilila hali puwenyi, kaha pwevo uze acili kandetave najilila hali ndumbwetu lunga lyenyi, mokomoko kaci vana venu vanajiluluka, oloze jino vanapu vajila.
Oloze ou acili kandetave, kaci nge mwasaka kufumako, afumeko tuhu. Cipwe ndumbwetu walunga cipwe ou wapwevo kexi muundungo hakumona ngocoko. Oloze Kalunga natusanyikila mukuunda.
Mwomwove pwevo, ove kawatacikijileko, pamo naukamulwila lunga lyove nyi? cipwe ove lunga, ove kawatacikijileko, pamo naukamulwila puwove nyi?
Oloze mwanapangila Mwata kuli mutu himutu, mwanapu mutu himutu hakumusanyika kuli Kalunga, mukiko vene atambukilengamo. Kaha ngoco vene mungweji kuhanyinanga luximbi mumaukosena.
Mutu vamusanyikile muungalami tahi? Kaha kanda akalilingisa ceka kupwa cilimako. Mutu vanamusanyika muulima tahi? Kaha kanda vakamujihanako.
 Ungalami kawexi cumako, kaha ulima nawa kawexi cumako, xina capwa cuma kulamanga jiximbi jaKalunga kaha.
Mutu himutu atwamenga muze apwile haze Vamusanyikile.
Vakusanyikile wapwile undungo tahi? Kaha kanda ukauzakamako. Oloze kaci nge nauhasa kulihehwa, kaha likafwenga naco.
Mwomwou vasanyikile muli Mwata apwile ndungo, ikiye mwanambalaMwata. Ngoco ou vasanyikile apwile mwanakacisemi, ikiye ndungo yaKulixitu.
 Vamilanjile nandando, kanda mukapwa muvandungo javatuko.
Enu vandumbwami, mutu himutu muze apwile haze vamusanyikile, atwamengamo naKalunga.
Kaha jino, hakuvuluka mapwevo vacili kanda valimone namalunga, kangwexi naluximbi lwakuli Mwatako. Oloze nangumilwezomu ngwaxinganyekela (ami ngumutu ngunamono kungutetela kuli Mwata mangana ngupwenga ngwatela kungwitava).
Xikaho ngunaxinganyeka ngwami, Ngoco vene mucawaha haluyando tuli nakumona makumbi ano, ngwami, cinawahe kuli mutu kutwama nganomu napu.
Unakaxiwila kuli pwevo tahi? kanda ukasaka kukasunukako. Unakasunuka kuli pwevo tahi? Kanda ukasaka pwevoko.
Oloze kaci nge naumbata pwevo kawavulumwineko. Kaha cipwe pwevo acili kanda alimone nalunga, kaci nge mwasomboka kavulumwineko. Oloze ava vangoco navakamona luyando mucisemwa cahamavu, kahami ngunasake ngwami, ngumikingenga.
Oloze, enu vandumbwami, nangwamba ngwami, myaka vanayikehesa lyehi, mangana kufuma kulelo ava vali namapwevo vapwenga nge kavexi navoko,
kahava vali nakulila vapwenga nge kavexi nakulilako, kahava vali nakuwahilila vapwenga nge kavexi nakuwahililako, kahava vali nakulanda vapwenga nge kavahetele cumako,
navaka-kulikafwa navyuma vyahano hamavu vapwenga nge kavexi nakulikafwa navyo mwosenako. Mwomwo muvamwena vyuma vyahamavu muli nakuhita, xikaho.
Oloze ngunamisake ngwami, mutwamenga kacexi kuzakama. Ou nakane kumbata pwevo mwazakamanga vyuma vyaMwata, namwakumwivwixila Mwata kuwaha.
Oloze ou nambate lyehi pwevo mwazakamanga vyuma vyahamavu, namwakumwivwixila puwenyi kuwaha.
Ngoco nawa napwevo wakusomboka lyehi napwevo acili kanda alimone nalunga muvanahandunukila nawa. Ou nazeneka kusomboka mwazakamanga vyuma vyaMwata, mangana ngwenyi, ajilenga nakumujimba nakuxipilitu. Oloze ou nasomboka lyehi mwazakamanga vyuma vyahamavu, namwakumwivwixila lunga lyenyi kuwaha.
Kaha ngunahanjika ngoco mangana ngwami, ngumikafweko, kexi nge mangana ngumitele muhetoko, oloze mangana mukavengoco cinawahe, kaha mangana mujikenga micima yenu kuli Mwata cakuzeneka cuma cakumitangula.
Oloze kaci nge mutu naxinganyeka ngwenyi, kexi nakulinga mwatela kuli mwanenyi wapwevo acili kanda alimone nalunga, kaci nge pwevo nakulu lyehi, kaha kaci nge nacimono ngwenyi, cilika, kaha akalinge tuhu mwaya mucima wenyi, kexi kuvulumunako, vakalimbate.
Oloze ou mwazama mbe mumucima wenyi, cakuzeneka kumukanjikiza, oloze ali nangolo jakwononona mucima wenyi, ou najinyi lyehi mumucima wenyi ngwenyi, mwanenyi wapwevo acili kanda alimone nalunga amulamenga, ikiye mwalinga mwamwaza.
Ngoco ou mwahangisa mwanenyi wapwevo acili kanda alimone nalunga mwalinga mwamwaza, kahou mwakana kumuhangisa mwalinga mwamwaza kuhambakana.
 Pwevo nakaxiwa ximbu acili lunga lyenyi wamutonyi, oloze kaci nge lunga lyenyi nafu lyehi, pwevo nalihehwa lyehi mangana akasomboke ceka kuli wexowo mwazanga, xina muli Mwata kaha.
Oloze ngunaxinganyeka ngwami, kaci mwatwama tuhu nganomu napu, kaci mwatokwa kuhambakana. Kaha ngunaxinganyeka ngwami, Nayami nawa nguli naXipilitu yaKalunga.
Jino hakuvuluka vyuma vyakuvatwila kumakombelo, tunatacikiza ngwetu, tuvosena tuli nacinyingi. Cinyingi nacineha kulivwimba, oloze zangi nayitungisa vakwavo.
 Kaci nge mutu nalimono ngwenyi, ngunatacikiza cuma cimwe, kanda acitacikize nge mwatela kuli ikiye kutacikiza.
Oloze kaci nge mutu namuzange Kalunga, ikiye vanamutacikiza kuli Kalunga.
Xikaho hakuvuluka kulya vyuma vyakuvatwila kumakombelo, tunatacikiza ngwetu, likombelo kalyexi cumako hano hamavu, kaha ngwetu, kakwexi Kalunga wekako, xina Umwe kaha.
Mwomwo cipwe kuvali ava vavuluka ngwavo, tulunga, cipwe mwilu cipwe hamavu (mwomwo kuvali tulunga vavavulu navamyata vavavulu),
oloze kuli etu kuli Kalunga Umwe kaha, Ivene Setu, kuli Ikiye kukiko vene kuvyafuma vyuma vyosena, nayetu nawa tuli hali Ikiye. Kaha nawa, kuli Mwata Umwe kaha, Ivene Yesu Kulixitu, muli Ikiye mukiko vene munejila vyuma vyosena, nayetu nawa tunejila muli Ikiye.
Oloze cinyingi cino kacexi muli vosenako. Oloze vamwe, hakwijilila likombelo nakulikumbi lyalelo, xikaho navalya nge hicuma cakuvatwila kulikombelo, kaha vivezu vyavo hakuhehela, xikaho navipihya.
Oloze kulya kacexi kutupandamisa kuli Kalungako. Cipwe nge katwexi kulyako, katwexi kuhonako. Mokomoko, cipwe nge natulya, katwaliwahixileko.
Oloze nyingililenunga kucinojo ngolo jenu najikapwa cimbunji kuli vaze vahehela.
Mwomwo kaci nge mutu mwakumonove uli nacinyingi unatwame kukulya muzuvo yalikombelo, ou nahehela, civezu cenyi kaci nacumika mangana alyenga vyuma vyakuvatwila kumakombelo nyi mweka?
Ngoco ou nahehela mwanongela hacinyingi cove, ikiye vene ndumbwove vafwilile kuli Kulixitu.
Kaha ngoco hakuvavulumuna vandumbwenu nakulemeka vivezu vyavo vinahehela, muli nakumuvulumuna Kulixitu.
Xikaho, kaci nge kulya nacilimbwisa ndumbwami, kaha kangwexi kukalya ceka nyamako, nahaya myaka yosena, mangana kucina nangukalimbwisa ndumbwami.
Kangwexi ngumwanakacisemiko numba? Kangwexi ngukaposetoloko numba? Kangwamumona lyehi Yesu Kulixitu Mwata wetuko numba? Enu kamwexi mumilimo yami muli Mwatako numba?
Cipwe nge kuli veka kangwexi ngukaposetoloko, oloze kuli enu ngukaposetolo vene, mwomwo enu munapu mukatacikijilo kauposetolo wami muli Mwata.
Kulihakwila cami nangulihakwila kuli ava navanguxinjisa ceci vene ngwami,
 Katwexi nangolo jakulya nakunwako numba?
 Katwexi nangolo jakutambwojoka napwevo muka-kwitavako numba? nganomu valinga vaposetolo vakwetu, navasongo jaMwata naKefwase.
Nyi ami kaha naMbalanape katwexi nangolo jakulitwamina kuzata milimoko numba?
Kumakumbi osena, iyaze mwaya muuswalale nakulifwetela ivene? Iyaze mwatumba wande wamivinyo numba ahonenga kulya mihako yawo? Mokomoko iyaze mwafunga utanga wavimuna numba ahonenga kunwa kumavele avo?
Mazu awa nguli nakuwahanjika nganomu vatwala vatu numba? Najiximbi nawa jahanjikamo nyi?
Mwomwo kujiximbi jaMose vasoneka ngwavo, Kanda ukakasa kukanwa kangombe omu ali nakulyata tilikuko. Kalunga mwazakamina vangombe numba?
nyi kexi kuhanjika ngoco hali etu kaha? Mwomwo vene, vacisonekeleletu, mwomwo muka-kucipa nalitemo lyakukoka navangombe kaci mwacipa nakutalilila vyakulutwe, kaha namuka-kuzungula nawa azungule nakutalilila kulyako.
 Kaci nge etu twakuvile vyuma vyaXipilitu kuli enu, kaha nge etu natwaha vyuma vyacisemwa cahamavu kuli enu cinapu cuma cacinene numba?
Kaci nge veka vali nangolo kana muli enu, etu katwavahambakanako numba? Cipwe ngoco katwalikafwile nangolo kanako, oloze tweji kwitavilanga vyuma vyosena ngwetu, kucina mujimbu wamwaza waKulixitu natuutangikisa.
 Kamwatacikizako tahi? vakakuzata kuvyuma vyajila veji kulyanga kuvyuma vyakutembele, kahava veji kuzatanga kulijiko lyakulumbila veji kutambulanga vyavo kulijiko lyakulumbila.
 Mukiko vene mwatulwezele naMwata nawa ngwenyi, vaka-kwambulula mujimbu wamwaza valyenga kulya cavo kumilimo yavo yakwambulula mujimbu wamwaza.
Oloze ami kangwalikafwile nacuma cakuvyumevi cimweko, kaha nawa, vyuma kana kangwexi nakuvisoneka mangana ngwami, vakalinge ngoco kuli amiko. Mwomwo cinawahe kuli ami kaci nangufwa, oloze mutu kulingisa kulisasa cami kupwa camokomoko kaci kacawahile kuli amiko.
Mwomwo kaci nge nangwambulula mujimbu wamwaza kangwexi nahakulisaxilako. Mwomwo vananguhane cilika. Mwomwo kaci nge kangwexi kwambulula mujimbu wamwazako, mama lelo hali ami!
Mwomwo kaci nge nangulinga ngoco namucima wami, kaha nguli nafweto yami. Oloze kaci nge kangwexi kulinga namucima wamiko, cipwe ngoco vanangufwelela nakungusela milimo yakulama cuma cambala.
Kaha fweto yami yikiko yika? Yeyi vene, manganami hakwambulula mujimbu wamwaza nguwambulule mujimbu wamwaza cawana, mangana kucina nangukalikafwa namwosenomu jaya ngolo jami mumujimbu wamwaza.
Mwomwo cipwe kuli vatu vosena ngunapu ngumwanakacisemi, oloze ngunalilingisa kupwa ngundungo yavosena mangana ngwami, nguwanyineho vavavulu.
Kaha kuli vaYuleya ngunalilingisa kupwa nge ngukaYuleya, mangana ngwami, nguwanyineho vaYuleya. Kuli ava vali mujiximbi, nge ami nawa nguli mujiximbi (mwomwo ami lyavene kangwexi muJiximbiko), mangana ngwami, nguvawanyineho ava vali mujiximbi.
Kuli vaze vahona Jiximbi ngunalilingisa kupwa nge kangwexi naJiximbiko (kacexi nge kuli Kalunga kangwexi naJiximbiko, oloze nguli muJiximbi jaKulixitu), mangana ngwami, nguvawanyineho vaze vahona Jiximbi.
Kuli vaze vahehela ngunalilingisa kupwa nge ami ngwahehela, mangana ngwami, nguvawanyineho vaze vahehela. Kuli vatu vosena ngunalilingisa kupwa nguvyuma vyosena, mangana ngwami, muvyuma vyosena ngukalwile vamwe.
Kaha vyosena ngweji kuvilingilanga hamujimbu wamwaza, mangana ngwami, ngukapwe nguminavo munatukatambwila naukiko.
 Kamwatacikijileko tahi? ava navalaha kucilahilo navalaha vosena vene, oloze wana navautambula kuli umwe kaha. Ngoco vene lahenunga mangana mukatambule.
Kaha wexowo mwalipika navakwavo kucihemeno mwalyononona muvyuma vyosena. Jino vakivo veji kucilinganga mangana ngwavo, vakatambule mucama wakuya nakupola, olojetu mangana tukatambule mucama wakuhona kupola.
Xikaho, mukiko vene mungweji kulahilangami, kexi nge nakutatasanako. Mukiko vene mungweji kulwilanga, kexi nge nakuveta pehoko.
Oloze mujimba wami ngweji kuulukulanga nakuwingisa muundungo, kucina hamwe, omu ngunambulula lyehi mazu kuli veka, ami lyavene hinavakangukana.
Mwomwo, enu vandumbwami, kangwasakile ngwami, muhone kutacikizako, mwomwo vakakuluka jetu vosena vapwile muxi yalivwi, kaha vosena vahicile mukalungalwiji,
kaha vosena vavambapacixile muli Mose mulize livwi namukalungalwiji.
Kaha vosena valile kulya caxipilitu cocimwe.
Kaha vosena vanwine kunwa caxipilitu cocimwe, mwomwo vanwinenga kulilolwa lyaxipilitu lize lyavakavangijilenga, kaha lilolwa kana lyapwile likiko Kulixitu.
Oloze Kalunga kevwilile vamwe vavavulu kuwahako, mwomwo valindwomwokele muze mupambo.
Kaha jino, vyumevi vyapwile vyakutalilaho etu, mangana kucinetu natwivwa peha yavyuma vyavipi nge muze vevwile navakivo nawa peha.
Kaha nawa, kanda mukapwa muvaka-makombeloko, nge muze vapwile vakwavo vamwe, nge muze vasoneka ngwavo, Vatu vatwamine nakulya nakunwa, kaha vakatukile nakuhema.
Kaha kanda tulinganga ujilako, nge muze valingile vakwavo vamwe ujila, kaha halikumbi limwe kwafwile tununu tuvali namakombakaji atatu.
Kaha kanda tumwesekanga Mwatako, nge muze vamwesekele vakwavo vamwe, kaha vavanongesele kuli vaze manoka.
Kaha kanda muyayavalangako, nge muze vayayavalile vakwavo vamwe, kaha vavanongesele kuli muka-kunongesa.
Jino vyuma vyosenevi vyavawanyine vipwenga vyakutalilaho, kaha vavisonekelele kutuhuhumunetu, etu vene cinatuwane lyehi kukumisa camyaka.
Xikaho, ou nalimono ngwenyi, Ngunemana, anyingililenga kucina mwalimbuka.
Kakwamiwanyine kweseka cekako xinoco kaha navahasa vatu. Oloze Kalunga napu Kavitakamwamba-limwe, Ikiye kexi kwitava vamyeseke kuhambakanomu munahaxila, oloze hamwe nakweseka kana mwamisela kuulovokelo mangana mucihase.
Xikaho, enu vakwetu ngwazanga, cinenunga kulemesa makombelo.
Nguli nakuhanjika nge kuli vakakuzangama, esekenu mazu awa nguli nakuhanjika.
 Lupasa lwakuwahisa, elu tweji kuwahisanga, kalwexi kutambwila hamwe kumanyinga aKulixituko numba? Mbolo kana tweji kupuzu­langa kayexi kutambwila hamwe kumujimba waKulixituko numba?
Mwomwo etu tuvavulu tunapu tumbolo yimwe, tumujimba umwe, mwomwo tuvosena tweji kutambwilanga hamwe kumbolo yoyo yimwe, xikaho.
Xinganyekenunga vaIsalele mwaya cisemwa cahamavu. Vaka-kulya kuvimuna vakuvatula kavexi kutambula kulijiko lyakulumbilako numba?
Kaha ngwami ngacilihi? Ngwami, cuma cakuvatwila kumakombelo cinapu cuma tahi? Nyi ngwami, likombelo linapu cuma tahi?
Oloze ngwami, Vyuma kana veji kuvatulanga vaka-mafuci veji kuvatwilanga vandemone, kexi Kalungako. Kaha kangwexi kumisakenu kutambwila navandemone hamweko.
 Kamwexi kuhasa kunwa namulupasa lwaMwata namulupasa lwavandemoneko. Kamwexi kuhasa kutambula nakumesa yaMwata nakumesa yavandemoneko.
Nyi natumwivwisa Yehova lisungu? Tunamuhambakana ngolo numba?
 Ngwavo, Vyuma vyosena vinapu vyasanga. Oloze vyosena kavyexi kuwahisako. Ngwavo, Vyuma vyosena vinapu vyasanga. Oloze vyosena kavyexi kututungako.
Mutu naumwe kanda akasaka ngwenyi, aliwahise iveneko, oloze mutu himutu awahisenga vakwavo.
Cexoco veji kulandanga kucilanjilo lyenu tuhu. Kanda mukehula lizuko, mwomwo hacivezu.
Mwomwo mavu anapu ambala aYehova, navyexovyo vyalumbamamo nawa.
Kaci nge kuli ava vazeneka kwitava umwe mwamisanyikila kukulya, kaci nge munasake ngwenu, muyeko, cexoco navalumbika kumeso enu lyenu tuhu, kanda mukehula lizuko, mwomwo hacivezu.
Oloze kaci nge mutu mwamilweza ngwenyi, Eci cakuvatwila kulikombelo, kaha kanda mukalyakoko, mwomwo hali ou nakulweze, nahacivezu nawa.
Ngwami, hacivezu, kexi coveko, xina camukwenu, mwomwo kulihehwa cami vacipayixile ika hacivezu cambala?
Kaci nge ami nangutambulako nakusakwilila, kaha navangufulilila ika hacuma kana nangusakwilila?
Xikaho, cipwe nge namulya, cipwe nge namunwa, cipwe cexoco namulinga, lingenunga tuhu vyosena mangana ngwenu, mumutohwesenga Kalunga.
 Kanda mukalinga mwakufutwisa vaYuleyako, cipwe vaHelase, cipwe liuka lyaKalungako.
Mukiko nayami nawa mungweji kuwahixilanga vatu vosena muvyuma vyosena, kangwexi kusaka ngwami, nguliwahise ami lyaveneko, oloze ngwami, nguvawahise vavavulu, mangana vavalwile.
 Pwenunga muvaka-kungulondezeza, nganomu ngunapu ami nawa ngumuka-kumulondezeza Kulixitu.
Jino nangumyalisa mwomwo muvyuma vyosena munangwanuka, kaha vyuma vize ngwamiselelele kulama munavilinjilila, nge muze ngwamiselelelevyo.
Oloze ngunasake ngwami, mutacikize, mwomwo mutwe walunga hilunga Ivene Kulixitu, kaha mutwe wapwevo ivene lunga lyenyi, kaha mutwe waKulixitu Ivene Kalunga.
Lunga hilunga hakulomba, cipwe hakuhanjika mazu aupolofweto, namutwe wenyi wakufwika, ali nakusaula mutwe wenyi.
Oloze pwevo hipwevo hakulomba, cipwe hakuhanjika mazu aupolofweto cakuzeneka kulifwika kumutwe wenyi, ali nakusaula mutwe we­nyi. Mwomwo cinapu mwomumwe nge vanamuteula lyehi nayembe, xikaho.
Mwomwo nge pwevo kexi kulifwika kumutweko, kaha vamuteule nawa jikambu jenyi. Oloze kaci nge cinamwivwisa pwevo sonyi kumuteula jikambu, cipwe nayembe, kaha alifwike kumutwe.
Mwomwo camwenemwene, kacatela kuli lunga kulifwika kumutwe wenyiko, mwomwo ikiye napu cifwanyisa caKalunga, upahu wenyi, xikaho. Oloze pwevo napu upahu walunga.
Mwomwo lunga kexi wakuli pwevoko, oloze pwevo napu wakuli lunga.
Kaha nawa, kavamutengelele pwevo lungako, oloze vamutengelele lunga pwevo.
Hoho vene catela kuli pwevo kutwama nakatacikijilo kakwononoka hamutwe wenyi, mwomwo vangelo.
Oloze muli Mwata cipwe pwevo kexi uka wenyi kacexi lungako, cipwe lunga kexi uka wenyi kacexi pwevoko.
Mwomwo nge mwanapu pwevo wakuli lunga, ngoco mwanapu nalunga nawa wamuli pwevo. Oloze vyuma vyosena vinapu vyakuli Kalunga.
Esekenu muli enu, cinawahe pwevo kulomba kuli Kalunga cakuzeneka kulifwika kumutwe numba?
Cipwe cisemwa cetu civene kacamilwezeleko numba? ngwaco, kaci nge lunga ali najikambu jajisuku, kaha najimwivwisa sonyi.
Oloze pwevo kaci nge ali najikambu jajisuku jinapu upahu wenyi, mwomwo vanamuhanejo jipwenga jakulifwika najo, xikaho.
Oloze kaci nge kuli mutu mwasaka ngwenyi, ahamike jipami, etu katwejilila ngocoko, cipwe mauka aKalunga pimbi nawa.
Oloze hakumihana luximbi elu kangwexi kumyalisako. Mwomwo kamwexi nakulikungulula nakuwahisako, xina nakupihisa kaha.
Mwomwo cuma cakulivanga, enu hakulikungulula liuka, ngweji kwivwanga ngwavo, muli enu muli kulihandununa, kaha ngunetava mazu amwe.
Mwomwo kuvanga muli enu mupwenga mikana namikana, numba valumbunuke ovo valisa muli enu.
Xikaho, omu munalikungulwila hamwe, kacexi mangana mulye kulya kana caMwatako.
Mwomwo enu hakulya, mutu himutu mwalivanga kutambula kulya cenyivene, kaha umwe ali nazala, kaha weka napende.
Kumana, kamwexi namazuvoko, numba, mangana mukalilemo mukanwinemo? Nyi liuka lyaKalunga namulilumbilisa nakuvevwisa vaze vahona vyuma sonyi? Nanguhanjika ngacilihi kuli enu? Ngumyalise tahi? Hoho vene kangwexi kumyalixilahoko.
Mwomwo ami ngwatambwile kuli Mwata cize ngwamiselelele nawa, ngwami, Haufuku uze vamusolwele kuli vaka-kole Mwata Yesu anonele mbolo,
kahomu alingile hanasakwilila lyehi, ayipuzwile, avambile ngwenyi, Ou mujimba wami vanahane hali enu. Kaiingalingenunga ngana mukangwanukilengaho Ami.
Ngoco nalupasa nawa omu valingile hivanali lyehi, ngwenyi, Lupaselu lunapu kuxikeci cacihya camumanyingami.
Mwomwo cosena namulya mbolo eyi nakunwa mulupaselu, muli nakuvilika kufwa caMwata palanga nomu mwakeza.
Ngoco wose mwakalya mbolo eyi, cipwe mwakanwa mulupaselu lwaMwata, cakuzeneka kucilinga nganomu catela, mwapwa namulonga hamujimba waMwata nahamanyingenyi.
Oloze mutu alyesekenga ivene, numba akalye kumbolo akanwe mulupasa.
Mwomwou mwalya nakunwa, kaci nge mujimba kexi kuutumbununako, kaha ali nakulya nakunwa nakulikokela kupaya.
Hoho vene vanazeyela vavavulu muli enu, vanavijilaho, kaha vava-vulu vanasavala lyehi tulo.
Oloze twapwanga nakulyeseketu vavene, kaci kavatusopeseleko.
Oloze omu navatusopesa navatuzangamisa kuli Mwata, kucina kutupayixila navaka-mavu hamwe.
Xikaho, enu vandumbwami, omu namulikungulula nakulya, livandaminenu navakwenu.
Kaha nge mutu ali nazala, akalile kuzuvo yenyi, kucina namulikungulula cakulikokela kupaya. Kaha vyuma vikwavo nangukavyololomu nangukeza kuli enu.
Kaha jino, enu vandumbwamimi, hakuvuluka vyaXipilitu, kangwasakile ngwami, muhonenga kutacikizako.
Munatacikiza ngwenu, omu mwapwilenga muvaka-mafuci, vamitwalilenga kumakombelo kanawa ahona kuhanjika, mwexomwo vamitwalililenga.
Xikaho nangumijimbwila ngwami, mutu naumwe pimbi hakuhanjika muli Xipilitu yaKalunga mwamba ngwenyi, Yesu Ikiye wakwangula. Kaha mutu naumwe pimbi mwahasa kwamba ngwenyi, Yesu Ikiye Mwata, kuvanga muli Xipilitu wajila kaha.
Kaha jino, kuli mawaneka naeka, oloze Xipilitu you Umwe kaha.
Kaha kuli milimo yeka nayeka, naMwata you Umwe kaha.
Kuli kuzacisa ceka naceka, oloze Kalunga you Umwe kaha, Ikiye venyOu eji kuzacisanga vyuma vyosena muli vosena.
Oloze kulumbunuka caxipilitu vanacihane kuli mutu himutu mangana awahisenga vakwavo.
Mwomwo umwe vanamuhane mazu amangana muli Xipilitu. Mukwavo vanamuhane mazu acinyingi nge mwaya Xipilitu you Umwe kaha.
Mukwavo vanamuhane kufwelela, muli Xipilitu you Umwe kaha. Mukwavo vanamuhane mawana akuhindula vaka-kuviza, muli Xipilitu you Umwe kaha.
Mukwavo vanamuhane kuzata vyangolo, mukwavo vanamuhane kuhanjika mazu aupolofweto, mukwavo vanamuhane kutumbununa vaxipilitu, mukwavo vanamuhane kuhanjika malimi eka naeka, mukwavo vanamuhane kulumbununa malimi eka.
Oloze vyosenevi Ou eji kuvizacisanga Ikiye Xipilitu you Umwe kaha, nakupangila kuli mutu himutu nge mwaya mucima wenyi.
Mwomwo nganomu wapwa mujimba umwe kaha, nomu uli navyuma vyavivulu, nomu vyapwa vyuma vyakumujimba vyosena hakupwa vyavivulu, oloze vinapu mujimba umwe kaha, ngoco nawa mwanapu Kulixitu.
Mwomwo muli Xipilitu you Umwe kaha mukiko vatumbapacixililetu tuvosena mumujimba umwe kaha, cipwe tuvaYuleya cipwe tuvaHelase, cipwe tuvandungo cipwe tuvana vavisemi, kaha tuvosena vatunwixile muli Xipilitu you Umwe kaha.
Mwomwo mujimba kawexi cuma cimwe kahako, oloze vyavivulu.
Kaci nge cikamba calihinji nacamba ngwaco, Mwomwo kangwexi ngulivokoko xikaho kangwexi ngucakumujimbako, kumana, hoho vene nacihonena kupwa cakumujimba numba?
Kaha kaci nge litwitwi nalyamba ngwalyo, Mwomwo kangwexi ngulisoko, xikaho kangwexi ngulyakumujimbako, hoho vene nalihonena kupwa lyakumujimba numba?
Kaci mujimba wosena wapwanga liso kaha, kaci kwivwa namatwitwi cili kulihize? Kaci wapwanga wosena kwivwa namatwitwi kaha, kaci kwivwa namazulu cili kulihize?
Oloze jino vyuma vyosena Kalunga navihake lyehi mumujimba, cimwe nacimwe, nganomu amwenenene kuwaha.
Kaha kaci vyosena vyapwanga cuma cimwe kaha, kaci mujimba uli kulihize?
Oloze vinapu jino vyuma vyavivulu, oloze mujimba umwe.
Kaha liso kalyexi kuhasa kwamba kulivoko ngwalyo, Kangwexi kukusakako. Cipwe nawa mutwe kawexi kuhasa kwamba kumahinji ngwawo, Kangwexi kumisakako.
Nduma, cipwevi vyamujimba tunamono ngwetu, kavyexi nangolo cikumako, oloze mujimba unavisake vene.
Kahevi vyamujimba tunamono ngwetu, kavyexi naulemu kanawako, vikiko tweji kuvilemesanga cikuma, kahevi vinahono kuwaha hinaviwaha cikuma.
Oloze evi vyetu vyamwaza kavyexi kuhona ulemuko, oloze Kalunga nesekesa mujimba mumwe nakuhana ulemu wauvulu kucuma cize cahonene.
Mangana mumujimba muzeneke kupwa kuhandunuka, oloze vyuma vilizakaminenga navikwavo.
Kaha cipwe nge cuma cimwe nacivwa kukola, kaha vyuma vyosena hinavivwila kukola hamwe. Mokomoko, kaci nge cuma cimwe navacilemesa, kaha vyuma vyosena hinaviwahilila naco hamwe.
Jino enu munapu mumujimba waKulixitu, kaha mutu himutu napu cuma cawo.
Kaha Kalunga nahake vamwe muliuka, hakulivanga vaposetolo, hamucivali vapolofweto, hamucitatu vaka-kunangula, numba nawa vyangolo, namawana akuhindula vakakuviza, navaka-kukafwa vakwavo, navaka-kuyula, namalimi eka naeka.
Vosena vanapu vaposetolo numba? Vosena vanapu vapolofweto numba? Vosena vanapu vaka-kunangula numba? Vosena vanapu vakakuzata vyangolo numba?
Vosena vali namawana akuhindula vaka-kuviza numba? Vosena veji kuhanjika malimi eka numba? Vosena veji kulumbununa malimi eka numba?
Oloze fwilenunga mawanawa akuhambakana. Kaha nawa, nangucimilweza jila yakuhambakana kuwaha.
Kaci nge ngunahanjika malimi avatu nawawa avangelo, oloze nge kangwexi nazangiko, kaha ngunapu nge nguunengu wakuvuma, mokomoko nge ngucifwoyo cakuhumuna.
Kaha kaci nge nguli naupolofweto, nge ngunatacikiza vyuma vyakusweka vyosena nacinyingi cosena, kaha kaci nge nguli nakufwelela cosena, ngoco nakusosolola jipili, oloze nge kangwexi nazangiko, kaha ngunapu nguwamokomoko.
Kaha kaci nge nangupangila vikumba vyami vyosena nakulisa vakakuhutwa, kaci nge nangweca mujimba wami mangana vakaulumbe, oloze nge kangwexi nazangiko, kaha kacexi kunguwahisa nacimweko.
Zangi yeji kutalililanga vakwavo cikoki, yeji kulinganga nalikoji. Zangi kayexi kwivwa luxiuxiuko. Zangi kayexi kulitukwojolako, kayexi kulivwimbako,
kayexi kulinga mwazeneka kutetako, kayexi kusaka vyuma vyayiveneko, kayexi kusangumuka waxi nandomboko, kayexi kulama kokoko,
kayexi kuwahilila namilimo yakuhengako, oloze nayiwahilila namucano.
Nayifwika vyuma vyosena, nayitava vyuma vyosena, nayitalilila vyuma vyosena, nayikakacila muvyuma vyosena.
Kumyaka yosena zangi kayexi kukahwako. Oloze nge kuli mazu aupolofweto navakawakumisa, nge kuli malimi nawakahola, nge kuli cinyingi navakacikumisa.
Mwomwo tunatacikiza cacimbwa kaha, kaha tuli nakuhanjika mazu aupolofweto cacimbwa kaha.
Oloze cize cakukupuka mwosena hakwiza, numbeci cacimbwa vacikumise.
Omu ngwapwilenga ngukanyike, ngwahanjikilenga vyaunyike, ngwevwilenga mwaunyike, ngwaxinganyekelenga mwaunyike. Jino omu ngunakulu lyehi, vyuma vyaunyike ngunaviseze lyehi.
Mwomwo makumbi ano tweji kumonanga nge mucitalilo, mwakufuvalala, oloze hazenyi numba tukamonenga meso nameso. Makumbi ano tunatacikiza cacimbwa kaha, oloze hazenyi numba ngukatacikizenga mwosena lukombo, nganomu vangutacikijilile nawa mwosena.
Oloze makumbi ano kwatwama kufwelela nakutalilila nazangi, evi vitatu. Kaheyi yinahambakana kuvyumevi yikiko zangi.
Kavangizenunga zangi, oloze vyaXipilitunyi vifwilenunga, oloze fwilenunga cikuma ngwenu, muhanjikenga mazu aupolofweto.
Mwomwou mwahanjika lilimi lyeka kexi kuhanjika kuli mutuko, oloze kuli Kalunga kaha, mwomwo mutu naumwe pimbi mwevwako, oloze mwahanjika vyuma vyakusweka muli Xipilitu.
Oloze muka-kuhanjika mazu aupolofweto mwahanjika kuli vatu nakuvatunga Hakuvalembelela nakuvavendejeka.
Ou mwahanjika lilimi lyeka mwalitunga ivene kaha, oloze ou mwahanjika mazu aupolofweto mwatunga liuka.
Kaha jino, ngunamisake ngwami, muvosena muhanjikenga malimi eka, oloze ngunamisake cikumanyi ngwami, muhanjikenga mazu aupolofweto, mwomwou mwahanjika mazu aupolofweto namuhambakanou mwahanjika malimi eka, xina kuvangou mwawalumbununa mangana atunge liuka.
Kaha jino, enu vandumbwami, kaci nge nangwiza kuli enu nakuhanjika malimi eka, nangumiwahisa ngacilihi? xina kuvanga nanguhanjika kuli enu cipwe mwaya kusolola, cipwe mwaya cinyingi, cipwe mwaya upolofweto, cipwe mwaya kunangula nyi?
Cipwe vyuma vyakuvuma vyakuhona mwono, cipwe panda, cipwe kalyalya, kaci nge kuvuma cavyo kacaya mweka namwekako, navatacikiza ngacilihi omu Vanembi, cipwe panda, cipwe kalyalya?
Kaha kaci nge luneta kalwexi kuvuma mwakulumbunukako, iyaze mwalipakacisa ngwenyi, aye kujita?
Ngoco nenu nawa, xina kuvanga namuhanjika mazu amaxi akulumbunuka namalimi enu, mokomoko evi munahanjika navavitacikiza ngacilihi? Mwomwo namuhanjikila mupeho kaha.
Hano hamavu hali pamo mazu amavulu ngana, eka naeka, kaha nalimwe pimbi Unahono manganalyo.
Xikaho, kaci nge mangana alizu kangwawatacikizako, kaha mukakuhanjika mwangumona ngwenyi, mutu wakuhona kunangakana, kaha namuka-kuhanjika nawa nangumumona ngwami, ikiye mutu wakuhona kunangakana.
Ngoco nayenu nawa, mwomwo munafwila vyaXipilitu, kavenunga ngwenu, mutwamenga navyo vyakulisala mangana liuka mulitungenga.
Xikaho, ou mwahanjika lilimi lyeka, alombenga mangana ngwenyi, akahase kulilumbununa.
Mwomwo kaci nge nangulomba mulilimi lyeka, xipilitu yami yili nakulomba, oloze manganami kawexi kuwahisa vakwetuko.
Kaha ngacilihi? Nangulomba naxipilitu yami, kaha nangulomba namanganami nawa. Nangwimba naxipilitu yami, kaha nangwimba namanganami nawa.
Mokomoko, kaci nge naukisula naxipilitu yove kaha, ou nazeneka kulinangula mwahasa ngacilihi kwambaho ngwenyi, Amene, hakusakwila cove? Mwomwo kexi kutacikizomu unahanjikako, xikaho.
Mwomwo camwenemwene ove uli nakusakwila kanawa, oloze mukwenu kawamutungileko.
Ngunamusakwilila Kalunga, mwomwo hakuhanjika malimi eka ngunamihambakana muvosena.
Oloze muliuka ngunasake ngwami, nguhanjike mazu atanu nama­nganami, mangana ngunangule vakwetu nawa, kangwexi kusaka kuhanjikamo mazu kanunu mulilimi lyekako.
Enu vandumbwami, kanda mupwa muvanyike mumicima yenuko, oloze kukupihisanyi pwenunga muvakemba, oloze mumicima yenu pwenunga mwakula lyehi.
Vasoneka kujiximbi ngwavo, Yehova nambe ngwenyi, Nangukahanjika kuli vatu ava muli vakamalimi eka, nahamivumbo yavakamiyaci yeka, kaha cipwe ngoco kavexi kukangwivwililako.
Ngoco malimi eka anapu cinjikizo, kexi kuli vaka-kwitavako, oloze kuli vaze vazeneka kwitava. Oloze upolofweto kawexi cinjikizo kuli vaze vazeneka kwitavako, oloze kuli vaka-kwitava.
Xikaho kaci nge liuka lyosena linaliwane lyehi mumwe, kaha nge vosena navahanjika malimi eka, kaha nge namwingila vatu vakuzeneka kulinangula, mokomoko vakuzeneka kwitava, kaha navamba ngwavo, munazaluka, nyi mweka nawa?
Oloze kaci nge vosena vali nakuhanjika mazu aupolofweto, kaha nge namwingila mutu wakuzeneka kwitava, mokomoko wakuzeneka kulinangula, kaha vanamuhanjikila kuli vosena, vanamupayisa kuli vosena.
Vyuma vyakuvumbama vyamumucima wenyi navilumbunuka, kaha ngoco mwalimbila cameso-hamavu mwamulemesa Kalunga mwavamyamba ngwenyi, Camwenemwene Kalunga ali muli enu.
Kaha ngacilihi, enu vandumbwami? Hexoho namuliwanyina, mutu himutu ali nasamu, mokomoko ali nakunangula, mokomoko ali nalizu lyakusolola, mokomoko ali nalilimi lyeka, mokomoko ali namazu akulumbununa lilimi lyeka. Vyuma vyosena vilingenunga mangana mutungenga vakwenu.
Kaci nge mutu mwahanjika lilimi lyeka, vapwe vavali kaha, mokomoko vatatu kaha kunahu, vahanjike ou nahenyi ou nahenyi, kaha umwe alumbunune.
Oloze kaci nge kamwexi mukakulumbununako, kaha ahole kulu muliuka, alihanjikile ivene naKalunga kaha.
Vapolofweto vahanjike vavali kaha mokomoko vatatu, kaha vakwavo veseke mazu avo.
Oloze kaci nge kuli umwe natwameko kunasoloka lizu, kahou wakulivanga ahole kulu.
Mwomwo enu muvosena namuhasa kuhanjika mazu aupolofweto umwe naumwe, mangana muvosena mulinangule, kaha muvosena vamilembelele.
Mwomwo jixipilitu javapolofweto jononoka kuli vavene vapolofweto.
Mwomwo Kalunga kexi Kalunga waliuyako, oloze wakuunda.
Nge omu veji kulinganga kumauka avaka-kujila osena, mapwevo jenu vahole kulu mumauka, mwomwo kavavetavilile vakivo kuhanjikako, oloze vononokenga nganomu jinambe najiximbi nawa.
Kaha kaci nge vanasake kulinangula manganamwe, vakehule malunga javo vavene kumahyavo, mwomwo pwevo kuhanjika muliuka sonyi.
Nyi kuli enu kukiko alovokelele mazu aKalunga? Nyi ejile kuli enu uka wenu kaha?
Kaci nge mutu nalimono ngwenyi, Ngukapolofweto cipwe ngwenyi, Ngumuka-xipilitu, kaha atacikize kanawa ngwenyi, vyuma ngunasoneka kuli enu jikiko jiximbi jaMwata.
Oloze kaci nge mutu kexi kuvitacikizako, kaha kavexi kumutacikizako.
Xikaho, enu vandumbwami, fwilenunga cikuma kuhanjika mazu aupolofweto, kaha kanda mukanyisa vatu kuhanjika malimi ekako.
Oloze lingenunga vyuma vyosena mwamwenemwene mwakulonga.
Jino enu vandumbwami, nangumijimbwila mujimbu wamwazou ngwamyambulilile, ou vene mwetavilile nawa, mukiko nawa munemanyina,
mukiko nawa vanamilwili nawa, kaci nge muli nakulama mazu aze ngwamyambulilile, kaci nge kamwetavile cakulixina tuhuko.
Mwomwo hakulivanga ngwamihanyine cize vene ngwatambwile nawa, ngwami, Kulixitu afwile hamilonga yetu yaxili nganomu aya Mazu-vasoneka,
kaha ngwami, vamufunjile, kaha ngwami, vamusangula halikumbi lyamucitatu, nganomu aya Mazuvasoneka.
Kaha ngwami, vamumwene kuli Kefwase, hikumumona kuli vaze likumi navavali nawa.
Numba vamumone kuli vandumbwetu makulukaji atanu nakusambula hohamwe, vakwavo vavavulu vanasale nakulikumbi lyalelo, oloze vamwe vanasavala lyehi tulo.
Numba vamumone kuli Yakova, kaha nakuli vaposetolo vosena nawa.
Kaha hakukuminyina ngwamumwene nayami nawa, nge ami yami mutu wakusemuwa wamuvisu.
Mwomwo kuli vaposetolo vosena ami ngunakuminamo, kangwatela kunguvuluka ngukaposetoloko, mwomwo liuka lyaKalunga ngwaliyanjixilenga.
Oloze halikoji lyaKalunga, hakiko vene ngwapwa mungwapwa, kaha likoji lyenyi anguhanyine kalyalixinyineko, oloze ngwakilikicilenga cakuvahambakana vosena, oloze kexi yamiko, xina likoji lyaKalunga lyapwile nayami.
Xikaho, cipwe ami cipwe vakivo, mukiko vene mutweji kwambulwilanga, kaha mukiko vene mumwetavilile.
Kaha jino, kaci nge veji kwambululanga Kulixitu ngwavo, vamusangula kuvafu, ngacilihi veji kwambanga vakwenu vamwe ngwavo, kusanguka cavafu cauciko?
Oloze kaci nge kusanguka cavafu cauciko, kaha cipwe Kulixitu nawa kasangukileko.
Oloze kaci nge Kulixitu kasangukileko, kaha kwambulula cetu cinapu cakulixina tuhu, nakufwelela cenu nawa cinapu cakulixina tuhu.
Mwomwo vene, kaha vanatusopolwela nawa ngwavo, tuvaka-kulyongela kupwa tuvinjiho jaKalunga. Mwomwo tunamuvulukila lyehi Kalunga unjiho ngwetu, Amusangwile Kulixitu. Oloze kaci nge kusanguka cavafu cauciko, kaha kamusangwileko.
Mwomwo kaci nge vafu kavexi kuvasangulako, kaha cipwe Kulixitu nawa kavamusangulako.
Jino kaci nge Kulixitu kavamusangulako, kaha kufwelela cenu cinapu camokomoko tuhu, kaha noholyapwa mucili mumilonga yenu yaxili.
Kaha ngoco nawa navaze vanasavala lyehi tulo vali muli Kulixitu nawa vananongo.
Kaci nge hano hakaye kaha tunatalilila muli Kulixitu, kaha tunavindama kuhambakana vatu vosena.
Oloze jino Kulixitu vamusangula vene kuvafu, Ikiye mbuto yakulivanga yavaze vanasavala lyehi tulo.
Mwomwo umona nge muli mutu mwomwo mwejilile kufwa, ngoco nawa muli mutu mwomwo munejila nakusanguka cavafu nawa.
Mwomwo nganomu veji kufwanga vosena muli Alama, ngoco nawa muli Kulixitu mukiko vene navakayoyesela vosena.
Oloze ou nahenyi, ou nahenyi. Mbuto yakulivanga Ivene Kulixitu, kaha hakwiza cenyi numba vavayoyese ava vanapu vambala vaKulixitu.
Kaha numba hinaciza kukumisa, omu wangana mwakaulunda kuli Ise Kalunga, omu mwakenyeka mawanganekosena namawatekosena nangolo jeka josena.
Mwomwo catela kuli Ikiye kupwanga Mwangana palanga nomu mwakahaka vaka-kole jenyi vosena muxi yamahinji enyi.
Muka-kole wakukotokela uze navakenyeka cikiko kufwa.
Mwomwo ngwavo, Atuwile vyuma vyosena muxi yamahinji enyi. Oloze hakwamba ngwenyi, Vanaluula vyuma vyosena, cinalumbunuka mwomwo kamuvulukile Mukakuluula vyuma vyosena kuli Ikiyeko.
Kahomu navakalinga hivanaluula lyehi vyuma vyosena kuli Ikiye, numbanyi Ivene MwanaKalunga nawa himwaliluula kuli Ou naluula lyehi vyuma vyosena kuli Ikiye, mangana Kalunga apwenga vyosena mwosena.
Mokomoko, vaze vali nakumbapacisa hali vafu kaci navakalinga ngacilihi? Kaci nge vafu kavexi kukasangukako, kaha ikaze navavambapacixilavo?
Kaha nayetu nawa, ikaze tunasakila kufwa halwola halwola?
Enu vandumbwami, kulisamba cami ngweji kulisambanga hali enu muli Kulixitu Yesu Mwata wetu tu, ngweji kufwanga hakumbi hakumbi.
Kaci nge ngwalipikile navisuma kuEfwesu, nganomu vatwala vatu, kaha cinanguwahixila mulihi? Kaci nge vafu kavexi kuvasangulako, kaha tulyenunga, tunwenunga, mwomwo hamene natufwa, xikaho.
 Kanda muhungumukako. Kulikata navatu vavapi nacikenyeka vilika vyamwaza.
 Tonenu mwakwoloka, kanda muvulumunangako, mwomwo vamwe kavexi nacinyingi cakumutacikiza Kalungako. Ngunahanjika ngoco mangana mwivwe sonyi.
Oloze mutu umwe mwehula ngwenyi, Vafu navakavasangula ngacilihi? Ngwenyi, Kaha navakeza namijimba yangacilihi?
Ove wahulama, oco weji kukuvangove lyavene, kuvanga cinafu numba vaciyoyese.
Kahoco weji kukuvanga kawexi kukuva mujimba uze naukapwako, xina linona kaha lyauselesele, lyatiliku pamo, nyi lyambuto yeka.
Oloze Kalunga mwalihana mujimba nge omu asaka Ivene, kumbuto himbuto mujimba wayo.
Nyama yosena kayexi nyama yoyimwe kahako, oloze kuli nyama yimwe yavatu, nanyama yeka nawa yatunyama, nanyama yeka nawa yatujila, nayeka nawa yavaixi.
Kuli nawa mijimba yamwilu namijimba yahamavu, oloze upahu wayize yamwilu weka, kaha nawou wayeyi yahamavu nawa weka.
Kuli upahu weka walikumbi, naupahu weka wakakweji, naupahu weka wavatanganyika, mwomwo vatanganyika vanahandunuka, ou naupahu wenyi, ou naupahu wenyi.
 Ngoco mucaya nakusanguka cavafu nawa. Mujimba navautumba wakuya nakupola, navausangula wakuhona kupola.
Navautumba wakufwefulula, navausangula waupahu. Navautumba wakuhehela, navausangula wangolo.
Navautumba mujimba wamwono wakuhwima, navausangula mujimba waxipilitu. Kaci nge kuli mujimba wamwono wakuhwima, kaha kuli nawa mujimba waxipilitu.
Ngoco vasoneka nawa ngwavo, Mutu wakulivanga Alama alingile kupwa ukweci mwono wakuyoya. Alama wakukumisa alinga lyehi kupwa Xipilitu Muka-kuyoyesa.
Oloze cize calivangile kacapwile eci ca xipilituko, xina cize camwono wakuhwima, kaha hakukumisa numba cisoloke eci caxipilitu.
Mutu wakulivanga napu wakumavu, wakuumba namavu. Mutu wamucivali Ikiye wakufuma mwilu.
Ngana mwapwou wakuumba namavu, ngoco nawa muvapwa navava vakuumba namavu vakwavo nawa. Kaha ngana mwapwa Muka-mwilu, ngoco nawa muvapwa navaka-mwilu vakwavo nawa.
Kaha nganomu tunatwame nakufwana cayou wakuumba namavu, ngacize nawa munatukatwamanga nakufwana caMuka-mwilu.
Kaha jino, enu vandumbwami, omu nguli nakwamba ngwami,
 Ivwenu, nangumilweza mangana akusweka. Tuvosena katwexi kukasavala tuloko, oloze tuvosena navakalwalumuna mweka.
Ximbu pimbi, hakukemwina caliso, haluneta lwakukumisa, mwomwo luneta nalukavuma, kaha vafu navakavasangula vakuhona kupola, kahetu navakalwalumuna mweka.
Mwomwo cisemweci cakuya nakupola kuvanga cikavwale cize cakuhona kupola, eci cakufwa kuvanga cikavwale cize cakuhona kufwa.
Oloze cisemweci cakuya nakupola omu nacikavwala cize cakuhona kupola, eci cakufwa omu nacikavwala cize cakuhona kufwa, haze vene numba Usoloke lizu eli vasoneka ngwavo, Kufwa vanaciminyi lyehi mukucihasa.
 Ove kufwa, kuhasa cove cilihize? Ove kufwa, mumunyi wove ulihize?
 Mumunyi wakufwa yikiko vene xili, kaha ngolo jaxili jikiko vene Jiximbi.
Oloze vamusakwililenga Kalunga Muka-kutuhana kuhasa vakakole jetu muli Mwata wetu Yesu Kulixitu.
 Xikaho, enu vandumbwami ngwazanga, zamenunga mbe, mupwenga muvakuzeneka kusosoloka, muvulisenga cikuma kuzata milimo yaMwata makumbi osena, mwomwo munatacikiza ngwenu, Kukilikita cetu kacexi cakulixina tuhu muli Mwatako, xikaho.
Kaha jino, hakuvuluka kukungulula jimbongo hali vakakujila, muze ngwambile kumauka akuNgalexa, lingenungamo nayenu nawa.
 Halikumbi lyasemana lyatete mutu himutu muli enu akasweke kwenyi, akalame jimbongo nganomu najiwanyina, mangana kucina navakakungulula hakwizami.
Kahomu nangwiza, vexovo namukakundwiza nangukavatuma vakivo namikanda mangana wana walikoji lyenu vakautwale kuYelusalema.
Kaci nge cinawahe nayami nawa kuyako, kaha natukaya navakivo hamwe.
Oloze nangwiza kuli enu omu nangupulasana muMasetonya. Mwomwo nangupulasana vene muMasetonya.
Oloze nanguximbula pamo nayenu, cipwe nakutwamanga mwaka wacixika, mangana ngwami, enu mukanguxinjikizeko mujila yami kwexokwo nangukaya.
Mwomwo kangwexi kusaka jino kumimeneka wimanyinako, mwomwo ngunatalilila ngwami, kaci nge Mwata netava, kaha nguximbulenga nenu.
Oloze nangutwamanga kuEfwesu nakulikumbi lyaPendekoseta.
Mwomwo vanangusokolwela kucikolo cakuzata milimo cacinene, kaha kuli vaka-kungwimanyina nakole vavavulu.
Kaha jino, kaci nge Cimoteu mweza kuli enu, zangamenunga mangana atwamenga kuli enu kacexi woma, mwomwo eji kuzatanga milimo yaMwata nge mwayami nawa.
Xikaho kanda vakamulumbilisa kuli mutu naumweko. Oloze muxinjikizenuko kanawa mujila yenyi nakuunda, mangana akeze kuli ami, mwomwo nguli nakumutalilila ngwami, eze navandumbwetu hamwe.
Oloze hakuvuluka ndumbwetu Apolo, ngwamulembelelanga kakavulu ngwami, eze kuli enu navandu­mbwetu hamwe, oloze mumucima wenyi kasakile kwiza makumbi anoko, oloze omu nacikamuwahila numbanyi ezenga.
 Tonenunga, likanyenunga mulufwelelo, umikenunga mwaulunga, zamikenunga.
Vilinga vyenu vyosena vilingenunga muzangi.
Kaha jino, ngunamilembelela, enu vandumbwami (mwomwo vakuzuvo yaSetefwana munavatacikiza, nomu vanapu mbuto jakulivanga jakuAkaya, nomu vanalihake kukuvazacila vaka-kujila),
ngwami, nayenu nawa ononokenunga kuli ovo vangoco, nakuli mutu himutu nawa napu mukwavo muvazacila nakukilikita.
Kaha ngunawahilila hakwiza caSetefwana naFwotonatu naAkaiku, mwomwo oco cakuli enu calihoneneho vakivo vanangunehelaco, xikaho.
Mwomwo naxipilitu yami vanayihwimisa najixipilitu jenu nawa, xikaho ijivenu kuvetavilava vangana.
Mauka akuAja anamimeneka. Akwila naPilixila vanamimeneka cikuma muli Mwata, naliuka lyamuzuvo yavo hamwe.
Vandumbwetu vosena vanamimeneka. Limenekenu navakwenu nakulisweswenya cajila.
 Eci cikiko kumeneka cayami Paulu cakulivoko lyami ami lyavene.
Kaci nge mutu kexi kumuzanga Mwatako, kaha apwenga wakwangula. Mwata ali nakwiza.
 Likoji lyaMwata Yesu Kulixitu litwamenga nayenu.
Zangi yami yitwamenga nayenu muvosena hamwe muli Kulixitu Yesu. Amene.
