Ine Paulo, Lesa kukufwaya kwakwefye anjita ukuba umusole wakwa Kristu Yesu. Namutumina kalata, tuli pamo na munyinefwe Sositeni.
Twamulembela mwe lukuta lwakwa Lesa mwe ba mu Kolinti. Imwe Lesa alimusangulula no kumwita ukuba abamushilo pa mulandu wakwa Kristu Yesu, pamo pene na bantu bonse mpanga yonse abakuuta ku Mfumu yesu Yesu Kristu, Imfumu yabo, kabili Imfumu yesu. 
Icikuuku no mutende wakwa Lesa Shifwe ne Mfumu Yesu Kristu fileba na imwe.
Lyonse ndatasha Lesa wandi, pa mulandu wa imwe, pantu pa mulandu wakwa Kristu mwalishukila icikuuku cakwa Lesa. 
Pantu mu nshilafye shonse, mu milandile yonse na mukwishiba konse, namushukila ubukankala mukuba pamo na Kristu. 
Elyo na mashiwi ya bukambone bwesu pali Kristu namuyasunga nganshi. 
Kanshi eico nomba mushukila ubupe bonse ubwakwa Mupashi Wamushilo ilyo mulelolela ukusokoloka kwa Mfumu yesu Yesu Kristu. 
Ewakulamusunga abashipa mpaka na ku bushiku bwakupelekeshako, pakuti bakamusange abakaele pa Bushiku bwa Mfumu yesu Yesu Kristu. 
Lesa tafutuka, ewamwita ukwampana na Mwane Yesu Kristu Imfumu yesu.
Mwe bamunyinane, ndemupapata bonse ku maka ya Mfumu yesu Yesu Kristu ukuti muleumfwana, epakuti kwilaba kupatulukana apo muli. Muli nokuba abaikatana pamo mu mitontonkanishishe yenu kabili aba mutima umo. 
Bamunyinane, abantu bamo aba mu ŋanda yakwa Koloe balinshimikilako ukuti pakati kenu paliba ukupusana. 
Ico ndeeba nici icakuti, bamo balesosa abati, “Ine ndi wakwa Paulo,” umbi nao ati, “Ine ndi wakwa Apolo,” umbi nao ati, “Ine ndi wakwa Kefa,” elyo umbi nao ati, “Ine ndi wakwa Kristu.” 
Bushe Kristu alyakanikana? Bushe ni Paulo ewamutanikilwe pa musalaba? Bushe mwabatishiwe ulubatisho lwakwa Paulo?
Ndetasha na Lesa, nshabatishepo nelyo umo pali imwe kanofye Kilisipo na Gayo. 
Eico kanshi tekuti pabe nelyo umo wingalanda ukuti abatishiwe mu lubatisho lwandi. 
Ee kwena nalibatishe Stefana na ba mu ŋanda yakwe, lelo nshileibukisha nga nalibatishepo na umbi.
Pantu Kristu tantumine kukubatisha, lelo antumine kukubila Imbila Nsuma. Elyo muli uyu mulimo tekulabomfya amashiwi ya mano yabumuntu, epakushininkisha ukuti amaka ya mfwa yakwa Kristu pa musalaba tayonaike. 
Pantu ku bantu abalelobelela bena, amashiwi ya pa mfwa yakwa Kristu pa musalaba yabuwelewele. Lelo kuli ifwe fwe bali mukupusuka, maka yakwa Lesa. 
Pantu calembwa ukuti,
Nga bamano nomba bali kwi? Nga abasambilila Amafunde yakwa Mose na bamano yabuntunse nabo bali kwi? Lesa alilanga ukuti amano yabuntunse buwelewele.
Pantu Lesa umwine mu mano yakwe apekenye ukuti abantu tabali nakumwishiba ku mano yabo ayabuntunse. Lelo Lesa wena asala ukupususha abantu abasumina mu mashiwi tubila ayo batila buwelewele. 
Abayuda bena bafwaya ukumona ifishibilo ifyacipeshamano, elyo Abagiriki bena bafwaya amano. 
Nomba ifwe tubila Kristu uwatanikwe pa musalaba. Aya mashiwi ku Bayuda cakuipununako elyo ku Benafyalo yabuwelewele. 
Lelo kuli abo Lesa aita, Abayuda na Benafyalo, aya mashiwi e Kristu uwaba e maka yakwa Lesa kabili e mano yakwa Lesa.
Pantu ifimoneka ngo buwelewele bwakwa Lesa fyalicilapo pa mano yabumuntu. Elyo ifimoneka ngo bunasha bwakwa Lesa fyalikosapo ukucila amaka yabumuntu.
Bamunyinane ibukisheni ifyo mwali ilyo Lesa amwitile. Pali imwe te bengi bali abamano ukulingana na mano yabuntunse, te bengi bali mu fifulo ifyamaka, elyo kabili te bengi bafumine mu ndupwa ishikankala. 
Lelo Lesa asala ifiwelewele fya pano calo pakuti abamano bekatwe ne nsoni. Kabili Lesa asala abanakuka pano calo pakuti abamaka bekatwe ne nsoni. 
Lesa asala ifyo abantu ba pano calo bamona ukuti fyafye, ifyo basuula ifishili fintu fine fine, efyakonawilako ifyo abantu ba pano calo bamona ukuti efyacindama. 
Lesa acita ifyo, epakuti peba muntu nelyo umo uwakuitakisha pa cinso cakwe. 
Lelo imwe Lesa amulenga ukwampana na Kristu Yesu, uo Lesa alenga ukuba amano yesu. Pa mulandu wakwa Yesu Kristu, Lesa atwalula ukuba abakaele pa cinso cakwe, abantu bakwa Lesa abamushilo, kabili abalubulwa. 
Efyo calembwa ukuti, “Onse uulefwaya ukuitakisha, ali nokuitakishisha muficita Imfumu.”
Bamunyinane ilyo naishile uko kumwenu ndefunda pa fintu fikankala Lesa abomba, nshalebomfya bucenjeshi mukulanda nangu kulanga ukumucila ukucenjela mu mano. 
Pantu ilyo nali na imwe nshalefwaya ukulanga ukwishiba nelyo cimo, kanofye Yesu Kristu uo batanike pa musalaba. 
Ilyo naishile uko, nshali uwashipa, lelo nali no mwenso no kututuma naletutuma. 
Mu mashiwi yandi na mukubila mwine tamwali mashiwi yamano ayakumusembeleka iyoo, lelo icalemonekamofye maka yakwa Mupashi wakwa Lesa. 
Epakuti icisumino cenu cishintililefye pa maka yakwa Lesa te mu mano yabumuntu iyoo.
Lelo ifwe tulanda ifyamano ku bantu abafumaluka mu cisumino. Nomba te mano ya muli cino calo nangu aya bakateeka ba cino calo, abo amaka yabo yalaswa yapwe. 
Ifwe tulanda pa mano ya nkaama yakwa Lesa, ayo Lesa afisa ku bantu. Lelo ayo mano Lesa asalile ne calo tacilabako, pakuti na ifwe tushukile ukucindama. 
Pali bakateeka ba cino calo tapali nangu umo uwaishiba ayo mano. Pantu abeshiba nga tapali watanike Imfumu yacindama. 
Lelo calembwa ukuti,
Ifi e fintu Lesa atusokolwela ku maka yakwa Mupashi wakwe. Pantu Mupashi alabebeta muli fyonse. Abebeta ne fyafisama fine muli Lesa. 
Pantu na ku bantu, uwishiba ifyo umuntu atontonkanya, mupashi wakwe akwata. Kanshi eifyo fine na kuli Lesa, ni Mupashi wakwa Lesa eka, ewaishiba fyonse pali Lesa. 
Nomba ifwe te mupashi wa muno calo twapokelela iyoo. Ifwe twapokelela Mupashi uwafuma kuli Lesa, epakuti tuleishiba fyonse ifyo Lesa atupeela.
Eico ifyo tulanda, te fintu fyafundwa na mano ya bantu, lelo ni mu mashiwi Mupashi atufunda, epakuti tulelondolola ifishinka pali Lesa ku bantu ababa na Mupashi. 
Umuntu uwabula Mupashi, tekuti apokelele ifintu Mupashi alemweba. Wena afimona ukuti fyabuwelewele. Alafilwa ukufyumfwa, pantu kanofye umuntu uuli na Mupashi Wamushilo ewingafyumfwa. 
Umuntu uwaba na Mupashi ewingapingula ifintu fyonse, lelo umwine wena teti pabe nangu umo uwakumupingula. 
Efyo calembwa ukuti,
Bamunyinane, nalifililwe ukulanda kuli imwe nga ku bantu abatungululwa na Mupashi, lelo nalelanda kuli imwe nga ku bantufye, pantu mwalifye utucece mukukonka Kristu. 
Nalemonshafye ibele, nshalemulisha ifyakulya ifyakosa, pantu mwali tamulalinga. Kwena na nombaline tamulalinga. 
Pantu na nomba mucili na mano ya bantu ba cino calo. Pali imwe pacili umufimbila no kulaumana, bushe te manofye ya bantu ba cino calo ayo? Bushe tamulelangafye ukuti muleikalafye nga bantu ba cino calo? 
Ilyo umo alasosa ati, “Ine ndi wakwa Paulo,” na umbi nao ati, “Ine ndi wakwa Apolo,” bushe tamulekonkafye amano ya bantu ba cino calo?
Nga kanshi Apolo nani? Nga Paulo nao nani? Aba bonse babomfifye bakwa Lesa, abalenga ukuti musumine. Kwena cila umo ali nokubomba umulimo Imfumu yamupeela. 
Ine nalibyala imbuto, Apolo nao aisa tapilila, lelo uwalenga ukuti fikule ni Lesa. 
Uulimba no utapilila tabali nelyo cimo, lelo Lesa uulenga fikule ewacindama. 
Uulimba no utapilila babombafye umulimo umo wine. Lesa akabalambula ukulingana nefyo cila muntu abombele umulimo wakwe. 
Ifwe pamo tulifye ababomfi bakwa Lesa. Elyo imwe muli bala lyakwa Lesa, kabili iŋanda yakwa Lesa.
Lesa ku cikuuku ankwatila, ndabomba nge ncenshi mukukuula. Nalimba umufula, na umbi eulekuulapo. Elyo na onse uulekuulapo, acenjele pakukuulapo. 
Kabili tapali nangu umo uwingemba umufula umbi. Umufula waimbwa kale, ni Yesu Kristu. 
Pali uyu mufula, pakukuulapo umuntu kuti abomfya icela ca golide, icela ca silifa, amabwe ayasuma ayamutengo, kuti abomfya ifimuti, imisanse, nangu ifyanifye. 
Lelo imilimo cila muntu abomba ikeshibikwa, pantu Ubushiku bwa Mfumu bukesa isokolola. Ubo Bushiku bukesa no mulilo uwakusokolola imilimo cila muntu abomba. Pantu ni kukupya mu mulilo eko imilimo ya cila muntu abomba ikamoneka ifyo yaba. 
Uo ico akuula pa mufula tacakapye na mulilo, ninshi uyo eukapoka icilambu. 
Lelo uo ico akuula cikapya, wena akapelwapofye, nangu umwine wena akapusuka kwempe ku mulilo.
Bushe tamwashininkisha ukuti nimwe itempele lyakwa Lesa, na Mupashi wakwa Lesa ekala muli imwe? 
Umuntu nga aonaula itempele lyakwa Lesa, nao Lesa akamonaula. Pantu itempele lyakwa Lesa lyamushilo, kabili imwe, imwe bene nimwe tempele lyakwe.
Umuntu nelyo umo elaibepa. Ngo muntu umo pali imwe aleitunga ukuba uwamano, ukulingana na mano ya bantu ba cino calo, atale aisangule impelwamano, elyo ninshi akaba uwamano icine cine. 
Pantu amano ya bantu ba cino calo, buwelewele pa cinso cakwa Lesa. Efyo calembwa ukuti, “Lesa ekatila abamano ku bucenjeshi bwabo bwine.” 
Elyo pambi napo calembwa ukuti, “Imfumu yalishiba ifitontonkanya abamano, no kwishiba yaishiba ukuti fyabuwelewele.” 
Kanshi mwilaitakisha pafyo abantu bacita. Pantu ifintu fyonse fyenu. 
Paulo, Apolo, na Kefa, cino calo, ubumi ne mfwa, ifilipo ne fya kuntanshi, fyonse ifi, fyenu. 
Nomba imwe muli bakwa Kristu, Kristu nao wakwa Lesa.
Abantu bali nokutwishiba ukuti tuli babomfi bakwa Kristu, abo Lesa apeela umulimo wakwangalila inkaama shakwe. 
Nomba icifwaikwa pali bakangalila, kuba uwacishinka. 
Kwena ine tacinsakamika ukupingulwa na imwe, nangu ukupingulwa ne cilye conse ica bantu. Kabili na ine wine ne mwine nshiipingula iyoo. 
Kwena ne mwine nshasanga ukuti nalilufyanya nelyo cimo. Lelo ici tacilepilibula ukuti kanshi ndi wakaele. Ine uwakumpingula ni Mfumu fye yeka. 
Pa nshita ino mwilapingula muntu nelyo cimo. Mulepembela inshita ilyo Imfumu ikesa. Lyena elyo Imfumu ikesa sanikila pa fyabelama mu mfifi no kusokolola amapange ayafisama mu mitima ya bantu. Elyo Lesa akatasha cila muntu ukulingana ne milimo abombele.
Bamunyinane, ni pa mulandu wenu nalandila aya mashiwi. Aya mashiwi nayalosha kuli Apolo na ine wine. Ndefwaya tube icilangililo icakumufunda umwalola iyi nsoselo yakuti, “Mulekonka ifyalembwa.” Epakuti mwilaba na cilumba cakuitakisha pa muntu umo no kusuula umubiye. 
Bushe nani uwakupeela ubukalamba pali bambi? Ngeco wakwata ico Lesa ashakupeela cinshi? Nga kanshi kuti waitakisha shani, kwati ifyo wakwata tawapeelwafye?
Bushe kanshi mwalikwata kale fyonse ifyo mukabila? Bushe kanshi nomba muli bakankala? Bushe nomba muli mfumu, ifwe tucili abapabi? Ee kwena kuti cawama nga cine cine muli mfumu, epakuti tukabe imfumu pamo na imwe. 
Ine mona kwati ifwe, fwe basole nifwe Lesa abika mu ncende yakupelekeshako icine cine, kwati bantu bapingwila ukubepaila pa cinso ca bantu. Kanshi tuli bakutambwa ku fibumbwa fyonse, bamalaika na bantu bene. 
Ifwe tuli fiwelewele pa mulandu wakwa Kristu, lelo imwe muli bamano ico mwaba na Kristu. Ifwe tatwaba na maka, imwe muli bamaka! Ifwe twalisuulwa, imwe balimucindika! 
Ukufika na pali nomba ifwe twendafye ne nsala ne cilaka. Kabili twendafye abasapula no kupumwa, elyo tatwakwata cifulo kulaseulukafye. 
Elyo kabili tulanaka nganshi mukuibombela fwe bene. Nga batucitila umusaalula, ifwe tulabapaala. Nga balatucusha, ifwe tulashipikisha. 
Nga batutuka, ifwe tubasuka no mutembo. Ukufika na pali nomba twabafye nge fisoso, nge fiseekwa fya pano calo.
Nshilemulembela ifi pakuti mwikatwe ne nsoni, lelo ndemusokakofye ico muli bana bandi abo natemwa. 
Pantu nangu mwingakwata bakafundisha amakana na makana abena Kristu, lelo mwakwatafye shinwe umo. Pantu ku maka yakwa Kristu Yesu mwaba abana bandi ico namufunda Imbila Nsuma. 
Kanshi eico ndemupapata ukuti mulempashanya. 
Eico cine namutumine Timote umwana wandi uo natemwa, kabili uwasumina icine cine mu Mfumu. Eukesa mwibukishako nefyo njikala mu bumi bwandi ngo muntu uwasumina muli Kristu. Iyi mikalile eyo mfunda konse ku lukuta lonse.
Bamo pali imwe nabatampa ukulaitutumuna ku cilumba. Bena baleti nshakese kukumupempula. 
Awe nkesafye bwangu bwangu, Imfumu nga ilefwaya. Elyo nkesa ishiba amaka ya abo bantu baleitutumuna, te fintu basosa iyoo. 
Pantu Ubufumu bwakwa Lesa tabwaba mukulandafye, lelo mukubomba na maka. 
Cinshi ico mwingatemwapo? Bushe nkese ne cikoti nangu nkese no mutima wa citemwiko no mutembo?
 Calyumfwika ukuti bamo pali imwe bawila muli bucilende ubwabipisha. Bucilende ubwakuti nangu ni ku bantu abashaishiba Lesa tekuti mubusange. Umo pali imwe alyupa muka wishi. 
Nga cilumba nshi mwingakwata! Awe cena cifwile ukumuletela ubulanda. Mufwile ukutamfya mwibumba lyenu umuntu uwacita ifyo. 
Ine nangu ndi ukutali, mu mupashi mwena tuli na imwe pamo. Kabili umuntu uwacita icabipa ifyo, ine ku maka ya Mfumu Yesu nimupingula kwatifye tuli na imwe. 
Ilyo mukalongana pamo, na ine mu mupashi tukalongana na imwe. Elyo ku maka yakwa Yesu Imfumu yesu uukaba na ifwe, 
tukalubwila uyo muntu kuli Satana akonaule umubili wakwe, pakuti pa Bushiku bwa Mfumu, umupashi wakwe ukapusuke.
Awe ukuitakisha kwenu takuweme! Bushe tamwaishiba ukuti intutumushi inono itutumuna umufuba onse? 
Kanshi fumyeni intutumushi yakale, pakuti mube umufuba upya. Lyena mukaba kwati mufuba upya umwabula intutumushi. Ine nalishininkisha ifyo fine efyo mwaba. Inshikunkulu ye Pasaka lyesu yalipekanishiwa, pantu Kristu umwana wa mpaanga we Pasaka, balimuleka ilambo. 
Kanshi natusefye Ipasaka lyesu, inshikunkulu ya Cakucilila. Tusefye ukwabulamo intutumushi yakale, intutumushi ibi kabili iyabukakashi, lelo tusefye no mukate uusuma uwacishinka uwabulamo intutumushi. 
Muli kalata umbi uo namulembele, namwebele ukuti muletaluka kuli bacilende. 
Nshaloseshe mukutila muletaluka ku bantu ba pano calo bacilende nangu abalunkumbwa lwa fyuma, nangu abapupu nangu abapepa utulubi. Awe pakutaluka kuli aba bantu shikanofye ninshi wafuma muno calo. 
Naloseshe mukutila muletaluka ku muntu uwakuti aleti, “Ndi munyinenwe muli Kristu,” lelo kabili ni cilende, nangu walunkumbwa lwa fyuma, nangu alapepa utulubi, nangu wamusaalula, nangu ni cakolwa, nangu ni mpupu. Umuntu wa musango uyo tecakwesha ukwikala nankwe nangu ukulya nankwe.
Tauli mulimo wandi ukulapingula abantu abashili mu lukuta. Lesa umwine eukabapingula. 
Lelo aba mu lukuta kuti mwabapingula. Kabili calembwa ukuti, “Tamfyeni umuntu umubi mwibumba lyenu.”
Umo pali imwe nga ali no mulandu no mwina Kristu munankwe, bushe cine kuti atwala umulandu ku bantu abashaishiba Lesa? Bushe tafwile ukutwala umulandu wakwe ku bantu bakwe abamushilo? 
Bushe tamwaishiba ukuti abamushilo ebakapingula abantu ba pano isonde? Kanshi apo nimwe mukapingula abantu ba pano isonde, nga kuti mwafilwa shani ukupingula utumilandu utunono? 
Bushe tamwaishiba ukuti nifwe bene tukapingula na bamalaika? Palibufi kanshi imilandu ya mu bumi bwesu? 
Kanshi ilyo paba imilandu ya musango uyo pakati kenu, bushe elyo mwingatwala imilandu yenu ku bantu abo ulukuta lushacetekela? 
Kwena cansoni nganshi! Bushe cine cine pali imwe, tapaba umuntu uwamano uwakuti aleputula imilandu ya basumina? 
Nomba imwe, uwabwananyina nga ali no mulandu no wabwananyina munankwe, imwe mutwala umulandu ku bantu abashasumina muli Kristu ebo baye mupingula.
Ala kuli imwe mwe bena Kristu camusebanya nganshi ukulatwalana ku filye fyamilandu. Cinshi ico imwe mushisuulilakofye abanenu nga bamulufyanya nangu nga bamufyengafye? 
Ala na imwe bene mulalufyanya no kucenjesha abanenu, kabili babwananyina banenu! 
Bushe tamwaishiba ukuti abantu ababifi tabakapyane Ubufumu bwakwa Lesa? Kanshi mwilaibepa, bacilende, nangu abapepa utulubi, nangu abantu ababembuka, nangu abacita ubucende na baume banabo, 
nangu abapupu, nangu abalunkumbwa lwa fyuma, nangu bacakolwa, nangu abamusaalula, nangu abacenjesha abanabo, tabakapyane Ubufumu bwakwa Lesa. 
Bamo pali imwe nabo, kale efyo bali. Lelo ku maka ya Mfumu Yesu Kristu na ku maka yakwa Mupashi wakwa Lesa mwalisambika, mwalisangululwa, mwaba abakaele pa cinso cakwa Lesa.
Umo kuti atila, “Ine naliba ne nsambu shakucita fyonse.” Lelo te fyonse fingakuwamina. Kwena naliba ne nsambu shakucita fyonse, lelo nshili nakuleka icintu nelyo cimo ukunteeka ubusha. 
Icakulya caba nokuya mwifumo, elyo ifumo nalyo lyaba nokupokelela icakulya. Nomba Lesa nao akafyonaula fyonse fibili. Umubili tewabulalelale iyoo, lelo wakubombela Imfumu. Kabili Imfumu nayo e ine ya mubili. 
Lesa ewabusha Imfumu ku bafwa, na ifwe ku maka yakwe eukatubusha.
Bushe imwe tamwaishiba ukuti imibili yenu filundwa fya mubili wakwa Kristu? Bushe nomba kuti nabuula icilundwa ca mubili wakwa Kristu eco nauminkanya ku mubili wakwa cilende? Awe cakaana! 
Bushe tamwaishiba ukuti uwauminkana na cilende, ninshi baba nankwe umubili umo? Pantu calembwa ukuti, “Aba babili baba umubili umo!” 
Lelo uyo uwauminina ku Mfumu, wena uyo ninshi aba no mupashi umo ne Mfumu.
Talukeni ku bulalelale. Ububifi bumbi bonse umuntu acita, bwacitwa kunse ya mubili, nomba uwacita ubulalelale abifya na ku mubili wakwe wine. 
Bushe tamwaishiba ukuti umubili wenu litempele lyakwa Lesa umwikala Mupashi Wamushilo? Mupashi, Lesa amupeela, ekala muli imwe. Kanshi nomba muli bantu bakwa Lesa, tamuikalilafye mwe bene. 
Imwe Lesa alimushita pa mutengo ukulu. Eico kanshi muli nokucindika Lesa mu mibili yenu.
Nomba nalayasuka pa milandu mwanembela.
Nomba ubulalelale nabufulisha, kanshi cila mwaume afwile akwata umukashi wakwe. Elyo cila mwanakashi nao afwile akwata umulume wakwe. 
Umwaume ali nokufikilisha insambu sha mu cupo ku mukashi wakwe. Umwanakashi nao ali nokufikilisha insambu sha mu cupo ku mulume wakwe. 
Umwanakashi te mwine wa mubili wakwe iyoo, kano wiba. Eifyo fine no mwaume te mwine wa mubili wakwe iyoo, wa mukashi wakwe. 
Mwilakaana munenu mu cupo, kano ninshi mwaumfwana ukukanakumana pa nshita inono, ico mulefwaya ukuti muipeeleshe ku mapepo. Panuma ya iyo nshita, mutampe kabili ukulaikala nga baupana. Lyena ninshi tekuti muleke Satana alemutunka ku mulandu wa bunasha bwenu.
Nalanda ifi kukumupandakofye amano, nshilemupangila ifunde iyoo. 
Pantu kwena ine kuti natemwa ukuti abantu bonse baba ifyo ine ndi. Nomba cila muntu alipeelwa ubupe ubwaibela kuli Lesa. Umuntu umo apeelwa ubupe bwa musango ifi, elyo umbi ubwa musango umbi.
Abashimbe na bamukamfwilwa bena ndebeba ukuti cabawamina bekale ifyo fine nga ine. 
Lelo nga bafilwa ukushipikisha, cawama ukuti baupa nangu baupwa. Cawamapo ukuupa nangu ukuupwa ukucila ukucushiwa no lunkumbwa.
 Ku baba mu cupo bena nabapeela icebo, kwena teine, lelo cebo ca Mfumu ukuti umwanakashi tali nakufuma kuli wiba. 
Nga cakuti afuma kuli wiba, ninshi ali nokwikala umushimbe, nangu abwele bawikishanye na wiba. Umwaume nao tali nakuleka mukashi wakwe. 
Lelo bambi bena bonse nine ndebeba te Mfumu iyoo. Munyinenwe umwina Kristu uwaupa umwanakashi uushasumina Kristu, nomba uyu mwanakashi alefwaya ukuti aleikala nankwe, ninshi umulume tali nakumuleka, iyoo. 
Elyo no mwanakashi umwina Kristu uwaupwa ku mwaume uushasumina Kristu, nomba uyu mwaume alefwaya ukuti aleikala nankwe, ninshi umwanakashi tali nakufuma kuli wiba. 
Pantu uyu wiba uushasumina alipalamikwa kuli Lesa ico umukashi mwina Kristu. Elyo no mukashi uushasumina alipalamikwa kuli Lesa ico wiba mwina Kristu. Acikaana kuba ifyo abana babo nga kuti baba nga bana ba bashaishiba Lesa, lelo nomba bana abapalamikwa kuli Lesa. 
Lelo uushasumina nga akaana ukwikala no mwina Kristu, ninshi lyena kuti balekana. Elyo na munyinefwe umwina Kristu umwaume nangu umwanakashi, ninshi akakulwa. Pantu imwe Lesa amwita kukwikala umutelelwe. 
We mukashi umwina Kristu, kuti waishiba shani, limbi niwe ukapususha umwinamobe? Nangu iwe we mulume umwina Kristu, kuti waishiba shani limbi niwe ukapususha umukashi obe?
Cila muntu ali nokwikala ifyo fine Imfumu yamuteyanishisha, ubo bwine bumi Lesa amwitilemo. Kabili ifi fine efyo mfunda ku nkuta shonse. 
Uwasembululwa nga aitaba ubwite bwakwa Lesa elaesha ukufisa ukuti alisembululwa. Elyo uushasembululwa nga aitaba ubwite bwakwa Lesa, ninshi nao tali nakusembululwa. 
Ukusembululwa kwafye, elyo no kukanasembululwa nako kwafyefye, icikalamba kukonka amafunde yakwa Lesa. 
Kanshi cila muntu aleikala ifyo ali ilyo talati etabe ubwite bwakwa Lesa. 
Bushe wali umusha ilyo waitebe ubwite? Wileka ici cilekusakamika. Lelo nga cakuti washukila ukuba umuntungwa naco cisuma 
Pantu umusha uwaitaba ubwite bwa Mfumu, ninshi aba umuntungwa wa Mfumu. Ifyo fine no muntu umuntungwa uwaitaba ubwite bwa Mfumu, ninshi nomba aba umusha wakwa Kristu. 
Lesa alimushita pa mutengo ukulu, kanshi mwilaicita abasha ba bantu. 
Bamunyinane, cila muntu aleikala pa cinso cakwa Lesa ngefyo ali ilyo aitebe ubwite bwa Mfumu.
Nomba pa mulandu wa bashimbe pena Imfumu tayalandapo ifunde lyakubeba. Lelo apo Imfumu ku luse lwaiko yanenga ukuba uwacishinka, nalamweba ifyo ine ntontonkanya.
Nga mwalolesha pa mafya ya shino nshiku, ine ndetontonkanya ukuti umuntu kuti camuwamina ukwikala ifyo aba. 
Bushe walyupa? Wiesha kutamfya mukashi obe. Nga tawaupa, wifwaya ukuti uupe. 
Lelo nga waupa, ninshi taubifishe. Elyo no mukashana uushaupwa nga aupwa, nao wine ninshi tabifishe. Lelo abaupa na baupwa balasanga amacushi ayengi mu bumi bwabo. Kanshi eico ndefwayafye ukumupususha kuli aya macushi.
Kanshi bamunyinane ndemwebako ukuti inshita naiya ilecepa. Ukufuma pali nomba abaupa babe kwati bantu abashaupa. 
Abalelila ifilamba, babe nga abashilelila. Abalesansamuka, babe nga abashilesansamuka. Abanonshi nabo, babe nga abashakwata nelyo kamo. 
Elyo abo bonse ababomba ne fya muno calo, besendwa ne fya muno calo. Pantu cino calo mwamona, cileya cilepita.
Ine mfwaya ukuti mwilaenda ne sakamika nelyo limo. Umwaume umushimbe asakamanafye ifyakubombela Imfumu, nefyo engasansamusha Imfumu. 
Lelo umwaume uwaupa asakamikwa ne fya pano calo, pantu ali nokusansamusha umukashi wakwe. 
Kanshi ena alakanika pabili. Umwanakashi umushimbe nangu umukashana uushaupwa asakamanafye ifyakubombela Imfumu. Pantu afwayafye ukuituula onse umubili no mupashi ku Mfumu. Lelo umwanakashi uwaupwa ena asakamikwa ne fya pano calo, pantu ali nokusansamusha wiba.
Ndelanda ifi pa mulandu wakufwaya ukumwafwilishako, tekufwaya ukumucincintila iyoo. Makamaka ndefwaya ukuti mwishibe bwino ifyo mulingile ukucita, epakuti muleituula onsefye kukubombela Imfumu.
Elyo pa mulandu wa mwaume uwakobekela umukashana, nomba balyumfwana ukukanaupana, lelo umwaume alaumfwisha ulunkumbwa ku mukashana, alafwaya nokumuupa, kuti baupanafye. Kabili tapali cilubo iyoo. 
Nomba umwaume ukwabula no wakumupatikisha, lelo umwine eka mu mutima wakwe apingula ukuti tali nakuupa, kabili amona nokuti nakwata amaka yakushipikisha, kabili mwinefye apingwile ukucita ifyo, ninshi wena awamya ukukanaupa umukashana. 
Kanshi umuntu uwaupa umukashana, awamya. Elyo uushimuupile wena awamya nokucilapo.
Umwanakashi uwaupwa ali nokwikala na wiba mu cupo cabo mpaka ilyo wiba akafwa. Kumfwa wiba nga afwa lyena ninshi icupo cabo capwa, kuti aupwa na ku mwaume umbi onse uo atemenwe. Lelo kwena ali nokuupwa mu musango wa bwina Kristu. 
Ine mona ukuti, nga aikala ifyo fine ukwabula ukuupwa, kuti akwatishapo insansa ukucilapo. Efyo ine ntontonkanya, na ine naliba na Mupashi wakwa Lesa.
Nomba, pa mulandu wa fyakulya ifyo batuula ku tulubi, twalishiba ukuti ifwe bonse twalikwata amano. Amano yalenga ukuti umuntu aleitutumuna ku cilumba. Icitemwiko cena cilatuwamina ukwikala bwino. 
Umuntu kuti alatontonkanya ukuti nalishiba fimo, kanshi nakalya talati eshibe nefyo afwile ukwishiba. 
Lelo umuntu uwatemwa Lesa, wena ninshi alishibikwa kuli Lesa.
Kanshi pa mulandu wakulyako ifyakulya ifyo batuula ku tulubi, ifwe twalishiba ukuti utulubi fintu fyafyefye. Ifwe twaishiba ukuti Lesa abafye umo. 
Nangu kwena abantu bamo batila mu mulu nangu muno calo mwaliba imilungu. Kabili batila mwaliba imilungu iyingi ne shamfumu ishingi, 
nomba kuli ifwe kwabafye Lesa umo mpo, e Shifwe. Uyu Lesa ewabumba ifintu fyonse, na ifwe bene eo tuli nokubombela mu bumi bwesu. Elyo kwabafye Imfumu imo, ni Yesu Kristu. Kabili ni ku maka yene ya Mfumu Yesu Kristu eko Lesa abumbila ifintu fyonse, kabili ni ku maka yakwa Kristu umwine alenga nokuti na ifwe tuleenda abomi.
Lelo kwena te bonse baishiba ifi. Bamo ico babelela ukumona ifyo bapepa utulubi, bena ukufika na nomba nga balyako ifyo fyakulya, batontonkanya ukuti balelya ifyakulya fya tulubi. Kanshi ilyo balyako, bamona ukuti bakowela, ico kampingu wa mitima yabo ashakosa. 
Kwena ifyakulya tefyo fingatupalamika kuli Lesa. Nga tatulile tatulufyanyapo nelyo cimo kuli Lesa, elyo nga twalyapo tacitwafwako ukupalama kuli Lesa.
Nomba muletekanya, mwilaleka insambu mwakwata iyakulya conse, ilelenga ukuti abashakosa mu cisumino bawile mukubifya. 
Nga cakuti umo akumona iwe we wamano, ulelya mwitempele bapepelamo utulubi, bushe ici tekuti calenga umuntu uwaba na kampingu uushakosa ukupama ukulya ifilyo batuula ku tulubi? 
Mukucita ifyo ku mano yobe, walenga umuntu wa cisumino icishakosa munonko ukuloba uo Kristu afwilile. 
Kanshi ninshi mwabifya kuli Kristu, apo mwabifya ku babwananyina banenu, kabili mwafulunganya na kampingu wa mitima yabo uushakosa. 
Eico kanshi icakulya nga calenga munyinane ukuwila mukubifya, ninshi ndi nokulekelelafye ukulya inama, pakuti nileka munyinane ukuwila mukubifya.
Bushe nshili muntungwa? Bushe ine nshili musole? Bushe nshamona Yesu Imfumu yesu? Bushe imwe ico mwasuminina teico mombela Imfumu? 
Nga nshili musole kuli bambi, kuli imwe kwena ndi musole! Kabili imwe bene, nimwe cakushininkishishako ukuti ndi musole.
Ifi efyo njasuka abantu abakuti baisa baleipusha pali ine. 
Bushe ifwe tatwakwata insambu shakuti muletupeelako ifyakulya ne fyakunwa? 
Bushe ifwe nifwe tushakwata nsambu shakusenda umukashi umwina Kristu ilyo tuli pa bulendo, nga filya abasole bambi na bamunyina wa Mfumu na Kefa bacita? 
Bushe ine na Banaba nifwefye twaba nokuibombela pakumona ifyakulya? 
Bushe kwaliba ifita fya nkondo fiilipila? Bushe kwaliba uulima ibala lya myangashi ukwabula ukuti alelyako ifitwalo? Bushe nani acema ifitekwa ashibuulako umukaka wa fitekwa?
Ifi ndelanda te fya pa mutwe wandifye, pantu na Mafunde yakwa Mose yalandafye fimo fine. 
Calilembwa mu Mafunde yakwa Mose ukuti, “Wilakaka ŋombe ku kanwa ilyo ilenyantaula pa ŋanu pakushisokola.” Bushe iŋombe eingasakamika Lesa? 
Bushe te mulandu wa ifwe alandile ifyo? Ee nifwe bene fyalembelwe. Atulangafye ukuti umuntu uulima no usokola iŋanu bonse balasubila ukupokako kufyo basombola. 
Ifwe twalibyala ishiwi lyakwa Lesa muli imwe. Bushe kuti camupesha amano nga twapokako ifisuma mwakwata pano calo? 
Nga bambi bena balikwata insambu ishakupoka ifi fintu kuli imwe, nga palibufi ifwe, bushe tatukwete isho nsambu?
Bushe tamwaishiba ukuti ababomba mwi Tempele icakulya cabo cifuma kwi Tempele? Elyo nabo babomba umulimo wakulekela Lesa ilambo, nabo balyako ifyo batuula ku bulambo. 
Imfumu nayo efyo yakonkomesha ukuti ababila Imbila Nsuma, nabo balemona icakulya mukubila Imbila Nsuma.
Nomba kwena nshatala momfya ishi nsambu shonse. Nshilelemba ifi pakuti nomba efyo mulencitila, iyoo. Awe ine no kufwa kwawama, ukucila ukuti umo ampoke icintu ico ine njitashishapo! 
Ine nshakwata nsambu shakuitakisha pa mulandu wakubila Imbila Nsuma. Ukubila Imbila Nsuma kwena e mulimo Imfumu yampeela. Pantu nga nshilebila Imbila Nsuma ninshi nashamininafye! 
Uyu mulimo auba wakuisalilafye ne mwine, nga ndalipililwapo. Lelo uyu mulimo banjebafye ukuubomba. Kanshi mfikilishafye umulimo Imfumu yampeela. 
Bushe cilambu nshi nkapokelapo? Nici icakuti, ilyo mbila Imbila Nsuma, mbila ukwabula ukulipililwapo, kabili ukwabula no kusakamana insambu shandi mu mulimo wakubila Imbila Nsuma.
Ine ndi muntungwa, nshili musha wa muntu nelyo umo. Lelo naicita umusha wa bantu bonse, pakuti mwenepo abengi abakukonka Kristu. 
Ku Bayuda mba ngo Muyuda, pakuti Abayuda nabo mbalete kuli Kristu. Ine nangu nshikonka Mafunde yakwa Mose, kuli abo bakonka Amafunde yakwa Mose, na ine mba nga uukonka Amafunde yakwa Mose pakuti nabo mbalete kuli Kristu. 
Ku Benafyalo abashaba na Mafunde yakwa Mose, na ine mba ngo Mwinafyalo, pakuti nabo mbalete kuli Kristu. Ici tacilepilibula ukuti ine nshikonka mafunde yakwa Lesa, awe ine ndakonka amafunde yakwa Kristu. 
Ilyo mba na bacisumino icishakosa, na ine mba nga uwacisumino icishakosa, pakuti nabo mbalete kuli Kristu. Kanshi ku bantu bonse mbafye ngefyo bali, pakuti mbapusushe bamo mu nshilafye ishili shonse. 
Fyonse ifi, ncita pa mulandu wa Mbila Nsuma, pakuti na ine nshukileko ipaalo lya Mbila Nsuma.
Mwalishiba ukuti ilyo balecimfyanya mukubutuka, ababutukamo bengi, lelo umofye eupoka icilambu. Kanshi na imwe mulebutuka icakuti mukapoke icilambu. 
Bonse abalecimfyanya mu fyangalo, balaipamfya nganshi ukuti baipekanye bwino. Elyo bacita ifyo pakutifye bapoke icilambu icishili cakubelelela, lelo ifwe, icilambu cakubelelela. 
Eico ine mbutukafye ukulungama ku cishilwa pakuti mpoke icilambu. Ilyo ndeposa amakofi nungamikafye pa mulwani. 
Ine ndapuma umubili wandi pakuti ulenakila. Ine ncita ifyo epali ne walebila kuli bambi ne mwine nasanga nabansuula.
 Bamunyinane, ndefwaya ukumwibukishako ifyacitike ku fikolwe fyesu. Baletungululwa ne kumbi ilyalebacingilila. Kabili pakwabuka bapitile muli bemba. 
Ni mwikumbi line ilyo na muli bemba emo babatishiwe ukuba abantu bakwa Mose. 
Bonse balelya icakulya cimo cine ico Lesa alebapeela. 
Elyo bonse balenwa ne cakunwa cimo cine ico Lesa alebapeela ukuti balenwa. Balenwa ukufuma ku libwe lyakwa Lesa ilyalebakonka uko baleya. Elyo ne lyo libwe ni Kristu umwine wine. 
Nomba nangu cali ifyo, abengi tabalewamya kuli Lesa, ne fitumbi fyabo fyashelefye nsale nsale mu matololo.
 Ifi fintu fyacitike pakutusoka ukuti tusambilileko. Twilakumbwa ifibi nga filya bena balecita. 
Twilapepa tulubi nga filya bamo pali bena balecita. Efyo calembwa ukuti, “Abantu balikele kukulya na kukunwa, kabili baima balayangila imilungu yabo.” 
Twilawila mu bulalelale nga filya bamo balecita, kabili mu bushiku bumofye pafwa abantu amakana amakumi yabili na yatatu (23,000). 
Twilaesha Imfumu nga filya bamo bacitile, kabili insoka shalibepeye. 
Twilailishanya nga filya bamo balecita, kabili malaika wakubonaula aishile balofya.
Ifi fyonse fyabacitikile pakuti tusambilileko. Elyo kabili fyalembelwa pakutusokako. Pantu nomba tulifye mu nshiku shakupelekeshako. 
Kanshi umuntu onse uitunga ukukosa mu cisumino, nacenjele epali limbi awila mukubifya. 
Ukutunkwa konse ukumwishila, kutunkwafye uko abantu bonse batunkwako. Pantu Lesa wacishinka, tekuti aleke mutunkwe ukucila pa maka yenu. Lelo intunko nga shamwishila, akulamupeela amaka yakushipikisha, epakumona ukwansha isho ntunko.
Kanshi bamunyinane, talukeni kukupepa utulubi. 
Ndelanda kuli imwe nga ku bamano, kanshi ipinguleni mwe bene pali ifyo nalanda. 
Ilyo tunwa ku lukombo lwa pakutasha Lesa, bushe ninshi tatulekuma ku mulopa wakwa Kristu? Elyo nelyo tulya umukate tumokaula, bushe ninshi tatulekuma ku mubili wakwa Kristu? 
Pantu kwaba umukate umo. Elyo na ifwe bonse tulyako umukate umo wine. Kanshi na ifwe nangu tube abengi, twaba umubili umo.
 Shimoneni ificita abena Israeli. Bena abo abalyako ku fituulilwe pa bulambo, balakuma na kukutumika Lesa ku bulambo. 
Bushe nalosha mwi? Bushe calola mukutila ifyakulya batuula ku tulubi filabomba akantu? Nangu akalubi, bushe cintu cacine? 
Awe iyoo! Nalosha mukuti amalambo ya bantu abashaishiba Lesa bayatuulafye ku mipashi yakowela, tekuli Lesa iyoo. Kanshi tekuti ntemwe ukuti muleampana ne mipashi yakowela. 
Awe tekuti mulenwa ku lukombo lwa Mfumu, elyo kabili na ku lukombo lwa mipashi yakowela. Tekuti mulelya icakulya ca Mfumu, elyo kabili mulelya ne cakulya ca mipashi yakowela. 
Bushe mulefwayafye ukukalifya Imfumu umutima? Bushe muleti twalikwata amaka ukuicila?
Umo kuti atila, “Calisuminishiwa ukucita ifintu fyonse.” Lelo te fyonse fingatuwamina. “Calisuminishiwa ukucita ifintu fyonse.” Lelo te fyonse fingatwafwilisha. 
Kanshi takuli nakuba nelyo umo uwakuisakamanafye umwine, kano nokusakamana abanankwe.
Mulelya inama shonse isho bashitisha pa cisankano. Tacilingile ukwipusha amepusho yakumusakamika mu mitima yenu. 
Pantu “isonde lyonse na fyonse ifya bamo fya Mfumu.”
Umuntu uushasumina muli Kristu nga amwita ku cakulya, elyo na imwe mwasumina ukuyako, muye mulyeko fyonse ifyo amutebeta. Mwitampa ukwipusha amepusho ayakumusakamika imitima. 
Nomba umo nga amweba ati, “Ifi fyakulya fintu batuula ku tulubi.” Lyena ninshi tekuti mulyeko, pa mulandu wa uyo muntu uwamweba na pa mulandu wakusakamana mu mutima. 
Nshilelanda pa mulandu wakusakamana imwe mu mitima yenu, lelo ni pakusakamikwa kwa munenu. Nga cinshi ico ukusakamikwa kwa munandi mu mutima wakwe kwingamfulunganishisha insambu shakucita ifyo ndefwaya? 
Nga natasha Lesa pa cakulya nalya, nga nani enganjebaula pali ico nalya icakulya ico ntashishepo Lesa?
Kanshi fyonse ifyo mulecita, cibe kulya nangu ukunwa, fyonse muleficita pa mulandu wakulumbanya Lesa. 
Mu bumi bwenu mwilacita cintu icakulenga umuntu ukubifya ku Bayuda, nangu ku Benafyalo, nangu ni ku lukuta lwakwa Lesa lwine. 
Mulecita ifyo ncita. Ine mfwaya ukusansamusha umuntu onse muli fyonse ifyo ncita. Nshicita ifyakuiwaminafye ne mwine, lelo ncita ifyakuwamina bonse, pakuti bonse bakapusuke.
Mulempashanya nga filya ine mpashanya Kristu.
Ine ndemutasha pali ico lyonse mulanjibukisha. Kabili mulabaka na mafunde namushilile. 
Nomba ndefwaya ukuti mumfwikishe ukuti Kristu e mutwe wa mwaume onse. Elyo umwaume nao e mutwe wa mwanakashi wakwe. Elyo Lesa nao e mutwe wakwa Kristu. 
Kanshi umwaume onse nga alepepa nangu alesesema amashiwi yakwa Lesa nafimba ku mutwe, ninshi alesebanya umutwe wakwe. 
Elyo umwanakashi onse nao nga alepepa nangu alesesema amashiwi yakwa Lesa, ukwabula ukufimba ku mutwe, ninshi alesebanya umulume, umutwe wakwe. Pantu uyu wena cimo cinefye no mwanakashi uubeya ulukuso. 
Pantu umwanakashi nga talefimba ku mutwe calingafye nokuti abeye ulukuso. Apo cansoni ku mwanakashi ukubeya imishishi nangu ulukuso, kanshi alefimba ku mutwe. 
Umwaume wena tali nakufimba nelyo cimo ku mutwe, pantu aba e cata cakwa Lesa, alenga nokuti ubucindami bwakwa Lesa bumoneke. Umwanakashi ena e bucindami bwa mwaume. 
Pantu Lesa tabumbile umwaume ukufuma ku mwanakashi, lelo umwanakashi ewabumbilwe ukufuma ku mwaume. 
Pantu umwaume tabumbilwe pa mulandu wa mwanakashi, lelo umwanakashi wena abumbilwe pa mulandu wa mwaume. 
Pa mulandu wa bamalaika, umwanakashi afwile ukukwata icakufimba ku mutwe, nge cishibilo ca nsambu shakwe. 
Lelo mukwampana ne Mfumu mwena, umwaume alakabila umwanakashi, elyo umwanakashi nao alakabila umwaume. 
Pantu nga filya umwanakashi abumbilwe ukufuma ku mwaume, efyo nomba umwaume afyalwa ku mwanakashi. Kabili ifintu fyonse fyatula kuli Lesa.
Nomba pinguleni mwe bene, bushe kuti calolamo umwanakashi kukupepa Lesa ukwabula ukufimba ku mutwe? 
Bushe tefyo efintu tumona ukuti umwaume nga ateka ifimishishi ifingi cansoni nganshi? 
Lelo umwanakashi nga ateka imishishi iyitali, wena cakumuyemfya. Pantu imishishi apeelwa yakumufimba. 
Lelo umo nga alacita ifikansa pafyo nalanda, kwena ifwe e lutambi twaishiba, elyo ne nkuta shakwa Lesa shonse nasho e lutambi shikonka.
Mu mashiwi ya fyakukonka nalamweba, nshilemutasha iyoo, pantu ukulongana kwenu kukupepa takumuwamya, kumubifyafye. 
Icakubalilapofye, nalyumfwa ukuti kulaba ukupusana ilyo mulongana kukupepa. Kwena nalisumina ukuti fimo pali ifyo naumfwa fyacishinka. 
Elyo ukupusana kwena kuli nokubako, epakwishiba bwino bwino abacishinka pali imwe. 
Kanshi ilyo mulongana pamo, tamulongana kukulya umulalilo wa Mfumu iyoo. 
Pantu pakulya, cila muntu atampa alalya icakulya cakwe, bamo bekala ne nsala, elyo bambi bena balekolwa. 
Bushe tamwaba na mayanda yakulilamo no kunwenamo? Bushe nalimo lukuta lwakwa Lesa mwasuula? Nangu nalimo kufwayafye ukuti abalanda bekatwe ne nsoni? Bushe finshi ningamwebapo pali ici? Bushe muleti kumutasha? Awe iyoo tekuti mutashe! 
Pantu ici eco napokelele ku Mfumu, kabili eco namushila. Neci cakuti, icungulo ubushiku bwine Imfumu Yesu yaposelwemo ku balwani, yabuulile umukate. 
Elyo yatasha Lesa, yaumokola, yasosa nokuti, “Uyu mubili wandi uo nalapeela kuli imwe, mukalecita ifi pakunjibukisha.” 
Mu musango umo wine ilyo bapwa ukulya, Yesu abuula ulukombo, asosa ati, “Uyu mwangashi uli mu lukombo e cipangano cipya ica mulopa wandi. Lyonse ilyo mukalanwa, mukalecita ifi pakunjibukisha.” 
Kanshi ilyo mulelya uyu mukate no kunwa umwangashi muli ulu lukombo, ninshi mulebila imfwa ya Mfumu, mpaka ikabwele.
Eico kanshi onse uwalya uyu umukate, nangu anwa kuli ulu lukombo lwa Mfumu mu musango uushilingile, ninshi acita umusaalula ku mubili na ku mulopa wa Mfumu. 
Kanshi pakubala umuntu aleimona nga nalinga, elyo alyeko umukate no kunwako ku lukombo. 
Pantu umuntu uwalya no kunwa, ukwabula ukwiluka bwino pa mulandu wa mubili wa Mfumu, ninshi wena kukandwa kwakwe alya no kunwa. 
Eico kanshi pali imwe, abengi balwele kabili balinakuka, elyo bambi balifwa nokufwa. 
Lelo pakubala atulasakamana ukumona nga natulinga, Imfumu nga tekuti itukande. 
Nomba ilyo Imfumu itupingula nokutusalapusha, ni pakuti twikakandilwa pamo na bantu ba cino calo.
Kanshi bamunyinane, nga mwalongana kukulya umulalilo wa Mfumu, mulepembela abanenu. 
Uyo onse uuli ne nsala, kuti alila kumwakwe, epakuti ukulongana kwenu kwikalenga ukuti mube no mulandu. Imilandu imbi yena nkesa mweba ifyakucita nga naisa.
Nomba bamunyinane, ndefwaya ukuti mwishibe bwino bwino pa mulandu wa bupe Mupashi Wamushilo apeela. 
Mwibukishe ilyo mwali tamulaishiba Lesa, ifyo mwalekonkelela ukupepa utulubi, ifintu ifyabula na maka yakulanda. 
Kanshi eico ndefwaya mwishibe ukuti, tapaba nangu umo uutungululwa na Mupashi wakwa Lesa engasosa ati, “Yesu nalapishiwe!” Elyo tapaba uwingalanda ati, “Yesu ni Mfumu” kano alatungululwa na Mupashi Wamushilo.
Ubupe bwena bwaba imisango ne misango, lelo ni Mupashi umo wine eupeela. 
Kwabafye imisango iyingi iyakubombela Imfumu, lelo Imfumu yena yabafye imo. 
Kwaliba imisango yakubombelamo iyalekana lekana, lelo ni Lesa umo wine eulenga abantu bonse baibombe yonse. 
Mupashi alailanga muli cila muntu, lelo ni kukuwamina bonse. 
Umuntu umo, Mupashi amupeela amano mu fyakulanda, umuntu umbi, Mupashi umo wine amupeela ukwiluka mufyo alanda. 
Elyo ku muntu umbi wena Mupashi umo wine amupeela icisumino, umbi amupeela amaka yakundapa. 
Umbi, Mupashi amupeela amaka yakucita ifipeshamano, umbi amupeela bukasesema, umbi amupeela ukwishiba ukusobolola imipashi nga isuma nangu ibi. Umbi, Mupashi amupeela ubupe bwakulanda indimi ishalekana lekana, elyo umbi wena ukulondolola ifyalandwa muli isho indimi. 
Fyonse ifi ni Mupashi umo wine eufibomba. Kabili eupeela ubupe kuli cila muntu, umo umwine alefwaila.
Kristu aba ngo mubili wa muntu. Umubili wa muntu wakwata ifilundwa ifingi. Lelo nangu wakwata ifilundwa ifingi, fyonse fipangafye umubili umo. 
Eifyo fine na ifwe bonse, Abayuda nangu Abenafyalo, abasha nangu abantungwa, bonse twabatishiwa kuli Mupashi umo wine ukuba umubili umo. Kabili bonse balitunwesha Mupashi umo wine mu myeo yesu.
Pantu umubili tawapangwa na cilundwa cimofye, lelo wakwata ifilundwa ifingi. 
Ulukasa nga lwatila, “Ine nshili cisansa, kanshi nshili cilundwa ca mubili,” bushe ico ecingalenga ukuti ulukasa lukaane ukuba icilundwa ca mubili? 
Elyo ukutwi nako nga kwatila, “Ine nshili linso, kanshi nshili cilundwa ca mubili,” bushe ico ecingalenga ukuti ukutwi kukaane ukuba icilundwa ca mubili? 
Umubili onse aubafye ilinso nga kuti walaumfwa shani? Kabili umubili onse aubafye ukutwi, nga kuti walanunsha shani? 
Nomba Lesa wena abika ifilundwa fya mubili cimo cimo mu ncende alefwaya ukuti fibelemo. 
Ifilundwa fyonse ifya mubili afibafye icilundwa cimo, ninshi nga tekuti kube umubili. 
Lelo ngefyo caba, ifilundwa fyena fyaba ifingi, nomba umubili wena wabafye umo.
Kanshi ilinso tekuti lyebe icisansa aliti, “Nshilekukabila iyoo!” Nangu umutwe tekuti webe amakasa auti, “Nshilemukabila iyoo!” 
Mu cacine, ifilundwa ifimoneka ukuti tafyakosa, ifi e filundwa tukabila nganshi. 
Kabili ifilundwa ifyo tumona ukuti tafyacindama, ifi e filundwa tusakamana nganshi. Elyo ifilundwa fya mubili ifituletela insoni, fyena tulafifwika bwino bwino. 
Nomba ifilundwa ifimoneka bwino fyena tatufisakamana. Ni Lesa ewapanga umubili icakuti ifilundwa ifikabila umucinshi, alefipeela umucinshi. 
Epakuti mu mubili mwilaba kupusana, lelo cila cilundwa cilesakamana ifibiye ngefyo ciisakamana icine. 
Icilundwa cimo nga calacula, ne filundwa fimbi fyonse nafyo filacula. Elyo icilundwa cimo nga cacindikwa, ifilundwa fimbi fyonse nafyo filasansamuka.
Imwe bonse pamo, muli mubili wakwa Kristu. Elyo cila umo pali imwe muli cilundwa ca mubili wakwa Kristu. 
Lesa alitantikafye bwino fyonse mu lukuta. Abakubalilapo basole, elyo abacibili, bakusesema amashiwi yakwa Lesa, abacitatu ni bakafundisha. Elyo pakonka abacita ifipeshamano, elyo pakonka ababa na maka yakundapa, elyo abasakamana abalanda, elyo intungulushi, elyo na balanda indimi ishalekana lekana. 
Bushe bonse basole? Bushe bonse ni bakasesema wa mashiwi yakwa Lesa? Bushe bonse ni bakafundisha? Bushe bonse balacita ifipeshamano? 
Bushe ni bonse baba na maka yakundapa? Bushe ni bonse balanda indimi ishalekana lekana? Bushe ni bonse baba no bupe bwakulondolola ifyalandwa mu ndimi ishalekana lekana? 
Kanshi mulefwaisha ubupe ubwacindamapo.
Nangu ningalanda indimi sha bantu ne sha bamalaika, lelo nshikwete citemwiko, ninshi naba nge cela icilewela, nangu nge miwaya iyilelila. 
Nangu ningakwata ubupe bwakusesema amashiwi yakwa Lesa, naishiba ne nkaama shakwa Lesa shonse, nakwata na mano yonse, nangu ningakwata icisumino conse icakuti ningaseseshako ne mpili, lelo nga nshikwete citemwiko, ninshi ndi cafye. 
Nangu ningapeela ifyuma fyandi fyonse kukwafwa abalanda, napeela no mubili wandi ukuti baoce, lelo nga nshikwete citemwiko, ninshi fyonse ifi tafimombele nelyo cimo.
Mu citemwiko mwaba umutekatima kabili no luse. Mu citemwiko tamwaba mufimbila, tamwaba kuitutumuna nangu ukuba na mataki. 
Icitemwiko tacaba na miya, nangu ukuba na kaso. Icitemwiko tacaba na cipyu, nangu ukwenda ne cikonko ku mukoshi. 
Icitemwiko tacisansamukila mu bubi, lelo cisansamukila mu fyacishinka. 
Icitemwiko lyonse tacifupuka, lyonse cacisumino, lyonse cacisubilo, kabili cishipikisha muli fyonse.
Icitemwiko cena cakubelelela. Ukusesema amashiwi yakwa Lesa kukapita, ukulanda mu ndimi ishalekana lekana nako kukapwa, elyo no kwishiba kwine nako kukapita. 
Pantu twishibafye fimo fimo, no kusesema tusesemafye fimo fimo. 
Nomba ilyo icapwililika cikesa, lyena icishapwililika cikafumapo. 
Ilyo nali umwaice, nalelanda ngo mwaice, ifintu fyonse nalefimona ngo mwaice. Nomba ilyo nakula naba umukalamba, nalileka imisango yabwaice. 
Pa nshita ino tumona Lesa mu cilesha kwati ni filya tumona ifintu mu mulolani. Lelo ilyo lyena tukalashimpanafye amenso. Pa nshita ino naishibapofye fimo fimo, lelo ilyo lyena nkeshiba fyonse bwino bwino, nga filya Lesa anjishiba.
Pa nshita ino tuli nefi fintu fitatu, icisumino, isubilo ne citemwiko. Nomba icacilapo pali ifi fitatu, citemwiko.
Mulefwaisha ukuba ne citemwiko. Mulefwaisha ubupe bonse Mupashi apeela, no kucila mulefwaya ubupe bwakusesema amashiwi yakwa Lesa. 
Umuntu uulandila mu ndimi ishalekana lekana, te ku bantu alandila, lelo alanda kuli Lesa. Pantu abantu tabaleumfwa ifyo alelanda. Ni ku maka yakwa Mupashi alandila ifya nkaama yakwa Lesa. 
Lelo uusesema amashiwi yakwa Lesa, wena alanda ku bantu, pakuti abafwilisheko, abakoseleshe, kabili abatalalike imitima. 
Umuntu uulanda indimi ishalekana lekana, ubu bupe bwakumuwaminafye umwine. Lelo umuntu uusesema amashiwi yakwa Lesa, ubu bupe bwena bwakuwamina ulukuta.
Ine kwena kuti natemwa ukuti bonse mulelanda indimi ishalekana lekana, lelo kuti natemwishapo ukuti bonse mulesesema amashiwi yakwa Lesa. Pantu uusesema amashiwi yakwa Lesa, acila pali uyo uulanda mu ndimi ishalekana lekana, kano ninshi aleilula ifyo alesosa, pakuti ifyo alesosa fimone ukuwamina ulukuta. 
Eico kanshi bamunyinane nga naisa kuli imwe ndelanda indimi ishalekana lekana, bushe kuti camuwamina shani? Awe iyoo, kano ninshi namuletela ifyo Lesa alemusokolwela, nangu ifyo alefwaya ukuti mwishibe, nangu ukusesema amashiwi yakwa Lesa nangu ifyakumufunda.
Tontonkanyeni pa filimba, ifili nga mutolilo nangu isese, ifintu ifishaba na bumi. Uulelisha nga talelisha bwino, nga nani engeshiba ulwimbo alelisha? 
Kabili umuntu uulelisha ipenga, nomba talishishe bwino, nga kuti abantu baipekanya shani ku bulwi? 
Eifyo fine na imwe mwe balanda indimi ishalekana lekana, ngo muntu kuti aishiba shani ifyo mulelanda, ngefyo mulelanda tafili fyatunguluka? Bushe ninshi tamuleicushafye ukulanda! 
Pano isonde nelyo paba indimi ishalekana lekana, lelo abashishiba balomfwa umo shilolele. 
Nomba ine nga nshileumfwa ululimi alelanda umo lulolele, ninshi uyu muntu alelanda aba mwinafyalo kuli ine. Elyo na ine wine ninshi ndi mwinafyalo kuli uyu muntu. 
Cimo cine na kuli imwe bene, apo mulefwaisha ukukwata ubupe bwakwa Mupashi, sakamanisheni ukukwata ubupe ubwakuwamina ulukuta.
Eico kanshi uulelanda indimi ishalekana lekana, ali nokulomba Lesa ukuti amupeele na maka yakwishiba umwakwilwila ifyo alelanda. 
Nga ndepepa mu ndimi ishalekana lekana, umupashi wandi wena wapepafye bwino, lelo amano yandi yena tayamwenenemo nelyo cimo. 
Nga kanshi ndi nokucita shani? Ndi nokupepa mu mupashi wandi, kabili ndi nokupepa na mu mano yandi mwine. Ndi nokwimbila Lesa mu mupashi wandi kabili ndi nokumwimbila na mu mano yandi mwine. 
Pantu nga uletasha Lesa mu mupashi obefye, nga uushafundwa uo mulongene nao kukupepa, kuti ayasuka shani “Ameni” kwipepo lyobe ilyakutasha nga teshibe ifyo ulesosa? 
Ukuba kwena ipepo lyobe ilyakutasha Lesa lilifye bwino, lelo umunobe wena talilemuwamina nakalya.
Ndetasha Lesa pali ico nalimucila bonse ukulanda indimi ishalekana lekana. 
Lelo ilyo tulongene kukupepa, lyena kuti natemwa ukulandafye amashiwi yasano pakuti bomfwe ifyo ndefunda, ukucila ukulanda amashiwi amakana na makana mu ndimi shimbi ishalekana lekana.
Mwe bamunyinane, mukutontonkanya mwena mwilaba nga baice. Mulepala ngo tunya mukukanabifya. Lelo mukutontonkanya mwena mube abakalamba. 
Calilembwa mu Mafunde yakwa Mose ukuti,
Kanshi ubupe bwakulanda indimi ishalekana lekana cishibilo ku bantu abashasumina, tebasumina iyoo. Lelo ukusesema amashiwi yakwa Lesa cena cishibilo ku bantu abasumina, tebashasumina iyoo.
Kanshi ilyo ulukuta lonse lwalongana kukupepa, nga bonse mwatampa ukulalanda mu ndimi ishalekana lekana, bushe abantu abashafundwa nangu abashasumina nga baisamo, bushe tekuti batile aba bantu nabapena? 
Nomba nga cakuti bonse balesesema amashiwi yakwa Lesa elyo umuntu uushasumina nangu uushafundwa nga aisamo, kuti aumfwa amashiwi bonse balelanda yamushinina. Elyo kuti amashiwi yalenga ashininkishe no bubi bwakwe. 
Kuti asanga no bubi ubwafisama mu mutima wakwe bwasokoloka. Elyo afukama panshi alapepa Lesa ati, “Cine cine Lesa ali muno pakati kenu!”
Nga kanshi kuti twacita shani, mwe bamunyinane? Ilyo mwalongana kukupepa, umuntu umo alesamuna ulwimbo, umbi eo afunde, umbi nao ashimike amashiwi ayo Lesa amusokolwelele, umbi nao alande mu ndimi ishalekana lekana, elyo pabe no wakwilula ifyalandwa. Nomba fyonse ifi fibe ifyakuwamina ulukuta. 
Nga cakuti kwaba abakulanda mu ndimi ishalekana lekana, muleke babili nangu batatu ebo balande, lelo balelekanina pakulanda. Kabili kube umo uwakwilula ifyo balanda. 
Nomba nga tapali nelyo umo uwakwilula ifyo alelanda, ninshi ekalefye tondolo, alandefye umwine mu mutima na Lesa. 
Abakusesema amashiwi yakwa Lesa babe babili nangu batatu, lelo kwena pabe bambi abakupingula pafyo balanda. 
Pa bekele mukupepa, nga umo Lesa amusokolwela amashiwi, ninshi uwacilalanda ekale tondolo. 
Mulelekanina bonse pakusesema amashiwi yakwa Lesa. Lyena bonse kuti mwasambililako, elyo nefyo balanda kuti fyamukoselesha. 
Bakasesema baliba na maka yakwishiba ilyakusesema amashiwi yakwa Lesa nelyo bashingasesema. 
Pantu Lesa tafwaya cimfulunganya kano icibote. Kanshi ngefyo caba konse mu nkuta sha bamushilo, 
abanakashi bena bali nokwikalafye tondolo mu nkuta. Pantu bena tacasuminishiwa ukulandapo. Efyo na Mafunde yakwa Mose yatila, umwanakashi ali nokupetamina wiba. 
Nga balefwaya ukwipushapo cimo, ninshi kuti baya ipusha abalume babo ku ŋanda kumwabo. Pantu cansoni nganshi umwanakashi ukulanda mu lukuta.
Bushe ni kuli imwe amashiwi yakwa Lesa yatula? Nangu bushe nimwefye mweka yaishila? 
Kanshi uyo onse uuletontonkanya ukuti ni kasesema, nangu aliba no bupe bumbi ubo Mupashi amupeela, ashininkishe ukuti ifyo namulembela efyo Imfumu yakonkomesha. 
Nga tasakamene ifi, ninshi na imwe mwilamusakamana.
Eico kanshi bamunyinane, sakamaneni ukusesema amashiwi yakwa Lesa. Kabili mwilalesha abalelanda mu ndimi ishalekana lekana. 
Lelo fyonse filecitika bwino bwino kabili ukwabula icimfulunganya.
Nomba bamunyinane, ndefwaya ukumwibukishako Imbila Nsuma namushimikile, iyo mwapokelela, kabili iyo mwashintililapo. 
Iyi Mbila Nsuma naimupususha, kumfwa nga mwaikatisha amashiwi namushimikile. Lelo nga mwasuminefye pa kanwa, ninshi ukusumina kwenu kwafyefye.
 Pakubalilapofye icintu icikalamba ico nafundilwe, ico na imwe namushila cakuti Kristu afwilile pa mulandu wa fyabubifi fyesu, nga filya calembwa mu Malembo Yamushilo. 
Kabili alishiikilwe, elyo aisa bushiwa pa bushiku ubwalenga shitatu nga filya calembwa mu Malembo Yamushilo. 
Kabili abalilepo ukumonekela kuli Kefa, elyo limbi ku basole ikumi limo na babili. 
Elyo aishile monekela na ku babwananyina bonse pamo abacilile imyanda isano. Abengi bacili abomi, bamo bena balifwa. 
Kabili aishile monekela na kuli Yakobo, elyo panuma aisa monekela na ku basole bonse.
 Pakulekelesha aishile monekela na kuli ine, neo mu cisumino naba nga kapopo. 
Abasole banandi bonse balicindamapo ukucila ine. Ine nshalinga nokuti balenjita umusole, pantu ine nalecusha ulukuta lwakwa Lesa. 
Nomba ku cikuuku cakwa Lesa naba fino fine naba. Elyo ne cikuuku Lesa ankwatila calibomba nganshi muli ine. Pantu nalibomba no kucila abasole bambi, nomba kwena tekuti ntile nine, lelo cikuuku Lesa ankwatila ecibomba muli ine. 
Kanshi cibe nine nangu basole bambi, ifi fine efyo tushimika. Kabili ifi fine efyo mwasuminamo.
Nomba ifwe tufunda ukuti Kristu alibuuka ku bafwa, nga kanshi bamo pali imwe kuti balasosa shani ukuti abafwa tabakashukuke? 
Abafwa nga tabakashukuke, ninshi na Kristu tabuuka ku bafwa. 
Kabili Kristu nga tabuuka ku bafwa, ninshi ifyo tubila fyafyefye, ne cisumino cenu naco cafyefye. 
Teico ceka, lelo ninshi na ifwe tubepeshafye Lesa. Pantu ifwe tusosa ukuti cacishinka Lesa alibuusha Kristu ku bafwa. Nomba nga cacine ukuti abafwa tababuuka, ninshi na Kristu wine Lesa tamubuusha ku bafwa. 
Pantu abafwa nga tababuuka ninshi na Kristu wine tabuukile ku bafwa. 
Elyo nga Kristu tabuukile ku bafwa, ninshi icisumino cenu cafyefye, elyo kabili ninshi mucili mu fyabubifi fyenu. 
Elyo na basumine muli Kristu abafwa, ninshi nabo balilobelela. 
Nga cakuti ukusubila kwesu muli Kristu kwakupelelafye muli buno bwine bumi, ninshi nifwe twashamisha ukucila abantu bonse.
Nomba icacishinka cakuti, Kristu alibuuka ku bafwa. Kabili pa bafwa bonse ewabalilapo ukubuuka. 
Nga filya umuntu umo ewaleta imfwa, efyo nomba umuntu umo aleta ukushukuka kwa bafwa. 
Pantu nga filya bonse tufwa pa mulandu wa cikolwe cesu Adamu, efyo bonse tukabuuka ku bafwa pa mulandu wakusumina Kristu. 
Cila muntu akabuuka pa nshita Lesa apima. Uwabalilapo ni Kristu. Elyo panuma ilyo akabwela, elyo na bena Kristu bakabuuka. 
Kanshi pa kupwa kwa calo pena, panuma yakucimfya ubufumu bonse, bakateeka bonse na bonse abamaka, elyo akalubwila ubufumu kuli Lesa Wishi. 
Pantu Kristu ali nokulateeka mpakafye akacimfye abalwani bakwe bonse. 
Elyo no mulwani akalekeleshako ukucimfya ni mfwa. 
Pantu calembwa ukuti, “Lesa alilenga na fyonse ukulamukunkwila.” Lelo amashiwi yakuti “fyonse” tacilolele mukuti na Lesa wine uwalengele ici nao ali pali ifyo fintu ifili nokumunakila. 
Kanshi ifintu fyonse nga fyanakila Kristu, elyo Mwane wine nao akanakila Wishi uwalenga ukuti ifintu fyonse fimucimbile. Elyo Lesa nao akaleteeka fyonse.
Nomba nga takwaba kushukuka kwa bafwa, bushe calola mwi ico abantu babatishiwa pa malo ya bantu abafwa? Nga cacine abafwa tabakabuuke nakalya, cinshi kanshi abantu babatishiwa pa malo ya bantu abafwa? 
Nga ifwe ni shani? Cinshi twingalaendela lyonse mu busanso bwakulufya imyeo yesu? 
Ala bamunyinane, umo shicela nyendafye mu mfwa! Icilumba nakwata pali imwe, nico mwasumina muli Kristu Yesu Imfumu yesu, ecalenga nokuti nande ifi. 
Nga cakuti ubulwi ndelwishamo ifiswango fya muno Efeso bwali bwabuntunsefye, bushe finshi ningamwenamo? Nomba abafwa nga tababuuka, ninshi kutilafye, “Natuipakishe no kunwa tunwe, pantu mailo ninshi twafwa.”
Ala mwilabepwa. “Ukwampana na bantu babi, konaula ne mibeele ya bantu basuma.” 
Shitoleni amano yasuma, muleke ukubifya. Pantu pali imwe pali bamo abashaishiba na Lesa. Nalanda ifi pakuti mwikatwe ne nsoni.
Bamo kuti baipusha abati, “Bushe abafwa kuti babushiwa shani? Mubili wa musango shani bakabuuka nao?” 
We cipumbu ca muntu we! Ilyo ubyala ulubuto mu mushili, pakuti ulubuto lumene kano lwatala lwafwa. 
Kabili ico ubyala, lubutofye, nalimo lwa ŋanu nangu ulubuto lumbifye, taubyala cintu cikamena ku lubuto. 
Lesa eulenga ukuti ulubuto lumene lukwate icimuti ico alefwaya. Cila lubuto Lesa eulupeela umusango wa cimuti lwakwata.
Ifintu fyonse ifyabumi tafyaba na musango umo wine uwa munofu. Abantu bakwata umusango umo uwa munofu. Inama nasho shaba no musango wa munofu uwaibela, ifyuni nafyo waliibela, elyo ne sabi nalyo waliibela.
Kabili mu mulu mwaba ifintu ifya mibili ya mu mulu. Elyo pano calo napo paba ifya mibili ya pano calo. Nomba ubusuma bwa mibili ya fya ku mulu bwaliibela no busuma bwa mibili ya fya pano calo. 
Ukubengeshima kwa kasuba kwaliibela. Elyo ukubengeshima kwa mweshi nako kwaliibela, elyo no kwa ntanda nako kwaibela. Kabili ne ntanda shine nasho shalipusana mukubengeshima.
Kanshi ifyo fine efyo cikaba na ku bafwa ilyo bakashukuka. Ilyo bashika umuntu uwafwa, umubili ulabola, nomba ilyo aisa buuka, lyena tewakubola. 
Icitumbi ilyo balecishiika, cibafye icintu cafyefye, nomba pakushukuka, cabuuka icacindama. Ilyo balecishiika, ciba icabula amaka, nomba pakubuuka, cabuuka na maka. 
Ilyo cashiikwa, cishiikwa no mubili wabumuntu, nomba ilyo caisa shukuka, cabuuka no mubili wamupashi. Nga kwaliba umubili wabumuntu, ninshi kwaliba no mubili wamupashi. 
Pantu calembwa ukuti, “Lesa abumbile umuntu wapakubala Adamu, umuntu uwabumi.” Lelo Adamu wa pakulekelesha, wena mupashi uupeela umweo. 
Lelo icibalilapo ukwisa te mubili wamupashi, mubili wabumuntu, elyo panuma umubili wamupashi. 
Adamu wapakubala afumine kwiloba, wena wa pano calo. Lelo Adamu wacibili wena afumine ku mulu. 
Abantu bonse aba pano calo babafye nga Adamu uo Lesa abumbile kwiloba. Aba ku mulu nabo baba nga Yesu uwafumine ku mulu. 
Filya twaba ne cata cakwa Adamu uo Lesa abumbile kwiloba, efyo tukaba ne cata cakwa Yesu uwafumine ku mulu.
Bamunyinane, ico ndemweba nici cakuti iyi mibili yesu iya munofu no mulopa, yena tayakapyane Bufumu bwakwa Lesa. Pantu icintu icibola tekuti cikume ku cintu icishibola.
 Lekeni kanshi mwebeko icankaama. Teifwe bonse tukafwa, lelo bonse tukaluka, 
pakulila kwe penga lyakulekelesha mu kashita akanono nga mu kushibawila kwa linso. Pantu ipenga nga lyalila, elyo abafwa bakabuuka, kabili tabakatale abafwa nakabili. Elyo na ifwe fwe bakaba abomi tukalulwa. 
Pantu umubili uubola uli nokwalulwa ukuba uushili wakubola. Elyo kabili uyu mubili uwinakufwa, uli nokwalulwa ukuba uushili wakufwa. 
Kanshi ilyo umubili uubola ukaluka uushili wakubola, kabili umubili uwinakufwa ukaluka uushili wakufwa, elyo ifyalembwa fikafikilishiwa ifyakuti,
“We mfwa, ngo kucimfya kobe kuli kwi?
Imfwa ifumya amaka yabukali bwaiko ku bubifi. Elyo ububifi nabo bufumya amaka ku Mafunde yakwa Mose. 
Kanshi tulifye nokutasha Lesa uwatupeela Imfumu yesu Yesu Kristu uwalenga ukuti tukwate amaka yakucimfya.
Kanshi bamunyinane mwe batemwikwa bandi, muleshangila, mwilatelententa. Mube abakalabana mukubombela Imfumu. Mwalishiba ukuti tamwaba kuicushafye mukubombela Imfumu.
 Nomba pa musangulo uyo wakwafwilishako abamushilo mu Yerusalemu, pena ndeti mucite ngefyo naebele inkuta sha mu Galatia. 
Cila bushiku pa Mulungu, cila muntu pali imwe pa fintu amwenenepo, afumyepo fimo, afisunge bwino. Epakuti ilyo nkesa uko, nkasange mwalisangula kale. 
Ilyo nkesa uko elyo nkatuma abo mukasala. Nkabapeela na makalata yakubeshibilako ilyo bakalatwala ubupe bwenu ku Yerusalemu. 
Nga cakuti mwamona calinga ukuti nkaye nabo, ninshi kuti twaya nabo.
Nkesa uko kumwenu nga napita mu Makedonia. Pantu napanga ukupita mu Makedonia. 
Nalimo uko kumwenu nkesa kokolako panono. Nalimo ne nshita yonse iyampepo eko ikampwila. Epakuti mukamone ukungafwilishako pa bulendo bwandi konse uko nkalaya. 
Pantu nshilefwaya kumumonapofye mu lupita. Ndefwaya ukwisa ikala nenu inshita ikalamba, nge Mfumu yasuminisha.
Lelo kwena ndi nokwikala muno mwine mu Efeso mpaka ne nshikunkulu ya Pentekoste. 
Pantu kuno kuli ishuko lyakubomba imilimo iyingi nganshi. Lelo na kuno kwine abalwani bena eko bali abengi.
Ilyo Timote akesa uko, mukamupokelele bwino ukwabula icakumutiinya, pantu nao mubomfi wa Mfumu nga ine wine. 
Kanshi tapali na kuba nelyo umo uwakumusuula. Lelo mukamwafweko kufyo alekabila pa bulendo, pakuti akabwele umutende kuli ine. Pantu ine ndemulolela ukuti akese na bamunyinefwe.
Nomba pali munyinefwe Apolo, ine imikufye iyingi nalimweba ukuti ese pamo na bamunyinefwe bambi kukumupempula. Lelo umwine talefwaya ukwisa pali ino nshita. Akesa limbi nga amona inshita.
Muleba abaiteyanya. Mube ne cisumino icakosa. Mube abantu abashipa kabili abamaka. 
Muleba ne citemwiko mu milimo yonse iyo mulebomba.
Bamunyinane mwalishiba bonse aba mu ŋanda yakwa Stefana. Aba ebabalilepo ukusumina muli Kristu mu calo ca Akaia. Kabili baliipeela nganshi mukubombela abamushilo. 
Kanshi ndemupapata mulenakila abantu ba uyu musango, elyo na bonsefye abo babomba nabo umulimo wabutumishi. 
Kabili ndi ne nsansa pakumona ukuti Stefana na Fotunato na Akaiko nabesa. Pantu ebamwimininako nga tamuliko. 
Awe nabansansamusha nganshi ngefyo na imwe bene bamusansamwishe. Abantu ba musango uyu mulebatasha.
Inkuta sha mu Asia shamuposha. Akwila na Prisila no lukuta ululongana mu ŋanda yabo, bonse bamuposha mwe banakila Imfumu. 
Ababwananyina bonse balemuposha. Muleposhanya mukutomona kwamushilo.
Ine, ne Paulo, nalemba no kuboko kwandi aya mashiwi yakumuposha.
Nga paba uushatemwa Mfumu, alapishiwe! Marana tha.
Icikuuku ca Mfumu Yesu cileba na imwe.
Namutumina icitemwiko candi imwe bonse muli Kristu Yesu.
