Kalata kufuma kuli ne Paulo, wino uwamwa ku kulonda kwakwe Leza kuti nje mutumwa wakwe Klistu Yesu, pamwi na Sositeni mwina witu.
  Kwi uvi lyakwe Leza ilili mu Kolinto, na kuli yonsi yano aamwa kuti yaye antu yakwe Leza amuzilo, ali akwakwe mu kutaila kwao muli Klistu Yesu, pali pamwi na antu yonsi konsikonsi yano akapepa Mwene witu Yesu Klistu, Mwene witu nupya wakwao.
Leza Tata nu Mwene Yesu Klistu amupeele cikuku nu mutende.
Lyonsi nkataizya Leza wane pamulandu winu na pa cikuku cino wamupeela muli Yesu. 
Pano mukutaila muli Klistu mwemo mwati muya akama mu vintu vyonsi, pamwi nu mu mvwango nga nu mukumanya ivintu. 
Pano mazwi ya umboni pali Klistu yakomeleka munomuli 
cakuti kusi uwila nanti onga uwa mupasi uno mulilwa, lino mucili mukulolela Mwene witu Yesu Klistu kuti asokololwe. 
Leza alamusunga mu kukomeleka kufika nu kumpelelekezyo, pakuti mutakaye amulandu pa Wanda wa Mwene witu Yesu Klistu. 
Leza uwakutailwa, nupya aliwe wamwamile kuti muye mu utandano nu Mwana wakwe Yesu Klistu, Mwene witu.
Inane mwi zina lya Mwene witu Yesu Klistu nkumupapata mwensi, kuti, mwazumilizyanya muli vino mwalanda, pakuti kutaya kupaatukana munomuli. Muye alemane cuze a mwenzo onga na melenganyo ali yamwi. 
Pano antu yamwi kufuma ku amu ng'anda yakwe Koloe yatiyanena paswe ukuti pakasi kinu pali kulemanila. 
 Manye kandande ndi vii, cila muntu munomuli akulanda cimwi cipusane. Umwi ati, “Nemo nkalondela Paulo,” muze nawe ati, “Nemo nkalondela Apolo,” muze nawe ati, “Nemo nkalondela Petulo,” muze nawe ati, “Nemo nkalondela Klistu.” 
Uzye Klistu wankanyiziwa? Uzye Paulo uwafwilile mwemwe pa lupanda? Uzye mwemo mwawatiziwe mwi zina lyakwe Paulo?
  Nkutaizya Leza ukuti nemo ntawatizye umuntu namuze munomuli, suka sile Kilisipa na Gayusi. 
Lyene kusi umwi angalanda ukuti wawatiziwe mwi zina lyane. 
 Endi nupya nawatizye Sitefano pamwi na amu ng'anda yakwe kwene. Lelo ntange niusye ndi nawatizye muntu na muze. 
Klistu atantumile ku kuwatizya. Wene wantumile ku kukosola Ilandwe Lisuma kwaula kukovyanya mazwi, yano angalenga kuti imfwa yakwe Klistu ya pa lupanda itaya na maka.
Pano Ilandwe lya pamulandu wa mfwa yakwe Klistu pa lupanda lisyasenula cimwi ku antu yano akulowa. Lelo kunotuli swe muno tukutuulwa, Ilandwe lii amaka yakwe Leza yano akuomba. 
 Calembwa mu malembelo cati,
  Caleka, uzye lyene yalikwi antu yamano? Nanti nkonkotela zyakwe yakasambilizya ya Masunde? Nanti yao akaitumika mu kwasuka mauzyo ya muno nsi? Leza walanga vino mano amuno nsi yene uwelewele!
Pano Leza mu mano yakwe walenzile ukuti citacitika ukuti antu yamumanye kupitila mu mano yao. Lelo camuzipile ukuti antu ataila yatuulwe kupitila mwi Landwe lino tukakosola, ilikauvwika lya uwelewele ku antu yamwi. 
Ayuda yakalonda vinjelengwe pakuti yasininkizye, nga Agiliki nao yakalonda mano. 
Lelo swemo tukakosola Klistu uwatanyilwe pa lupanda, ilandwe lyaya icisiki cakupumikako Ayuda nupya utumpe ku Akulukuwa. 
Lelo kuli yao yano Leza waama, Ayuda na Akulukuwa kwene, yonsi yaa iiluka ukuti Klistu ali maka nga na mano yakwe Leza. 
Pano cino cikaloleka wa uwelewele wakwe Leza cene ica mano kuluta mano ya muntu, nga na cino cikaloleka wa utonte wakwe Leza cene ica maka kuluta maka ya muntu.
Inane, iusyini vino mwali lino Leza wamwamile. Mu milolekele ya untu, anono sile amunomuli yano angati ali yamano nanti ali yamaka nanti avilwe pi yanza licindame. 
Leza, mwi pange lyakwe, wasolwile cico cino antu amu nsi yakaelenganya kuya utumpe, pakuti wene angazewanya antu yamano, nupya wene wasolwile cico cino antu amu nsi yakaelenganya kuya utonte pakuti azewanye antu yamaka. 
Wene wasolwile cico cino antu amu nsi yatazyela nu kusuula, nga nu kwelenganya ukuti icasilesile pakuti aonone cico cino antu amu nsi yakaelenganya vino icampomvu. 
Cii cikusenula ukuti kusi umwi angaitumika pa manso yakwe Leza.
Lelo Leza wamuleta muli Klistu Yesu, nupya Leza wasenula Klistu kuya amano itu. Kupitila munoli Leza akatucita aololoke pa manso yakwe. Muli Yesu tukaya antu amuzilo yakwe Leza, nga nu kutuulwa. 
 Caleka, cili ndi vino calembwa mu malembelo cati, “Wino akailumba ailumbe mu Mwene.”
Inane, lino nizile kunomuli ku kukosola nkama ya cumi yakwe Leza, ntaomvizye mazwi azike nanti kuvwika mucenjele mu mivwangile. 
Pano lino nali pamwi namwe naipingwile kwilila vintu vyonsi suka sile Yesu Klistu nu kuluta imfwa yakwe ya pa lupanda. 
 Caleka lino nizile kunomuli, nali mutonte nu kuzakaza pamulandu wa ntete. 
Kuvwanga kwane nu kukosola kwane kwa kumuongola kutali ukwakulanga mano yane, lelo kwali ukwakulanga amaka yakwe Mupasi Wamuzilo. 
Utailo winu utimikwa pa mano ya untu, lelo pa maka yakwe Leza.
Nanti ciye vivyo swemo tukakosola ilandwe lya mano ku antu akula mu vya Mupasi. Lelo asi a mano ya antu amuno nsi nanti yakwe yakateeka yakweyo, yao ali mu kulowa. 
Mano yano nkukosola ankama ya mano yakwe Leza, yano afiswa ku mitundu ya antu onsi. Lino Leza atali aumbe insi ii, wene wateinye mano kwene yaa kuti yaye akutupela lulumbi. 
Kusi kateeka nanti umwi uwamanyile cimwi pa mano yaa. Ndi yakateeka yamanyile mano yaa, yatange yatane Mwene wa lulumbi pa lupanda. 
 Lelo cili ndi vino calembwa mu malembelo cati,
Lelo Leza wasokolola nkama yakwe kunotuli kupitila muli Mupasi Wamuzilo. Mupasi Wamuzilo wamanya vyonsi, vizike vya mapange yakwe Leza. 
Kusi umuntu angamanya melenganyo ya muntu muze. Suka mupasi wa muntu kwene wiyo. Mu musango uli onga kwene, kusi wamanya melenganyo yakwe Leza suka Mupasi wakwe Leza umwisikulu. 
Swemo tutapokelela mupasi uwafuma muno nsi. Lelo twapokelela Mupasi Wamuzilo kufuma kuli Leza, pakuti atwazwe tumanye vyonsi vino Leza watupela.
Caleka lyene, mazwi yonsi yano tukavwanga twasambiliziwe na Mupasi Wamuzilo, asi mano ya antu. Mupasi Wamuzilo kwene wii, aliwe akatwazwa kusambilizya vintu vya Mupasi ku antu ali nu Mupasi. 
Muntu wino asi na Mupasi, wene atangapokelela mawila yakwe Mupasi wakwe Leza. Muntu uwa musango uu, atangiluka vintu vya Mupasi. Kunoli visisenula cimwi, pano vikalondekwa kuya nu Mupasi Wamuzilo kuti muntu avyuvwe. 
Muntu wensi akweti Mupasi Wamuzilo, wene angapingula umpomvu wa vintu vyonsi. Lelo kusi umuntu wino angamupingula. 
 Cili ndi vino calembwa mu malembelo cati,
Inane, nemo ntavwanzile kunomuli ndi vino nkavwanga ku antu ali na Mupasi Wamuzilo. Navwanzile kuno muli wa antu amu nsi ali wa ana anono mu utailo muli Klistu. 
 Acino namwimulanga iziya, asi vyakulya vikome, pano alanga mutali kuti muiteyanye kuvilya, 
pano micitile inu icili wa micitile ya antu amu nsi. Pakasi kinu mukuzuwilana nu kulemanila wenga nu muze. Uzye cii cisyakusininkizya vino mwemwe amu nsi, mukucita vintu kulingana ni miyele ya muno nsi? 
 Lino umwi uwa munomuli wati, “Nemo nkalondela Paulo,” nga namuze ati, “Nemo nkalondela Apolo,” uzye ale micitile inu isi wa micitile ya antu amu nsi?
Uzye Apolo aweni? Uzye Paulo aweni? Sweswe aomvi sile yakwe Leza, yao amwazwilizye kuti mutaile. Cila wenga uwa munotuli akaomba mulimo uno Leza wamupile kuti acita. 
 Nemo natile imbezu, Apolo nawe azikontelela manzi, lelo Leza aliwe walenzile kuti zikule. 
Muntu wino akata imbezu nanti wiyo akakontelela, oili yasi cimwi. Cikalamba u kusakamala kwakwe Leza, wino akalenga kuti vimelwa vikule. 
Pasi kupusana pa muntu akata imbezu nga na wino akazikontelela manzi. Leza alalambula cila wenga uwa munotuli kulingana ni milimo ino waomba. 
Pano sweswe aomvi alemana pamwi mu kuombela Leza, nga namwe mwemwe calo cakwe Leza. Nupya mwemwe cikulwa cakwe Leza. 
Leza wampile uwila wakuya nkonkotela yamakule, nga nani naomvizye uwila uu pa kwimba mufula, uno umuntu muze akukuulapo. Lelo cila muntu alinzile atekele musango uno akukuulilamo. 
Pano Leza wimba mpiti mufula onga sile, nu mufula uu, a Yesu Klistu nga kusi mufula na uze uno ungimbwa. 
Yamwi yakaomvya zaabu nanti siluva nanti mawe amutengo ukulu cuze, pa kukuula pa mufula. Yamwi nao yakaomvya imiti nanti isote nanti makambalala. 
Lelo umpomvu wa mulimo wakwe cila muntu ulaloleka lino Wanda wakwe Klistu ulausokolola. Pano pa Wanda ulya umoto uno Leza alatuma ulezya mulimo uo nu kulanga umpomvu wakweo vino uli. 
Ndi cico icakuzilwe pa mufula citalapya mu moto, ale lyene kakuula wakweco alapokelela cilambu. 
Lelo ndi cilapya mu moto, ale lyene kakuula wakweco atalapokelela cilambu, lelo umwisikulu wene alatuulwa wa muntu akuutuka kufuma mu moto.
  Cumi mwemo mwamanya vino mwemwe Ng'anda ikulu yakwe Leza nga na vino Mupasi Wamuzilo akaikala munomuli. 
Caleka umuntu umwi ndi wonona Ng'anda ikulu yakwe Leza, Leza nawe alamonona. Pano Ng'anda ikulu yakwe Leza yene iya muzilo, nga mweisikulu mwemwe muli Ng'anda ikulu yakwe Leza.
Muntu nanti umwi ataitumpika. Umwi uwa munomuli ndi akwelenganya vino uwa mano kulingana ni vintu vya muno nsi, nkolelo alinzile aye wa muwelewele, pakuti mucumi aye uwa mano. 
 Pano cintu cino amu nsi yakwelenganya ukuti ica mano, cene uwelewele pa manso yakwe Leza. Cili ndi vino calembwa mu malembelo cati, “Leza akalema antu yamano mu ucenjezi wao.” 
 Nupya calembwa mu malembelo cati, “Mwene wamanya vino melenganyo ya antu yamano yene yasi nu mulimo.” 
Lyene kutaya umwi wakutumika antu pali vino antu yakacita. Pano vintu vyonsi ivya kwinu. 
Paulo, Apolo, nga na Petulo, insi ii ya pansi, umi nanti imfwa, ivilipo ndakai nga ni viliza, vii vyonsi ivya kwinu, 
nga namwe mwemwe yakwe Klistu, Klistu nawe uwakwe Leza.
Mwatulola wa yaomvi yakwe Klistu yano apelwa mulimo wakwangalila vya nkama vyakwe Leza. 
Cintu conga cino cikalondekwa ku muomvi cakuti alinzile kuya uwakutailwa kuli wino akatumikila. 
Ndakai cisi cimwi ndi napingulwa namwe nanti cilye ca milandu. Nanti nemwisikulu nsyaipingula. 
Mumwenzo wane muli cumi, lelo cii cisyakusininkizya ukuti nene wakaele. Mwene aliwe akampingula. 
Acino mutalinzile kupingula umuntu ali wensi lino nsita yasontwa itali kuti ifike. Upinguzi wakusyalikizya utalacitika suka Mwene akize. Wene alasokolola paswe vintu vino vyafiswa mu mfinzi, nga nu kuumbula mapange ya nkama aya mu melenganyo ya antu. Alino lyene umuntu wensi Leza alamutasya ndi vino cingamulinga. 
Inane, naomvya Apolo nga na nemwisikulu kuya cilangililo ca kumulangilila vino mazwi yakasenula, yano akati, “Mwalondela ivya tantikwa mu malembelo.” Kutaya nanti wenga uwa munomuli kutasya umuntu umwi nu kusuula muze. 
Uzye aweni uwakwisile kuya mukulu kuluta pa auzo? Uzye Leza atakupile vyonsi vino wakwata? Uzye lyene ungaitumika uli kwati cino wakwata cisi uwila?
Uzye mukweti vyonsi vino mukalonda? Uzye mwati muya akama? Uzye mwati muya yakateeka kwaula sweswe? Nanti swemo tusivivyo? Endi, vino nalondesya kuti muye yakateeka, pakuti naswe kwene tungaya yakateeka pamwi namwe.
Pano kunondi caloleka ukuti Leza wapela cifulo cakusyalikizya kuli sweswe swe atumwa. Tuli wa antu avunukwa ku kukomwa pa swe, nupya tuli akutambwa ni viumbwa, asi antu yatupu, lelo na angeli kwene. 
Pamulandu wakwe Klistu antu yakutulola wa viwelewele. Lelo mwemwe yamano muli Klistu! Swemo sweswe atonte, lelo mwemo mwemwe yakomeleke! Swemo twasulwa, lelo mwemo mwacindikwa. 
Na ndakai kwene tukupita ala tuli ni nzala nu lusala. Tuzwite nsamu. Tukaumwa. Tukazeya kufuma mu cifulo conga kuya ku cuze. 
 Tukavuneka ni milimo ikome kuti tuilisye. Lino antu yatutipwila, swemo tukalenga Leza kuti ayapolelele. Lino antu yatuzunya, swemo tukaposya. 
Lino antu yatutuka, swemo tukaasuka na mazwi ya mutembo. Ndakai antu yakatulola wa vikona vyamu nsi, nga nu kuti sweswe yaipe cuze mu antu yonsi amu nsi!
Nkumulembela cii, asi pamulandu wa kumucita insonyi, lelo apakuti imusambilizye wa akundwe. 
Mungaya na yakasambilizya mazimbi ikumi mu wina Klistu winu, lelo mutangaya na yaso aingi, nemo nizile nja wakwe so pa kukosola Ilandwe Lisuma kunomuli. 
 Acino ndakai nkumulenga kuti mukolane nani mu micitile. 
Uli mulandu uno nkutuma Timoti kunomuli. Nemo namutemwa wa mwana, nupya wene umuomvi mutailwe wa Mwene. Wene alamwiusya vintu vino nkacita mu kulondela Klistu, vino vitapusana kuli vino nkasambilizya mu mauvi yonsi.
Yamwi munomuli yakuitumika kwati ntaliza ku kumutandalila. 
Ndi cakuti Mwene akasi, ndiza zuwazuwa kunomuli, nga lyene nemwisikulu ndalondelezya milimo ya antu yaa amataki ndi yakuomba nanti kuvwanga sile. 
Pano mu Wene wakwe Leza asi kulandikisya sile mazwi, lelo ukuomba. 
Uzye icani cino mukulonda nkacite lino ndiza? Uzye mukulonda nkize nkamufulule nanti nkize nu mwenzo wa kutemwa nu ufuke?
  Ndakai, cikuvwika vino munomuli, muli ulenzyo uwipisye cuze kuluta uno antu atataila yakacita. Nuvwa ukuti umuntu akamanyana nu muci wakwe isi! 
Uzye lyene mungaitumika uli? Mulinzile kuvwa ulanda pa cintu cii, nu kuzinga umuntu wiyo mu utandano, wino uwacita cintu cii. 
Nanti angala nsi pamwi namwe, lelo nkaetetwila vintu uti indi namwe. Lelo mwi zina lya Mwene witu Yesu, nemo nati mpingula umuntu uwatacita vii kwati na manye ndi pamwi namwe. 
Lino mulakongana, nani kwene mu melenganyo ndaya namwe, lyene ku maka ya Mwene witu Yesu, 
mulinzile kupeela muntu wiyo kuli Ciwa pakuti mwili wa muntu wiyo uce ucuziwe, nu mupasi wakwe ukatuulwe pa Wanda uno Mwene Yesu aliiza.
  Cisi cisuma ukuti mwaitumika! Uzye mutamanya vino citutumusi cinono sile cingatutumula munya wa ngano? 
 Mulinzile kufumya citutumusi ca mpiti ci iifyo, pakuti muye aswepe muli vyonsi. Lyene mulakolana wa munya wa ngano upya uwaulamo citutumusi nanti cimwi ndi vino mu cumi manyile avino muli. Pano Cimulo citu ca Ucilo cati citeyanyiziwa, nga Klistu, Mwana wa mfwele uwa ucilo watapelwa impolelwa. 
 Caleka mutazevya Cimulo cii lino mukucita viipe nu ukakasi. Cii cikoline wa kupelwa kwa mukate usi ni citutumusi, uno ukaswefya mwenzo nupya uwa cumi.
Muli kalata wino nalemvile kunomuli namunenyile kuntaya mu utandano na antu yano yakacita ulenzyo. 
Lelo ntamunenyile kuntaya mu utandano na antu yonsi amuno nsi, yano akacita ulenzyo nanti lwiswa nanti aivi nanti yakapepa ya tuluwi. Kufumako ku antu yaa, suka mwafutata nu kufuma muno nsi. 
Nkusenula ukuti mutalinzile kuya mu utandano nu muntu akaitaka vino wene umwina winu, lino wene akacita ulenzyo, nanti uwa lwiswa, nanti akapepa tuluwi, nanti uwa ntumpu, nanti umukolesi, nanti umwivi. Mutaikala pansi nu kulya pamwi nu muntu wa musango uu. 
Uzye nani cimpazi kupingula antu asi aina Klistu? Leza alayapingula Uzye mwemo mutalinzile kupingula vilundwa vya mwi uvi linu? 
 Cili ndi vino calembwa mu malembelo cati, “Zingini umuntu ali wensi mwipe uwa munomuli.”
Umwi uwa munomuli ndi yamutala mulandu ku mwina Klistu muze, uzye wene angasitaka muze uli ku cilye ca milandu cakwe yakapingula atataila? Uzye atange asitake ku antu yakwe Leza kuti yapingule mulandu? 
Uzye mutamanya ukuti antu yakwe Leza yalapingula antu amuno nsi? Endi, ndi cakuti mulapingula antu amuno nsi, uzye mwemo mutangapingula tumilandu tunono? 
Uzye mutamanya ukuti swemo tulapingula angeli? Nga pali ufi umi wa pano nsi! 
Milandu ya musango uu ndi yacitika pakasi kinu, uzye mungasitaka uli ku antu asi amwi uvi kuti yapingule? 
Cii ica nsonyi kunomuli! Cumi kwene, pakasi kinu palinzile kuya nanti umuntu umwi wenga uwa mano, wino angaputwila aina Klistu milandu. 
Mu cifulo cakwe cii, cazanwa ukuti mwina Klistu wenga akasitaka umuze ku cilye ca milandu kuti apingulwe na asi a mwiuvi.
Kusitakana ku cilye ca milandu pakasi kinu, kukalanga paswe ukuti mwemo mwati mucimviwa. Cange cizipe ndi cakuti yauze yatala milandu kunomuli! Nupya cange cizipe ndi cakuti yauze iiya cimwi kunomuli! 
Lelo mu cifulo cakwe cii, mweisikulu mukatalana milandu nga nu kwiyilana, nanti angala mwemwe ina Klistu! 
Cumi mwamanya ukuti yakaifya yatalakumako ku Wene wakwe Leza. Mutaitumpoka! Antu akacita ulenzyo, nanti akapepa tuluwi, nanti akacita ivya winyi, 
nanti akaiya, nanti a lwiswa, nanti akolesi, nanti akatumpwila auze, nanti aivi, pali yaa yonsi kusi alakumako ku Wene wakwe Leza. 
Yamwi munomuli mwali wakwe yaa. Lelo mwaswefiwa kufuma ku maifyo, nupya mwaipelesya kuli Leza mu, Mwene Yesu Klistu na Mupasi Wamuzilo, anga lyene mwaya aololoke pa manso yakwe Leza.
  Umwi angati, “Vintu vyonsi vyazumiliziwa kunondi.” Endi, asi vyonsi vingakwazwa. Nemo ningati, “Vintu vyonsi vyazumiliziwa kunondi.” Endi, lelo ntangazumilizya cimwi cincite uzya. 
Umwi angavwanga ati, “Cakulya capangilwe kwingila mu nda, nga ni nda nayo yapangilwe kupokelela cakulya.” Endi, lelo Leza alonona vii vyoili. Umwili utalinzile kuomviwa mu kucita ulenzyo, lelo ulinzile kuomviwa mu kutumikila Mwene. Mwene aliwe akasunga mwili. 
Leza wazyukwile Mwene kufuma ku afwe, nga naswe kwene alatuzyukula kupitila mu maka yakwe.
Mwamanya vino mili inu ivilundwa vya mwili wakwe Klistu. Uzye icisuma ndi natola cilundwa ca mwili wakwe Klistu nu kuti ciye cilundwa ca mwili wakwe cizelele? Citangacitika! 
 Nanti uzye mutamanya vino umuntu wino akalundanya mwili wakwe kuli cizelele ala wene waya mwili onga pamwi nawe? Calembwa paswe mu malembelo cati, “Oili yalaya umwili onga.” 
Lelo wino uwailundanya umwisikulu ku Mwene ala wene waya nawe pamwi mu mwenzo.
Leukini ku uzelele. Iifyo lyonsi lino umuntu angacita lisyakowezya mwili wakwe. Lelo umuntu wino akacita uzelele wene akaifya ku mwili wakwe umwisikulu. 
 Uzye mutamanya vino mili inu ing'anda ikulu yakwe Mupasi Wamuzilo? Leza wamupile Mupasi Wamuzilo kuti aikala munomuli. Uli mulandu uno umi uno mukwikala usi wakwinu lelo uwakwe Leza. 
Leza wamukazile pa mutengo ukulu cuze. Caleka omvini mili inu mu kupeela lulumbi kuli Leza.
Lyene pamulandu wa vintu vino mwandembile, cazipila umuntu kuntatwala. 
Lelo pamulandu wa kuti kucita ulenzyo kwati kukula cuze, umonsi wensi alinzile akwate muci wakwe, nga nu mwanaci wensi alinzile akwate iya wakwe. 
Iya alinzile kufikilizya kulonda kwa muci wakwe ukwa ng'anda. Vivyo kwene muci nawe alinzile kufikilizya kulonda kwakwe iya. 
Mwanaci mwili wakwe usiwakwakwe lelo uwakwe iya. Vivyo kwene nu monsi nawe mwili wakwe usi wakwakwe lelo uwa muci wakwe. 
Caleka cila wenga atalinzile kukanya kufikilizya kulonda kwa mwili ku muze, suka sile ndi mwati muzumilizyanya kuntacita cii pamulandu wakuti musumbe nsita mu kupepa. Lelo mulinzile kutandika nupya kufikilizya ivyaya mu utwazi. Mu musango kwene uu, amuno mulacingililwa ku mezyo yakwe Ciwa pamulandu wa kuntaikanya kwinu.
Ntakupeela ilamulo kunomuli lino nkumunena cii, lelo nkumuzumilizya sile. 
Endi! Nemo ningatemwa ndi cakuti antu yonsi yakolana nani. Lelo Leza wapela uwila uiyele kuli cila muntu, onga ku muntu wenga nga nauze kuli muze.
Ndakai, nkunena mwe muno mutatwala nanti kutwalwa ukuti cingazipisya mutwalilile kwikala mu usimbe wakwe vino nani nikala. 
Lelo ndi mutangaikanya mweisikulu, cingazipisya mule mutwale nanti mutwalwe, pamulandu wa kuntaikanya kwinu. Cazipisya kutwala nanti kutwalwa kuluta kuya ni mbunu.
  Ku antu atwalana nkweti lamulo lyakuyapa. Asi lamulo lyane, lelo lyafuma ku Mwene lyakuti muci atalinzile kutaana niya wakwe. 
Lelo ndi angacita vivyo, alinzile kutwalilila kwikala mu usimbe nanti limwi awikizyanye niya. Iya nawe atalinzile kuta muci wakwe.
Yauze nao nkuyanena vii (Nemwisikulu, asi Mwene awe), ndi cakuti umwina Klistu umonsi wakwata muci atataila, nga muci nawe wazumila kwikala nawe, wene atalinzile kumuta. 
Vivyo kwene, ndi cakuti mwanaci mwina Klistu watwalwa ku monsi atataila, nga umonsi wiyo wazumila kutwalilila kwikala nawe, wene atalinzile kutaana nawe. 
Umonsi atataila nawe kwene akaya mwina Leza lino wasakwa ku mwanaci mwina Klistu. Nu mwanaci kwene atataila akaya mwina Leza lino wasakwa ku monsi mwina Klistu. 
Lelo nanti cingaya vivyo, wenga wino atataila akulonda kuti yatane na wiyo ali mwina Klistu, lekini cicitike vivyo kwene. Lino caya vivyo, ndi wenga munoyali mwina Klistu, cingaya a iya nanti muci, wene umuntungwa kucita cico. Leza wamwama kuti mwikale mu mutende. 
Uzye lyene wamanya uli, we muci we mwina Klistu, ukuti utangatuula iya wako? Nanti we iya we mwina Klistu, uzye ungasininkizya uli ukuti utangatuula muci wako?
Cila muntu alinzile kutwalilila kwikala muno Mwene wamusungila na muno Leza wamwamile. Lii, lili lamulo lino nkasambilizya mu mauvi yonsi. 
Ndi cakuti umuntu wino wasilamulwa wazumila lwamo lwakwe Leza, wene atalinzile kufisa usilamu wakwe. Ndi cakuti umuntu wino atasilamulwa wazumila lwamo lwakwe Leza, wene atalinzile kusilamulwa. 
Pano muntu ndi wasilamulwa nanti foo, cisyakusenula nanti cimwi. Cikalamba ukuyela masunde yakwe Leza. 
Cila muntu alinzile kwikala mu umi uno wali nao lino wazumile lwamo lwakwe Leza. 
Uzye wali muzya lino Leza wakwamile? Endi, utasakamala. Lelo ndi ungaya muntungwa uomvye untungwa. 
Pano muzya wino Mwene waama wene muntungwa ku Mwene. Mu musango uli onga kwene muntu muntungwa wino Klistu waama wene muzya wakwe. 
Mwemo Leza wamukala pa mutengo ukulu. Caleka mutaya azya ya antu. 
Inane, cila muntu alinzile kwikalilila mu utandano na Leza ndi vino wali lino Leza wamwamile.
Pali vino mwalemvile pamulandu wa antu atatwala, nemo ntakweti lamulo kufuma ku Mwene. Lelo nkupeela langulusi lyane wakwe umwi wino angatailwa pano Mwene waya na mizu kunondi.
Pamulandu wa ntazi zikulu zya ndakai, nkwelenganya vino cingazipa kuluta kuti umuntu aikale ndi vino ali. 
Uzye wemo ukweti muci wako? Lyene utezya kumuta. Uzye wemo utatwala? Lyene utezya ukulonda muci wako. 
Lelo ndi watwala ale utacisile iifyo, nga ndi cakuti mwanaci wino atatwalwa watwalwa, ale nawe kwene atacisile iifyo. Lelo nkwezya kumucingilila ku ntazi zya cila wanda zino atwala yalakwata.
Cino nkusenula inane, icakuti, insita yaticepesya nga kufuma ndakai kwene atwala yalinzile kwikala kwati yatatwala. 
Na yao akulosya, yalinzile kwikala kwati yasyakulosya, yao akuseka, yalinzile kwikala kwati yatasansamwike. Yao akukala vintu, yalinzile kwikala kwati yasi aine ya vintu vino yakala, 
na yao akaculuzya vintu, yalinzile kwikala kwati yatiikako myenzo yao. Pano insi ii, ndi vino ndakai ili, italikalilila.
Nkulonda kuti mutaya na masakamiko. Monsi wino atatwala akasakamala mulimo wa Mwene, pano wene akaezya kuzanzya Mwene. 
Lelo umonsi wino watwala akasakamala vintu vyamu nsi, pano wene akalonda kwelenganya vya kuzanzya muci wakwe. 
Caleka wene akalema viili. Mwanaci atatwalwa nanti a mwali wene akasakamala mulimo wa Mwene, pano wene akalonda kuti mwili nga nu mupasi wakwe vipelwe cuze ku Mwene. Lelo mwanaci wino watwalwa akasakamala vintu vyamu nsi, pano wene akalonda kwelenganya vya kuzanzya iya.
Nkulanda vintu vii, pano nkulonda kuti mwazwe. Nsyakwezya kwika viindo pano muli. Lelo mu cifulo cakwe cico, nkulonda kuti mwacita cisuma nupya icampomvu, nga nu kuipelesya mweisikulu ku kutumikila Mwene kwaula ca kumupumvyanya.
Pamulandu wakwe lumbwe na mwali, yao yano yelenganya kuntatwalana, ndi cakuti umonsi walola ukuti mipitile yakwe ku mukazyana isi ningo, nga ndi cakuti akweti mbunu nupya wacizana ukuti cazipa yatwalane, lyene yalinzile kutwalana ndi vino akulonda. Musi iifyo mukucita cii. 
Lelo ndu muntu, kwaula kupatikiziwa, wacizana ukuti cazipa kuntatwala, ndi ali namaka akwikala kwaula kutwala, ale wene wacita ningo. 
Caleka monsi wino watwala mwali wiyo ala wacita ningo, lelo atamutwite wene wacita ningo kuluta.
Mwanaci wino watwalwa wene asi nu untungwa wa kutwalwa lino iya acili nu umi. Lelo ndi iya wafwa, lyene ala waya nu untungwa wakutwalwa ku monsi wensi wino akulonda, cikulu sile ale umonsi wiyo umwina Klistu. 
Nanti cingaya vivyo, mwanaci wiyo angaya ni nsansa kuluta ndi cakuti wikala kwaula kutwalwa. Lii, lili langulusi lyane, nupya nani kwene nkwelenganya vino nkweti Mupasi Wamuzilo.
Muli kalata wino mwandembile mwanguzizye pamulandu ni vyakulya vino vyapeelwa mpolelwa ku tuluwi. Cacumi, swensi kwene tumanyile pa cintu cii. Lelo kumanya kwene kuu, kukatulenga kuitutumula pamulandu witu sweisikulu, lino kutemwa kwene kukatulenga kwazwa yauze. 
Wino wensi akaelenganya vino wamanya cimwi, mucumi wene atamanya ndi vino alinzile kumanya. 
Lelo Leza wene asyatwisika umuntu wino wamutemwa.
Acino lyene nanti angala vyakulya vikapelwa impolelwa ku tuluwi, swemo twamanya vino kutaya nanti kaluwi konga muno mu nsi kano kaya nu umi. Twamanya vino kwaya Leza wenga sile. 
Nanti angala vintu vingi mwiyulu na pano pansi vikaamwa ukuti, “Yaleza,” nga nu kuti, “Yamwene,” 
lelo swemo twakwata Leza wenga sile. Wene ali Tata nga aliwe kwene ali kaumba wa vintu vyonsi, nupya swemo tukamutumikila. Yesu Klistu sile ali Mwene witu. Vintu vyonsi vyaumvilwe na aliwe, nga munoli swemo twapelwa umi.
Lelo asi yonsi amanya cumi cii. Antu yamwi aingi mu kukula kwao yataila vino tuluwi twaya nu umi. Caleka lino yakulya vyakulya vya musango uu, yene ala yacili yakwelenganya vino yakulya vyakulya vyapeelwa ku tuluwi. Myenzo yao yatonta, nupya yakoweziwa. 
Lelo vyakulya vitangatupalamika pipi na Leza. Tutalaponzya cimwi ndi tusyalya, nanti kukwata cimwi ndi tukulya.
Lelo mucenjele nu untungwa winu uo pa kucita vintu, pano ungaya cisiki cakuponya atonte asi nu utailo ukome. 
Ndi cali umuntu akweti mwenzo uutonte wakulola we muno ukweti “Kumanya” ukulya vyapeelwa impolelwa ku tuluwi, uzye cii citalamukomelezya kulya vyakulya vyapeelwa impolelwa ku tuluwi? 
Lyene umuntu wii mutonte, munyonko wino Klistu wafwilile alalowa pamulandu wa “Kumanya kwako!” 
Ndi mwifya ina Klistu yauzo musango kwene uu, nu kucisa myenzo yao ala mukwifya kuli Klistu kwene. 
Caleka, ndi cakulya cii cingalenga mwinane kupumika ale lyene ntalatala ndye inyama nupya, pakuti ntalenga mwinane apone.
Uzye nemo nsi muntu muntungwa? Uzye nemo nsi mutumwa? Uzye nemo ntalola Yesu Mwene witu? Uzye mwemo ntamutungulwile ku kukwata utailo mu Mwene Yesu? 
Nanti angala yamwi yatanzumila kuya mutumwa, cumi kwene mwemo mwanzumila! Pano umi winu muli Klistu ali kambone wakuti nene mutumwa.
Lino antu yakanenola, nemo nkayanena vii 
uzye swemo tutakwata nsambu ya kupelwa cakulya ni cakumwa pa mulimo uno tukaomba. 
Cila muntu muno tuyelile akweti nsambu zya kusenda muci wakwe mwina Klistu pa lwendo, ndi vino atumwa nga na ina ya Mwene pamwi na Petulo yakacita. 
Uzye nene pamwi na Banaba tutangalya uwila suka tutale tuombe pa kuzana vino tukalonda? 
Uzye musilika cii wino akaizanila umwisikulu vilondwa vyakwe? Uzye mulimi cii wino asyalya vilyo kufuma mu calo cakwe? Uzye mucemi cii asyaomvya iziya kufuma ku viteekwa vyakwe?
Ntakulanda cii ku maka yane nemwisikulu, pano Masunde yakwe Mose yakalanda cili conga kwene. 
 Tukawelenga vyalembwa mu Masunde yakwe Mose ukuti, “Mutanyepa cipambasi mulomo lino mukumuomvya pa kupuula.” Uzye lyene tumati Leza pa kuvwanga cii wisile mano pali yacipambasi? 
Uzye wene lino wavwanzile cii atavwanzile pamulandu witu? Cii calemvilwe mu malembelo pamulandu witu, pakuti wino akalima na wino akazombola yonsi kwene yaombe mukupaalila kwankana vilimwa kufuma mu uzombozi.
  Lino twamunenyile ilandwe, cali wa kuta kwa mbezu zyamu mupasi. Uzye lyene icani cino tutangapokelela kufuma kuno muli cino tukuulilwa? 
Yauze ndi yakweti nsambu zya kupokelela vintu vii, uzye swemo citalusile?
 Cumi kwene mwamanya vino antu akaomba mu Ng'anda ikulu yakwe Leza yene yakalya kufuma muli vino vikapelwa mwenemo. Nupya mwamanya vino yao akaomba pa kavuwa yene yakaankanyiwako impolelwa zimwi zino zikapelwa pa kavuwa. 
 Mu musango uli onga kwene, Mwene nawe wapela ilamulo lyakuti yao akakosola Ilandwe yalinzile kupelwa vyakulya kufuma mu kukosola kwao.
Lelo nemo ntatala naomvya nsambu ili yonsi pali zii, nupya nsyakulemba cii ndakai pakuti ntandike kuziomvya. Canzipila ukufwa kuluta kuti umwi ampokolole nsambu ya kuilumba muli cii! 
Ntakweti nsambu ya kuilumba sile pamulandu wa kukosola Ilandwe Lisuma pano Mwene uwampile ilamulo lya kukosola. Kalanda kunondi ndi nsyakukosola Ilandwe! 
Ndi nkukosola pamulandu wakuti nkulonda kukosola, ale lyene ndalipilwa. Lelo nkacita cii pa kwangalilwa, pano Leza wandasika mulimo uu. 
Uzye lyene malipilo cii yano nkapelwa? Malipilo yane akasita kasuma kakukosola Ilandwe Lisuma kwaula kulifya, nanti kuomvya nsambu zino nakwata mu mulimo wa kukosola ilandwe.
Nemo nene muntungwa, nsi muzya wa muntu ali wensi. Lelo nati nja muzya wa antu yonsi pakuti ndonke antu aingi kuluta. 
Lino ncili omba pakasi ka Ayuda, nemo nkaikala uwamu Yuda pakuti njalonke. Nanti angala nemwisikulu nsyatekwa na Masunde yakwe Mose, nemo nkaikala kwati nkateekwa nayo lino nkuomba pamwi na yao akateekwa nayo, pakuti njalonke. 
Mu musango uli onga kwene, lino nkuomba pamwi na Akulukuwa, nemo nkaikala wa Mukulukuwa, kwaula kulondela Masunde ya Ciyuda, pakuti ndonke Akulukuwa. Cii cisyakusenula ukuti nsyayela Masunde yakwe Leza. Mucumi nemo nkateekwa na Masunde yakwe Klistu. 
Lino ndi pakasi ka antu yano utailo wao utonte, nani kwene nkaikala ndi vino yaya, pakuti njalonke. Caleka nkacita consi cingacitwa pakuti ntuule yamwi munoyali.
Nkacita vii vyonsi pamulandu wi Landwe, pakuti ningakumako ku kupolelelwa ukwaya mwi Landwe. 
Cumi kwene mwamanya vino antu aingi yakasimula mu kucimvyanya kwa lwilo, lelo umuntu wenga sile akalonka cilambu. Caleka namwe simulini mu musango wakuti mulonke cilambu. 
Muntu wensi akakumako ku kuiteyanya ku kucimvyanya, wene akasundwa, pakuti alonke cilambu ciyembe cino cikalowa. Lelo swemo tukasimula pakuti tulonke cilambu cino cilikalilila manda pe. 
Uli mulandu uno nemo nkasimula kuti mfikilizye simwililo lyane. Nupya uli mulandu uno nemo nkoline wa muntu akacimvyanya mu makofi, wino asyasumba sile makofi yakwe mu muza. 
Nemo nkaomvya mwili wane uluku uluku kuti uye wa muzya wantontela, nkacita vii pakuti ntakasumbwe kunzi pacisila ca kukosola Ilandwe Lisuma kuli yauze, nkaye kwati awiyo watapotwa.
  Inane, nkulonda kumwiusya vintu vino vyacitikile vikolwe vitu vyonsi ivyalondelanga Mose. Vikolwe vitu vyonsi vyacingililwe ni kumbi, nga nu kupita mutende muli Yemba Muyenzu. 
Cii cali wa kuwatiziwa nga nu kuya alondezi yakwe Mose. 
Onsi kwene yalile cakulya cili cimwi ca umupasi 
 nga nu kumwa cakumwa cili cimwi ca umupasi, cino yamwanga kufuma mu mulunda wa umupasi uno wapitanga nayo. Nu mulunda uo wali a Klistu umwisikulu. 
 Lelo nanti cali vivyo aingi munoyali yatazanzizye Leza. Caleka vyala vyao vyasansansilwe monsi mu lwanga.
  Lyene vii vyonsi ivilangililo kunotuli, vya kutusoka kuti tutalonda vintu viipe, ndi vino yene yacisile, 
 nanti kupepa tuluwi ndi vino yamwi munoyali yacisile. Cili ndi vino calembwa mu malembelo cati, “Antu yatenzi pansi kuti yalye nu kumwa pacisila yakatuka nu kucina.” 
 Tutalinzile kucita ulenzyo, ndi vino yamwi munoyali yacisile nga nu mu wanda onga yene yafwile kulingana mazimbi makumi yaili na yatatu. 
 Tutalinzile kwezya Mwene, ndi vino yamwi munoyali yacisile nga pacisila yalumika ni nzoka, yafwa. 
 Tutalinzile kuilizyanya, ndi vino yamwi munoyali yacisile nga pacisila yononwa nu mungeli wa mfwa. 
Vintu vii vyonsi vyacitikile vikolwe vitu kuti ciye ukusokwa, nupya vyalemvilwe kuti viye vyakutusambilizya swe muno tukulolela mpelelekezyo yakwe vyonsi.
Wino wensi akwelenganya ukuti aimi nu kuzyansya, wene alinzile kutekela kuti atapona. 
Ukweziwa konsi kuno kukamucitikila, kuli kumwi kwene ukukacitikila antu yauze. Lelo Leza wene uwakutailwa. Wene atalazumilizya kuti mweziwe kuluta pali vino mungaposya. Pa nsita ino mukweziwa, wene alamulanga inzila yakuleukila matunko pa kumupeela maka akuti muposye.
Acino mwe yacuza akundwe, leukini ku kupepa tuluwi. 
Nkulanda kunomuli wa antu yamano. Muipingule mweisikulu pali vino nkumunena. 
 Pa Cimulo ca Mwene, lino tukamwa mu lwako nu kutaizya Leza, uzye tusyakumako ku kwankana wazi wakwe Klistu? Lino tukamokoola umukate nu kulya, uzye tusyakumako ku kwankana mwili wakwe Klistu?
Pa kukumako ku kwankana umukate uli onga kwene, swensi tukaya mwili onga, nanti angala tuvuzile.
  Elenganyini pa ina Izlaeli. Yao akalya vyapeelwa impolelwa yakakumako ku kutumikila Leza pa kavuwa. 
Uzye nkulanda ukuti tuluwi nanti vyakulya vino vikapelwa impolelwa vikweti muzano umwi? 
 Awe, cisi viyo! Mucumi vyakulya vivyo vikapelwa impolelwa ku mipasi yankota, asi kuli Leza. Ntakulonda kuti mwemo mwandane ni mipasi yankota. 
Mutangamwa mu lwako lwa Mwene nga nu mulwako lwa mipasi yankota. Mutangalya pa cipango ca Mwene nga na pa cipango ca mipasi yankota. 
 Nanti uzye tukulonda kuleka Mwene aye nu uzuwa? Swemo tutaluta Mwene maka.
  Swemo tungati, “Vintu vyonsi vyazumiliziwa kunotuli,” lelo asi vyonsi vingatwazwa. Vintu vyonsi vyazumiliziwa, lelo asi vyonsi vili nu muzano. 
Tulinzile kwelenganya pa vilondwa vya antu yauze, asi sile pa vilondwa vitu. 
Nanti cingaya vivyo, mwemwe antungwa kulya cintu cili consi cikakaziwa mwi sokoni lya nyama, kwaula kuuzya iuzyo nanti lyonga pakuti mutasakamika myenzo inu. 
 Pano calembwa mu malembelo cati, “Insi nga na vyonsi ivyaya mwenemo ivya Mwene.”
Ndi cakuti umuntu umwi wino atataila watamwimula, wamwama ku kulya vyakulya nga namwe mwazumila kuya kweneko, lyene yangini mukalye vino watamwimula, kwaula kuuzya iuzyo nanti lyonga, pakuti mutasakamika imyenzo inu nupya pamulandu nu kukowela. 
Lelo umwi ndi wamunena wati, “Vyakulya vii, vyapeelwa impolelwa ku tuluwi,” lyene mutalya vyakulya vivyo, pamulandu wakuntaleta intazi kuli wiyo uwatamunena nga na pamulandu wa kuntasakamika myenzo inu. 
Asi myenzo inu lelo a kampingu wa muntu wali wamunena.
Ndi nkataizya Leza pa vyakulya vyane, pacani umuntu muze anganenola pamulandu wa vyakulya vino nkapelelapo ntaizyo?”
Endi, consi cino mukucita, cingaya ukulya nanti kumwa, mucicite ku lulumbi lwakwe Leza. 
Ikalini mu musango uno utangaleta intazi ku Ayuda nanti Akulukuwa nanti kwi uvi lyakwe Leza. 
Mwacita sile ndi vino nani nkacita, kwezya kuzanzya antu yonsi muli vyonsi vino nkacita, kwaula kuyelenganyizizya visuma nemwisikulu, lelo visuma vya kwazwa yauze pakuti yangatuulwa.
  Mulinzile kulondela cilangililo cane mu micitile ndi vino nani nkalondela cilangililo cakwe Klistu mu micitile.
Inane nemo nkumutasya pano mukanjiusya lyonsi nu kulondela masambilizyo yano napiile kunomuli. 
Lelo nkulonda kuti mumanye vino Klistu ali mutwe pa onsi yonsi, nga monsi nawe ali mutwe pa mwanaci. Lelo Leza nawe ali mutwe pali Klistu. 
Cii cikusenula ukuti monsi ali wensi wino akapepa nanti kusema mazwi yakwe Leza lino watavimba cimwi ku mutwe wakwe ala akuzewanya Klistu. 
Lelo mwanaci ali wensi wino akapepa nanti kusema mazwi yakwe Leza kwaula kuvimba cimwi ku mutwe wakwe ala wene akuzewanya umutwe wakwe. Wene atapusine nu mwanaci wino watapela lukuzu ku mutwe wakwe. 
Mwanaci ndi asyavimba cimwi ku mutwe wakwe cingamuzipila kupela ni nyele zyakwe kwene. Ndi vino cili ca nsonyi ku mwanaci ndi wapela inyele zyakwe, wene cingamuzipila kuvimba cimwi ku mutwe wakwe. 
 Cisyalondekwa kuti monsi avimba cimwi ku mutwe wakwe, pano wene akalangizya cata nga nu lulumbi lwakwe Leza. Lelo mwanaci wene akalangizya lulumbi lwa monsi. 
 Pano monsi ataumvilwe kufuma ku mwanaci, lelo mwanaci waumvilwe kufuma ku monsi. 
Nupya monsi ataumvilwe pamulandu wa mwanaci, lelo mwanaci wene waumvilwe pamulandu wa monsi. 
Caleka pamulandu wa angeli, mwanaci alinzile kuvimba cimwi ku mutwe wakwe pakuti alange vino iya ali na maka panoli. 
Lelo pa manso ya Mwene mwanaci asi cimwi kwaula monsi. Monsi nawe asi cimwi kwaula mwanaci. 
Pano vino mwanaci waumvilwe kufuma ku monsi, mu musango uli onga kwene monsi akavyalwa ku mwanaci. Leza aliwe akalenga kuti vintu vyonsi viyeko.
Muipingule mweisikulu ndi cilinzile kuti mwanaci apepa kuli Leza pa ukongano wa mapepo, kwaula kuvimba cimwi ku mutwe wakwe. 
Uzye civyalilwa citu cisyamusambilizya vino monsi ndi ali ni nyele zitali ala ica nsonyi, 
lelo ku mwanaci zyene iciyembelo? Inyele zyakwe zitali zyapilwe kunoli kuti ziye cakuvimba pa mutwe wakwe. 
Lelo ndu muntu ali wensi akulonda kupazyanya pamulandu wakwe cii, ale cino nemo ningalanda cakuti swemo nanti mauvi yakwe Leza tutakweti lutambi luze lwa mipepele.
Caleka nupya pali umulandu uze uno ntange mutasye uwakuti kukongana kwinu ku mapepo kukaleta viipe kuluta visuma. 
Nkolelo, nanenwa ukuti mukweti maumba akucita kupaatukana mu kukongana kwinu. Nupya ninsininkizya ukuti vimwi vino nuvwa ivya cumi. 
Tutangazunguka ukuti kupaatukana kulinzile kuye munomuli pakuti yao akucita vya wololoke yangaloleka paswe. 
Lino mukakongana pamwi wi umba, asi Cimulo ca Mwene cino mukalya. 
Pano lino mukulya, cila muntu akatandika kulya vyakulya vyakwe umwine, yauze iikala ni nzala nga na yamwi nao ala yakukoleka. 
Uzye mutakwata ku mwinu ku mang'anda kuno mungalya nu kumwa? Nanti uzye mukusula iuvi lyakwe Leza nu kucita antu aulizya insonyi? Uzye cani cino mwemo mukupaalila kuti munene pamulandu wakwe cii? Uzye namamutasya? Awe, ntange mutasye!
Pano usambilizyo uno namupiile naupokelile kufuma ku Mwene, uwakuti Mwene Yesu, pa wanda uno yamukoofile usiku, watozile mukate, 
ataizya kuli Leza, aumokoola, nga avwanga ati, “Uu, uli mwili wane, uno wapelwa pamulandu winu. Mwacita cii pa kunjiusya.” 
 Mu musango uli onga kwene, pacisila ca kulya cimulo atoola ulwako nga avwanga ati, “Lwako luu ulwa upangano upya uno Leza watamapo insimbi nu wazi wane. Lyonsi lino mukumwa mwacita cii pa kunjiusya.”
Cii cikusenula ukuti lyonsi lino mwalya umukate uu nga nu kumwa mu lwako luu ala mukulanda imfwa ya Mwene kufika lino aliza. 
Acino ndu muntu ali wensi walya umukate wa Mwene nanti kumwa mu lwako lwakwe mu musango utalinzile uwakumuzewanya, ala wene wailetelela mulandu uwa kusaalula mwili nga nu wazi wa Mwene. 
Caleka cila muntu atale aipime umwisikulu nkolelo lino atali kuti alye umukate nga nu kumwa mu lwako. 
Pano ndi atangalooka vino cii cikusenula lino akulya umukate nga nu kumwa mu lwako, ale wene akuiletelela upinguzi panoli umwisikulu lino akulya nu kumwa. 
Uli mulandu uno aingi munomuli mukulwala nu kutonta nupya yamwi yafwilapo mpiti. 
Ndi twaipituluka ningo lyene tutangaya akupingulwa na Leza. 
Lelo lino tukapingulwa tukasundwa nu Mwene kuti tusambilile tutakavunukwe pamwi na antu amu nsi.
Caleka, inane, lino mwakongana pamwi ku kulya Cimulo ca Mwene, mwapembelana. 
Wanzala azuka watalya ku ng'anda kwakwe, kuti mutapingulwa na Leza pamulandu wa kukongana kwinu. Lyene milandu yuze ino ntalanzile ndiza njimalile lyuze lino ndiza.
Inane, nkulonda kuti mumanye cumi pamulandu wa mawila kufuma kuli Mupasi Wamuzilo. 
Mwamanya ukuti lino mwali antu atataila, mwaponziwe umu nzila zingi mu kupepa tuluwi tusivwanga. 
Nkulonda kuti mumanye vino kusi umwi wino akatungululwa na Mupasi Wamuzilo angavwanga ati, “Yesu atipwe!” Nupya kusi umwi angavwanga paswe ati, “Yesu u Mwene,” suka akutungululwa na Mupasi Wamuzilo.
  Kwaya mawila apusane kufuma kuli Mupasi Wamuzilo, lelo Mupasi ali umwi kwene awino akapela. 
Kwaya nzila zipusane zyakutumikilamo, lelo Mwene ali umwi kwene akatumikilwa. 
Kwaya maka apusane akutumikilamo, lelo Leza ali umwi akapeela maka kuli yonsi akatumikila. 
Mupasi Wamuzilo akapeela cila muntu uwila upusane wa kuomba mulimo wa muzano kuli wensi.
Mupasi Wamuzilo akapeela umuntu umwi maka akulanda vya mano, nga Mupasi Wamuzilo ali umwi kwene akapeela umuntu muze maka akulanda mazwi akusambilizya. 
Mupasi Wamuzilo ali umwi kwene akapeela utailo ku umuntu wenga, nga ku muntu muze nako akapeela maka akupozya ndwala. 
Mupasi Wamuzilo akapeela muntu umwi maka akucita vinjelengwe. Kuli muze nawe amupeela uwila wakulanda ilandwe lyakwe Leza. Kuli muze nawe amupeela maka akulondolola kupusana kwaya pa mawila yano yafuma kuli Mupasi Wamuzilo nga na yano yatafuma kunoli. Kuli muze nawe akamupeela maka akulandila mu ndimi zyuze zitamanyika, nga na kuli muze nawe akamupeela maka akulondolola vikulandwa mu ndimi zitamanyika.
Lelo a Mupasi Wamuzilo wenga nupya ali umwi kwene wino akacita vii vyonsi. Kuli cila muntu, wene akapeela uwila uiyele ndi vino akasi.
  Klistu akoline wa mwili onga uno ukweti vilundwa vingi. Nanti angala wapangwa ku vilundwa vipusane vingi, wene mwili onga sile. 
Mu musango uli onga kwene, swensi kwene, Ayuda nanti Akulukuwa, azya nanti antungwa, twawatiziwe na Mupasi Wamuzilo ali umwi kwene kuti tuye mwili onga. Nupya swensi twapokelela Mupasi Wamuzilo wenga kwene.
Pano mwili uwisikulu utakwata cilundwa conga sile, lelo wakwata vilundwa vingi. 
Ndi cali lwazo lwavwanga lwati, “Nemo nsi kasa, caleka nsi cilundwa ca mwili” uzye lwene lutangaya cilundwa ca mwili pamulandu wakwe cico? 
Ndi cali ikutwi lyavwanga lyati, “Nemo nsi linso, caleka nsi cilundwa ca mwili,” uzye lyene litangaya cilundwa ca mwili? 
Ndi cali mwili onsi wali linso, uzye umuntu angauvwa uli? Ndi cali mwili wali ikutwi, uzye umuntu anganunsya uli? 
Lelo ndi vino cili Leza wiika cilundwa consi pa cifulo caciko, wakwe vino umwisikulu walondanga kuti ciye. 
Vilundwa vyonsi iviya cilundwa conga, ale lyene mwili utangayako. 
Lelo vilundwa vyene ivingi, nanti angala mwili uli onga sile.
Caleka lyene, linso litanganena ikasa liti, “Ntakukulonda foo!” Nanti mutwe utanganena ingazo uti, “Ntakumulonda, foo!” 
Mucumi, vilundwa vino vikaloleka vitonte vilivyo vikalondekwa kuluta. 
Tukasakamala kusunga ningo vilundwa vya mwili vino tukaelenganya ukuti visi vya mpomvu kuluta. Ku mbali yuze, vilundwa vya mwili vino vikatuletela insonyi vili vino tukazwika ningo 
kuluta vilundwa viyembesye vikaloleka. Leza umwisikulu uwalundanya vilundwa vya mwili mu musango umwi uwakuti acindamike cuze vilundwa vimwi vya mwili vino vikalonda mucinzi uwo. 
Wene wacisile cii pakuti alenge vilundwa vya mwili vyonsi vyaomba ningo kwaula kupaatukana, na cila cilundwa casakamala icuze. 
Ndi cilundwa conga ca mwili cacula, ni vilundwa vyuze navyo vikaculila pamwi naco. Ndi cilundwa conga ca mwili catasiwa, ni vilundwa vyuze navyo vikakumako ku luzango lwakweco.
Mwensi kwene mwemwe mwili wakwe Klistu, nupya cila muntu munomuli wene cilundwa cauko. 
 Mwi uvi Leza wika antu yaa, nkolelo atumwa, yakwe ciili akasema, nga yakwe citatu akasambilizya. Alino wika na yao akacita vinjelengwe, nga palondelela yao apelwa maka akupozya nanti kwazwa yauze nanti kuyatungulula nanti kulandila mu ndimi zyuze zitamanyika. 
Uzye onsi atumwa? Uzye onsi akasema? Uzye onsi akasambilizya? Uzye onsi yakwata maka akucita vinjelengwe? 
Uzye onsi yakwata maka akupozya ndwala? Uzye onsi yakwata maka akulandila mu ndimi zyuze zitamanyika? Uzye onsi yakwata maka akulondolola vino vikulandwa mu ndimi zitamanyika? 
Awe, lelo mwemo ikini myenzo inu pa mawila acindame kuluta.
Ningakwata maka akulandila mu ndimi zya antu nga ni zya angeli kwene. Lelo ndi ntakweti kutemwa, ale kulanda kwane kuli wa kulila kwa cela nanti wa nsawa. 
 Ningakwata uwila wa kusema, ningakwata kumanya konsi nga nu kumanyikisya nkama zyonsi. Ningakwata utailo ukulu ukalondekwa pakuti nsezye myamba. Lelo ndi ntakweti kutemwa, ale pasi vino indi. 
Ningapela vyonsi vino nkweti nu kupeela mwili wane kuti antu yawoce. Lelo ndi ntakweti kutemwa, ale pasi usuma umwi.
Kutemwa kukateeka mwenzo nupya ukwa luse. Kutemwa kutakwata uzuwa nupya kusyaitutumula nanti kuituumika. 
Kutemwa kutakwata kasa. Kutemwa kutaitemwa nupya kusyasepukilwa. Kutemwa kusyasunga viipe vino yauze yakacita. 
Kutemwa kusyazangila mu kucita viipe, lelo kukazangila mu cumi. 
Kutemwa kusyanenuka, nupya insita zyonsi kukataila nu kupaalila nga nu kuteeka mwenzo.
Kutemwa ukwa pe. Malandwe ya usemo nga nu kulandila mu ndimi zitamanyika, vyonsi kwene vilasila. Kumanya nako kwene kwakwata impela yakweko. 
Pano mawila itu a kumanya nga nu kusema yene yasi afumaluke. 
Lelo lino cifumaluke cilaloleka, icisi cifumaluke cilalowa.
Lino nali mwance nalandanga wa mwance, nelenganyanga wa mwance, napingulanga wa mwance. Lelo ndakai pano nakula nu kuta nata vya wance. 
Ndakai tukulola vintu ciyeye kwati umwi lola. Lelo pa nsita iliiza tulalola cinso cakwe. Ndakai kumanya kwane kwa pali Leza kusi kufumaluke. Lelo lino insita iliiza kwene kulaya kufumaluke kwati kumanya kuno Leza wamanya nene.
Pa ndakai kuli vintu vii vitatu, utailo, upaalilo nga nu kutemwa. Lelo pali vyotatu kutemwa ukukulu kuluta vyonsi.
Mwaezya kupimpa kukwata kutemwa. Ikini myenzo inu pa mawila kufuma kuli Mupasi Wamuzilo, lelo nu kuluta ikini mano pa wila wa kusema ilandwe kufuma kuli Leza. 
Umuntu wino akalandila mu ndimi zitamanyika wene asyalanda ku antu yauze, lelo akalanda kuli Leza pano kusi umwi akamanya vino wene akalanda. Wene akalanda inkama zino Mupasi Wamuzilo sile angamanya. 
Lelo umuntu wino akasema ilandwe kufuma kuli Leza wene akalanda ku antu ala akuyazwa, akuyakomelezya, nga nu kuyatekezya. 
Umuntu wino akalandila mu ndimi zitamanyika wene akayazwa umwisikulu sile, lelo wino akasema ilandwe kufuma kuli Leza wene akaazwa iuvi lyonsi.
Ningatemwa kuti mwensi kwene mwalandila mu ndimi zitamanyika. Lelo cingazipisya ndi mwakweti uwila wa kusema ilandwe kufuma kuli Leza. Pano umuntu wino akusema ilandwe kufuma kuli Leza, waluta wiyo akalandila mu ndimi zitamanyika, suka ndi pali umwi pipi uwakulondolola vino vikulandwa, pakuti iuvi lyonsi lyazwiwe. 
Caleka, inane, ndi naca niza kunomuli nu kulandila mu ndimi zitamanyika, uzye cingamwazwa uli? Awe, citangamwazwa, suka sile ndi namuletela umbwilo umwi kufuma kuli Leza nanti kumanya kumwi, nanti kusema kumwi, nanti usambilizyo umwi.
Ndi vintu vino vitakwata umi, ivili wa mitolilo nanti mazeze vyalila, uzye mungamanya uli kupusana kwa kulila kwakwevyo? Ndi kalizya asyakulizya ningo, wino akuuvwa nawe atangamanya lwimbo luno akulizya. 
Nupya ipenga ndi lyalila kwaula kuvwika ningo, uzye aweni angaiteyanya kuya ku kulwa kwa vita? 
Mu musango uli onga kwene, uzye umuntu angamanya uli vino mukulanda ndi cakuti ilandwe linu lino mukulandila mu ndimi zitamanyika lisyakuvwika ningo? Mazwi inu yatalaya na cino yakusenula. 
Muno mu nsi mwaya ndimi zingi zipusanepusane. Lelo kutaya cilimi cimwi cino mazwi yakweco yatakwata vino yakasenula. 
Lelo ndi nemo ntanguvwa mazwi ya cilimi cikulandwa vino yakusenula, ale umuntu wino akulanda akoline wa mwinamasi kunondi nga nani wa mwinamasi kunoli. 
Endi, mwemo mukulondesya kukwata mawila kufuma kuli Mupasi Wamuzilo. Caleka pimpini kuomvya mawila yano mungaomvya, mu kukuula nu kukomelezya iuvi.
Caleka, umuntu wino akalandila mu ndimi zitamanyika, alinzile kupepa kuti apelwe wila wakulondolola vino akulanda. 
Pano ndi nkapepa mu ndimi zitamanyika, ale mwenzo wane ukapepa lelo kampingu wane wene citamupazi. 
Uzye lyene ndinzile kucita uli? Namapepanga mu mwenzo nga na muli kampingu wane kwene. Namaimbilanga mu mwenzo nga na muli kampingu wane kwene. 
Lino mukutaizya Leza mu myenzo inu sile, uzye umuntu wino muli nawe mu ukongano wa mapepo angavwanga uli ati, “Ameni” kwi pepo linu lya kutaizya, 
Cingaya mwemo mukutaizya Leza ningo, lelo umuntu muze wene atangazwiliziwa nanti panono.
Nkutaizya Leza pano nemo nkalandila mu ndimi zitamanyika kuluta mwemwe. 
Lelo lino tukupepa mu ukongano wi uvi, nemo cinganzipila kulanda mazwi yasano sile yano yanguvwika pakuti nsambilizye yauze, kuluta kulanda mazwi mazimbi ikumi yano yatanguvwika ku antu yauze.
Mwe inane, mute kwelenganya wa ance. Mu viipe muye akaele wa tunya. Lelo mukwelenganya muye wa antu aikolo. 
 Calembwa mu malembelo cati,
Caleka kulandila mu ndimi zitamanyika cingasenula cimwi ku antu atataila lelo citangasenula cimwi ku antu ataila Mwene. Alino kusema ilandwe lyakwe Leza cingasenula cimwi ku antu ataila, lelo citangasenula cimwi ku antu atataila Mwene.
Lyene ndi iuvi lyonsi lyakongana pamwi nga yonsi kwene yatandika kulanda mu ndimi zitamanyika, alino antu yamwi asi amwi uvi nanti yamwi atataila iiza munomuli, uzye yatangalanda ukuti mwensi kwene mwati mupena? 
Lelo ndi yakusema ilandwe lyakwe Leza alino kwiza umuntu umwi atataila nanti umwi asi uwa mwi uvi wiza munomuli, wene alasinilwa pa viipe vyakwe pa mazwi yonsi yano akuuvwa. Mazwi yano aluvwa yalamulenga kuzenzuka, 
alino vifisame vyamu mwenzo wakwe vilaumbulwa paswe, nga nawe alafukama ainame nu kupepa Leza, ale akulanda ati, “Cumi kwene Leza ali pakasi kinu.”
Inane, lino mwakongana ku kupepa, vii avino cilinzile kuya, umuntu umwi akwimba umwi asambilizya, umwi aumbula vino Leza wamunena, umwi alanda mu ndimi zitamanyika umwi nawe alondolola vino mazwi amu cilimi cico yakusenula. 
Ndi cakuti pali yamwi akulonda kulandila mu ndimi zitamanyika, lekini yaili nanti yatatu yalande, ale yakulekanila, nga umuntu muze nawe alinzile kulondolola vino vikulandwa. 
Lelo ndi pasi umwi uwa kulondolola, lyene wiyo akalandila mu ndimi zitamanyika alinzile kwikala cele mu ukongano uwo, ale akulanda na Leza mu mwenzo. 
Antu yaili nanti yatatu yangasema ilandwe lyakwe Leza, ale yauze yakuuvwa mu kutekela. 
Lelo ndi cakuti Leza waumbula cimwi ku muntu umwi wino ali penepo, wino akulanda alinzile kuta kulanda. 
Lekini mwensi mwalanda ilandwe lyakwe Leza, ala mukulekanila, pakuti yonsi yasambiliziwe nu kukomeleziwa. 
Yao akweti wila wakusema ilandwe lyakwe Leza, yalinzile kulekela auze nao yalanda. 
Pano Leza asyalonda cimvulunganya, suka sile kuvwana nu mutende.
lino yali mu ukongano anaci yalinzile kwikala cele nu kuvwa, pano yene yatazumiliziwa kulanda. Cili ndi vino calembwa mu malembelo ukuti yene yalinzile kwikala cele nu kuvwa. 
Ndi cakuti yakulonda kuuzya pali cimwi, yalinzile kuuzya ya iya yao ku mang'anda. Cili icansonyi kuzumilizya mwanaci kulanda mu ukongano wi uvi.
Uzye mazwi yakwe Leza yafuma kunomuli? Nanti uzye mazwi kwene yaa yavwanzilwe sile kuli mwemwe? 
Ndi cakuti umuntu umwi akutunganya ukuti wene akasema, alinzile kumanya ukuti vino nkumulembela, ilamulo ilyafuma ku Mwene Leza. 
Lelo ndi cakuti asyakusumbako mano kuli cii, namwe kwene mutakasumbe mano kunoli.
Caleka inane, lyene ikini myenzo inu mu kulanda ilandwe lyakwe Leza, lelo mutainda yauze kulandila mu ndimi zitamanyika. 
Vintu vyonsi vilinzile kucitwa umu nzila isuma nupya itantikwe.
Inane, nkansi kumwiusya pamulandu wi Landwe Lisuma lino nakosozile kunomuli. Mwemo mwalipokelile, nga nu utailo winu iukomeleka. 
Mulatuulwa ni Landwe Lisuma kwene lii ndi mukuyela mazwi yakwe Leza yano nakosozile kunomuli, ndi cisi vivyo ale mwazumila pa silesile.
  Namupiile mazwi akulu kuluta yano napokelile. Mazwi yaa, akuti Klistu watufwilile pamulandu wa maifyo itu, ndi vino calembwa mu malembelo. 
 Alino wene wazisilwe nga pacisila ca manda yatatu aca azyukuka kufuma ku mfwa, ndi vino calembwa mu malembelo. Mat 12:40; Mil 2:24 
 Nupya aloleka kuli Petulo nga nu ku atumwa yonsi ikumi na yaili. 
Alino nupya aloleka ku alondezi yakwe yonsi pamwi kuluta impendwa kulingana myanda isano. Aingi pali yaa yacili aumi, nanti angala yamwi munoyali yafwa. 
Alino aloleka kuli Yakobo, nga pacisila aloleka ku atumwa onsi.
  Lyene mukusyalikizya aloleka kuno ndi nemuno nkoline wa mwana uwavilwe kapopo. 
 Nene munono kuluta pa atumwa yonsi nupya citandinzile kwamwa mutumwa pano nazunyizye iuvi lyakwe Leza. 
Lelo ku cikuku cakwe, Leza wancita kuya vino ndi, ni cikuku cakwe citali caula milimo kunondi kuluta atumwa yauze, nanti angala asi anene naombanga, lelo maka yakwe Leza akankomelezya. 
Lelo cisi cimwi ndi cakuti kukosola kuu kwafumile kunondi nanti kunoyali. Mwensi kwene mwataile ilandwe mu musango uli onga kwene.
Ndi cakuti tukukosola ukuti Klistu wazyukwike kufuma ku mfwa, uzye lyene yamwi munomuli yangalanda uli ukuti antu yatalazyukuka kufuma ku afwe yaye nu umi? 
Ndi antu yatalazyukuka kufuma ku afwe yaye nu umi, ale lyene cikusenula vino Klistu atazyukwike kufuma ku afwe. 
Nupya ndi Klistu atazyukwike kufuma ku afwe, ale lyene cikusenula vino kukosola kwitu ukwasilesile nupya nu utailo witu kwene uwasilesile. 
Ndi avino cili ale twaya yakambone yaufi pa kuvwangila Leza vya ntumpu pakuti wene wazyukwile Klistu, ndi mucumi afwe yasyazyukuka. 
Ndi afwe yasyazyukuka, ale lyene na Klistu kwene atazyukwike. 
Ndi Klistu atazyukwike kufuma ku afwe, ale lyene utailo winu uwasilesile nupya ale mucili mu umi uwa kwifya. 
Nupya ale yao afwa ataile muli Klistu, yalowa. 
Ndi upaalilo witu muli Klistu watuzipila sile mu umi uu, ale lyene sweswe ya ulanda kuluta antu yonsi muno nsi.
Lelo cumi Klistu wazyukuka kufuma ku afwe! Nupya akusininkizya kunotuli ukuti yauze nayo kwene yalazyukuka kufuma ku afwe. 
Pano ndi vino imfwa iizile kupitila mu muntu wenga, vivyo kwene kuzyukuka kufuma ku afwe kuliza kupitila mu muntu wenga. 
Ndi vino Adamu walesile imfwa kunotuli swensi, avino Klistu nawe waleta umi kunotuli swensi. 
Lelo cila muntu alazyukuka pa nsita yakwe. Klistu uwali uwankolelo kuzyukuka, nga antu yakwe nao yalazyukuka lino alawela. 
Alino mpelelekezyo iliiza nga Klistu ale watacimvya mawene yonsi, mauteko yonsi na maka yonsi, nga pacisila apeele Uwene kuli Leza Tata. 
 Pano Klistu alinzile kuteeka kufika lino alacimvya anisi yakwe onsi. 
Nu mwanisi uwa kusyalikizya kucimviwa alaya imfwa. 
 Pano calembwa mu malembelo cati, “Watu wika vintu vyonsi pisika lya ngazo zyakwe.” Camanyika ningo ukuti mazwi yakuti “Vintu vyonsi” yatalemenkinyeko Leza umwisikulu uwalenzile kuti Klistu acimvye vintu vyonsi. 
Lelo lino vintu vyonsi vyatekwa na Klistu, lyene Mwana umwisikulu alaleka kuti Isi amuteeka, wino uwamucita kuya kateeka wakwe vyonsi.
Uzye lyene tumati uli pali yano akawatiziwilwa afwe? Uzye yene yakupaalila kucita cani? Ndi cakuti cili icacumi, wakwe vino yamwi yakalanda ukuti afwe yasizyukuka, uzye pacani cino antu yaya yakawatiziwilwa afwe? 
Uzye naswe, ndi avino cili, tungaikala uli mu uzanzo nsita zyonsi? 
Inane cila wanda nemo nkalolenkana ni mfwa. Kuitakizya kuno nkweti munomuli pamulandu wakwe vino Klistu wacita ukwalenga kuti ndande vii. 
 Uzye mukwelenganya nemo nalonka cani pa kulwisyanya ni vilyanyi muno mu Efeso? Ndi afwe yatalazyukuka, lyene lekini twacita ndi vino calandwa,
Mutaisomba mweisikulu. Yacuza aipe yakaonona miyele isuma. 
Zinzimukini mu mano nupya tini kwifya. Nkumunena vino ica nsonyi kunomuli pa kuzana ukuti yamwi munomuli yatamanya Leza ningo.
Umwi anguzya ati, “Uzye afwe yangazyukuka uli? Uzye yalakwata imili ya musango cii?” 
Muwelewele we! Lumbezu luno wakomela lutangamela, suka lutale lufwe. 
Lumbezu luno wakomela icikamela, usi mwili wakwe cino wakomile, ukaiza ukula. 
Leza aliwe akapeela cila lumbezu musango wa mwili uno akasi kuti lukwate.
Antu, inyama, vyunyi, nga ni nswi, vyonsi vyakwata minyefu, lelo kusi nanti conga cino cakolana ni cuze. 
Kuli vilengwa vya mwiyulu nga ni vilengwa vya pano pansi. Lelo ucindami wa vilengwa vya mwiyulu wapusana nu ucindami wa vilengwa vya pano pansi. 
Ilanzi lyakwata kuyengesa kwakwelyo, mwezi wakwata kuyengesa kwakweo ni ntanda zyakwata kuyengesa kupusane, nga nu kuyengesa kwa ntanda kwaya ukupusane pakasi kaziko.
Vii, avino cilaya lino afwe yalazyukuka. Mwili ukazikwa mu musili wa lumbezu lwakomelwa, ukaola, lelo ulazyukuka mu cisiola. 
Lino mwili wazikwa wene ukaya mu musango uwiipe nupya utonte. Lelo lino ulazyukuka, wene ulaya mu musango uyembe nupya ukome. 
Lino mwili wazikwa wene mwili wa untu. Lelo lino ulazyukuka, wene ulaya mwili uwa u mupasi. Kwaya mwili wa untu acino nu mwili uwa u mupasi ulinzile kuyako. 
 Pano calembwa mu malembelo cati, “Muntu wakutandika, Adamu, waumvilwe aya ciumbwa ca umi.” Lelo Yesu wino ali Adamu wakusyalikizya, wene ali Mupasi wino akapeela umi. 
Twalola ukuti wiyo uwakweti mwili uwa u mupasi atizile nkolelo. Wene wizile pacisila cakwe wiyo uwakweti mwili wa untu 
Adamu wakutandika, wene waumvilwe kufuma kwi vu. Adamu wakwe cili wene wafumile kwiyulu. 
Antu yonsi amu nsi yakwata mili ino yakolana wa mwili wakwe Adamu, wino waumvilwe kufuma kwi vu. Lelo onsi amwiyulu yakwata mili ino ikoline wa mwili wakwe wino uwafumile kwiyulu. 
Wakwe vino twakolana na Adamu, wino uwaumvilwe kufuma kwi vu, vivyo kwene tulakolana na Klistu, wino uwafumile kwiyulu.
Inane, nemo nkusenula ukuti mili itu iya minyefu nu wazi ilaola. Cii, cikusenula ukuti yene itangakumako ku Wene wakwe Leza uwa manda pe, nga ni cikaola citangingila mu cisiola.
  Uvwini nkama ino nati namulondolwela. Asi swensi swe muno tulafwa. Lelo lino ntandala yakusyalikizya ilalila, swemo tulasenulwa. 
Cii cilacitika zuwazuwa wa kukapaya kwi linso. Lino ntandala yakusyalikizya ilalila swemo tulazyukuka. Swe ya umi tulasenulwa. 
Mili itu ino ikaola ilinzile kusenulwa pakuti iye mili itangaola. Cikafwa cilinzile kusenulwa pakuti ciye citangafwa. 
 Lino mili itu ino ikaola ilasenulwa iye itangaola, na lino mili itu ino ikafwa ilasenulwa iye itangafwa, alino lyene malembelo yalafikiliziwa yano yakati,
  “Mfwa we, uzye ucimvyo wako uli kwi?
Luoya lwa mfwa iifyo, na maka yi iifyo Masunde. 
Lelo tutaizye Leza, wino uwatupela ucimvyo mu Mwene witu Yesu Klistu.
Caleka, mwe inane akundwe, komelikini nupya tekelini mutanenuka. Cincilini lyonsi lino mukutumikila Mwene. Mwamanya ukuti mukuombela Mwene mutaya kucula sile.
  Lino mukupoka uwila wakwazwa antu yakwe Leza amu Yudeya, nkulonda kuti mwacita ndi vino nanenyile mauvi amu Galatiya. 
Cila wanda uwakutandika mulungu cila wenga uwa munomuli alinzile apaatule impiya zimwi pa mbali nu kusunga kulingana na vino walonka, pakuti kutakaye kusangula kwa mpiya lino ndiza. 
Caleka lino ndafika, ndamupeela makalata akuilondolola ku antu yano mwasolola, nga nao ndayatuma kuti yatwale makalata pamwi nu wila winu onsi ku Yelusalemu. 
Ndi cingaya icampomvu kuti nemo mpite, lyene ningapita pamwi nao.
  Ndiza mfike kunomuli pacisila ca kupita mu mpanga ya Makedoniya. 
Kwene nemo ndikala pamwi namwe kufika pa nsita imwi, limwi nu kukusila kwa mwela nga lyene mungaca mungazwilizye vya pa lwendo, konsi kuno indi nu kuya. 
Nkulonda kuti tukalolane namwe ningo kuluta kulolana sile namwe mu kupita. Nkupaalila kwikala namwe pa nsita ntali ndi cakuti Mwene wazumilizya.
Namaikala muno mu Efeso kufika pa wanda uwa Pentekosti. 
 Pano kali kasita kasuma ka kuomba incito ikulu nupya ya mpomvu, nanti angala kuli anisi aingi.
  Ndi Timoti waca wafika kunomuli, muce musininkizye ukuti mwamuzengela ningo ataca anyinyinzika pano wene akutumikila Mwene, ndi vino nani nkucita. 
Kutaya umuntu nanti umwi uwa kumusula, lelo mulinzile kumwazwa kutwalilila lwendo lwakwe mu mutende. Nani ndamulolela suka lino alaweluluka kunondi. Nkupaalila alawela pamwi na ina itu yauze.
Lyene pamulandu wakwe Apolo, nemo nezya na maka kumukomelezya kuti wene pamwi na ina yauze yace yamutandalile. Lelo wene asikulonda kwiza ndakai. Lelo lino alakwata kasita kamwi kasuma, alino aliza kuko. 
Pempulini nu kukomeleka mu utailo, posyini, muye na maka.
Ombini milimo inu yonsi mu kutemwa.
  Inane, mwamanya vino Sitefano pamwi na amu ng'anda yakwe ayano yatandike kuya aina Klistu a nkolelo mu mpanga ya Akaya nupya yaipela aisikulu ku kuomba vyonsi vino yangacita pamulandu wa antu yakwe Leza. Inane, nkumupapata, 
londelini utunguluzi uwa antu ali ndi yaa, nga nayauze yano akaomba nu kutumikila pamwi nao.
Nati nzanga pamulandu wa kwiza kwakwe Sitefano, Fotuneto nga na Akaiko. Lino tuli nao kuno cikoline kwati tuli namwe. 
Yene yandenzile kuvwa ningo kuluta, wakwe vino namwe yamulenzile kuvwa ningo. Antu ali ndi yaa mulinzile kuyataizya.
  Mauvi amu muputule wa mpanga ya Asia yamulamuka. Akwila na Pulisila pamwi na amwi uvi lino likakongana pamwi nao mu ng'anda yao nao kwene yamulamuka mwi zina lya Mwene.
Aina itu yonsi kuno nao kwene yamulamuka. Mulamukane mukutemwa kwa cumi. 
Ne Paulo nkumulembela mazwi yaa ni kasa lyane.
Muntu umwi ndi asyatemwa Mwene, Atipwe! Malanata! Mwene witu, iza!
Mwene amupolelele.
Kutemwa kwane kuye pali mwemwe muli Klistu.
