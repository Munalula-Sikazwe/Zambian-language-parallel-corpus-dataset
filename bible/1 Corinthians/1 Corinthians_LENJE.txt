Ndime Paulo uyo wakeetwa kweelana akuyanda kwakwe Lesa ayi mbe mutumwi wakwe Klistu Jesu. Ndi amukwabesu Sositenesi.
Tutoolembela ndimwe nocoonde cakwe Lesa ca muKolinto. Lesa wakamusala kwiinda muli Klistu Jesu alimwi akumwiita ayi mube bantu bakwe pantu pomwi abantu boonse bali kumisena ipusenepusene, abo balemeka Mwaami Jesu Klistu, Mwaami wabo aswebo soonse. 
Luse aluumuno shibe amwebo kuswa kuli Lesa Ishiwesu aMwaami Jesu Klistu.
Lyoonse ndalumba Lesa ceebo ca ndimwe mukwiinga wa luse Lesa ndwaakamutondesha muli Klistu Jesu. 
Ceebo cakuba muli Klistu, Lesa wamupa bubile boonse bwa muMushimu mukwiinga mulishi Makani akwe Lesa alimwi mulakonsha kwaashimika. 
Makani aamba pali Klistu ashimpa muli ndimwe. 
Paceebo ceeco taaku cipo nabi comwi ca Mushimu ncemutacite bulya ndimutoolindilila kupiluka kwa Mwaami Jesu Klistu. 
Ulaakumuyumya kushikila akumamanino kwaamba ayi pabushiku bwakwisa Mwaami wesu Jesu Klistu mukacanike kamutacite kampenda. 
Lesa uyo wakamwiita ayi mube mubwanabwankashi aMwanaakwe Jesu Klistu Mwaami wesu, ulashomeka.
Ono ndamusenga nobamakwesu muliina lya Mwaami wesu Jesu Klistu ayi kamusuminishana mushintu nshemwaamba, patabi kulipatula pakati kanu. Sombi munoonyumfwana camoyo womwi amuyeeyo womwi. 
Ceebo bamwi bamuŋanda yakwe Kuloyi bakandwiita ayi pali kutanyumfwana pakati kanu. 
Ncentokwaamba nceeci, uli woonse pakati kanu ulaamba shaakwe. Umwi ulaamba ayi, “Nebo ndi wakwe Paulo,” umwi ayi, “Nebo ndi wakwe Apolosi,” aumwi ayi, “Ndi wakwe Pita,” alakwe umwi ayi, “Ndi wakwe Klistu.” 
Sa Klistu wabaanikaamo? Sa nguPaulo wakapopwa pamucilingano ceebo ca ndimwe? Nabi sa mwakabombekwa muliina lyakwe Paulo?
Ndalumba Lesa ayi taaku aumwi ngondakabombeka pakati kanu, sombibo Kilisipasi aGayasi. 
Aboobo taaku weenga waamba ayi wakabombekwa muliina lyangu. 
Ncine ndakabombeka aSitefanasi alimwi abamuŋanda yakwe. Nshintooyeeya ayi ndakabombeka abamwi. 
Ceebo Klistu taakwe kuntuma ayi nooya cibombekabo, sombi wakantuma kuya cishimikila Makani Abotu. Nsheelete kwaashimika kweelana abusongo bwa buntu, kuloonda kwaamba ayi nkusu sha lufu lwakwe Klistu pamucilingano inga shayeeyelwa ayi taaku mboshibete.
Makani aamba shalufu lwakwe Klistu pamucilingano taaku mbwaabete kubantu basowekete, sombi kuli ndiswe sotuli munshila yakupulushikwa, ninkusu shakwe Lesa. 
Ceebo muMalembo Lesa ulaamba ayi,
Ino ono uliimfwi pali musongo? Ino uliimfwi pali muntu wiite? Ino uliimfwi pali shikupikishanya sha mucishi ca panshi? Mukwiinga Lesa watondesha kale ayi busongo bwa bantu taaku mbobubete.
Ceebo Lesa mubusongo bwakwe mwiine wakalengesha kwaamba ayi bantu baalilwe kumwishiba kwiinda mubusongo bwabo. Sombi kwiinda mumakani ngotushimikila ayo bantu ngobabona ayi taaku mbwaabete, Lesa cakamukonda ayi apulushe bashoma kwiinda muli ngawo. 
BaJuda balisuni kubona shaankamiko abalo baswamashi bakunsengwe balisuni kubona shabusongo. 
Sombi swebo tulashimikila shakwe Klistu uyo wakapopwa pamucilingano. KubaJuda makani aya nimfumpu, akwalo kubaswamashi bakunsengwe taaku mbwaabete. 
Nakubi boobo kubaabo Lesa mbwaakeeta, baJuda nabi baswamashi bakunsengwe, balishi kwaamba ayi Klistu nshenkusu alimwi abusongo bwakwe Lesa. 
Ceebo ico ciboneka anga nkubula maano kwakwe Lesa cileenda pabusongo bwa bantu, acalo ico ciboneka anga nkubula nkusu kwakwe Lesa cileenda pankusu sha buntu.
Nobamakwesu amuyeeye mbomwakalinga, Lesa ndyaakamwiita. Mbaniini pakati kanu abo bakalinga kuboneka basongo kubantu nabi bankusu, nabi bakashalwa kubantu balemekwa. 
Sombi Lesa wakasala shintu bantu nshebayeeya ayi nshabuluya kwaamba ayi shilenshe nsoni basongo alimwi akusala sheesho shiboneka ayi shililefukite kwaamba ayi shilenshe nsoni abo bacite nkusu. 
Lesa wakasala bantu bataaku mbobabete, banyanshikwa alimwi batabelengwi, kwaamba ayi abo bantu mbobabona ayi mbalemu, baboneke ayi taaku mbobabete. 
Paceebo ceeco taaku muntu weenga walisumpula pameenso akwe Lesa. 
Lesa ngowakalengesha ayi tube muli Klistu Jesu ayi lakwe abe busongo bwesu. Wakatululamika pameenso akwe Lesa, watusalasha akutwaangulula. 
Aboobo kweelana abwaamba Malembo akwe Lesa ayi, “Uyo usuni kulisumpula ulyeelete kulisumpula ceebo ca ceeco Mwaami ncaakacita.”
Nobamakwesu, ndindakesa kooko mukushimikila makani abushishi akwe Lesa, nshikwe kusebensesha maswi ayumu alimwi akulitondesha busongo. 
Ceebo ndindakalinga amwebo, ndakayeeya kutamulwiita cimwi cintu, sombibo Jesu Klistu, bunene bunene lufu lwakwe lwa pamucilingano. 
Ndindakesa shindakalinga kuciteewo nkusu, aboobo ndakalinga kututumabo kuboowa. 
Ndindakalinga kwaamba nabi kushimikila nshikwe kusebensesha maswi a busongo bwa buntu, sombi ndakatondesha nkusu sha Mushimu Usalashi. 
Ndakacita boobo kwaamba ayi mutashomi ceebo ca busongo bwa buntu, sombi ceebo cankusu shakwe Lesa.
Sombi tulaamba shabusongo kubaabo bayumu mulushomo. Nakubi boobo teshi busongo bwa buntu nabi bwa beendeleshi ba mucishi ca panshi ubo bumana. 
Busongo mbotwaamba mbwakwe Lesa ubo bwakalinga kushisitwe. Lesa wakabubambilabo limwi kaatana kulenga cishi kwaamba ayi aswebo tukabe abulemu bwakwe Lesa. 
Taaku nabi womwi pakati ka beendeleshi bamucishi wakalinga kwishi busongo ubu ceebo nebakalinga kubwishi, naakwiinga tabakwe kupopa Mwaami wa bulemu pamucilingano. 
Sombi kweelana abwaamba Malembo akwe Lesa ayi,
Sombi Lesa wakatuyubulwita sheeshi kwiinda muMushimu Usalashi. Ceebo Mushimu Usalashi ngooshi shintu shoonse nabi miyeeyo yakwe Lesa ya bushishi. 
Sa kuli weenga weshiba miyeeyo ya muntu kwiinda moyo wakwe mwiine? Mbweeke ubo, taaku weenga weshiba miyeeyo yakwe Lesa, sombi Mushimu wakwe Lesa mwiine. 
Swebo tatukwe kutambula mushimu wa buntu, sombi twakatambula Mushimu uswa kuli Lesa kwaamba ayi twishibe shipo isho Lesa nshaakatupa.
Nkokwaamba ayi tatushimikili maswi aswa mubusongo bwa buntu, sombi mumaswi aswa muMushimu Usalashi. Tuleesha shaMushimu Usalashi kubantu bacite Mushimu uyo. 
Uyo woonse utacite Mushimu Usalashi taakoonshi kutambula shipo shiswa kuMushimu. Muntu wamushobo uyo ulayeeya ayi taaku mboshibete alimwi taakoonshi kushishiba mukwiinga taaku muntu weenga washishiba kaatacite Mushimu. 
Muntu ucite Mushimu Usalashi ulakonsha kwishiba bubi abubotu bwa shintu shoonse alimwi taaku weenga wamukasha. 
Bweenka bwaamba Malembo akwe Lesa ayi,
Nebo palwaangu nobamakwesu, ndakaalilwa kumwaambila mbuli bantu bacite Mushimu Usalashi. Sombi ndakamwaambila mbuli bantu bakunsengwe, nabi mbuli baana mubuKlistu. 
Ndakamupa mukupa kuteshi shakulya shiyumu ceebo kamutana kushikaawo. Alimwi abobulya tamweelete shakulya shiyumu. 
Mwebo mucicita shintu shakunsengwe. Ceebo na kapacili munyono akwaambana pakati kanu, sa ingayi ubo tamubete mbuli bakunsengwe? 
Na bamwi pakati kanu balaamba ayi, “Tulakonkela Paulo,” abalo bamwi ayi, “Tulakonkela Apolosi.” Sa ubo tamubete mbuli bakunsengwe?
Anu Apolosi ngani? Alakwe Paulo ngani? Swebo tulibo basebenshi bakwe Lesa abo bakamulengesha ayi mushome. Womwi awomwi pakati kesu ulasebensa ncito iyo yakamupa Mwaami Lesa. 
Nebo ndi anga ngumuntu wakashanga mbuto, alakwe Apolosi washitilila, sombi nguLesa ulengesha ayi shikule. 
Mwaboona ayi ushanga autilila taaku mbobabete, sombi nguLesa ulengesha ayi shikule. 
Aboobo taaku bupusano pali wooyo ushanga autilila ceebo Lesa ulaakulambula womwi awomwi kweelana amilimo njaakacita. 
Swebo soonse tuli basebenshi bakwe Lesa, mwebo muli muunda wakwe.
Lesa muluse ulo ndwaakantondesha, nebo ndakakaba lwiimbi mbuli muyaki ucishi kabotu, sombi umwi muntu utooyakaawo. Ono womwi awomwi ulyeelete kucenjela mbuli mbwaatooyaka. 
Ceebo taaku muntu weenga wakaba lwiimbi lumwi kuleka loolo lwakakabwa kale. Lwiimbi ulo nguJesu Klistu. 
Mulwiimbi ulo muntu inga wayakisha golodi, silifa, mabwe amakwebo, nabi shisamu, bwiisu nabi matete. 
Ono Bushiku bwakwisa kwakwe Klistu, milimo ya muntu ilaakuboneka patuba ceebo Bushiku ubo bulaakwiitondesha. Bushiku ubo bulaakwisa amulilo uyo weshi ukeeleshe kubota kwa milimo ya muntu womwi awomwi. 
Na cakayaka muntu palwiimbi ulu capuluka mumulilo, muyaki uyo ulaakutambula cilambu. 
Ono na cashukuta, ingayi mulimo wakwe wayabo amaanshi. Teshi akatambule cilambu. Lakwe mwiine ulaakupulushikwa, sombi anga ngumuntu wayokolwabo mumulilo.
Sa tamwishi kwaamba ayi mwebo muli Ŋanda yakwe Lesa alimwi ayi Mushimu wakwe Lesa ulekala muli ndimwe? 
Aboobo na muntu wanyonyoola Ŋanda yakwe Lesa alakwe Lesa ulaakumunyonyoola. Ceebo Ŋanda yakwe Lesa ilisalalite alimwi mwebo ndimwe Ŋanda iyo.
Mutalibeeci. Na kuli muntu pakati kanu uyeeya ayi ngumusongo mubwikaalo bwa cishi ca panshi, ulyeelete kuba anga ngumuluya kwaamba ayi abe musongo wancinencine. 
Ceebo busongo bwa buntu mbuluya mumeenso akwe Lesa. Bweenka bwaamba Malembo akwe Lesa ayi, “Lesa ulacatisha basongo mubucenjeshi bwabo.” 
Aamwi Malembo alaamba ayi, “Mwaami Lesa ulishi kwaamba ayi miyeeyo ya basongo taaku mboibete.” 
Ono anu taaku muntu weelete kulisumpula ceebo ca sheesho shicita bantu. Mukwiinga shintu shoonse nshanu. 
Paulo, Apolosi aPita, cishi cino, buumi nabi lufu, shiliiwo asheesho sheshi shikabeeko, shoonse nshanu. 
Amwebo muli bakwe Klistu, alakwe Klistu ngwakwe Lesa.
Mwebo mulyeelete kutubona ayi tuli basebenshi bakwe Klistu abo bakapekwa kweendelesha mumakani abushishi akwe Lesa. 
Ono ciyandikabo kubakapekwa mulimo uyu nkwaamba ayi bashomeke kumwaami wabo. 
Nebo palwaangu, tacicite mulandu nabi mwaŋombolosha nabi nkuta imwi ya bantu, alimwi ncakwiila nshilyoomboloshi nemwiine. 
Mumiyeeyo yangu taaku ncentooyeeya ayi ndakabisha. Nakubi boobo ici tacaambi ayi nshicite mulandu. Mwaami Lesa ngooŋombolosha. 
Aboobo mutoomboloshi muntu nabi womwi kushikila Jesu Klistu akese mukoombolosha. Lakwe aakwisa ulaakuyubulula shabushishi bwa mumunshinshe alimwi ulaakubika patuba miyeeyo ya mumyoyo ya bantu. Lyalo Lesa ulaakulumbaisha muntu woonse kweelana ambwaaelete.
Mumakani oonse aya ngondaamba nobamakwesu, ndasebensesha liina lyangu alyakwe Apolosi mbuli citondesho ayi mwishibe caamba makani ayo aamba ayi, “Amubambe shaamba Malembo akwe Lesa.” Lyalo mutanoolisumpula ceebo ca muntu womwi akusuula umwi. 
Anu ngani wakakupa bunene pabamwi? Sa te nguLesa wakakupa shintu shoonse nshoocite? Ino ono inga walisumpula buyani pashintu shakupekwabo?
Sa nkokwaamba ayi mwaba kale ashintu shoonse shiyandika? Sa mwabila kale? Sa mwaba baami swebo katutana? Necabota nemwalinga baami cancinencine, naakwiinga tweendelesha pantu pomwi. 
Ceebo ndabona kwaamba ayi swebo sobatumwi Lesa wakatubika kwisule kwiine anga mbantu bapingulwa kucaikwa. Twaba anga ncintu cakweebela kushilengwa shoonse, kuteeshibo kubantu, sombi abaanjelo boonse. 
Swebo tuli baluya ceebo cakwe Klistu. Sombi mwebo muli basongo muli Klistu. Swebo tuli batentu, sombi mwebo muli bayumu. Mwebo mulalemekwa, swebo tulasuulwa. 
Abobulya tuloona nsala alimwi tuleendabo anyotwa. Tatufwali kabotu tuloomwa abuumbi, tuli beshikulongalonga. 
Tulasebensa cankusu kwaamba ayi tucane shiyandika. Na bantu batushingana tulasenga Lesa kwaamba ayi abape coolwe. Na batupensha, nkuumunabo. 
Ciindi ndibatubekesha tulabakumbulabo mumaswi abombu. Ono kushikila cino ciindi twaba anga ngamatombe a cishi ca panshi nabi shintu shisuulitwe kubantu boonse.
Nshintoolembela ayi mulenshe nsoni, sombi kwaamba ayi mucenjesheeko mbuli bana bangu mboonsunishi. 
Nakubi kwaamba ayi mulicite bafundishi bashika kushuulu likumi mubuumi bwanu bwa buKlistu, tamucite bamaishiwanu baanji. Mukwiinga kwiinda muli Klistu Jesu ndakaba ishiwanu ceebo cakumushimikila Makani Abotu. 
Aboobo ndamusenga kwaamba ayi mukonkele nsheencita. 
Paceebo ceeco ntoomutumina Timoti, uli anga ngumwanaangu musankwa ngoonsunishi alimwi uyo ushomeka muMwaami Lesa. Ulaakumwiibalusha shabwikaalo bwangu muli Klistu Jesu ubo bweendelana ansheenjiisha kuli koonse mushoonde shoonse.
Bamwi batalika kulisumpula anga teshi nkeseeko uko. 
Sombi na Mwaami kaayanda, ndaakwisa uko onoonobo. Lyalo ndaakwiipushepusha akwishiba, kuteshibo nshebaamba abo, sombi ankusu nshibasebensesha bantu abo balisumpula. 
Ceebo Bweene bwakwe Lesa tabweelibo mukwaamba, sombi buleela mumicito. 
Ono amusaleewo ncemusuni, nkese amusako, na amoyo wa lusuno akulibombya.
Ono ntoonyumfwa kwaamba ayi kuli cikololo ciyoosha citoocitika pakati kanu ico bakunsengwe ncebatakoonshi kucita. Citokwaambwa ayi musankwa utokoona abanyina bakamucanaamo. 
Sombi mucilisumpula! Mwalinga kweelete kuungumana akukusha musankwa utoocita cintu ca mushobo uyo pakati kanu. 
Nebo nshibete anu uko mumubili, sombi ndi amwebo mumuuya. Aboobo muntu uyo wacita cikani ico ndamupa kale mulandu, bweenka mbweenga ndaciita na kaandi amwebo. 
Mwaakubungana muliina lya Mwaami Jesu, anebo mumuuya nkanooli amwebo, ankusu sha Mwaami wesu Jesu shikanooli aswebo, 
mukaabe musankwa uyo kunkusu shakwe Satana kwaamba ayi mubili wakwe unyonyoolwe. Lyalo muuya wakwe ndyeshi ukapulushikwe pabushiku bwakwisa Mwaami Jesu.
Kulisumpula kwanu taaku mbokubete. Sa te mulyeeshi makani aamba ayi, “Tumena tuniini tulafufumusha mulwi wa fulaulo woonse?” 
Mulyeelete kukusha cimena ca kale kale ca shibiibi kwaamba ayi mube bantu basalalite cakumaninina. Lyalo mutooba anga ngumulwi upya utacite cimena alimwi mboonshi kwaamba ayi mbomubete ubo. Ceebo Klistu mwanaambelele wesu wa Pasika, wa bushiku bwakwiibaluka kusotokela, wakacaikwa kale. 
Aboobo tulyeelete kusekelela bushiku bwesu bwa Pasika cakushomeka alimwi mulushinisho isho shili anga ngushinkwa utacite cimena. Tatweelete kuba ashibiibi sha mushobo uli woonse isho shiimikaninwa ashinkwa ucite cimena.
Munkalata njendakamulembela ndakamulwiita ayi mutaciti shibusa abantu beshishikololo. 
Ono nshindakalinga kwaamba bantu bakunsengwe abo beshishikololo, balyabi, beepi nabi beshikulambila shibumbwabumbwa. Necalinga boobo, naakwiinga mwakaswaamo kale mucishi ca panshi. 
Sombi ndakalinga kwaamba ayi tamweelete kupanga cibusa amuntu uliita ayi ngumuKlistu, sombi kaali shicikololo, mulyabi, shikulambila shibumbwabumbwa, shikwaamba shibiibi kubabye, cakolwa nabi mwiipi. Tamweelete kulya amuntu wa mushobo uyo.
Empty verse
Empty verse
Na umwi muntu pakati kanu kaacite makani amubye, ino nceebonshi nceenga watolela makani ayo kuboomboloshi bakunsengwe kuleka kubene Klistunyina? 
Sa tamwishi kwaamba ayi bene Klistu mbweshi bakoomboloshe bantu bakunsengwe boonse mucishi ca panshi? Ono na mulaakoombolosha cishi coonse, sa tamweelete koombolosha tukani tuniini twa mushobo uyu pakati kanu? 
Sa tamwishi kwaamba ayi tulaakoombolosha abaanjelo? Ono inga ceela kuli pamakani apanshi pano? 
Aboobo na mwaba atukani twa mushobo uyu, tamweelete kunootutola kubantu bakunsengwe bataaku mbobeemfwi mucoonde ayi batubaambe. 
Ndaamba boobo kwaamba ayi munyumfwe nsoni. Sa ncakwiila mutoondwiita ayi taaku nabi womwi musongo pakati kanu weenga woombolosha bashominyina? 
Sombi ncemucita ncakwaamba ayi, mushomi ulatola mushominyina kunkuta ya bantu bakunsengwe kwaamba ayi oomboloshekwe.
Ono caboneka kale kwaamba ayi mwaalilwa ceebo mulayanda kutola milandu yanu kunkuta sha bakunsengwe. Sa tacibete cibotu kwaamba ayi mwebo bantu bamubishishe? Ceebonshi tamulekibo bantu abo bamupambila shintu? 
Sombi mwebo nweenka mulabishilana akwiipilana alimwi mulacita boobo akubashominyinaanu. 
Sa tamwishi kwaamba ayi beshishibiibi boonse teshi bakenjile muBweene bwakwe Lesa? Mutalibeeci, boonse bafuule, balambila shibumbwabumbwa, beshibulale, basankwa boona abasankwanyinaabo, 
beepi, balyabi, bacakolwa, beshimatushi nabi bapambi teshi bakenjile muBweene bwakwe Lesa. 
Ubo mbobabete bamwi pakati kanu. Sombi bulya mwakasanshikwa mwasalashikwa alimwi mwakalulamikwa muliina lya Mwaami Jesu Klistu aMushimu wakwe Lesa.
Umwi muntu inga waamba ayi, “Nebo ndisuminishitwe kucita shili shoonse.” Ono teshi kwaamba ayi shintu shoonse nshibotu. Nebo inga ndaamba ayi, “Shintu shoonse shilisuminishitwe kuli ndime,” sombi inga nshileeki nabi comwi kungalula musha. 
Aumwi muntu inga waamba ayi, “Cakulya nca lifumo, alyalo lifumo ndya cakulya.” Nakubi boobo Lesa ulaakunyonyoola shoonse shobilo. Mubili teshi wakucitisha bufuule napaceyi, sombi ngwakusebensesha mulimo wa Mwaami Jesu alimwi Mwaami ulaubambila shiyandika. 
Lesa wakabusha Mwaami Jesu kuswa kubafu, ulaakutubusha aswebo kwiinda munkusu shakwe.
Mwebo mulishi kwaamba ayi mibili yanu nshipansha sha mubili wakwe Jesu Klistu. Ono sa inga ndabwesa cipansha ca mubili wakwe Jesu akucipaankanya amufuule? Napaceyuubo. 
Nabi mpashi tamwishi kwaamba ayi muntu ukumankanya mubili wakwe amufuule ulaba mubili womwi anguwe? Malembo akwe Lesa alaamba cakutashisa ayi, “Abo bobilo balaba mubili womwi.” 
Sombi uyo ulyaaba kuMwaami Jesu, ulaba mubili womwi aJesu mumushimu.
Bufuule kamubutalamuka. Shibiibi shimwi shoonse shicita muntu tashibishi mubili wakwe, sombi cibiibi ca bufuule cilabisha mubili wakwe mwiine. 
Sa tamwishi kwaamba ayi mibili yanu niŋanda ya Mushimu Usalashi uli muli ndimwe uyo Lesa ngwaakamupa? Buumi mbomucite ono teshi bwaanu, sombi mbwakwe Lesa. 
Lesa wakamuula amweelo unene, aboobo amusebenseshe mibili yanu mukumupa bulemu.
Ntooyanda nkumbule miipusho njemwakanembela. Kuteeba ncibotu. 
Ono ceebo cakuloonda bufuule musankwa woonse ulyeelete kuba amukaakwe, alakwe mwanakashi ayibaye. 
Musankwa ulyeelete kucita mulimo wakwe woonse mbuli mbwaaelete pamukaakwe alakwe mwanakashi ulyeelete kucita bweenka ubo kuli ibaye. 
Mubili wa mwanakashi teshi waakwe eenka, sombi ngwa ibaye alakwe. Mbweeke ubo alakwe musankwa teshi ngomwine mubili eenka, sombi amukaakwe. 
Tamweelete kukakilana, sombibo na mwasuminishanya kwiimikana kwaciindi ciniini kwaamba ayi mubebo aciindi cakupaila. Camanabo ciindi cakupaila mulyeelete kutalika kukumana alimwi kwaamba ayi Satana atamusunki ceebo cakwaalilwa kulicata.
Ici ncendaamba teshi kwaamba ayi ntoomupa mulawo, sombi ntoomupabo lifunde. 
Necakabota naakwiinga bantu boonse balinga mbuli ndime. Ono ceebo cakwaamba ayi muntu womwi awomwi ulicite cipo cakwe kuswa kuli Lesa, umwi aumwi ulicite cipo camushobo upusene amubye.
Ono kubatabete mushikwati abamukalubinje banakashi maswi angu ngaaya. Cili kabotu kwaamba ayi kabashiitebo bweenka ubo mbuli ndime. 
Sombi na tookoonshi kulicata, ulyeelete kweebabo na kweebwa, ceebo ncibiibi kunoopengabo alunkumbwa lwa mubili.
Kubantu bali mucikwati, ntoomupa mulawo uyo uteshi wangu, sombi ngwa Mwaami. Mwanakashi taaelete kulekana aibaye. 
Sombi na wacita boobo, ulyeelete kwikalabo bushike. Na caala boobo, ulyeelete kubooshanya aibaye, alakwe ibaye taaelete kumukaka, sobwe. 
Kubamwi boonse ntokwaamba ayi (nebo kuteshi Lesa), na musankwa ushoma ulikwete mwanakashi utashomi, usuminite kwikala anguwe, taaelete kuleka mwanakashi uyo. 
Alimwi na mwanakashi ushoma ulikwetwe kumusankwa utashomi, usuminite kwikala anguwe, taaelete kumukaka. 
Ceebo musankwa utashomi ulatambulwa pameenso akwe Lesa kwiinda mukuba pomwi amukaakwe ushoma. Alakwe mwanakashi utashomi ulatambulwa mukuba pomwi aibaye ushoma. Necatalinga boobo naakwiinga bana babo baba anga mbakunsengwe. Ono kweelana ambocibete Lesa ulabatambula. 
Nakubi boobo na utashomi pabeebene wayeeya kukaka mubye ushoma, acite bweenka ubo. Na cacitika boobo, ushoma uyo wacaala, musankwa nabi mwanakashi, ulyaangulukite kucita mbwaasuni. Lesa wakamwiita kwaamba ayi mube muluumuno. 
Ono webo omwanakashi ushoma, ulishi buyani ayi ulaakulengesha ibayo kupulushikwa? Na webo omusankwa ushoma, ulishi buyani ayi ulaakulengesha mukaako kupulushikwa?
Muntu womwi awomwi ulyeelete kwikala bweenka mbuli cipo ncaakapekwa kuswa kuli Lesa alimwi kweelana abuumi ubo Lesa mbwaakamwiitilaamo. Ili ndyelifunde ndyeempa mushoonde shoonse. 
Na umwi muntu wakeetwa kuli Lesa kaapalwitwe, taaelete kukusha citondesho cakupalulwa uko. Alakwe umwi na wakeetwa kuli Lesa kaatapalwitwe taaelete kupalulwa. 
Ceebo kupalulwa nabi kutapalulwa taaku mbocibete. Cinene nkulama milawo yakwe Lesa. 
Muntu woonse ulyeelete anooli bweenka mbwaakalinga ndyaakatambula bwiite bwakwe Lesa. 
Sa wakalinga musha Lesa ndyaakakwiita? Ono utalisukami. Sombi na wacaana ciindi cakwaangululwa, cisebenseshe. 
Ceebo muntu uyo Mwaami Jesu ngwaakeeta kaali musha, ngumuntu waangulukite kuli nguwe. Mbweeke ubo muntu utabete musha wakeetwa aKlistu, ngumusha wakwe. 
Mwebo Lesa wakamuula amweelo unene, aboobo tamweelete kuba basha ba bantu. 
Nobamakwesu, muntu woonse ulyeelete kunoolibo shicibusa aLesa mububo ubo mbwaakalingaamo Lesa kaatana kumwiita.
Ono kweelana amwiipusho ngomwakeepusha pabanakashi batana kweebwa, nshiciteewo mulawo uswa kuMwaami Jesu. Sombi ntoopabo muyeeyo wangu kweelana mboondi muntu weelete kushomekwa ceebo ca nkumbu sha Mwaami.
Ceebo ca mapensho aliiwo bulya, ndayeeya kwaamba ayi ncibotu muntu kwikalabo cakutenjila mucikwati. 
Sa ulyeebete? Utayeeyi kuleka mukaako. Sa tooebete? Utayeeyi kweeba, sobwe. 
Nakubi boobo na musankwa weeba, taakwe kubisha kuli Lesa. Alakwe mwanakashi utana kweebwaawo, ono weebwa, taakwe kubisha. Sombi nshindalinga kusuni kwaamba ayi mwiinde mumakatasho ali mushikwati shinoonshiku.
Ncentoomulwiita, nobamakwesu, ncakwaamba ayi ciindi camana. Bulya beebete balyeelete kwikala anga tabeebeteewo. 
Abo batoolila balyeelete kwikala anga tabatoolila. Abo basangalete balyeelete kwikala anga tabasangalete. Abo baula cimwi cintu, bekale anga teshi cabo beene. 
Abalo abo basebensesha shintu sha buumi bwa cishi ca panshi, tabeelete kwiililwa mushintu isho. Ceebo bubotu bwa cishi boonse bulaakwiinda.
Ndisuni kwaamba ayi mwaanguluke mushintu shoonse shilenga kulisukama. Muntu uteebete ulalisukamabo shintu sha Mwaami, nkokwaamba ayi mbweenga wamukondelesha. 
Sombi muntu weebete ulalisukamabo ashintu sha mucishi ca panshi ceebo cakuyanda kukondelesha mukaakwe. 
Aboobo ulacata mambili. Mwanakashi uteebetwe nabi utana kwishiba musankwa ulalisukama shapali nguwe mwiine amulimo wa Mwaami ceebo ulisuni kuba muntu ushomeka mumubili amumushimu. Sombi mwanakashi weebetwe ulalisukama shintu sha buumi bwa cishi, ceebo cakuyanda kukondelesha ibaye.
Ndaamba boobo kwaamba ayi mucafweeko. Nshintoomukasha, sombi ndisuni kwaamba ayi mucite shiluleme sheelete, alimwi mulibeenge kumulimo wa Mwaami camoyo womwibo, kutaaku cimwi nceenga kamuyeeya.
Na umwi wayeeya ayi utoobisha kukasha mwanaakwe kweebwa alimwi wabona ayi wakula akuyeeya ayi ulyeelete kweebwa, aacite kweelana ambwaayeeya. Taatoobishila Lesa na weebesha mwanaakwe. 
Sombi inga caba ayi mukuyanda kwa moyo wakwe mwiine, wayeeya kutamweebesha. Na mwiine wayeeya boobo cakutakakatishikwa alimwi wasuna kwaamba ayi cibe boobo, muntu uyo inga wacita kabotu na wamukasha kweebwa. 
Ono aboobo alakwe weenga weeba wacita kabotu, sombi uyo utakwe kweeba, weendaawo kucita kabotu.
Mwanakashi uleendeleshekwa amulawo wa ibaye kulilabo kaali muumi ibaye uyo. Nakubi boobo ibaye na wafwa mwanakashi inga weebwa kumusankwa uli woonse ngweenga kaasuni. Ono musankwa uyo ulyeelete kuba mushomi. 
Sombi inga wekala kaasangalete abuumbi na wabula kweebwa. Uyu ngumuyeeyo wangu alimwi ndishi kwaamba ayi anebo ndicite Mushimu wakwe Lesa.
Ono kweelana amwiipusho ngomwakalemba pashakulya shipekwa kushibumbwabumbwa, ndushinisho kwaamba ayi soonse tulicite lushibo. Ono lushibo ulo lweenka lulalengesha bantu kulisumpula, sombi lusuno ndoluyaka. 
Uyo woonse uyeeya ayi ulicite lushibo pacintu cili coonse, taakwe kuba alushibo kweelana ambwaaelete. 
Sombi muntu usuni Lesa ulishibikitwe kuli nguwe.
Ono aboobo pamakani akulya shakulya shipekwa kushibumbwabumbwa, tulishi ayi shibumbwabumbwa tashicite ncito. Alimwi tulishi ayi kulibo Lesa womwi. 
Nakubi kwaamba ayi kuli beetwa ayi balesa mwiculu nabi panshi, ee mbaanji, abalo beetwa ayi baami, mbaanji. 
Sombi swebo tulicitebo Lesa womwi, Ishiwesu wakalenga shintu shoonse alimwi ngowooyo ngotushiitile. Ncakwiila tulicitebo Mwaami womwi, Jesu Klistu. Lesa wakalenga shintu shoonse kwiinda muli nguwe alimwi tuli boomi ceebo ca Mwaami uyu.
Sombi teshi boonse beshi makani aya. Bamwi bakashibila kulambila shibumbwabumbwa, abobulya na balya cakulya camushobo uyo, balacibona anga capekwa kushibumbwabumbwa. Ono ceebo cakutonsha kwabo, cakulya ico cilababisha. 
Cakulya tacitusenyi pafwaafwi aLesa. Taaku ncetusowekelwa na twabula kulya, nabi cicanwa kwiinda mukulya.
Ono amucenjele kwaamba ayi milimo ya lwaanguluko lwanu itabi mfumpu kubantu batacite lushomo lunene. 
Mukwiinga na muntu ucite lushomo luniini, wabona ndiwe nowaamba ayi ulicite lushibo, koolya muŋanda ya shibumbwabumbwa, sa ici inga tacimulengeshi kuyuminishikwa kulya shakulya shipekwa kushibumbwabumbwa? 
Paceebo ceeco uyo ucite lushomo luniini, mukwabesu uyo Klistu ngwaakafwita, ulaakunyonyooka ceebo ca lushibo lwako! 
Ndimubishisha bamakwabanu muli Klistu mushobo uyu, akupensha beshikutonsha, mulabishisha Klistu. 
Aboobo, na cakulya calengesha mukwesu muli Klistu kubisha, teshi nkalyewo nyama alimwi kwaamba ayi ntakabishishi mukwesu uyo.
Sa nshaangulukite? Sa nshishi mutumwi? Sa nshikwe kumubona Jesu Mwaami wesu? Sa te ndimwe shisepo sha mulimo ngondakasebensela Mwaami? 
Nakubi kwaamba ayi bamwi tabanjeeyeli kuba mutumwi, sombi kuli ndimwe ncakwiila ndi mutumwi mukwiinga wa cibusa canu aMwaami Jesu mwebo nobeene mulatondesha ayi ndi mutumwi.
Abo bampikisha mbulya mbombakumbula, 
sa tatweelete kunootambula cakulya ashakunwa? 
Sa tatweelete kweenda abamakeesu bashoma motuya mbuli batumwi bamwi, bamakwabo Jesu alimwi aPita? 
Sa nebo aBanabasi ndiswebo sweenka sotweelete kusebensa kwaamba ayi tucane nshetutacite? 
Sa kuli shilumamba usebensesha maali akwe mwiine mumulimo wakwe? Sa kuli mulimi ushanga muunda wa minyansa wabula kulyaamo? Sa kuli ufuba ŋombe kwakubula kukamaako mukupa?
Sa aya makani ngoontokwaamba atooswabo mubusongo bwa buntu nabi alilembetwe amuMilawo? 
Ceebo cililembetwe muMilawo yakwe Mose ayi, “Mutafwaliki cinsangala musune utoomulyatweetako maila kwaamba ayi alupuke.” Sa Lesa ulayeeya bunene musune? 
Sa te wakaamba boobo bunene bunene ceebo ca ndiswe? Ishi shintu ncakwiila shakalembelwa ndiswe ceebo mulimi alimwi ashikutebula balasebensa mukwishiba ayi balaakutambulako shishango isho. 
Swebo twakamushangila shintu sha Mushimu, sa nciyumu kwaamba ayi mwebo mutupe shintu nshetutacite mubuumi bwesu? 
Na bamwi balicite nkusu shakulangila lucafwo ulu kuswa kuli ndimwe, sa te swebo tulicite nkusu shakulangila lucafwo kwiinda mbabo?
Mwebo mulishi cakwiila ayi abo basebensela muŊanda yakwe Lesa balacana cakulya mweenka umo, abalo beshikubenga milambu pacipaililo balabaana milambu iyo ibengwa pacipaililo. 
Mbweeke ubo Mwaami Jesu wakaamba ayi abo bashimikila Makani Abotu, balyeelete kucana cakulya kwiinda mukushimikila uko.
Ono nebo nshikwe kusebenseshaawo nkusu ishi alimwi nshintoolemba sheeshi kwaamba ayi ntalike kushisebensesha, sobwe. Inga cabota kufwa kwiinda kwaamba ayi umwi muntu walengesha ceeco ncendisumpwitaawo kubula mpindu. 
Nsheelete kulisumpula ceebo cakushimikila Makani Abotu mukwiinga Mwaami Jesu ngowakandwiita kucita boobo. Mapensho kuli ndime na ndabula kushimikila Makani Abotu! 
Nendakaliyandila kucita mulimo uyu, naakwiinga kaanangila kutambula cilambu. Ono mukwiinga nshikwe kuliyandila, ndasebensabo ceebo Lesa ngowakantuma. 
Ino ono cilambu cangu nciinshi? Ncakwiila nkushimikila Makani Abotu cakutatambula malipilo alimwi asheelete kutambula muntu ushimikila Makani Abotu.
Nebo ndyaangulukite, nshibete musha wa muntu uli woonse. Nakubi boobo ndakalisandula musha kubantu boonse kwaamba ayi ndete baanji kuli Lesa. 
Pakati ka baJuda ndakekala anga ngumuJuda kwaamba ayi mbalete kuli Lesa. Nakubi kwaamba ayi nebo nsheendeleshekwi aMilawo yakwe Mose, kubaabo bali boobo, ndakekala anga anebo ndeendeleshekwa aMilawo kwaamba ayi abalo mbalete kuli Lesa. 
Mbweeke ubo pakusebensa abaswamashi bakunsengwe, nentakonkeli Milawo yakwe Mose, sombi ndakekala mbuli mbabo kwaamba ayi mbalete kuli Lesa. Ici tacaambi ayi nshikonkeli Milawo yakwe Lesa, sombi ndeendeleshekwa amulawo wakwe Klistu. 
Pakati ka bantu bacite lushomo luniini ndakekala mbweeke mbuli mbabo kwaamba ayi mbalete kuli Lesa. Aboobo kubantu boonse ndakekala mbweeke mbuli mbabo kwaamba ayi na kacikonsheka bamwi Lesa abapulushe.
Shoonse ishi ndashicita ceebo ca Makani Abotu kwaamba ayi nebo pantu pomwi ambabo tukatambule shoolwe sha ngawo. 
Ncakwiila mulishi ayi bacica lubilo lwakupingana mbaanji, sombi utambula cilambu ngomwibo. Ono amwebo mulyeelete kucica cakutambula cilambu. 
Ono umwi aumwi usuni kuba mushisekano ulalitibuka mushintu shoonse kwaamba ayi akatambule mushini uyo utekaali aciindi cilaamfu. Sombi swebo tulacita boobo kwaamba ayi tukatambule mushini utamaani. 
Paceebo ceeco nshibete anga ngumuntu utoocicilabo ncaatabwene, nabi anga ngushikulwana uumabo muuwo. 
Nebo ndashibisha mubili wangu akuukoma. Ndacita boobo mukwiinga nshisuni kwaamba ayi ndaakumana kushimikila bamwi Makani Abotu nebo nkabule kutambula cilambu.
Nobamakwesu ndisuni kwaamba ayi mwiibaluke shakacitikila bamashali besu bakulukulu. Boonse bakafunwa alikumbi alimwi boonse bakasubuka Lweenge Lusalala. 
Aboobo bakabombekwa mulikumbi amulweenge kwaamba ayi babe womwi aMose. 
Boonse bakalya cakulya comwi ca mushimu, 
akunwa cakunwa comwi ca mushimu ceebo bakalinga kunwa maanshi akalinga kuswa mumwaandami wa mushimu ngobakalinga kweendaawo. Mwaandami uyo wakalinga nguKlistu. 
Nakubi boobo baanji pakati kabo tabakwe kukondelesha Lesa, aboobo bakafwa muluyanga.
Ono shintu shoonse ishi nshitondesho kuli ndiswe shakutucenjesha kwaamba ayi tutasuni shintu shibiibi mbuli mbobakacita balo. 
Tutabi bantu balambila shibumbwabumbwa bweenka bwakalinga kucita bamwi pakati kabo. Kweelana abwaamba Malembo akwe Lesa ayi, “Bantu bamwi bakekala panshi ayi balye akunwa, ono kusekelela kwabo kwakaba kwakunsengwe.” 
Tutaciti bufuule bweenka bwakacita bamwi pakati kabo. Balo ndibakacita boobo, bantu bali shuulu makumi obilo ashotatwe bakafwa bushiku bomwi. 
Tatweelete kusunka Mwaami Lesa bweenka bwakacita bamwi pakati kabo akucaikwa kunsoka. 
Tatweelete kunootongooka bweenka bwakacita bamwi pakati kabo, alimwi bakacaikwa amunjelo unyonyoola.
Shoonse shintu ishi shakacitika kuli mbabo kwaamba ayi shibe shitondesho kubantu bamwi. Shakalembwa alimwi kwaamba ayi shitucenjeshe sotushiite muciindi cino meelelesho a cishi ca panshi ndyaali pafwaafwi. 
Ono uyo woonse uyeeya kwaamba ayi ngumuyumu mulushomo, acenjele ayi atawi. 
Masunko amushikila taapusene amasunko ashikila bantu bamwi boonse. Sombi Lesa ulashomeka alimwi inga taamulekeli mumasunko ngomutakoonshi kukoma. Sombi na mwasuunkwa, Lesa ulamupa nshila yakuleyelamo masunko ayo kwaamba ayi mwaakoome.
Ono aboobo nobamakwesu amusoonoke kukulambila shibumbwabumbwa. 
Ntoomwaambila mbuli mbotwaambila basongo, amuyeeyeshe makani ngondamulwiita. 
Sa te nditunwita munkomeshi iyo njetulumba kuli Lesa, tulabaana bulowa bwakwe Klistu? Nditulya shinkwa uyo ngotukomoona, sa te tulabaana mubili wakwe Klistu? 
Ono ceebo cakwaamba ayi shinkwa ngomwibo, soonse natufuuli, tuli mubili womwi ceebo tulabaana shinkwa womwi.
Amuyeeye bucita bene Isilaeli, abo balyaako shipo shipekwa kuli Lesa pacipaililo. Sa tababi lubasu mukulambila Lesa? 
Sa ntokwaamba ayi shipekwa kucibumbwabumbwa nabi cibumbwabumbwa ciine kuli mboshibete? 
Sobwe, sombi ntokwaamba ayi shipo shipekwa pashipaililo sha bakunsengwe shilapekwa kubashikaswa kuteshi kuli Lesa. Ono nebo nshisuni kwaamba ayi mwebo munoocatana abashikaswa. 
Tamukoonshi kunwita munkomeshi ya Mwaami Jesu aya bashikaswa. Ncakwiila tamukoonshi kulita patebulu ya Mwaami alimwi aya bashikaswa. 
Sa tutooyanda kukalasha Mwaami? Nabi sa tulicite nkusu kwiinda nguwe?
Bamwi balaamba ayi, “Shintu shoonse shilasuminishikwa.” Sombi teshi kwaamba ayi shintu shoonse nshibotu. “Shintu shoonse shilasuminishikwa,” sombi teshi shoonse shicafwa. 
Taaku muntu weelete kuyandoolabo shimukondelesha, sombi shikondelesha babye. 
Mulyaangulukite kulya nyama ili yoonse yuulishikwa mumishika ya nyama cakuteepusha, mukucana kwaamba ayi moyo ulamupensha. 
Mbuli Malembo akwe Lesa mbwaamba ayi, “Cishi ca panshi ashoonse shiliimo nsha Mwaami Lesa.”
Na wakunsengwe wakwiitila cakulya, awebo wayanda kulyaakwe, ulye cakulya cili coonse nceshi akupe cakuteepushaawo kwaamba ayi moyo utakakupenshi. 
Sombi na umwi muntu wakwaambila ayi, “Cakulya ici cakalinga capekwa kushibumbwabumbwa,” utacili ceebo ca wooyo wakulwiita alimwi acakupenshekwa amoyo. 
Apa ntokwaamba moyo wa muntu umwi uyo kuteshi ndimwe, sobwe.
Na nebo ndalumba Lesa pacakulya, muntu umwi inga wantongooka buyani pacakulya ico nceenga ndalumbilaawo Lesa?”
Ono aboobo kulilabo ncemutoocita, kulya nabi kunwa, amushiciite shoonse mukupa bulemu kuli Lesa. 
Bwikaalo bwanu butabi mfumpu kubaJuda, baswamashi bakunsengwe nabibo kucoonde cakwe Lesa. 
Amucite kweelana ambooncita. Nebo ndeelesha kukondelesha bantu boonse mushintu nsheencita. Nshiyandoolibo sheesho shikonda ndime nemwiine, sombi shikonda boonse kwaamba ayi abalo bapulushikwe.
Munoonkonkela ndime bweenka anebo mboonkonkela Klistu.
Ndamulumbaisha ceebo lyoonse mulanjeeya alimwi mulakonkela nshendakamwiisha. 
Ono ndisuni mwishibe kwaamba ayi Klistu ngumunene pamusankwa womwi awomwi. Musankwa ngumunene pamukaakwe, alakwe Lesa ngumunene pali Klistu. 
Aboobo musankwa woonse upaila nabi ushimikila maswi akwe Lesa mucoonde mutwi kaufwete, ulasebaanya Klistu. 
Alakwe mwanakashi upaila nabi ushimikila maswi akwe Lesa mucoonde kwakubula cakufwala kumutwi ulasebaanya ibaye. Cilyeelene amwanakashi wakaceswa munkunyu. 
Na mwanakashi wabula kufwala cintu kumutwi ulyeelete kucesa. Ono kweelana ambocipa nsoni mwanakashi kuceswa munkunyu nabi kucesabo peculu, ulyeelete kufwalaako cintu kumutwi. 
Musankwa taaelete kufwalako cintu kumutwi ceebo ncikoshanyo alimwi mbulemu bwakwe Lesa. Sombi mwanakashi ulatondesha bulemu bwa ibaye. 
Ceebo musankwa taakwe kulengwa kuswa kumwanakashi, sombi mwanakashi wakaswa kumusankwa. 
Alimwi musankwa taakwe kulengelwa mwanakashi, sombi mwanakashi wakalengelwa musankwa. 
Paceebo ceeco aca baanjelo mwanakashi ulyeelete kufwala cintu kumutwi kutondesha kwaamba ayi ibaye ulicite nkusu pali nguwe. 
Mubuumi bwesu bwa buKlistu mwanakashi taaku mbwaabete kutaaku musankwa, alakwe musankwa taaku mbwaabete kutaaku mwanakashi. 
Ceebo bweenka mwanakashi mbwaakaswa kumusankwa, alakwe musankwa ulashalwa kumwanakashi. Ono shilengwa shoonse shilaswa kuli Lesa.
Ono amuciyeeye nobeene na cili kabotu mwanakashi kupaila kuli Lesa mucoonde kaatafwete cili coonse kumutwi. 
Ncakwiila bwikaalo bwa lyoonse bulatondesha ayi musankwa na kaaba amisusu ilaamfu, inga ncalensha nsoni, 
sombi misusu ilaamfu kumwanakashi ilamubonesha kabotu, ceebo Lesa wakamupa misusu ilaamfu kwaamba ayi cibe cakufwala kumutwi. 
Ono na kuli weenga wayanda kupikishanya pacikani ici, inga ndaamba ayi swebo tatucite cimwi ncotushibite nabi cishibite bamushoonde shakwe Lesa shoonse.
Ono pamakani amwi ngonteelete kumulumbaisha ceebo kubungana kwanu teshi kubotu, sombi nkubiibi. 
Kutaanguna ndakanyumfwa kwaamba ayi ndimubungana mushoonde shanu mulasalululana. Anebo ndasumina ayi cikani ici ncalushinisho paniini. 
Ndushinisho palyeelete kuba kusalululana pakati kanu kwaamba ayi abo bali mubululami baboneke patuba. 
Ono ndimubungana, teshi Mulalilo wa Mwaami Jesu ngomulya. 
Ceebo ndimulya umwi aumwi ulalya cakulya cakwe mwiine, paceebo ceeco bamwi balekalabo ansala, sombi bamwi balakolwa. 
Sa tamucite maandaanu uko nkomweelete kulita cakukuta akunwa? Nabi na camubotela kusebaanya coonde cakwe Lesa akulensha nsoni bakandu? Ono sa mutooyeeya kwaamba ayi inga ndamulumbaisha pacikani ici? Nshikoonshi napaceyuubo.
Ceebo maswi ngondakatambula kuswa kuMwaami ngoaayo anebo ngondakamulwiita. Maswi ayo ngakwaamba ayi Mwaami Jesu, mashiku ayo eenka ndyaakaabwa, wakabwesa cimaande, 
walumba Lesa, wacikomoona akwaamba ayi, “Uyu ngumubili wangu uyo waabwa ceebo ca ndimwe. Kamucita bobulya mukunjibaluka.” 
Mbweeke ubo ndibakamana kulya Mulalilo wakabwesa nkomeshi akwaamba ayi, “Nkomeshi iyi ncecipangano cipya cakwe Lesa ciyuminishikwa abulowa bwangu. Lyoonse pakunwa kamucita boobo mukunjibaluka.”
Ici cilaamba ayi lyoonse ndimulya cimaande akunwita munkomeshi iyi mulaambilisha lufu lwakwe Jesu kushikila akaboole. 
Paceebo ceeco uyo woonse ulya cimaande ici akunwita munkomeshi iyi mukutalemeka Mwaami Jesu, ulicite mulandu kumubili abulowa bwakwe. 
Aboobo muntu woonse ulyeelete kuliyeeya mwiine kaatana kulyaako cimaande akunwita munkomeshi. 
Ceebo na wabula kwishiba ncocaamba mubili wa Mwaami Jesu pakulya cimaande akunwa munkomeshi iyo, ulaliletela bukali bwakwe Lesa. 
Nceceeco nobamwi ncemucishilwa akutyolooka mushiso alimwi bamwi ncebafwita. 
Netwalinga kuliyeeya katutana kulya, naakwiinga bukali bwakwe Lesa tabwisi pali ndiswe. 
Sombi Lesa ulatoombolosha akutondesha bukali bwakwe kwaamba ayi tutakacailwi pantu pomwi abatashomi nguwe.
Aboobo nobamakwesu, kulilabo ciindi ndimutoolya Mulalilo wa Mwaami, kamulindilana. 
Alimwi na umwi ulifwite nsala ulyeelete kulita limwi kuŋanda kwaamba ayi mutakalileteli bukali bwakwe Lesa ceebo cakubungana kwanu. Ono shimwi shikani ndaakushibamba ndaakwisa.
Ono nobamakwesu, pacikani ca shipo sha Mushimu Usalashi, ntooyanda ayi mwishishibishe. 
Mulishi kwaamba ayi ciindi ndimwakalinga bakunsengwe, mwakalinga kutolwa munshila shipusenepusene kuya cilambila shibumbwabumbwa shitaambi. 
Aboobo ndisuni kwaamba ayi mwishibe ayi taaku muntu uli woonse utokweendeleshekwa aMushimu wakwe Lesa weenga waamba ayi, “Jesu ashinganwe,” alimwi taaku weenga waamba ayi, “Jesu nguMwaami,” sombi Mushimu Usalashi wamutanjilila.
Shipo shilipusenepusene, sombi ushipa nguMushimu Usalashi womwi eenkabo. 
Kuli nshila shakusebenselaamo Lesa shiinji, sombi nguLesa womwi ngotusebensela. 
Kuli nkusu shipusenepusene, sombi Lesa ngomwi usebensesha nkusu isho mubantu boonse. 
Mushimu Usalashi ulapa womwi awomwi cipo kwaamba ayi acisebenseshe mukucafwa bantu boonse. 
Mushimu Usalashi ulapa muntu umwi cipo cakwaamba cabusongo, sombi Mushimu weenka uyo ulapa muntu umwi cipo cakupanda maano bamwi. 
Mushimu weenka womwi uyo ulapa umwi lushomo, aumwi ulamupa nkusu shakushilika. 
Mushimu ulapa umwi nkusu shakucita shaankamiko, umwi ulamupa nkusu shakwaamba maswi akwe Lesa. Umwi ulamupa nkusu shakwishiba bupusano bwa shipo shiswa kuMushimu Usalashi ashimwibo. Umwi ulamupa nkusu shakwaamba milaka yeensu, sombi umwi ulamupa nkusu shakupandulula milaka iyo. 
Ono ucita shoonse nguMushimu womwi weenka. Ulapa shipo shipusenepusene kumuntu womwi awomwi kweelana ambwaayanda.
Klistu uli anga ngumubili womwi ucite shipansha shiinji. Nabi ulicite shipansha shiinji, ngumubili womwi. 
Mbweeke ubo, swebo soonse, baJuda nabi baswamashi bakunsengwe, basha nabi baangulukite, twakabombekwa muMushimu womwi kwaamba ayi tube mubili womwi alimwi soonse twakatambula Mushimu womwi mumyoyo.
Mubili taucite cipansha comwi, sombi nshiinji. 
Na cimpanta caamba ayi, “Mboontabete lyaansa, nshibete cipansha ca mubili,” ino sa ico inga calengesha kwaamba ayi citabi cipansha ca mubili? 
Nabi na kutwi kwaamba ayi, “Mboontabete liinso nshibete cipansha ca mubili,” ino sa ico inga calengesha kwaamba ayi citabi cipansha ca mubili? 
Ono mubili woonse newalingabo liinso, naakwiinga katunyumfwa buyani? Nabi mubili kauli kutwi, naakwiinga katunyumfwa buyani bweema? 
Ono kweelana mbocibete, Lesa wakabika cipansha comwi comwi mumubili pamusena mpocibete kweelana ambwaakasuna mwiine. 
Necakaba ayi shipansha shoonse shaba cipansha comwi, naakwiinga mubili taakuuwo. 
Ono mbuli mboshibete shintu, kuli shipansha shiinji, sombi ngumubili womwi.
Ono aboobo liinso talikoonshi kwaambila lyaansa ayi, “Toocite ncito kuli ndime.” Nabi mutwi kwaambila shimpanta ayi, “Tamucite ncito kuli ndime.” 
Ceebo nabi shipansha sha mubili shiboneka kubula nkusu, shilayandika abuumbi. 
Peculu lya waawo shipansha nshetuyeeyela kubula ncito bunene, nshisheesho nshetwiindaawo kubamba kabotu. Ashalo shipansha shitaboneki kabotu bunene, tulashifwalika shakufwala shibotu. 
Sombi isho tashiyandiki kucitwa kushipansha shiboneka kabotu. Lesa mwiine ngowakanunganya shipansha sha mubili mukupa bulemu kushipansha shitacite bulemu buunji. 
Cakaba boobo kwaamba ayi kutabi kupansaana mumubili, sombi kwaamba ayi shipansha shoonse shinoocafwana. 
Na comwi cipansha caciswa, shoonse shipansha shimwi shilaciswa. Ncakwiila na cipansha comwi calemekwa, shipansha shimwi shoonse shilasekelela pantu pomwi.
Ono mwebo noonse muli mubili wakwe Klistu alimwi womwi awomwi pakati kanu ncipansha cakwe. 
Mucoonde, Lesa wakataanguna kubika batumwi, kuboolaawo balaluki, kubolaawo bafundishi. Lyalo ndipakesa abo bantu beshikucita shaankamiko, bamwi abo bakapekwa nkusu shakushilika, kucafwa bamwi, kweendelesha ncito nabi kwaamba milaka yeensu. 
Sa boonse mbatumwi? Sa boonse mbalaluki? Sa boonse mbafundishi? Sa boonse bakapekwa nkusu shakucita shaankamiko? 
Sa boonse balicite shipo shakushilika? Sa boonse balaamba mumilaka yeensu? Sa boonse balakonsha kusansulula milaka imwi? Shoonse ishi tabwishi mboshibete, tau. 
Sombi mwebo amubike myoyo yanu kushipo shiindaawo.
Nebo inga kaancikonsha kwaamba milaka yaamba bantu nabibo yaamba baanjelo, ono na kaantacite lusuno kwaamba kwangu kuli anga nkulila kwa mulangu nabibo cinshimbi citokuumwa. 
Na kaancite cipo cakwaamba maswi akwe Lesa, akwishiba lushinisho lushisitwe akuba alushibo lwa shintu shoonse alimwi na kaancite lushomo lukonsha kutuntulusha kalundu, sombi kaantacite lusuno, ingayi taaku mboombete. 
Inga ndaaba shintu shangu shoonse kubakandu, mpashi akusumina ayi mubili wangu utentwe, ono na kaantacite lusuno, ingayi taaku ncindacita.
Lusuno lulakalika moyo akulengesha nkumbu alimwi talupi munyono, kulilumbaisha nabi kulisumpula. 
Lusuno talupi kubula bulemu, kuliyanda nabi kukalala bwaangu. Ncakwiila lusuno talulengeshiiwo kubikilanina mfundilishi mumoyo. 
Lusuno talulengeshiiwo muntu kusangalala mububi, sombi mushalushinisho. 
Lusuno talulengeshiiwo kuboola pesule. Sombi lulalengesha kushoma, kulangila abushimoyonteeka mumapensho lyoonsebo.
Lusuno ndwamuyayaya, sombi cipo cakwaamba maswi akwe Lesa cilaakweela, kwaamba milaka yeensu kulaakumana alwalo lushibo lulaakuloba. 
Ceebo lushibo lwesu akwaamba maswi akwe, Lesa tashishikite peene mposheelete. 
Aboobo ico cimaninite caakwisa, citamaninite cilaakuloba.
Kaancili mwanike kwaamba akuyeeya koonse kwakalinga kwa bwanike. Ono ingayi nkule, nshila sha bwanike shoonse ndakashileka. 
Nshetubona bulya shintu shilyaanga nsheesho shiboneka mucilola. Sombi paciindi ico tulaakubonana meenso ameenso. Lushibo ndotucite talumaniniteewo, sombi paciindi ico lulaakumaninina bweenka Lesa nebo mbwaanshi cakumaninina.
Ono pali shintu shotatwe sheshi shikabule kumana. Ishi ndushomo, lulangilo alimwi alusuno. Nakubi boobo pasheeshi, cinene ndusuno.
Amweeleshe cankusu kuba alusuno alimwi mubike myoyo yanu yoonse kushipo sha Mushimu Usalashi, bunene cipo cakwaamba maswi akwe Lesa. 
Mukwiinga waamba mumulaka weensu taambi kubantu, sombi kuli Lesa ceebo taaku muntu nabi womwi umunyumfwa. Mushimu Usalashi ngoomwaambisha makani akwe Lesa ashisitwe. 
Sombi waamba maswi akwe Lesa ulaambila bantu kwaamba ayi bayuminishikwe, bacafwikwe alimwi akubakalika myoyo. 
Uyo waamba mumulaka weensu ulalicafwa mwiine, sombi waamba maswi akwe Lesa ulacafwa bamucoonde boonse kukula mulushomo. 
Ndisuni ayi noonse kamwaamba mumilaka yeensu. Nakubi boobo ndisuni bunene bunene kwaamba ayi noonse kamucite cipo cakwaamba maswi akwe Lesa. Ceebo uyo waamba maswi akwe Lesa uleendaawo pawooyo shikwaamba mumilaka yeensu citobo kapaliiwo shikusansulula nshaamba kwaamba ayi bantu boonse mucoonde bacafwikwe.
Ono nobamakwesu, na nkese uko nkanokwaambabo mumilaka yeensu, cilaakumucafwanshi? Sa te taakuuwo citobo ndamuletela sheesho Lesa nshaakanjubulwita, lushibo, maswi aswa kuli Lesa nabi lwiiyo lumwi? 
Amuyeeye shintu shitacite maswi mbuli mutolilo nabi kalumbu. Muntu inga weshiba buyani lwiimbo lutoolishikwa na takatoolishikwa cakukumweeta mulwiimbo ulo? 
Alimwi na shikulisha lupeenga lwa nkondo wabula kunoolisha kabotu, ngani weenga walibambila kuya kunkondo? 
Mbweeke ubo ngani weenga wanyumfwa nshootokwaamba na makani akwe Lesa ayo ngowaamba mumilaka yeensu abula kusansululwa? Cilyeelenebo akwaamba weenka. 
Mucishi ca panshi muli shishobo shiinji shipusenepusene, ono cishobo comwi acomwi cilicite ncecaamba. 
Nakubi boobo na ndabula kunyumfwa cishobo citokwaambikwa, muntu utokwaamba ulaba mweensu kuli ndime, anebo ndaba mweensu kuli nguwe. 
Ono ceebo cakwaamba ayi mulisuni abuumbi kutambula shipo sha Mushimu Usalashi, mulyeelete kweelesha kusebensesha bunene isho shicafwa bamucoonde kukula mulushomo.
Anu muntu waamba mumulaka weensu ulyeelete kupaila kwaamba ayi apekwe acipo cakusansulula nshaamba. 
Ceebo na ndapaila mumulaka weensu, muuya ulapaila cancinencine, sombi maano angu taabiiko lubasu. 
Ono ndyeelete kucita buyani? Ndanoopaila amuuya wangu, ono alimwi ndanoopaila amaano angu. Ndanokwiimba amuuya wangu, ono sombi ndanokwiimba amaano angu. 
Ono na walumbabo Lesa mumuuya, shikukutikabo utaaku mbwaabete uliimo mulibungano, inga waamba buyani ayi, “Ameni” pakukutika kulumba kwanu? Ceebo nshemutokwaamba taashishiiwo. 
Nakubi kwaamba ayi walumba kabotu, taaku muntu umwi ucafwikwa.
Ndalumba Lesa ceebo ndeendaawo kwaamba mumilaka yeensu pali ndimwe noonse. 
Sombi mucoonde cilambotela kwaamba maswi alibo osanwe ayo akonsha kunyumfwa bantu kwaamba ayi njiishe bamwi, kwiinda kwaamba maswi ali shuulu likumi mumilaka yeensu.
Nobamakwesu mutabi anga mbaana mumiyeeyo, sombi mube anga mbaana mukubula shibiibi, munooli bamanene mumiyeeyo. 
MuMalembo akwe Lesa cililembetwe ayi Lesa wakaamba ayi,
Ono aboobo cipo cakwaamba mumilaka yeensu ncitondesho kubatashomi kuteshi kubashomi, sombi cipo cakwaamba maswi akwe Lesa ncitondesho kubashomi kuteshi kubatashomi.
Ono na bashomi boonse babungana mucoonde akutalika kwaamba mumilaka yeensu alimwi na bantubo bamwi nabi batashomi besa benjila, sa teshi bakaambe ayi mwacinkuka? 
Sombi na womwi awomwi utookwaamba maswi akwe Lesa, umwi utashomi nabi muntubo umwi wenjila mucoonde, ulaakwishiba kwaamba ayi ngumucita shibi weelete koomboloshekwa aLesa kusheesho nsheshi akanyumfwe. 
Miyeeyo yakwe yoonse ya bushishi ilaakuletwa patuba alimwi ulaakufukama akalambile Lesa, akusumina patuba ayi ndushinisho Lesa mpwaali pakati kanu!
Ncentokwaamba nobamakwesu nceeci. Ndimubungana ayi mulambile, womwi inga kaacite lwiimbo, umwi cakwiisha, umwi kaacite maswi akamuyubulwita Lesa, umwi maswi mumilaka yeensu aumwi kaacite busansulushi bwa milaka yeensu iyo. Ono shoonse shilyeelete kusebenseshekwa kwaamba ayi shicafwe coonde kukula mulushomo. 
Na pali baliiwo basuni kwaamba mumilaka yeensu, bobilo nabi botatwe mbaanji, inga baamba cakupaana ciindi nkokwaamba ayi umwi amanisha pesa umwi. Ono palyeelete kuba ashikusansulula shitokwaambwa. 
Na taapuuwo ukonsha kusansulula, uyo waamba mumilaka yeensu, ulyeelete kuumuna akulibandikilabo mwiine alimwi aLesa. 
Bobilo na botatwe abo bapetwe shipo shakwaamba maswi akwe Lesa balyeelete kwaamba, bamwi kabanyumfwa na nshebatokwaamba nshalushinisho. 
Ono na umwi ushiite mulikoto watambula maswi kuswa kuli Lesa, utokwaamba ulyeelete kucileka. 
Noonse inga mwaamba maswi akwe Lesa kulilabo na kamwaamba womwi womwi kwaamba ayi noonse mwiiye akuyuminishikwa. 
Abo bacite cipo cakwaamba maswi akwe Lesa balyeelete kweendelesha kabotu cipo ico. 
Mukwiinga Lesa taasuni kunyonyongana, sombi ulisuni luumuno.
banakashi balyeelete kuumuna muciindi ca kulambila. Tabasuminishikwi kwaamba alimwi bweenka bwaamba Milawo ya baJuda, tabeelete kweendelesha. 
Na balisuni kwishiba cimwi cintu, balyeelete kwiipusha bameebaabo kuŋanda. Ncintu cilensha nsoni mwanakashi kwaamba mucoonde.
Maswi aswa kuli Lesa taakwe kuswa kuli ndimwe alimwi teshi ndimwe nweenka nomwakaatambula. 
Na kuli umwi uyeeya ayi ulicite cipo cakwaamba maswi akwe Lesa nabi cipo cimwi ciswa kuMushimu Usalashi, ulyeelete kwishiba kwaamba ayi ncentoomulembela bulya ngumulawo uswa kuMwaami Jesu. 
Ono na washisuula, Lesa alakwe ulaakumusuula.
Ono aboobo nobamakwesu, amweeleshe cankusu kuba acipo cakwaamba maswi akwe Lesa, sombi kwaamba mumilaka yeensu mutakukaashi. 
Shintu shoonse shilyeelete kucitwa munshila ibotu alimwi mumulawo.
Ono nobamakwesu, ndisuni kumwiibalusha Makani Abotu ngondakamushimikila. Mwakaatambula alimwi ndolwiimbi lwa lushomo lwanu. 
Mulapulushikwa kulilabo na mwacatisha Makani Abotu ayo ngondakamushimikila. Cabula boobo ngayi lushomo lwanu taaku mbolubete.
Ceebo makani anene ngondakamuletela ngoaayo anebo ngondakapekwa. Makani ayo ngakwaamba ayi Klistu wakafwa ceebo ca shibiibi shesu bweenka bwaamba Malembo akwe Lesa. 
Ncakwiila kweelana aMalembo eenka ayo wakabikwa mucuumbwe akubushikwa pabushiku bwatatu. 
Wakaboneka kuli Pita, lyalo akubatumwi likumi abobilo boonse. 
Kuswawaawo wakaboneka kubashomi beendilila myaanda yosanwe paciindi comwi. Baanji pakati kabo bacili boomi nakubi kwaamba ayi bamwi bakafwa. 
Lyalo wakaboneka kuli Jemusi, mpeeke pesule kubatumwi boonse.
Cakweelaako wakaboneka akuli ndime nakubi kwaamba ayi ndi anga ngumuntu utakwe kushalwa paciindi ceelete. 
Ceebo nebo nshiindi mutumwi nabi womwi alimwi nsheeleteewo akwiitwa ayi mutumwi ceebo ndakalinga kupensha coonde cakwe Lesa. 
Sombi kwiinda muluse lwakwe Lesa ndakaba mbuli mboombete bulya alimwi luse ulo ndwaakantondesha talukwe kunyonyookabo, sobwe. Sombi ndakasebensa cankusu kwiinda batumwi bamwi boonse. Nakubi boobo teshi ndime ndakasebensa, sombi nduse lwakwe Lesa luli anebo. 
Aboobo nakubi kwaamba ayi ndime ntooshimikila nabi mbaabo bamwi, soonse tulashimikila Makani Abotu ayo eenka ngomwakashoma.
Ono na kulashimikilwa ayi Klistu wakabushikwa kuswa kubafu, nobamwi inga mwaamba buyani ayi taaku weshi akabuke kuswa kubafu? 
Sombi na taaku kubuka kuswa kubafu, ingayi aKlistu taakwe kubushikwaawo. 
Na Klistu taakwe kubushikwa, ingayi kushimikila kwesu alushomo lwanu taaku mboshibete. 
Ciinda waawo ncakwaamba ayi twaba bakamboni babeshi pali Lesa mukwiinga twakaamba ayi ndushinisho Lesa wakabusha Klistu kuswa kubafu. Sombi na ncakwiila bafu teshi bakabuke, ingayi Lesa taakwe kubusha Klistu. 
Ceebo na bafu tababushikwi kuswa kubafu, anu aKlistu taakwe kubushikwa. 
Na Klistu taakwe kubushikwa kuswa kubafu, ingayi lushomo lwanu nkapongo kafwite alimwi mucilibo mushibiibi shanu. 
Nkokwaamba ayi abaabo boonse bakafwita muli Klistu, balisowekete. 
Sombi na kulangila kwesu muli Klistu kulacatikishabo buumi bwa panshi pano, ingayi swebo tulanyumfwisha nkumbu kwiinda bantu boonse mucishi ca panshi.
Ono ncakwiila Jesu wakabushikwa kuswa kubafu akuba citondesho cakwaamba ayi uyo woonse eshi akafwe, ulaakubushikwa kuswa kubafu. 
Ceebo bweenka lufu mbolwakesa kwiinda mumuntu, akwalo kubushikwa kuswa kubafu kwakesa kwiinda mumuntu. 
Bweenka bantu boonse mbobafwa kwiinda muli Adamu, akwalo kubushikwa kwa bantu boonse mbweshi kukabe kwiinda muli Jesu Klistu. 
Sombi womwi awomwi ulaakubushikwa paciindi cakwe ceelete, Klistu ngowakataanguna, ono aakwisa, mbaabo bamushoma. 
Lyalo mamanino alaakushikila, Klistu ulaakupa bwaami kuli Lesa Ishi aakumana kunyonyoola bweendeleshi boonse, buleelo boonse ankusu shoonse. 
Ceebo Klistu ulyeelete kweendelesha kushikila Lesa akome balwani boonse akulengesha ayi babe mpopakulyata myeendo yakwe. 
Mulwani wakweelaako kukomwa, ndufu. 
Ceebo Malembo akwe Lesa alaamba ayi, “Lesa wakalengesha ayi shintu shoonse shibe mpopakulyata myeendo yakwe.” Cilibwenekete patuba ayi maswi aamba ayi, “Shintu shoonse,” taabikiiko aLesa mwiine, uyo ubika shintu shoonse munkusu shakwe Jesu. 
Sombi shintu shoonse ndishibikwa mubweendeleshi bwakwe Klistu, Mwanaakwe Lesa, lakwe mwiine Mwaana ulalibika mumaansaakwe Lesa, uyo wakabika shintu shoonse mubweendeleshi bwakwe kwaamba ayi ono Lesa eendeleshe shintu shoonse cakumaninina.
Ono na taaku kubushikwa kuswa kubafu, ino balya babombekwa ceebo ca bafu balaakucita buyani? Ino ono nceebonshi bantu balabombekwa ceebo cabo na bafu tababushikwi? 
Nabi na swebo ncetwikalila buumi bwacipulukepuluke lyoonse, nciinshi? 
Nobamakwesu nebo lyoonse ndapulukila kwempe kubantu! Calengesha ayi ŋambe boobo, nkukondwa nkoocite ceebo canu mukuba pomwi aKlistu Jesu Mwaami wesu. 
Ono na ndakalwana abantu muEfeso abo bakalinga anga ninkalamu kwiindabo miyeeyo iswa kubantu, ingayi nebo mpindu yangu nciinshi? Sombi na taaku kubuka kwa bafu, anu nkucitabo bweenka bwaamba bantu ayi, “Atulye akunwa ceebo ciilo mabala tulaakufwa.”
Mutabecekwi, “Shiweenda aumineme, awebo inga waminama.” 
Amutalike kusebensesha maano mbuli mbwaaelete alimwi mucileeke kubisha. Ceebo nkobali bateshi Lesa, ici ndacaamba kwaamba ayi mufwe nsoni.
Umwi muntu inga weepusha ayi, “Ino bafu balabushikwa buyani? Balabuka amubili wa mushobonshi?” 
Webo omuntu muluya! Ndyooshanga mbuto, sa te ilataanguna yafwa keetana kumena? 
Alimwi tooshangi ciboneka anga nimbuto ndiimena, sombi mbuto iine, na njamaila nabi mbuto ya cishango cimwi. 
Sombi Lesa ulabamba ceeco ciswaamo kwaamba ayi ciboneke mbwaasuni. Lesa ngoopa ceeco ciswa munseke yomwi yomwi kuboneka mbuli mboyeelete.
Nyama ya shintu shoonse shiyoya taibete mushobo womwi. Bantu balicite ya mushobo umwi, shinyama imwi, bayuni imwi, inswi ashalo imwi.
Kuli shilengwa sha kwiculu asha panshi. Bulemu bwa shakwiculu mbumbi abwalo bulemu bwa shapanshi mbumbi. 
Bulemu bwa lisuba mbumbi, bwa mweenshi mbumbi abwalo bwa nyenyeenshi mbumbi. Bulemu bwa nyenyeenshi yomwi ayomwi bulipusene.
Mbweeke ubo mbweshi kukabe pakubushikwa kuswa kubafu. Mubili ngotubika mucuumbwe ngumubili ubola, sombi ndyoobushikwa ulaba mubili utabooli. 
Mubili ngotubika mucuumbwe ulaba kooli ubiibi alimwi utacite nkusu, sombi pakubushikwa kuswa kubafu ulaakuba ubotu alimwi ucite nkusu. 
Mubili ngotubika ngumubilibo wa buntu, sombi pakubushikwa kuswa kubafu ulaakuba wa mushimu. Na mubili wa buntu nkouli, ingayi awalo wa mushimu nkouli. 
Ceebo Malembo akwe Lesa alaamba ayi, “Adamu muntu mutaanshi wakalengwa ayi abe muumi.” Sombi Adamu mucaalishi nguMushimu upa buumi. 
Teshi mubili wa mushimu utaanguna, sombi ngwabuntu, kuboolaawo ngwamushimu. 
Adamu mutaanshi wakalinga wa pacishi ca panshi alimwi wakaswa kubulongo, sombi Adamu wabili, wakaswa kwiculu. 
Ubo bwakalinga muntu wakaswa kubulongo, abalo bapanshi mbobabete alimwi ubo bubete wooyo wakaswa kwiculu, abalo bakwiculu mbobabete. 
Ono bweenka mbotwakakosha wooyo wakaswa kubulongo, mbweshi tukakoshe wooyo wakaswa kwiculu.
Nobamakwesu, ncentokwaamba cakwaamba ayi muntu ucite mubili wa buntu taakoonshi kwinjila muBweene bwakwe Lesa alimwi cifwa tacikoonshi kwikala kooko kutaaku lufu. 
Ono amukutike cikani ici cabushishi. Swebo soonse teshi tukafwe, sombi soonse tulaakusandulwa 
muciindi ciniinibo ceelenebo akukapula kwa liinso pakulila lupeenga lwakweelaako. Ceebo lupeenga lulaakulila, bafu balaakubushikwa amibili itafwi, aswebo tulaakusandulwa. 
Ceebo mubili uyu ubola ulyeelete kusandulwa kuba utabooli, mubili uyu ufwa ulyeelete kusandulwa kuba utafwi. 
Ono mubili uyu ubola waakusandulwa kuba utabooli alimwi mubili ufwa waakusandulwa kuba utafwi, lyalo ndyeshi akacitike cancinencine Malembo akwe Lesa aamba ayi, “Lufu lwakomwa.”
“Kukoma kwako olufu kuli kuli?
Lubola lwa lufu ncibiibi alimwi cipa nkusu cibiibi, njiMilawo. 
Sombi aalumbwe Lesa wakalengesha ayi tukome kwiinda muMwaami wesu Jesu Klistu. 
Aboobo nobamakwesu nomusunikwi, amwiimikane mulushomo cakutatenkaana. Amubike myoyo yanu kumulimo wa Mwaami ceebo mulishi ayi tamutoosebensela Mwaami kwakubula mpindu.
Ono pamakani a shipo shakucafwa bashomi bamwi, amucite bweenka mbondakalwiita shoonde sha kuGalatiya. 
PaSondo lyoonse, womwi awomwi pakati kanu ulyeelete kupatula maali a lucafwo ulo kumaali akwe amwi oonse kweelana ambwaacana, kwaamba ayi ndaakwisa kutakabi kusowa ciindi mukubunganya shipo. 
Lyalo ndaakwisabo, ndaakupa nkalata shakusansulula baabo mbomwakasala akubatuma kuJelusalemu kwaamba ayi bakatole shipo shanu. 
Ono na cilayandika ayi anebo nkaye, ingayi tulaakweendelabo pantu pomwi.
Ono uko ndaakumufwakashisha, ndaakuswa kuMakedoniya ceebo nkoontooyeeya kwiinda. 
Ndaakwikalaanu ndabona kwaciindi cilaamfu nabibo mupewo woonse kwaamba ayi mukancafweeko shiyandika mulweendo ndweshi nkanyamuke kuswa kooko. Cito alwalo na lulaakuba lwa kuli. 
Nshisuni kwisa mukumufwakashisha kwaciindi ciniini, sombi ndisuni kwaamba ayi na Lesa wasuminisha, ciindi cikalaampekobo cakwikalaanu.
Kwalo ndanoocishiite kuEfeso kuno kushikila bushiku bwa Pentekositi. 
Kuno Lesa wancalwita mulyango kwaamba ayi ncite mulimo unene nakubi ayi kuli bampikisha baanji.
Na Timoti akese uko amukabone kwaamba ayi wabambwa kabotu, ceebo utoocita milimo ya Mwaami Jesu bweenka mbuli ndime. 
Aboobo kutabi muntu umusuula, sombi mulyeelete kumucafwa kwaamba ayi atolelele mulweendo lwakwe muluumuno akuboola kuli ndime ceebo nebo ntoomulangila pantu pomwi abashominyineesu bamwi.
Ono pamukwabesu Apolosi, ndakamusengesha ayi amufwakashishe pantu pomwi abashomi bamwi. Ono taakwe kusumina kwisa bulya bweenka, sombi aakucana ciindi.
Amucenjele, mwiimikane cakutatenkaana mulushomo. Amube bantu batacite boowa, bayumu. 
Kamucita shintu shoonse mulusuno.
Mulishi kabotu kwaamba ayi Sitefanasi abamuŋanda yakwe, mbobataanshi kushoma muli Jesu mucishi ca Akeya alimwi bakalibenga beene kusebensela bashominyinaabo. Ono ntoomusenga, nobamakwesu, ayi 
mukonkele butanjilili bwa bantu bamushobo wooyu, abamwi batoosebensela pantu pomwi ambabo.
Ndakondwa kwaamba ayi Sitefanasi, Fotyunatasi aAkaikasi besa, ceebo nakubi kwaamba ayi mwebo tatubete soonse, bacita nshimwakalinga kweelete kucita. 
Bakansangalasha bweenka mbobakamusangalasha mwebo. Bantu ba mushobo uyu amubalemeke.
Bamushoonde sha kucishi ca Esha bamwaansha. Akwila aPulisila pantu pomwi abaabo boonse balambila Lesa kuŋanda yabo bamwaansha camaansa obilo muMwaami Jesu. 
Bamakwabesu muli Klistu, boonse kuno bamwaansha. Amwaanshanye mulusuno lwiine lwiine lwa buKlistu.
Anebo nePaulo ndalemba kwaansha uku alyaansa lyangu. 
Na kuli muntu utasuni Mwaami Jesu, aashinganishikwe! Malanata! Nkokwaamba ayi, “NoBaami besu, kamwisa!” 
Luse lwa Mwaami Jesu lube amwebo. 
Lusuno lwangu lube amwebo noonse muli Klistu Jesu.
