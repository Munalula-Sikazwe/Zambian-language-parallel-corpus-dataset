Lino mumazuba aalya Baisilayeli nibakali kweendelezegwa ababetesi, kwakaba nzala munyika ya Isilayeli. Nkabela umwi mwaalumi waku Betelehemu, mucisi ca Juda wakatija nzala eeyo wainka kuyookkala munyika ya Mowabu. Wakatolelezya mukaintu wakwe abana balombe bobilo. 
Mwaalumi ooyo wakali Elimeleki, mukaintu wakwe wakali Naomi, bana bakwe bakali Maloni, a Kiliyoni. Bakali Baefulati bazwa ku Betelehemu mucisi ca Juda. Nibakaakusika kunyika ya Mowabu bakaakukkala. 
Eelyo Elimeleki mulumi wa Naomi wakafwa, aboobo mukaintu wakasyaala alikke abana bakwe bobilo baya. 
Lino bana aabo bakakwata bakaintu bakucisi ca Mowabu. Izina lyamukaintu umwi ngu Olipa, umwi ngu Lute. Bakakkala ooko myaka yakatisike kukkumi. 
Nkabela Maloni amwanookwabo Kiliyoni bakafwa, eelyo Naomi wakajana penzi lyakufwidwa mulumi abana bakwe bobilo.
Naomi wakanyamuka abamukabana bakwe kuti apiluke kwabo kuzwa mucisi ca Mowabu, nkaambo wakamvwa kuti Mwami Leza wakaleleka bantu bakwe mukubapa zilyo. 
Aboobo wakati azwe oomo mucisi mwaakabede, wakanyamuka abamukabana bakwe bobilo, bakali kuyabweenda munzila kuti bapiluke kucisi ca Juda. 
Naomi wakaambila bamukabana bakwe kuti, “Amubweede kwanu. Leza amufwide luzyalo, mbubonya mbumwakacitila bafu ambumwandicitila mebo. 
Leza amugwasye kuti mukakwatwe, alimwi mukakkale muluumuno.”
Bakamwaambila kuti, “Peepe! Katuya buyo toonse kulindinywe.”
Lino Naomi wakati, “Peepe, bana bangu, amubweede. Ani inga mwainka buti andime, neentacizyali, ino inga ndabajana kuli bana bakumukwata? 
Amubweede kulindinywe bana bangu nkaambo mebo ndacembaala, nsikonzyi kukwatwa alimwi. Nikuba kuti kacikonzeka kuti nkwatwe sunu akuba aabana balombe, 
sena nimwakonzya kulindila mane bakakomene? Sena nimwakonzya kulikasya kukwatwa kumbi akaambo kambabo? Peepe, nobana bangu! Moyo wangu uluuside kapati akaambo kanu, Mwami Leza wandiletela mapenzi.”
Bamvwe boobo bakalilisya. Lino Olipa wakamyonta banyinazyala walaya, wapiluka, pele Lute wakabakakatila. 
Lino Naomi wakati, “Bona! Mukwatwanyoko wapilukila kulimbabo akuli baleza bokwabo, piluka ayebo.”
Lute wakaingula kuti, “Mutandisungilizyi kumusiya nikuba kutamutobela, nkaambo kufumbwa nkomuya ndaya ambebo, nkomuyookkala ambebo njookkala. Bantu banu bayooba bantu bangu, Leza wanu uyooba Leza wangu. 
Kufumbwa nkomuyoofwida ambebo nkweyoofwida akuyoozikkilwa. Mwami Leza andisubule akwiindilila kuti naa cintu cimwi cikandaandaanye andinywe kuleka buyo lufu.”
Naomi naakabona kuti Lute ulisinizizye kuunka aawe, wakaleka kumusungilizya.
Aboobo bakeenda boonse bobilo mane limwi baakusika ku Betelehemu. Basike buyo bantu boonse bamumunzi bakagambwa akaambo kabo, bamakaintu bakati, “Ma! Sena tali Naomi ooyu?”
Naomi wakabaingula kuti, “Mutandiiti limbi kuti Naomi kwaamba kuti, uusangalede pe, amundiite kuti Mala nkokuti uuuside, nkaambo Singuzuzyoonse wandiletela mapenzi aataambiki! 
Nindakainka ndakalizulizizye, pele Leza wandiboozya acinkwamaanza. Ani inga mwandiita buti kuti Naomi? Mwami Leza wakandipenzya kapati wakandoombya!”
Mbombuboobu mbwaakapiluka Naomi. Wakaza a Lute Mumowabu mukamwanaakwe. Bakasika ku Betelehemu ciindi cakutebula maila.
Lino kwakali simukowa wamulumi wa Naomi, muntu mulemu muvubi waluzubo lwa Elimeleki, wakali kutegwa Bowazi. 
Nkabela Lute Mumowabu wakaambila Naomi kuti, “Anduunke kumyuunda, nkavulule makunka aamaila, mumuunda wayooyo uuyoondifwida luzyalo.” Mpawo Naomi wakamwaambila kuti, “Mbubo, koya mwanaangu.”
Aboobo Lute wakaya kumyuunda, uyabuvulula katobela basikutebula aalaale. Mucoolwe cakwe wakasika kucibeela camuunda cakali ca Bowazi siluzubonyina Elimeleki. 
Lino Bowazi wakasika kuzwa ku Betelehemu, wajuzya basikutebula wati, “Mwami Leza abe aandinywe.” Abalo bakaingula kuti, “Mwami Leza akuleleke!”
Bowazi wakabuzya mulangi wabasikutebula kuti, “Ino nguni musimbi ooyu?”
Mpawo mulangi wakaingula kuti, “Ooyu musimbi Mumowabu ngonguwe wakaboola aa Naomi kuzwa kucisi ca Mowabu. 
Wakakumbila kuti, ‘Mvulule akubweza akati kamakunka musule lyabasikutebula!’ Waza cifumo-fumo, wabeleka ciindi coonse mane kusikila lino, taakwe naalyookezya akasyoonto pe.”
Lino Bowazi wakaambila Lute kuti, “Swiilila mwanaangu. Utanoovululi mumuunda wamuntu uumbi. Utayi kumbi pe. Kokkala ababelesi bangu basimbi aaba. 
Kolangide buyo mumuunda oomu mobatebula wamana koya bubatobela. Ndabalailila babelesi bangu kuti kabatakupenzyi. Alimwi kuti naa wafwa nyota, koya kunongo, akunywa maanzi ngibateka babelesi bangu.”
Lute naakamvwa boobo wakavuntama wati, “Ani inga wandifwida luzyalo buti oobuya? Kundigwasya boobu mebo ndemweenzu!”
Bowazi wakaingula kuti, “Ncobeni ndakalwiidwa makani oonse ngokacitila banyokozyala kuzwa lyakafwa mulumi wako. Ndakamvwa mbookasiya uso abanyoko acisi cokwanu, ambookaza okuno kumusyobo ngootakazi. 
Mwami Leza akuleleke nkaambo kamilimo yako, ukatambule bulumbu buzwide kuzwa ku Mwami Leza wa Isilayeli, nkaambo waza kulinguwe kuti uzooyubile nkuko.”
Lute wakati, “Ncobeni ndajana coolwe kulinduwe, simalelaangu, nkaambo wanduumbulizya akuumuzya moyo wangu, nikuba kuti nsili umwi wababelesi bako.”
Nicakasika ciindi cakususula, Bowazi wakamwaambila kuti, “Boola tulide antoomwe, nceeci cinkwa awaini.” Ciindi naakakkala kumbali lyabasikutebula, wakamutambika maila makange, nkabela wakalya, wakkuta wasiya amwi. 
Lute kanyamukide kale kuya kukuvulula, Bowazi wakalailila babelesi bakwe baalumi kuti, “Avulule koonse-koonse, naaba akati kamisunta yamaila. Mutamukasyi pe. 
Kamusomona maila amwi, mumusiile abweze. Mutamukalalili pe.”
Nkaako Lute wakacili kuvulula oomo mumuunda mane kusikila kumabbililo aazuba. Lute naakauma maila ngaakavulwide, wakajana kuti kwakatizule ntumba. 
Eelyo wakabweza, wainka kumunzi, watondezya banyinazyala ncaakavulula. Azyalo zilyo nzyaakasiide naakakkuta, wakazitola wabapa. 
Banyinazyala bakamubuzya kuti, “Wali kuyoovulula kuli sunu? Wali kubelekela kuli? Alumbwe muntu ooyo wakugwasya!”
Lino Naomi wakaambila mukamwanaakwe kuti, “Mwami Leza aleleke muntu ooyo! Mwami Leza taleki kutondezya luzyalo lwakwe kubaumi abafu.” Alimwi Naomi wakamwaambila kuti, “Ooyo muntu ngwamukowa andiswe, nguutulela.”
Lute Mumowabu wakaindilizya akuti, “Alimwi wandaambila kuti, ‘Uleelede kukkala ababelesi bangu, kusikila bakamanizye kutebula.’”
Naomi wakaambila Lute mukamwanaakwe kuti, “Iiyi, mwanaangu, ncibotu kuti koinka ababelesi bakwe basimbi, nkaambo mumuunda waumbi inga bakupenzya.” 
Aboobo Lute wakakkala ababelesi ba Bowazi kavulula mane kusikila nibakamanizya kutebula. Ciindi coonse eeci wakali kukkala abanyinazyala.
Buzuba bumwi Naomi banyinazyala Lute wakati, “Mwanaangu ino mbuti kuti ndakujanina ŋanda, kuti zintu zikweendele kabotu? 
Swiilila! Uulya Bowazi, uuli ababelesi mbookali aabo, ngusimukowa. Bona! Sunu masiku unoopupulula maila acuumino cakwe. 
Samba, unane tufuta, usame kabotu, uunke kucuumino, pele atazibi kuti nkoli mane kusikila akamanizye kulya akunywa. 
Lino aona ubone mpalede, eelyo uvumbule kumaulu aakwe ulale, uyookwaambila ncotikacite.” 
Lute wakaingula kuti, “Coonse ncomwandilailila njoocicita.”
Eelyo Lute wakainka kucuumino, wacita mbubonya mbuli banyinazyala mbubakamulailila. 
Ciindi Bowazi naakamana kulya akunywa, alimwi kaboteledwe, wakaakulala kumamanino aacilwi camaila. Kalede Lute wakasika cabuumuzi wavumbula maulu aakwe walala. 
Lino akati kamasiku Bowazi wakatilimuka, wasanduka, wajana kuti kuli mukaintu uulede kumaulu aakwe. 
Wakamubuzya kuti, “Nduweni?”
Mpawo Bowazi wakati, “Leza akuleleke, mwanaangu, nkaambo ooku kusyomeka kwako kuli ndime nkupati kwiinda nkookajisi kuli banyokozyala, kayi tookayanda balombe bacete nibaba bavubide. 
Lino utayoowi mwanaangu. Coonse cili buti ncooamba, nzoocicita, nkaambo basimunzima boonse balizi kuti ulizyedwe.
“Lino ndime simukowanyoko kasimpe, pele nkwali simukowa umwi wini-wini. 
Ona masiku aano, lino bwaca buyo, kuti naa ooyo muntu ulazumina kukulela, ncibotu, pele kuti katayandi kucita oobo, Mwami Leza mbwali muumi, nzookulela. Lala, mane buce.”
Aboobo Lute wakalala kumaulu aakwe, mane bwaca, pele wakabuka kakucili kooko. Eelyo Bowazi wakati, “Batazibi kuti kwasikide mukaintu okuno kucuumino.” 
Alimwi wakati, “Leta mulembo ngosamide uujate.” Lino wakamweelekela maila manji, wamupa, aboobo Lute wakapiluka kumunzi. 
Naakasika kuli banyinazyala, bakamubuzya kuti, “Ino weenda buti, mwanaangu?”
Wakati, “Wandipa aaya maila wati, ‘Toelede kupiluka acinkwamaanza kuli banyokozyala pe.’”
Lino Naomi wakati, “Kkala, mwanaangu, mane ukazibe naa makani alaba buti. Nkaambo ooyo mwaalumi takoolyookezya pe, ulaamana makani sunu.”
Lino Bowazi wakaya kumulyango mupati wamunzi, wakkala ooko. Nkabela kwakainda ooyo simukowa Bowazi ngwaakali kwaamba. Mpawo Bowazi wakati, “Musa, leela waano.” Lino wakaleya, wakkala. 
Bowazi wakasala baalumi bali kkumi akati kabapati bamunzi, wabaambila kuti, “Anywebo amukkalile waawa.” Lino bakakkala. 
Bowazi wakaambila simukowa ooyo kuti, “Naomi wakaboola kuzwa kunyika ya Mowabu, lino uyanda kuulisya caabilo canyika cakali ca Elimeleki mukwesu. 
Nkaambo kaako ndayeeya kuti ndeelede kukwaambila makani aaya aakuti ucuule caabilo eeci kumbele lyabantu aaba bakkede waawa bapati babantu bangu. Kuti naa ulayanda kucuula, ucuule. Pele kuti naa toyandi kucuula undaambile, kuti ndizibe, nkaambo taakwe muntu uumbi weelede kucuula ccita nduwe, kwamana ndime.”
Lino Bowazi wakati, “Mubuzuba oobo mbubonya nozooula muunda kuzwa kuli Naomi, uleelede kuzootolelezya Lute mukamufu Mumowabu, kuti ubusye zina lyamufu mucaabilo cakwe.”
Simukowanyina ooyo wakati, “Nsikonzyi kucuula inga njoobisya caabilo cangu ndemwini. Cuule, nkaambo mebo nsikonzyi kucuula pe.”
Lino kale-kale mucisi ca Isilayeli kwakali ciyanza cili boobu. Muntu ayanda kulya zina naa kuula lubono, wakali kusamununa ndyasyo yakwe, wapa mweenzinyina. Mbombuboobu mbubakali kusinizya makani mu Isilayeli.
Aboobo ooyo simukowanyina naakaambila Bowazi kuti, “Koula omwini, wakasamununa ndyasyo yakwe.” 
Nkabela Bowazi wakaambila bapati abantu boonse kuti, “Ndinywe bakamboni. Mwabona kuti buzuba buno ndaula mbono zyoonse zya Elimeleki azyoonse zya Kiliyoni azya Maloni kuzwa kuli Naomi. 
Awalo Lute Mumowabu muka Maloni waba mukaintu wangu, abusye zina lyamufu mucaabilo cakwe, kuti zina lyamufu litalobi akati kababunyina nimuba mumunzi wakwe. Ndinywe bakamboni bangu sunu.”
Lino bapati abantu boonse bakakkede amulyango mupati wamunzi bakati, “Tuli bakamboni. Mwami Leza acite kuti mukaintu ooyu ngotilete muŋanda yako abe mbuli Lacelo a Leya, nkaambo aaba bobilo mbibakayaka mukwasyi wa Isilayeli. Uvube mu Efulata akuba simpuwo mu Betelehemu. 
Bana aabo Mwami Leza mbayookupa amukaintu ooyu, bazooyaka mukwasyi mbuli wa Pelezi, ooyo Tamaa ngwaakazyalila Juda.”
Mbombuboobu Bowazi mbwaakakwata Lute. Lute naakamita wakazyala mwana mulombe. 
Mpoonya bakaintu bakaambila Naomi kuti, “Alumbwe Mwami Leza, nkaambo sunu taakusiya kuti ubule simukowanyoko uukulela. Mwana ooyu abe aampuwo mucisi ca Isilayeli. 
Uyookubukulusya akukulela mubucembele bwako, nkaambo mukamwanaako uukuyandisya, uukubotela kwiinda bana balombe bali ciloba, nguwamuzyala.” 
Lino Naomi wakabweza mwana ooyo, wakamufukatila kabotu waba sikumulela.
Nkabela bakaintu mbobakakkede limwi bakati, “Naomi wazyalilwa mwana mulombe.”
Mbaaba balunyungu lwa Pelezi: Pelezi wakazyala Heziloni, 
Heziloni wakazyala Lamu, Lamu wakazyala Aminadabu, 
Aminadabu wakazyala Nasyoni, Nasyoni wakazyala Salimoni, 
Salimoni wakazyala Bowazi, Bowazi wakazyala Obedi, 
Obedi wakazyala Jese, nkabela Jese wakazyala Devedi.
