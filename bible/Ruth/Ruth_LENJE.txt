Empty verse
Empty verse
Elimeleki wakafwa. Lyalo Naomi wakacaalabo eenka abana bakwe basankwa bobilo abo. 
Bana bakwe bakeeba banakashi bene Moabu. Umwi liina wakalinga Opa alakwe umwi kaali Lute. Ndipakeenda myaaka mpashi likumi, 
Maloni aKilyoni bakafwa abalo. Mpeeke Naomi wakacaala eenkabo cakubulaawo ibaye nabi baana basankwa.
Kunembo liya Naomi wakanyumfwa ayi bantu bene mishaabo, Lesa wakabapa coolwe kwiinda mukubapa shakulya shiinji. Mpomunyaawo wakalibambila kuboolela pantu pomwi abamalokashi bakwe. 
Lyalo wakanyamuka abamalokashi bakwe abo kuboolela kuJuda. Sombi munshila 
Naomi wakabaambila ayi, “Amuboolele mukekaale abamanyinawanu. Mwaami Lesa aamucitile shintu shibotu bweenka mbomwakalinga kucitila baabo bakatushiya akuli ndime. 
Lesa aakalengeshe ayi noonse mukeebwe alimwi akuba amaandaanu.”
akwaambila Naomi ayi, “Sobwe! Tutooya soonse kubene mishaanu.”
Naomi wakakumbula ayi, “Nobana bangu mulyeelete kuboolela. Ceebonshi mutooyanda kuya anebo? Sa mutooyeya ayi inga ndakonsha kushala baana basankwa abamwi beenga bamweeba? 
Sobwe, amuboolelebo. Nebo ndacembela cakuteebwa tubili. Ono nabi ndayeeya ayi inga ndakonsha kushala, lyalo ndeebwa sunu mashiku akuba abaana basankwa, 
sa inga mwacikonsha kulindila kushikila bakula? Sa ici inga cakonsha kumukasha kweebwa kumbi? Sobwe, nobana bangu, mulishi kwaamba ayi ici nciyumu. Mwaami Lesa wamfutatila, ono ndanyumfwila nkumbu mwebo.”
Mpeeke bakatalika kulila cakooloma alimwi. Mpomunyaawo Opa wakalasha bapongoshi bakwe banakashi kwiinda mukubafyonta akuboolela kumishaabo. Sombi Lute wakakakatila. 
Aboobo Naomi wakamwaambila ayi, “Lute, bona mukwatwanyoko waboolela kubene mishaabo akuli balesa bakwe. Boolela awebo.”
Sombi Lute wakakumbula ayi, “Mutankakatishi kumushiya. Amunsuminishebo njaanu. Mukwiinga kuli koonse nkweshi muye, anebo ntooya, uko nkweshi mukanookala, anebo nkweshi kanookala. Bene mishaanu, anebo balaakuba bene misheesu, alimwi Lesa wanu ulaakuba Lesa wangu. 
Uko nkweshi mukafwite, anebo nkweshi nkafwite alimwi kweenka uko nkweshi nkabikwe. Lesa aakampe mulandu na cimwi, kuleka lufu, cikampansaanye amwebo!”
Naomi ndyaakabona ayi Lute ulishinishite kuyaakwe, wakabula maswi amwi akwaamba.
Bakeenda kushikila bashika kuBetileemu. Ndibakashika, ndabala yoonse yakasangalala abuumbi. Banakashi bakakankamana akwaamba ayi, “Sa ncakwiila nguNaomi uyu?”
Lakwe wakakumbula ayi, “Mutanjiti ayi Naomi. Kamunjita ayi Mala ceebo Mwaami Lesa Shinkusu walengesha buumi bwangu kubica. 
Ndindakalonga kuswa kokuno ndakalinga kucite shintu shiinji, sombi Mwaami Lesa wamboosha maansabo. Ino inga mwanjita buyani ayi Naomi kakuli Mwaami Lesa Shinkusu shoonse wamfutatila akuntumina mapensho?” 
Ono mboboobo Naomi mbwaakaboola kuswa kuMoabu aLute mulokashi wakwe mwine Moabu. Bakashika kuBetileemu kumatalikilo aciindi cakutebula bale.
Naomi wakalinga kucite shikamukowa kulubasu lwakwe Elimeleki, ibaye, wakalinga kwiitwa ayi Bowasi. Bowasi wakalinga mubile alimwi ulemekwa. 
Bumwi bushiku Lute wakaambila Naomi ayi, “Amunsuminishe nje kumyuunda nkabwesoole bale ushiya beshikucesa. Ndishomete ayi ntoocana muntu weshi ansuminishe kuya cibwesa pesule lyakwe.” Mpomunyaawo Naomi wakakumbula ayi, “Ncibotu, koya omwanaangu.”
Aboobo Lute wakaya kumyuunda akunooya cibweselela bale wakalinga kucaala pesule lya basebenshi. Mucoolwe muunda uyo ngwaakalingaamo wakacanika ayi ngwakwe Bowasi shikamukowa wakwe Elimeleki. 
Ndipakeenda ciindi, Bowasi wakapola kuswa kuBetileemu akwaansha basebenshi ayi, “Mwaami Lesa aabe amwebo!” Abalo bakakumbula ayi, “Mwaami Lesa aamupe coolwe!” 
Kuswawaawo Bowasi wakeepusha mutanjilili wabo ayi, “Ino ulya cikula bwangu mwanakashi ngani?”
Musankwa uyo wakakumbula ayi, “Ngumwine Moabu uyo Naomi ngwaakesaakwe kuswa kucishi ncemunya ico. 
Wansenga ayi anoosa cibweselela bale pesule lya basebenshi. Wasebensa kuswa macuunsacuunsa ono bulya wacileka ayi aokesheeko paniini mulya mukatungu.”
Mpeeke Bowasi wakaambila Lute ayi, “Ono kutika omwanaangu. Ulyeeletebo kubweselela bale mumuunda uno weenkabo, kuleka umwi uli woonse. Kosebensa pantu pomwi abasebenshi bangu banakashi muno. 
Kobabona nkobatoocesela akunooya cibankonkela pesule lyabo. Basankwa bangu ndabalwiita kale ayi batakushuupi. Alimwi kulilabo na wafwa nyotwa, nkuyabo wanwa maanshi munongo njebasusha basankwa balya.”
Lute wakafukaminina Bowasi cakushisha ciwa panshi akwaamba ayi, “Ceebonshi mwalisukama boobo pali ndime? Ceebonshi mwaba ankuumbu sha mushobo uyu kuli ndime nemuswamashi?” 
Bowasi wakakumbula ayi, “Ndakanyumfwa shoonse nshewakacita kubapongoshi bako kuswabo beebayo ndibakafwa. Ndishi mbowakashiya baiso abanyoko, cishi cine mishaanu alimwi ambowakesa mukwikala pakati ka bantu mbowatakalinga kwishi. 
Mwaami Lesa aakupe coolwe pasheesho shoonse nshewakacita. Mwaami Lesa, Lesa wa bene Isilaeli uyo ngowesa mukulishisaako aakupe cilambu cinene!”
Lute wakakumbula ayi, “Mulicite nkumbu abuumbi, nkambo. Mwanengesha kunyumfwa kabotu abuumbi kwiinda mukubandika anebo muliswi libombu, nakubi kwaamba ayi nsheeleneewo abasebenshi banu.”
Ndibakalinga kulya, Bowasi wakaambila Lute ayi, “Kwesa ubwese shinkwa ubwenge mumusushi.” Mpomunyaawo wakekala abasebenshi. Mpeeke Bowasi wakamutambika ciwaya. Wakalya kushikila wakuta alimwi shakulya shimwi wakashishiyakobo. 
Ingayi asweewo kuya mukunoobwesa bale, Bowasi wakaambila basebenshi bakwe ayi, “Amumuleeke anoobwesa nabi mushifufu, kutamulensha nsoni. 
Umwi kamusomonona mumile kwaamba ayi anoobwesa. Kutamukalalila sobwe.”
Aboobo Lute wakatolelela kubweselela bale kushika macolesha. Ndyaakalupula wakasusha mpashi makilogilamu ali 10. 
Mpeeke wakautola mundabala akutondesha bapongoshi bakwe ngwaakabwesaako. Wakabapa ashakulya nshaakashiyaako ndibakalinga kulya. 
Naomi wakeepusha ayi, “Nkuli nkomwakusha bale oonse uyu sunu? Mwalinga kusebensela mumuunda wa baani? Lesa aape coolwe muntu uyo wamucafwa!”
Naomi wakaamba ayi, “Lesa aape coolwe Bowasi. Mwaami Lesa ulashomeka kubaabo bacili boomi akubaabo bakafwa kale.” Lyalo wakatolelela kaamba ayi, “Ulya musankwa ngushikamukowa wesu mwiine mwiine alimwi ngowomwi pabaabo beelete kutulama cakuteenda mweela.”
Lyalo Lute wakaamba ayi, “Ceenda kubota ncakwaamba ayi bandwiita ayi noosebensela pantu pomwi abasebenshi babo banakashi kushikila bakamanishe kucesa.”
Naomi wakaambila Lute ayi, “Ee omwanaangu, ncibotu kwaamba ayi unoosebensela pantu pomwi abanakashi abo mumuunda wakwe Bowasi. Ceebo mumuunda wa muntu umwi inga bakushupa.”
Aboobo Lute wakasebensa ambabo akubwesa bale kushikila kuceswa kwa nguwo akwa witi koonse kwamana. Lute wakatolelela kwikala abapongoshi bakwe.
Mpeeke mukuya kwa nshiku, Naomi wakaambila Lute ayi, “Omwanaangu mbuyani na ndakuyandweetawo shikukweeba kwaamba ayi shintu shinookweendela kabotu? 
Ingashila kwaamba ayi Bowasi mwine banakashi mbowalinga kusebensaabo, ngushikamukowa wesu. Ono kutika, sunu macolesha unanoolupula bale palubansa lwakwe lwakulupwitaawo. 
Usambe, ulibike mafuta anunkila kabotu akufwala shakufwala shiindaawo kubota nshoocite. Lyalo uye kooko nkwaatoolupwita, sombi ateshibi kwaamba ayi mpooli kushikila amane kulya akunwa. 
Ubike maano kwishiba mpweshi aone. Aona, uye unyamunune shakulifweka shakwe, unjile akoona kumyeendo yakwe. Lyalo utookulwiita cakucita.”
Lute wakakumbula ayi, “Ntoocita shoonse nshemwandwiita.”
Mpeeke Lute wakaya kumusena wakulupwitaawo akucita bweenka bwakamulwiita bapongoshi bakwe. 
Bowasi ndyaakamana kulya akunwa, wakalinga kuboneka kukondwa abuumbi. Wakaya kucifufu ca bale ayi aye oone. Lute wakaya cakubendelela, wanyamuna shakulifweka akwinjila woona kumyeendo yakwe Bowasi. 
Mashiku wakapapuka cakwaandamuka wapiluluka, wakakankamana kucana kuli mwanakashi kumyeendo yakwe. 
Mpeeke wakeepusha ayi, “Anu ndiwe ni?” Alakwe wakakumbula ayi, “Ndime Lute nkambo. Ceebo cakwaamba ayi mwebo muli beshikamukowa beene beene, ndimwe mweelete kundama. Anu aboobo ndasengesha ayi mucite kweelana amulawo wesu.”
Mpeeke Bowasi wakaamba ayi, “Mwaami Lesa aakupe coolwe. Ubu buumi mbowatondesha bweendaawo kubota kwiinda mbowakatondesha bapongoshi bako, muceebo tookwe kuyanda kweebwa kubacikula bwangunyoko, bakandu nabi babile. 
Ono utaloondi Lute. Ntoocita shoonse nshewasenga, ceebo muntu woonse mundabala ino ulishi kwaamba ayi uli mwanakashi ucite mibo ibotu. 
Ndushinisho ndi shikamukowa mwiine mwiine alimwi ndyeelete kukulama, ono nkwaali wiindaawo pali ndime. 
Koshiite kushikila buce. Macuunsacuunsa tutoomwiipusha na ulisuni kukulama. Na asumine ingayi cabota, sombi na akake, nebo ndalumbila muliina lya Mwaami Lesa muumi kwaamba ayi ndanookulama. Ono ona apa kushikila buce.”
Lyalo Lute wakoona palya kumyeendo yakwe. Sombi wakabuka kapatana kutuba bunene kwaamba ayi bantu batamuboni ceebo Bowasi taakalinga kusuni muntu uli woonse kwishiba ayi walinga kulete waawo. 
Bowasi wakamwaambila ayi, “Leta cisani ncoofwete uciyaale apa.” Lute wakacita ubo, mpeeke Bowasi wakapuumwiitawo bale ukwanabo mpashi makilogilamu ali 20 akumucafwa kubika pacifushi. Mpomunyaawo Lute wakaboolela mundabala acifunta ico. 
Ndyaakashika kuŋanda, bapongoshi bakwe bakamwiipusha ayi, “Weenda buyani mwanaangu?”
Wakeelikaawo akwaamba ayi, “Bandwiita ayi nsheelete kuboola maansabo kuno. Aboobo bampa bale woonse uyu.”
Naomi wakamulwiita ayi, “Ono omwanaangu, kalika moyo kushikila ubone ishi shoonse mbweshi shibe. Sunu Bowasi teshi ookeshe kushikila amanishe kubamba shintu ishi.”
Mpeeke Bowasi wakaya kumwinjililo wa ndabala akwikala uko. Lyalo shikamukowa wakwe Elimeleki uyo Bowasi ngwaakalinga waambaawo wakesa pafwaafwi. Mpomunyaawo Bowasi wakamwiita ayi, “Shikookuno mwana, kala panshi.” Alakwe wakaya wekala. 
Lyalo Bowasi wakeeta abamaloba ba mundabala bali likumi akubasenga ayi bekale apo peenka abalo. Ndibakalinga kushiite, 
wakaambila shikamukowa uyo ayi, “Bulya Naomi mbwaakaboola kuswa kuMoabu, ulisuni kuulisha muunda wakalinga wa mukwabesu Elimeleki. 
Aboobo ndayeeya kwaamba ayi ndyeelete kukwishibisha cikani ici. Ono na ulisuni kuwuula, wuule pameenso a bamanene aba bashiite pano. Sombi na toosuni waambe, ceebo ndiwe weelete kutaanguna kwiipushikwa shakuula muunda ulya, pesule ndime.” Musankwa uyo wakaamba ayi, “Ntoowuula.”
Lyalo Bowasi wakaamba ayi, “Ncibotu. Ono na utoowuula kuswa kuli Naomi, ingayi utokuulila kuntu komwi aLute mukalubinje mwine Moabu. Ulyeelete kucita boobo ayi muunda unooli mumaansa a bamuŋanda ya mulobe Elimeleki.” 
Musankwa ulya wakaamba ayi, “Na mboboobo, ingayi nshikoonshi kuwuula ceebo ono citokwaamba ayi bana bangu tabakoonshi kuubwesa nebo na ndafwa. Wuule webo. Nebo inga cabota kutawuulabo.”
Ono munshiku isho, kumanisha makani mukuulisha nabi mukushinta cimwi cintu, cakalinga kushibite utokuulisha kufuula nsapato yomwi akupa utokuula. Mukucita boobo bene Isilaeli mobakalinga kutondeshela ayi makani amana. 
Aboobo musankwa ulya ndyaakaambila Bowasi ayi, “Webo wuule,” wakafuula nsapato yakwe akupa Bowasi.
Mpomunyaawo Bowasi wakaambila bamaloba abo abantu bamwi bakalingaawo ayi, “Noonse bulya muli bakamboni ayi sunu ndoola kuswa kuli Naomi shoonse shakalinga shakwe Elimeleki abana bakwe basankwa, Kilyoni aMaloni. 
Kwiilikaawo apo, Lute mwine Moabu wakalinga muka Maloni mulobe, waba mukaangu. Ici citoolengesha ayi buboni bwa mulobe bunoocili mumaansa a bamuŋanda yakwe. Bamulunyungu lwakwe abalo bananooshiite pakati ka beshikamukowa wakwe, nkokwaamba ayi mundabala umo mweenka Maloni mwaakalinga kwikala. Mwebo muli bakamboni bangu sunu!”
Bamaloba abamwi boonse bakalinga kumwinjililo wa ndabala bakaamba ayi, “Ee tuli bakamboni. Mwaami Lesa aalengeshe bakaako kuba mbuli Lakelo aLeya, abo bakashalila Jakobo baana baanji. Aakulengeshe kubila mucipani cakwe Efulati akupuka muno muBetileemu. 
Baana abo Mwaami Lesa mbweshi akakupe mumwanakashi uyu cikula bwangu, abalengeshe bamuŋanda yako kuba anga mbakwe Pelisi mwaana musankwa uyo Tama ngwaakashalila Juda.”
Aboobo Bowasi wakeeba Lute. Mwaami Lesa wakamupa coolwe cakumita akuba amwaana musankwa. 
Mpeeke banakashi bakaambila Naomi ayi, “Aalumbwe Mwaami Lesa! Wakupa mushikulu musankwa ayi akakulaame. Mwaana uyu aakapuke muno muIsilaeli! 
Mulokashi wako ulikusuni alimwi wakacita shintu shiinda kuba abaana basankwa bali bosanwe abobilo. Ono ngooyu wakushalila amushikulu musankwa, uyu weshi akalete buumi bupya kuli ndiwe alimwi weshi akakulaame waakucembela.” 
Naomi wakabwesa mwaana wamufukata akutalika kumulela kabotu.
Beshikamukobonyina Naomi banakashi bakaambila bantu boonse ayi, “Kwashalwa mwaana kuli Naomi!” Bakatumba mwaana uyo ayi Obedi. Obedi ngowakalinga ishi Jese uyo wakashala Defedi.
Ono mulunyungu lwakwe Pelisi, Pelisi wakashala Esiloni, 
Esiloni wakashala Lamu, Lamu wakashala Aminadabu. 
Aminadabu wakashala Nashoni, Nashoni wakashala Salumoni. 
Salumoni wakashala Bowasi, Bowasi wakashala Obedi. 
Obedi wakashala Jese, lyalo Jese wakashala Defedi.
