Muli shilya nshiku abapingushi bateekele icalo ca Israeli, mu calo mwali icipowe. Eico umuntu umo afumine ku Betelemu mu calo cakwa Yuda, pamo no mukashi wakwe na bana babili abaume, baile mukulebela mu calo ca Moabu. 
Ishina lya uyu muntu ni Elimeleki, ne shina lya mukashi wakwe ni Naomi, elyo amashina ya bana bakwe babili abaume bali ni Maloni na Kilioni. Bali abena Efulati ukufuma ku Betelemu, mu calo cakwa Yuda. Kabili baile ku Moabu no kwikala kulya kwine. 
Nomba Elimeleki, umulume wakwa Naomi, aisa fwa no kusha umukashi wakwe na bana babili abaume. 
Aba bana baume baupile abanakashi abena Moabu. Umwanakashi umo ishina lyakwe ni Opa no mubiye nao ali ni Ruti. Panuma yakwikala kulya pa myaka nalimo ikumi limo, 
bonse babili Maloni na Kilioni wine nabo balifwile. Eico kanshi, Naomi ashelefye ukwabula abana bakwe abaume pamo pene no mulume wakwe.
Ilyo Naomi aumfwile ku Moabu ukuti Yawe naisa kukwafwilisha abantu bakwe mukubapeela ifyakulya, Naomi alipekenye ukubwelelamo kumwakwe ukufuma ku Moabu pamo na banafyala bakwe bonse babili. 
Kanshi ena pamo na banafyala bonse babili epakutendeka ubulendo bwakufuma ku cifulo kulya baleikala no kwamba ukubwelelamo, balungama umusebo walola ku calo cakwa Yuda. 
Elyo Naomi atile kuli banafyala bonse babili, “Mwe, ala bwelelenimo, cila umo aleya uko afuma ku mushi wakwa nyina. Kabili Yawe akamukwatile uluse, pamo ngefyo na imwe mwakwatile uluse abayashi abali abena mwenu pamo pene na ine. 
Kabili Yawe engamwafwako pakuti mukasange ubwikalo ubusuma, cila umo mu ŋanda ya mulume wakwe umbi.” Elyo Naomi abatomona pakubashalikapo, nabo bayambile ukulila nganshi.
Elyo nabo baeba nafyala abati, “Awe ifwe tulebwelelafye na iwe ku bantu bobe.”
Lelo Naomi abasuka ati, “Awe bakashana, mwe bana bandi, bwelelenimofye ku mushi, nga cinshi ico mulefwaila ukunkonkela? Bushe ine nkatala nkwatapo na bambi abana abaume, abo abengesa ba abalume benu? 
Bwelelenimofye ku mushi mwe bakashana bana bandi. Ine nomba ninkota uwakukwata na umbi umulume. Nangufye cingaba cakuti naba no mulume no kuba na bana abaume, 
bushe kuti mwapembela mpaka nabo bakakule elyo bakese muupa? Bushe mukekala ifyo fine ukwabula ukuupwa? Awe iyoo bakashana, mwe bana bandi. Ici cintu nacafya nganshi kuli ine ukucila kuli imwe. Pantu ukuboko kwakwa Yawe kuli pali ine nakundetela ubucushi.” 
Kabili nabo babwekeshapofye ukulalila. Elyo Opa ena atomona nafyala abwelelamo na kumwabo, lelo Ruti wena alambatilafye kuli nyinafyala.
Elyo Naomi atile kuli Ruti, “Mona cufi mubiyo abwelelamo ku bantu bakwe na ku milungu yakwe. Awe na iwe wine kabiyefye nankwe.”
Ruti nao atile, “Mwimpapata pakuti mushe mweka nangu ukubwelelamo ukufuma kuli imwe. Ala konse uko muleya, eko na ine ndeya. Kabili uko mukekala, eko na ine nkekala. Abantu benu, ebakaba abantu bandi. Kabili Lesa wenu eukaba e Lesa wandi. 
Uko imwe mukafwila, eko na ine nkafwila, kabili uko kwine eko bakanshiika. Ine Yawe akancitile icibi icili conse nga cakutifye imfwa teikalekanya imwe na ine.” 
Naomi ilyo amona ukuti Ruti ali uwashangila mukuya nankwe, alekele ukulamupapata ukubwelelamo.
Eico bonse babili batendeke ukuya, mpaka no kuya fika ku Betelemu. Ilyo bafikile mu Betelemu, umusumba onse wakaba na see pa mulandu wabo. Elintu abanakashi ba mu musumba balaipushanya abati, “Bushe uyu kuti aba e Naomi?”
Naomi nao alebeba ati, “Mwilanjita Naomi, mulenjita Mara, pantu Umwine wa maka yonse nanenga ukuba uwabulanda mu mweo wandi. 
Ine nafumine kuno umukankala, nomba Yawe ambweseshe ukwabula nangu cimo. Nga ni cinshi ico mulenjitila ati Naomi, apo Yawe nanshinina, kabili Umwine wa maka yonse nambika na mu macushi.”
Kanshi ifi efyo Naomi abwelelemo ukufuma ku Moabu, ali na nafyala wakwe Ruti umwina Moabu. Bafikile na mu Betelemu pa nshita yakwamba ukulobolola imbuto sha bale.
Nomba Naomi alipo na umo uwa mu lupwa lwa mulume uwa mu mukowa wakwa Elimeleki, uwali umukankala nganshi, ishina lyakwe ali ni Boasi. 
Elyo Ruti umwina Moabu atile kuli Naomi, “Shilekeni njeko ku mabala no kutolatolako imisonso ya bale iyo umuntu umo aleshamo ilyo alesombola, nga cakuti aya nsuminisha.”
Awe Ruti aliile no kwamba ukusotasota imbuto mu mabala mukukonka panuma ya balesombola. Elyo cabafye nkuma aisanga alebomba mwibala lyakwa Boasi. Boasi ali wa mu mukowa wakwa Elimeleki.
Kabili ilyo linefye, elyo Boasi afikile ukufuma ku Betelemu no kuposha bonse abasomboshi no kutila, “Yawe abe na imwe.” Nabo bayaswike ati, “Yawe akupaale.” 
Elyo Boasi aipwishe umubomfi wakwe uwaleyangalila abasomboshi ati, “Bushe uyu mukashana wakwani?”
Kangalila wa basomboshi nao atile, “Uyu mukashana, mwina Moabu uwabwelele ukufuma ku calo ca Moabu pamo na Naomi. 
Ena acisa lomba ati, ‘Napapata lekeni nsotasotemo imisonso ya bale iyileshala no kukaka imyanshi, ndekonka umulesombola abasomboshi benu.’ Kanshi ukufumafye ulucelo ilyo aciya mwibala, acibafye alebomba ukufika na nombaline, elyo acituushakofye pa nshita inono mu cintelelelwe.”
Elyo Boasi atile kuli Ruti, “We mwana wandi umwanakashi, umfwa kuli ine. Tecakwesha ukuya mukusotasota mwibala limbi kabili wiya kumbi ukufuma pano. Lelo wikalefye pano pene na bakashana bandi. 
Uposeko amano no kwishiba ibala ilyo balesombolamo, elyo na iwe ulekonka abakashana panuma yabo. Ine ninjeba abaume ukuti tabalingile ukukwikatamo. Kabili ilyo lyonse waumfwa icilaka, ufwile ukuya nwa amenshi ukufuma mu mitondo iyo abaume batapile.”
Ruti ilyo aumfwile aya mashiwi, awa ubukupeme no kushimpa impumi yakwe panshi. Elyo atile, “Bushe cinshi ico ine nasangila ukusekelelwa pa cinso cenu elyo no kunsakamana inefye ne mwinafyalo?” 
Boasi atile, “Ine, nabanjebafye fyonse ifyo wacita kuli nokofyala ukutulafye apo umulume obe afwila. Ifyo washile abafyashi bobe bawiso na banoko, nefyo washa ne calo cobe umo wafyalilwe no kwisa mukwikala na bantu abo ushaishibe kale. 
Yawe engakulambwilapo pali fyonse ifyo wacita. Kabili Yawe Lesa wa bena Israeli akakupeelelepo icilambu icituntulu, uyo wishile mukuuba mu mapindo yakwe.”
Elyo Ruti asosele ati, “Lekeni nkonkanyepo ukusanga ukusekelelwa pa cinso cenu mwe mfumu yandi, pantu mwampeela icikoselesho no kulanda ifisuma kuli ine ne mubomfi wenu, nangu ine nshilingene na babomfi benu abanakashi nelyo umo.”
Awe pa nshita yakulya Boasi atile kuli Ruti, “Palama mupepi, wise ulyeko umukate, uutumpikeko na mu mwangashi uwasasamina.” Elyo Ruti aikele mupepi na basomboshi, na Boasi amupeelako imbuto ishasalulwa. Ruti nao alilafye apo alefwaila no kushapo shimo. 
Ilyo Ruti aimine ukuya mukusotasota imbuto mwibala, Boasi apeele ifipope ku baume bakwe ukutila, “Nangufye mwamona ukuti alesotasota na mu myanshi mwine, tecakwesha ukumulenga insoni iyoo. 
Kabili mulesomonamo imbuto shimo mu myanshi no kushisha pakuti ilyo aleisa alesotasota, aleshibuula, kabili tecakwesha ukumukalipila iyoo.”
Eico kanshi, Ruti alesotasota mwibala casuka caba icungulo. Ilyo apumine fyonse ifyo alesotasota ifya mbuto sha bale, afumishemo ifyafika ku cipimo ca efa umo. 
Alisendele no kubwelelamo ku musumba, alanga na nyinafyala ifyo alesotasota. Elyo Ruti nao afumishe icakulya icashelepo ilyo aikwite, apeela na nyinafyala. 
Nao nyinafyala atile kuli wene, “Waciba ulesotasota kwi? Kabili ni kuli ani wacibombela? Abe uwapaalwa umuntu uyo uukulangulukileko!”
 Naomi atile kuli nafyala, “Abe uwapaalwa kuli Yawe! Pantu Yawe taleka ukulanga uluse ku bamweo na ku bafwa.” Kabili akonkeshepo no kutila, “Uyo muntu ni lupwa lwesu. E umo uwa pali bandubulwila besu.”
Elyo Ruti umwina Moabu atile, “Ulya muntu acinjeba nokutila, ‘Wikaleka ukubomba pamo na babomfi bandi mpakafye bakapwishe ukusombola imbuto shandi shonse.’ ”
Nao Naomi atile kuli Ruti nafyala, “Ee cisuma iwe we mwana wandi ukuti ulebomba na bakashana bakwa Boasi, pantu mwibala lya muntu umbi kuti bakusanshilamo.” 
Awe Ruti epakulaba mupepi na babomfi abakashana bakwa Boasi mukusombola imbuto, mpakafye imbuto sha bale ne ŋanu fyapwa ukusombolwa. Kabili pali iyi nshita yonse, aleikala na nafyala wakwe Naomi.
Ubushiku bumo Naomi nafyala wakwa Ruti amwebele ati, “We mwana wandi umwanakashi, bushe tekuti nkufwaile iŋanda yobe iyakuti ukaikalile ne nsansa we mwine? 
Nomba mona Boasi untu walebomba na bakashana bakwe bushe te muntu wesu? Ilelo icungulo akulasokola imbuto sha bale pa cipulilo ca pa lubansa lwakwe. 
Eico kanshi, usambe bwino bwino no kusuba amafuta ya cena cisuma kabili ufwale ne fyakufwala fyobe ifisuma nganshi. Elyo uye no kutententemukila ku cipulilo ca pa lubansa lwakwe. Nomba wileka eshibe ati uli kulya, mpakafye ilyo alepwisha ukulya no kunwa. 
Ilyo aleya sendama, umone bwino icifulo uko alesendama. Elyo nomba uye no kumufimbula ku ntabalilo eko usendame. Awe nao euleya kweba ifyakucita.”
Ruti atile, “Nalaya ncite fyonse ifyo mwanjeba.” 
Awe Ruti aile ku cipulilo cakwa Boasi ica bale no kucita fyonse ifyo nyinafyala amwebele. 
Ilyo Boasi apwile ukulya no kunwa, no mutima wakwe wasansamuka, aima aya mukusendama apali akatalamukila ku mpela ya mwina wa mbuto sha bale. Elyo Ruti nao ayako alebendela, aya mufimbula ku ntambalilo eko asendama. 
Nomba pakati ka bushiku Boasi acilimuka no kupilibuka, elyo apulikilwafye umwanakashi nasendama ku ntambalilo yakwe!
 Elyo Boasi atile, “Bushe niwe nani?” Nao atile, “Nine Ruti umubomfi wenu, mfimbeniko icisempe ca nsalu yenu apo imwe muli bandubulwila.”
Nao Boasi atile, “Yawe akupaale, we mwana wandi umwanakashi. Ukupetama kobe kwakula nganshi ukucila uko walangile intanshi. Pantu tawakonkelela abalumendo, nangu abakankala nangu abapina. 
Kanshi nomba mwana wandi witiina. Ine nkakucitilafye conse ico uli nokunjeba. Ala bonse abena musumba banandi balishibafye bwino ukuti uli mwanakashi wacishinka. 
Kwena nangu cacine cine ukuti ndi wa mu lupwa lobe, eko ali umbi ndubulwila uupaleme nganshi ku lupwa ukucila ine. 
Lelo ikala kuno kwine muno cungulo mpaka ulucelo, nga cakuti ulya muntu uukwete insambu alefwaya kuti akulubula, ninshi cikawama. Nomba nga cakuti akaana ukukulubula, lyena ninshi mu cishinkafye cakwa Yawe uwamweo, nine wine nkakulubula. Sendama kuno kwine mpaka ulucelo.”
Elyo Boasi aebele Ruti ukusendama ku ntambalilo yakwe mpaka ulucelo. Lelo abuukile bwangu ukwabula umuntu nangu umo ukwishiba, pantu Boasi atile, “Wileka cikeshibikwe ukuti umwanakashi aliisa ku cipulilo ca lubansa lwandi.” 
Kabili Boasi amweba ati, “Leta kuno insalu iyo ufwele no kuifungulula.” Ilyo afungulula, amwitililamo imbuto sha bale ukulingana ne miseke mutanda, no kumutwika. Awe Ruti abwelelemo ku musumba.
Ilyo Ruti afikile kuli nyinafyala, Naomi amwipusha ati, “Nge fintu fyaenda shani uko wile we mwana wandi?”
Elyo Ruti alundapo nokuti, “Acimpeela iyi miseke mutanda iya mbuto sha bale, no kunjeba ati, ‘Awe tekuti ubwelelemo kuli banokofyala iminwe nkutwa.’”
Elyo Naomi atile, “Tekafye umutima we mukashana, we mwana wandi, pakuti wishibe ifyalacitika, pantu tatuushe nangu panono, mpaka uyu mulandu upwe lelo linefye.”
Mu nshita ilya ine, Boasi aile ku mpongolo ya musumba no kwikala kulya kwine. Elyo tapapitile ne nshita, ndubulwila Boasi asosele nao aisa ninshi alifye mukupita. Boasi amwita ati, “Isa kuno we munandi, ikala apa.” Nao aile ikala. 
Kabili Boasi aitile abakalamba ikumi limo aba mu musumba no kutila, “Ikaleni pano,” awe nabo baikala. 
Elyo aeba ndubulwila uwali ne nsambu ati, “Naomi nabweluluka ukufuma ku Moabu, kabili alefwaya ukushitisha ibala lyakwa munyinefwe Elimeleki. 
Ine ntontonkenye ukuti cawama ukukwishibisha pali uyu mulandu. Kabili nga cakuti ulefwaya ukushita ushitile pa menso ya bantu aba bekele pano elyo na ya bakalamba ba bantu bandi. Nga ulefwaya ukulilubula, ulilubule. Lelo nga taulefwaya, kuti wanjeba pakuti njishibe. Pantu tapali nelyo umo ukucila iwe uuli ne nsambu shantanshi ishakulubula ibala ili, kano iwe, elyo ine ndi uwacibili kuli iwe emo twatantamina.”
Elyo Boasi asosele ati, “Mu bushiku ukashite impanga iyi ukufuma kuli Naomi, ukashite na Ruti wine ulya namfwilwa umwina Moabu, pakuti ishina lya muyashi likaloba pa cifulo cacishilano cakwe.”
Ilyo ndubulwila uwali ne nsambu aumfwile ifi, atile, “Awe ine nafilwa ukulilubula, pantu limbi kuti naonaula ifyacishilano fyandi. Kanshi iwe wine lilubulefye. Ine nafilwa tekuti ndilubule.”
 Nomba uyu ewali musango wakale mu bena Israeli uwakuti, pakushininkisha ifilecitika, umuntu nga alefwaya ukulubula icintu nangu ukukaushanya icipe cimo, umo ali nokufuula indyato no kupeela umunankwe. Uyu e umusango baleshininkishishamo umulandu pa cinso ca bakambone mu Israeli. 
Eico ilyo ndubulwila atile kuli Boasi, “Niwe wine shita.” Kanshi ewafuulile ne ndyato no kumupeela.
Elyo Boasi epakusabankanya amashiwi ku bakalamba na ku bantu bonse ukutila, “Ilelo imwe bonse nimwe bakambone abamonako ukuti ine nashita ukufuma kuli Naomi conse icuma cakwa Elimeleki, Kilioni na Maloni. 
Kabili ninshitila kumo na Ruti umwina Moabu, mukamfwilwa wakwa Maloni, ukuba umukashi wandi pakuti ishina lyawafwa likabelele pa ncende ya cishilano cakwe. Neci ni pa mulandu wakuti ishina lyakwe likalobelela pakati ka lupwa nangu ukulisesha mu fyalembwa mu filembelo ifyaba ku musumba. Ecalenga, ilelo imwe bonse muli bakambone!”. 
Elyo abakalamba na bantu bonse abali pa mpongolo batile, “Ee ifwe tuli bakambone. Nacibefye ukuti Yawe akalenge umwanakashi uwalaisa mu ŋanda yobe akabe nga Rakeli na Lea abo babili abakulile iŋanda yakwa Israeli. Ala nauleba uwabulamba mu Efulata no kuba uwalumbuka mu Betelemu. 
Kabili ukupitila mu bana abo Yawe ali nokukupeela muli uyu mukashana, shibengaba nga ba mu ŋanda yakwa Peresi, balya Tama afyele kuli Yuda.”
Awe Boasi epakubuula Ruti no kuba umukashi wakwe. Na panuma yakuupana, Yawe alengele Ruti ukwimita no kukwata umwana umwaume. 
Elyo abanakashi batile kuli Naomi, “Napaalwe na matotelo kuli Yawe uyo mu bushiku bwa lelo takushilefye ukwabula ndubulwila. Kabili ne shina lyakwe likabe ilyalumbuka konsefye mu calo ca Israeli. 
Uyu mwana ali nokuba katalalika obe, kabili uwakukulela mu bukote bobe. Pantu nokofyala uwakutemwisha, kabili umusuma kuli iwe ukucila abana baume cine lubali, eukufyalile uyu mwana.” 
Elyo Naomi abuulile umwana, amupakatila no kulamulela pakuti abe umwana wakwe. 
Elyo abanakashi abena mupalamano bakwe batile, “Naomi nakwata umwana umwaume.” Epakumwinika ishina lya Obedi, uyo uwaishile ba wishi wakwa Yese, elyo nao aisa fyala Davidi.
Kanshi, ifi efyo ulupwa lwakwa Peresi lwatantama. Peresi ali ni wishi wakwa Hesroni. 
Hesroni nao ali ni wishi wakwa Ramu. Ramu nao ali ni wishi wakwa Aminadabu. 
Aminadabu ali ni wishi wakwa Nashoni, Nashoni nao ali ni wishi wakwa Salimoni. 
Salimoni ali ni wishi wakwa Boasi, Boasi nao ali ni wishi wakwa Obedi. 
Obedi ali ni wishi wakwa Yese, kabili Yese nao ali ni wishi wakwa Davidi.
