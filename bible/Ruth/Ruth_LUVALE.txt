Jino casolokele, hamakumbi aze vapwilenga vaka-kuyula naku­yula, mulifuci mwaholokele zala yakalombolombo. Kaha kwayile mu­tu wakuMbetelema-yuta ngwenyi, akazuzumane mulifuci lyavaMowa­ve, naikiye napwevo lyenyi navana venyi vamalunga vavali.
Lijina lyayauze lunga apwile ikiye Elimeleke. Lijina lyapwevo lyenyi apwile ikiye Nowemi. Majina avana venyi vamalunga vapwile ou Malone, ou Kiliyone, vapwile vaka-Efwalata vakuMbetelema-yuta. Vahetele muli­fuci lyavaMowave, vatwamine muze.
Jino Elimeleke, uze lunga lyaNowemi, afwile. Nowemi asalileho, na­vana venyi vamalunga vavali nawa.
Valimbacilile mapwevo vakuli ma­pwevo yavaMowave. Umwe lijina lyenyi apwile ikiye Olopa, mukwavo lijina lyenyi apwile ikiye Lute. Va­twaminenga kuze kafwe myaka li­kumi.
Kaha Malone naKiliyone vafwile vosena vavali. Ngoco uze pwevo vamusezele kuli vana venyi vamalu­nga vavali nakuli lunga lyenyi.
Kaha akatukile navanayewenu, mangana ahiluke kufuma kulifuci lyavaMowave, mwomwo evwile mu­lifuci lyavaMowave ngwavo, Yehova navalakana lyehi vatu jenyi nakuva­hana kulya, xikaho.
Afumine muze apwile, navanaye­wenu vavali hamwe, vayile jila yavo vahiluke kulifuci lyaYuta.
Nowemi ambile kuli vanayewenu vavali ngwenyi, Yenunga, kindulukenu mutu himutu kuzuvo yanaye. Yehova amilingilenga mwalikoji, nganomu munalingila kuli vaka-kutoka nakuli ami nawa.
Yehova akamihane kuwana kunoka, mutu himutu muzuvo yalunga lyenyi. Avasweswenyele, kaha va­lilile namazu akukanguka.
Vamwambile ngwavo, Nduma, Oloze natukinduluka nayove kuli vakwenu vatu.
Nowemi avambile ngwenyi, Enu vana vami, kindulukenu, ikaze namuyila nayami? Ngucili navana mu­jimo lyami numba, numba Vakapwe malunga jenu?
Enu vana vami, kindulukenu, yenunga kwenu, mwomwo nguna­kulu lyehi, kuhasa kutwama nalunga nduma. Kaci nangwamba ngwami, Ngunatalijiza, kaci nangupwa nawa nalunga ufuku uno, kaci nanguka­sema vana vamalunga,
enu kwenu kaci namuvavandaminanga vakakule numba? kaci enu namutwamanga muujike lika naku­kana kusomboka kuli malunga nu­mba? Nduma, enu vana vami. Mwomwo ngunapihilila cikuma hali enu, mwomwo Yehova nangwolwela livoko lyenyi, xikaho.
Valilile ceka namazu akukangu­ka. Kaha Olopa amusweswenyele nayewenu. Oloze Lute alipanjikile nenyi.
Nowemi amwambile ngwenyi, Tala, muhalika wove nakinduluka lyehi kuli vatu vakwavo nakuli kalunga kenyi. Kinduluka umukave muhalika wove.
Lute amukumbulwile ngwenyi, Kanda unguxinjila kukusezako, ci­pwe kukinduluka kukukukavako. Mwomwo kuze nauya nanguvako, kuze naukasavala nangukasavalako, vakwenu vatu navakapwanga va­kwetu vatu, Kalunga kove mwapwa­nga Kalunga kami.
Kuze naukafwila nangukafwilako, kwakuze navakangufunjilako. Kaci nge cuma ceka cakuzeneka kupwa kufwa nacikatuhandununa nayove, kaha Yehova akangulinge ngoco nakuhakilako nawa.
Nowemi hakumona ngwenyi, Na­jiki lyehi mucima wenyi kuya na­yami, alitwaminyine kuhanjika kuli ikiye.
Ngoco vosena vayali vayile pala­nga nomu Vahetele kuMbetelema-yuta. Kaha casolokele, omu valingile hivanahete lyehi kuMbetelema, li­mbo lyosena lyaliuyile hali vakivo.
Avakumbulwile ngwenyi, Kanda munguvulukako ngwenu, Nowemi, oloze nguvulukenu ngwenu, Mala, mwomwo Ukweci ngolo josena nangumwenesa vyavisasu cikuma, xi­kaho.
Ami ngwayile ngunazalilila, kaha Yehova nanguhilwisa ceka mavoko­voko. Ikaze namunguvulukila ngwe­nu, Nowemi? hamono Yehova nangupayisa, kaha Ukweci ngolo jo­sena nangumwenesa lupi.
Ngoco Nowemi ahilukile, nana­yewenu uze kaMowave Lute nawa hamwe, uze akindulukile kufuma kulifuci lyavaMowave. Vakivo Va­hetele kuMbetelema hakuputuka kwaha mbale.
Jino Nowemi apwile nakausoko walunga lyenyi, ikiye apwile ci­ndume waluheto, wakucisaka caElimeleke, lijina lyenyi apwile ikiye Mbowaze.
Uze kaMowave Lute ambile kuli Nowemi ngwenyi, Acitave nguyenga muwande, ngukahuhwojole mumitwe yakulya camanona munyima yayou nangukawana uselewa kumeso enyi. Amwambile ngwenyi, Ove mwanami, yakonga tuhu.
Ayile, ahetele, ahuhwojwele mu­wande munyima yavaka-kwaha. Ka­ha kumana, alingile nalituluka ku­wande kuze kwaMbowaze, uze apwi­le wakucisaka caElimeleke.
Kaha kumana, Mbowaze ejile ku­fuma kuMbetelema. Ambile kuli vaka-kwaha ngwenyi, Yehova apwe­nga nenu. Vamukumbulwile ngwavo, Yehova akuwahisenga.
Kaha Mbowaze amwihwile nga­mba yenyi uze apwile fumbelo yavaka-kwaha ngwenyi, Ou mwana­pwevo kana alya neya?
Ngamba uze apwile fumbelo yavaka-kwaha amukumbulwile ngwe­nyi, You mwanapwevo wakaMowave uze akindulukanga naNowemi kufuma mulifuci lyavaMowave.
Ambanga ngwenyi, Acitave mwane nguhuhwojole Hakukungulula munyima yavaka-kwaha mumikuta. Ngoco ezanga, kaha nazate kufumisa kucimene palanga noholili, oloze anokanga cacindende muzuvo.
Kaha Mbowaze ambile kuli Lute ngwenyi, Ove mwanami, unevuko nyi? Kanda uya nakuhuhwojola muwande wekako, kaha nawa kanda ufuma munoko. Lamanga vangamba jami vamapwevo.
Meso ove atalenga wande ou navaha, uvakavangizenga. Ngunava­lweze lyehi vana vamalunga nyi? ngwami, kanda vakwata hali oveko. Omu nawivwa lipwila, yako kumilondo unwenga kumeyaze vanaswici vana vamalunga.
Uze pwevo alimbilile camesohamavu, alifukwile nakumavu, amwihwile ngwenyi, Ikaze ngunawanyina uselewa kumeso ove numba ungwitavile ami yami muka-muyaci weka?
Mbowaze amukumbulwile ngwe­nyi, Vanangulweze cakungulweza mwosenomu unalingi kuli nokowenu kufumisa haze afwile lunga lyove, nomu unaseze iso nanoko nalifuci lize wasemuwilile, nomu uneza kuli vatu wazenekelenga kutacikiza Xi­mbu lyakanda.
Yehova akakuxixixile milimo yove. Vakakuhane fweto yakutamo kuli Yehova, Ou Kalunga kaIsalele, Ou uneza nakuswama mumavavenyi.
Kaha amwambile ngwenyi, Ove mwata wami, nguwane uselewa mwa­ne kumeso ove, mwomwo unanguvendejeka, nomwo unahanjika ku­mucima wayami ngamba yove, cipwe kangwexi nge nguminavo muvapwila vangamba jove vamapwevoko.
Kaha hakuheta hakulya, Mbowaze amwambile ngwenyi, Pandama kuno, ulyenga kumbolo, utate ci­handa cove muvinangele. Atwamine kuluhaci lwavaka-kwaha. Vamuha­nyine manona akuvavilila, alile, ekucile, asezeleho.
Omu alingile hanakatuka lyehi ahuhwojole, Mbowaze avalwezele vangamba jenyi vamalunga ngwe­nyi, Ahuhwojolenga tuhu cipwe mumikuta, kanda mumusaulako.
Kaha nawa musomwenenumo yimwe mumikuta, muyisezenu, ahuhwojole, kanda mumuhanjikilako.
Ngoco ahuhwojwele muwande palanga nakucingoloxi. Azungwile yize ahuhwojwele, yapwile kafwe lifwa lyambale limwe.
Ayimbacile, ayile kwimbo. Na­yewenu amwene yize ahuhwojwele. Kaha alowele cize asezeleho omu ekucile, amuhanyineco.
Nayewenu amwihwile ngwenyi, Lelo unahuhwojwela kulihi? Unazacila kulihi? Vamuwahisengou akwitavilanga. Amulwezele nayewe­nu ou azacile nenyi, amwambile ngwenyi, Lijina lyalunga uze ngu­nazate nenyi lelo ikiye Mbowaze.
Nowemi ambile kuli nayewenu ngwenyi, Vamuwahisenga kuli Ye­hova, Ou nakane kuseza likoji lyenyi eji kulinganga nakuli vavatonyi na­kuli vafu. Nowemi amwambile ngwe­nyi, Ou lunga kana ikiye kausoko wetu wakutupandama kwakamwihi, wavava vanahase kutusokwela.
Uze kaMowave Lute amwambile ngwenyi, Eyo, angwambanga nawa ngwenyi, Lamanga vangamba jami vamalunga palanga nomu navakamanyisa kwaha kulya cami cose­na.
Nowemi ambile kuli nayewenu Lute ngwenyi, Ove mwanami, cina­wahe ulovokenga navangamba jenyi vamapwevo, vakazeneke kukuwana muwande weka.
Ngoco avalaminenga vangamba jaMbowaze vamapwevo, ahuhwojwelenga palanga nomu vakumixile kwaha mbale natiliku. Kaha atwa­minenga nanayewenu.
Jino Nowemi amwambile ngwe­nyi, Ove mwanami, nguzeneke kukutondela kunoka numba? ma­ngana ukamonenga mwamwaza.
Kaha jino, ou Mbowaze, ukweci vangamba jenyi vamapwevo unazatenga navo, ikiye kausoko wetu nyi? Tala, ufuku uno mwapekula mbale kucizungwilo.
Xikaho jino sana, liwavise maji, vwala mahinove, uxikumuke kucizu­ngwilo. Oloze kanda ukalijimbula kuli uze mutuko, palanga nomu mwakumisa kulya nakunwa.
Kaha cipwe, omu mwasavala, unyingilila muma muze mwasavala, wingilemo, ufwikunune kumahinji enyi, usavale. Kaha ikiye mwakulwezomu naulingila.
Amwambile ngwenyi, Nangulinga mwosenomu unambe.
Axikumukile kucizungwilo, ali­ngile mwosenomu amulwezele naye­wenu.
Omu alingile Mbowaze hanali lyehi, hananu lyehi, omu wawahi­lilile mucima wenyi, ayile nakusa­vala kusongo yamulumba wambale. Uze pwevo ejile nakulivemba, afwikunwine kumahinji enyi, asavalile.
Kaha casolokele mukaci kaufuku, uze lunga evwile woma, alyalumwine, kaha kumana, kumahinji enyi kunasavala pwevo.
Amwihwile ngwenyi, Yoveya? Amukumbulwile ngwenyi, Yami nga­mba yove Lute. Xikaho acitanduwile sanya yove hali ami ngamba yove, mwomwo ukausoko wetu, xikaho.
Amwambile ngwenyi, Ove mwa­nami, vakuwahisenga kuli Yehova, mwomwo unasolola likoji lyalivulu hakukuminyina kuhambakana ha­kulivanga, mwomwo kawexi naku­kava vakweze jamalungako, cipwe vaka-kuhutwa cipwe vaka-luheto.
Kaha jino, ove mwanami, kanda wivwa womako. Nangulinga mwe­xomwo unambe. Mwomwo vosena vamwimbo lyavakwetu vatu vana­tacikiza ngwavo, ove upwevo wakuxixika.
Kaha jino, mwamucano vene ami ngukausoko wenu wakumipandama, oloze kuli kausoko wetu wakumipandama kuhambakanami.
Savala ufuku uno, kaha nacika­pwa hacimene, kaci nge mwakulingila mwausoko, kaha camwaza, akulingile mwausoko. Oloze kaci nge kexi kwivwa kuwaha kukulingila mwausokoko, kahami nangukakulingila mwausoko, omu ayoya Yehova tu. Savala nakukuca.
Asavalile kumahinji enyi naku­kuca. Kaha ahindukile ximbu kanda mutu ahase kutacikiza mukwavo. Mwomwo Mbowaze ambile ngwe­nyi, Kanda vakatacikizako ngwavo, kucizungwilo kwezanga pwevo.
Amwambile ngwenyi, Cikutoco unavwale cinehe ucikwate. Aci­kwacile, Kaha amwesekelele vyese­kelo vyambale vitanu nacimwe, amutwikileyo. Kaha ayile mwimbo.
Omu ahetele kuli nayewenu, ikiye amwihwile ngwenyi, Ove mwanami, yoveya? Kaha amulwezele mwose­nomu amulingilile uze lunga.
Amwambile ngwenyi, Anguhananga mbale eyi yavyesekelo vitanu nacimwe, mwomwo angwambanga ngwenyi, Kanda uya mavokovoko kuli nokowenuko.
Kaha Nowemi amwambile ngwe­nyi, Ove mwanami, twamanga pa­langa nomu nautacikizomu naciya cuma kana. Mwomwou lunga kexi kulihulikako, kuvanga amanyise cu­ma kana likumbi lyalelo.
Jino Mbowaze akandukile kuci­kolo calimbo, atwamine kuze. Kaha kumana, kausoko uze vavulu­kile kuli Mbowaze ahicileko. Mbowaze amwambile ngwenyi, Ove mu­kwetu, peukako utwame kuno. Apeukileko, atwamine.
Kuli vakulwane jalimbo nawa asanyikileko malunga likumi, ava­mbile ngwenyi, Twamenu kuno. Kaha vatwamine.
Ambile kuli uze kausoko wenyi ngwenyi, Nowemi, ou nahiluka ku­fuma mulifuci lyavaMowave, mwa­landa mavu aze apwile andumbwetu Elimeleke.
Ami ngwalyambanga ngwami, ngukuiwezeko ngwami, Uwalande kumeso avava vanatwame kuno, kumeso avakulwane javakwetu vatu. Kaci nge nauwasokola, asokole. Oloze kaci nge kaute kuwasokola ngulwezeko, mangana ngutacikize, mwomwo kakwexi weka wakuwasokolako kuvangove kaha, kahami ngunakave munyima yove. Amwa­mbile ngwenyi, Ami nanguwasokola.
Kaha Mbowaze amwambile ngwe­nyi, Halikumbi naulanda mavu kana kulivoko lyaNowemi, kuvanga uwa­lande nawa kuli uze kaMowave Lute, pwevo lyambozo, mangana ukasangule lijina lyambozo kuuswana wenyi.
Uze kausoko wenyi amwambile ngwenyi, Kangwexi kuhasa kulisokwelawoko, kucina nangwenyeka uswana wami. Ove kwove Etavile ciyulo cami causoko, mwomwo ami kangwexi kuhasa kuwasokolako, xi­kaho.
Jino hakulivanga valingilenga nga­na muli vaIsalele hakusokola, nahakutambasana, kuzamisa vyuma vyosena. Mutu mwazula lyendelo lyenyi, mwalihana kuli mukwavo. Eli lyapwile lisuka muli vaIsalele.
Ngoco uze kausoko ambile kuli Mbowaze ngwenyi, Lilanjilewo ove lyavene. Kaha azulile lyendelo lye­nyi.
Mbowaze ambile kuli vakulwane nakuli vatu vosena ngwenyi, Enu yenu vinjiho likumbi lyalelo, mwo­mwo ngunalande vyosenovyo vya­pwile vyaElimeleke, navyosenovyo vyapwile vyaKiliyone naMalone, ku­livoko lyaNowemi.
Kaha nawa, uze kaMowave Lute, pwevo lyaMalone, ngunamulande kupwa pwevo lyami, mangana lijina lyambozo ngukalisangwile kuuswana wenyi, kucina lijina lyambozo navalitetamo muli vandumbwenyi namucikolo cahano, enu yenu vinjiho likumbi lyalelo.
Vatu vosena vaze vapwile kuci­kolo navakulwane nawa vamuku­mbulwile ngwavo, Tuvinjiho. Yehova amulingise ou pwevo kana nengila muzuvo yove kupwa nge Lakele, nge Leya, ava vavali vaze vatungile zuvo yaIsalele. Linganga nawa mwaungazule muEfwalata, ukaye puho muMbetelema.
Zuvo yove yikapwenga nge zuvo yaPeleze, ou asemene Yuta naTa­male, navana vaze mwakakuhana Yehova kuli mwanapwevo ou.
Ngoco Mbowaze amumbacile Lute, alingile kupwa pwevo lyenyi. Engilile muli ikiye, kaha Yehova amuhanyine kwimita lijimo, ase­mene mwana walunga.
Mapwevo vambile kuli Nowemi ngwavo, Vamukisulenga Yehova, Ou nazeneka kukuhonesa kausoko liku­mbi lyalelo. Lijina lyenyi liyenga puho muli vaIsalele.
Kaha mwakakupwila wakuhilwisa mwono, wakukulisa haukule wove. Mwomwo nokowenu, ou nakuzange, ou nawahe kuhambakana vana vamalunga vatanu navavali kuli ove, ikiye namuseme, xikaho.
Nowemi amutambwile uze mwa­na, amusacile hatulo yenyi, apwile­nga muka-kumulela.
Mapwevo vaze alihacile navo vamulukile lijina ngwavo, Kuli Nowemi kunasemuka mwana walunga. Kaha vamulukile lijina lyenyi ngwa­vo, Ovete. Ikiye ise yaYese, ou ise yaNdavici.
Jino eci cikiko kusemunwina caPeleze. Peleze asemene Hezelo­ne,
Hezelone asemene Lame, Lame asemene Aminatave,
Aminatave asemene Naxone, Na­xone asemene Salamone,
Salamone asemene Mbowaze, Mbowaze asemene Ovete,
Ovete asemene Yese, Yese ase­mene Ndavici.
