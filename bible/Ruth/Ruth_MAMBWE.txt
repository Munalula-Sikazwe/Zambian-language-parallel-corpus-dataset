Pa nsita imwi lino aina Izlaeli yatekwangwa na yakapingula, mu mpanga ilya mwaponyile cipowe. Acino umuntu umwi uwaku Betelemu umu mpanga yakwe Yuda, pali pamwi nu muci na ana yakwe yaili aonsi, aya mu kwikala umu mpanga ya Moabu pa nsita imwi pamwi nu muci wakwe na ana yakwe yaili aonsi. 
Umuntu wilya wali a Elimeleki, nu muci wakwe wali a Naomi, nga ana yakwe yaili aonsi yali a Maaloni na Kilyoni. Antu yaa yonsi yali amu luko lwakwe Efulata aku Betelemu, umu mpanga yakwe Yuda. Yaile ku Moabu akuno yikala. Lino yacili kuku, 
Elimeleki afwa, nga Naomi, umuci wakwe, asyala wenga na ana yakwe yaili aonsi. 
Ana yalya yatwite akazyana aina Moabu, yano amazina yao a Olipa na Luti. Pacisila ca kwikala kuku manye imyaka ikumi lyonga, 
Maaloni na Kilyoni nayo kwene iyafwa, nga Naomi asyala ukwaula ana nanti iya.
Lino papisile insita, Naomi uvwile ukuti Yawe wapolelela antu yakwe apa kuyapeela ivyakulya ivingi. Acino wene pamwi na nyinavyala iyaiteyanya ukufuma ku Moabu. 
Naomi na yanyinavyala yoili iyatandika ulendo wakufuma kuno yatenzi, iyatenuka iyatola umuseo kulungama ku mpanga yakwe Yuda. 
Alino Naomi anena yanyinavyala yaya yoili ati, “Swililini, cila muntu aye kumwao kuli nyina. Si Yawe amucitile ivyaluse wakwe vino mwacitila asipwa yalya nga nani kwene. 
Si Yawe aleke cila wenga uwa munomuli akakwate upemwilo mu ng'anda yakwe wiyo alaya iya wakwe.”
nga iyamunena yati, “Twakana! Swemo mpaka sile tukulondele ku antu yako.”
Lelo Naomi avwanga ati, “Swililini kumwinu, mwe yanane. Uzye pacani cino mukasi mundondele? Uzye nupya ningavyala ana aonsi kuti yaye yaiya inu? 
Swililini kumwinu, mwe yanane. Nemo natinkota cakuti ntangentwalwe nupya. Lelo nanti sile ndi ningavwanga ukuti nkweti upaalilo wakukwata umwana, nanti angala natwalwa usiku nu kuvyala ana aonsi, 
uzye mungalolela yasuke yakule? Uzye kwene cico icingamulesya ukutwalwa kuli yauze? Awe, citaya vivyo yanane! Yanane nemo nkunyunguluka cuze ukuluta mwemwe, pamulandu wakuti Yawe watala andetela sile amalanda!”
Apakuvwa vivyo iyalilisya. Lyene Olipa atonsola nyinavyala amupakasya, lelo Luti asyala akonkotile kuli nyinavyala. 
Naomi nawe avwanga ati, “Silola muntu we! Umuci muzo wene awiyo waswilila ku antu yakwe na kuli tuleza twakwe. Swilila, mulondele.”
Lelo Luti aasuka ati, “Utezya uswilizye ukunena kuti inkusye wewe! Unte sile inkulondele. Konsi kuno ulaya, nani kwene indaya. Konsi kuno ulikala, nani kwene indikala. Antu yako yalaya antu yane na Leza wako alaya a Leza wane. 
Konsi kuno ulafwila, nani kwene akuno ndafwila nu kuzikwa. Si Yawe Leza andye ndi cakuti napeela umweko ku cintu cili consi kuti cimpaatule kunuli, suka sile imfwa.”
Lino Naomi wamanya ukuti Luti watasolola nu mwenzo onsi ukupita na aliwe, ata ukumupamvya.
Acino yoili kwene iyatwalilila nu ulendo wao mpaka iyafika ku Betelemu. Lino yafisile mu Betelemu, antu amu musumba ulya yonsi iyazenzemba pamulandu na alio, nga anaci iyauzyanya yati, “Uzye icumi wi a Naomi?”
Nawe ayanena ati, “Mutangama imuti Naomi. Lelo mwangama imuti Mala, pamulandu wakuti Leza Wamaka yonsi watalenga umi wane ukuya uwa ulanda wakwe cimwi. 
Nafumile kuno ukwaula ukuulilwa cimwi, lelo Yawe watambwezya minwe mitupu. Uzye lyene pacani mukungama imuti Naomi? Yawe watandetela amacuzi. Leza Wamaka yonsi watamponyezya imipamba.”
Fwandi avino Naomi wawelulwike kumwao ukufuma ku mpanga ya Moabu. Wene wali na Luti, nyinavyala umwina Moabu. Yafisile ku Betelemu pa nsita ya kutandika ukuzombola baale.
Naomi wakweti umuntu wakwe uwali umwina kuli wiyo uwali iya wakwe. Wali umuntu umwi umukama uwamu luko lwakwe Elimeleki, ni zina lyakwe wali a Boazi. 
 Alino Luti umwina Moabu anena Naomi ati, “Lekini nje umu vyalo inkasokote tumitwe twa ngano muno yatiyasinza, muli wiyo wensi amaya akanzumilizye.”
Acino Luti apita aya asotolezya monsi muno yatiyasinza mpiti. Lyene cizile icicitika wakwe vii, Luti aizana akusotolezya mu calo cakwe Boazi, uwamu luko lwakwe Elimeleki.
Pa nsita kwene ilya Boazi afuma ku Betelemu nga alamuka azombozi yalya ati, “Yawe aye namwe!”
Boazi nawe ali pakuuzya kapitao wakwe yakasinza ati, “Uzye umukazyana wi umwana wakwe weni?”
Kapitao nawe aasuka ati, “Umukazyana wi umwina Moabu wino wiza na Naomi ukufuma ku Moabu. 
Wataiza auzya ukuti angasotolezya umu nsaawa zino yakasinza yatiyasinza mpiti. Aizile katondotondo nga ukufuma lili kwene acili akuomba ukufika na likwene, suka sile ndakai lino akupuza panono mu mutanda.”
Lyene Boazi anena Luti ati, “Uvwa kuno mwanane. Utaezya ukuya umu vyalo vyuze ku kusotolezya nupya ute kusotolezya. Lyene waomba pamwi na akazyana aomvi yane. 
Uwalola kuno aonsi yaya ku kuzombola, nawe akuno ulondele yao akusotolezya. Natimpeela ilamulo ku yaomvi yane aonsi ukuti yatalinzile ku kucuzya. Nupya lyonsi lino ulusala lwakuluma, ulinzile wamwa amanzi mu nsembo zino yatafile mpaka na papela.”
Apa kuvwa vii, Luti afukama pansi afupime nga anena Boazi ati, “Uzye pacani cino wansakamala vi, ne mwinamasi?”
Boazi aasuka ati, “Nuvwa vyonsi vino wemo wacitila nyokovyala ukufuma sile lino uwako wafwile, na vino wemo wasya akwasi yako ufuma nu kumwinu wiza wikala na antu yano inkolelo utatazile umanye. 
Si Yawe angala akulambule sile pali vino wacita. Si Yawe, Leza wa ina Izlaeli angala akulambule, wino watuwiza ku kuzina munoli.”
Luti nawe avwanga ati, “Mwatimunkumbusuka wakwe cimwi musambazi. Mwatimuntekezya umwenzo apakulanda kunondi ne muomvi winu umu mutembo nanti angala nene mucepesye pa yaomvi inu.”
Lino insita ya kulya yafika, Boazi avwanga ati, “Iza kuno, ndulye umukate. Telezya nu mukate muli waini wii musasalume.” Luti nawe pali pakwikala nu kulya pamwi na yakasinza. Boazi nawe amupeela ni mpece zya ngano izisalule. Luti alya asuka aikuta, asya penepo na vimwi. 
Lino Luti wakatuka, waya ku kusotolezya, Boazi apeela ilamulo ku yaomvi yakwe ati, “Nanti angala Luti angasotolezya ukufika na pa mitumba kwene iya ngano, mutaezya ku munenola. 
Lelo mulinzile kusomola misakinta imwi iya ngano ukufuma mu tupo tuno mwatimusinza, nga musye pansi kuti aize asotolezye nupya mutaezya ku mukalipila.”
Acino Luti asotolezya mu vyalo vivi mpaka ukufika lino ilanzi lyawa. Alino apuula imbezu zizi zyakwe baale zino wakolonganike, nga azana ukuti wazuzya icipimo apipi nu kulingana na makilogalamu ikumi. 
Alino lyene asenda aswilila ku musumba nga alangizya nyinavyala icipimo cici cino wakolonganike. Asapula na kafunda ka vyakulya vino vyalivyasyala nga apeela nyinavyala. 
Naomi pali pakumuzya ati, “Uzye aukwi fwandi kuno wali waya ku kusotolezya ingano uwanda wi lelo? Uzye umu calo cakwe weni muno wali waya umu kuomba? Si Leza angala alu kupolelela umuntu wi uwali wakusakamala!”
  Naomi pali pakuvwanga ati, “Si kawala! Si Yawe kalukupolelela Boazi! Yawe asita ukulanga uluse ku apuma na afwe kwene!” Naomi atwalilila ukunena Luti ati, “Umuntu kwene wiyo wapalama sana ku akazi kitu. Wene awenga pa antu itu akwata insambu zya kukupyana.”
Lyene Luti umwina Moabu azumilizya nyinavyala ati, “Ee, nupya Boazi kwene waliwanena ukuti nasinza pamwi na aomvi yakwe mpaka lino yalamala ukuzombola ingano zyakwe.” 
Naomi nawe pali pakunena Luti ati, “Endi, cazipa ukuti uwaya umu kusinza pamwi na aomvi yakwe Boazi ukuluta ukuya ku antu yauze, pamulandu wakuti limwi yangakucitila iciipe.”
Acino Luti atasyanga akazyana yalya aomvi yakwe Boazi. Wene wasotolezyanga ingano pamwi nayo mpaka iyamala ukuzombola imbezu zyakwe baale nga ni ngano kwene. Nupya wene watwalilile ukwikala na nyinavyala.
Uwanda umwi Naomi, nyinavyala Luti, amuuzya ati, “Uzye intange nkulondele ing'anda kuno ulasungwa ningo? 
Iusya ukuti Boazi umuntu witu, nga na aomvi yakwe akazyana mwaombanga nayo. Ilelo usiku Boazi amaya ku kwela imbezu zyakwe baale pa lwano lwakwe lwa kupuulila. 
Ali cino fulala upakale na mafuta acinunu cisuma, nga uzwale ni vyakuzwala vyako ivisuma ukuluta. Lyene utentemukile ku lwano lwa kupuulila akuno ukasokelele, lelo utaleka amanye zuwa ukuti akuno uli. Ulolele mpaka amale ukulya nu kumwa. 
Lino amaya ku kulala, wemo ucevye sile ku ncende kuno alalile. Alino ukapalame nu kumuvimbula ku ngazo nga akuno nawe ulambalale. Wene amaya akakunene ivyakucita.”
Luti nawe aasuka nyinavyala ati, “Namaya nkacite vyonsi vino mwanena.”
Acino Luti akatuka atentemukila ku lwano lwa kupuulila nu kucita vivi kwene vino nyinavyala watamunena.
Lino Boazi wamala ukulya nu kumwa, awe mukwai insansa izimwizila nga aya alambalala ku lutwe lwa mutumba wa mbezu zya mwata wa ngano. Luti afuma akunyanya, afika nu kuvimbula Boazi ku ngazo nga akuno alambalala. 
Pakasi ka usiku lino akuti nseleuke, acilimukila alola nu kuti umwanaci umwi aizi ukuntambalilo.
Boazi pali pakumuzya ati, “We, uzye wewe weni?”
Boazi nawe amunena ati, “Si Yawe angakupolelela, mwanane. Icumi walanga apaswe ndi vino wewe wakutailwa pali vino wacita ukuluta pali vino wacisile inkolelo. Pano wemo utalondelelanga alumendo, cisi cimwi yaye akama nanti apina. 
Lyene ndakai, mwanane, utalinzile ukuvwa intete. Namakucitila vyonsi vino umanguzya, pamulandu wakuti antu yonsi amu musumba yatiyasininkizya nu kumanya ukuti wewe mwanaci umwi uwampomvu. 
 Kwene nanti angala icacumi ukuti nene mpalamisye mu aluko, lelo akuno ali umuntu umwi akweti insambu ya kupyana. 
Walutenzi kuno nu usiku kwene, nga akatondo umuntu wiyo ndi akasi angiza azumile ku kuzifya, ale cazipa. Lelo kwene ndi cakuti wiza wakana, nemo nalapa mwi zina lyakwe Yawe ukuti nene kwene indi nu kucita cico. Acino wemo lala sile ukufika akatondo.”
Caleka alambalala lwaku ngazo zyakwe mpaka ukufika akatondo, lelo azyuka nu kukatuka zuwa lino kutacili kuswepe. Alino Boazi amunena ati, “Utaleka umwi amanye ukuti we mwanaci wizile ulala kuno ku lwano lwa kupuulila.”
Boazi amunena ati, “Zula ikoti lyako nga ulyanze pansi. Lino wacita cico, Boazi apongolwelapo imbezu zyakwe baale izinyome ukulingana namanye amakilogalamu amakumi yaili nga anyepa, alino amutwika na pa mutwe. Lyene Luti atumbela inzila aswilila ku musumba.”
Lino Luti wafika kwakwe nyinavyala wilya, Naomi auzya ati, “Uzye ivintu vyali uli kuko, mwanane?”
nga alundako na mazwi ya ati, “Boazi watampela imbezu zi zyakwe baale izinyome ukulingana namanye amakilogalamu amakumi yaili. Wali wanena ukuti ntalinzile ukwiza kunuli minwe mitupu.”
Lyene Naomi avwanga ati, “Teeka sile umwenzo, mwanane, mpaka tulole kuno umulandu uu ukuya. Pano nga Boazi wene asikutala afuute ningo mpaka asininkizye ukuti umulandu uu wasila ilelo kwene.”
Boazi atala aya ku mpongolo ya musumba pano antu yakomenkanilanga nga aikala kuku. Umuntu wakwe wenga uwakweti insambu ya kupyana aiza wiyo kwene wino Boazi walanzile penepo. Alino Boazi amunena ati, “We cuza, tala iza kuno nduwikale paa.” 
Lyene Boazi asolwelapo ni nkombe zya muzi ikumi lyonga azinena ati, “Mukwai ikalini paa,” nga nazyo izicita vivyo kwene. 
Alino anena umuntu wiya uwakweti insambu ya kupyana ati, “Naomi waweluluka kuno ukufuma ku Moabu, nupya akukazya icalo icali cakwe Elimeleki umwina witu. 
Nelenginye ukuti ndinzile ukutuula umulandu uu kunuli, nu kukuuzya kuti ukale pa manso ya antu atenzi pano na pa manso ya nkombe zii zyonsi izili pano. Ndi cakuti ukulonda ukukulula, ungacita cico. Lelo ndi cakuti utakasi, lyene unene kuti imanye. Pano kusi umwi akweti insambu izya kucita cico, suka sile wewe, nga ndi wakana lyene ale anene.”
Lyene Boazi avwanga ati, “Pa wanda uno ulakala icalo cici ukufuma kuli Naomi na Luti umwina Moabu, ale wakalinkanya na mukamfwilwa kwene, Luti umwina Moabu, pakuti usunge izina lya musipwa kumwi ni calo cakwe.”
Pakuvwa cii, umuntu wilya uwakweti insambu ya kupyana avwanga ati, “Ndi cili vivyo, ale lyene ntangakala icalo cico pamulandu wakuti ukucita cico cingaleta uzanzo ku calo cane. Fwandi wewe kwene ulinzile kuombela pa nsambu yane, nemo naposiwa.”
  Fwandi avino mu manda yalya cali pa kukulula nanti ku kauzyanya kwa cuma. Lwali ulutambi kuli kakazya ukuzula indyatu nu kuipeela kuli kakala. Mu musango kwene uo, ku ina Izlaeli lyene ale yalungamika umulandu ukulingana ni sunde.
Lyene umuntu wilya uwakweti insambu ya kupyana wavwanzile kuli Boazi ati, “Wewe kwene ulinzile ku kala icalo cico.” Alino azula indyatu yakwe nu kuipeela kuli Boazi. 
Lyene Boazi anena inkombe zizi na antu ati, “Pa wanda wi lelo mwemwe muli yakambone yane ukuti nakala ivintu vyonsi kuli Naomi, ivyali ivya asipwa yaa, Elimeleki, Kilyoni na Maaloni. 
 Alino ukulundapo na Luti umwina Moabu, wiyo uwafwilwa iya Maaloni, namukalinkanya kumwi kuti aye umuci wane. Nacita cico pakuti nsunge izina lya musipwa kumwi ni calo cakwe, kuti izina lyakwe litalowa mu akazi kakwe nanti mu vyalembwa ivyamu musumba. Pa wanda wi lelo mwemwe muli yakambone yane!”
  Inkombe zizi pamwi na antu yonsi ali pa mpongolo ilya yavwanga yati, “Ee, icacumi sweswe yakambone. Si Yawe umwisikulu angaleka umwanaci wino akwiza ukwako aye ivyali Lakeli na Leya, antu yaili asandulwile ang'anda yakwe Izlaeli. Sungala ucite icampomvu mu Efulata pa kusunga izina lyakwe mu Betelemu kuti litalowa. 
 Ukupitila mu ana yonsi yano Yawe alakupeela mu mukazyana wi, si yangala yakaye wa ana yakwe Pelezi, wino Tamala wavyalile Yuda.”
Acino Boazi asenda Luti ukwakwe nga nawe aya umuci. Lino yamanyana Yawe alenga kuti Luti asende indilwa, nga aca avyala umwana umonsi. 
Anaci amu Betelemu iyanena Naomi yati, “Ululumbi luye kuli Yawe, wino api lelo wakupeela umwizikulu kuti akusunga. Si angala umwana wi alumbuke mu Izlaeli! 
Mwana wii alakupeela upemwilo mu umi wako nu kukusunga mu ukoloci wako. Pasi pano nyokovyala, wino wakutemwa cuze, nupya wino watacita kunuli ivilusile ivicitwa vya ana cinimbali aonsi, uwatamuvyala.”
Alino Naomi atoola umwana, amupalamika kunoli, alino amwika pa makulu nga amulela.
Anaci aikazi ya kuku yavwanga yati, “Kwakwe Naomi kwatikuloleka umwana umonsi.” Nga iyamutemela izina yati a Obedi.
Lyene uu uli mupanda wakwe Pelezi: Pelezi wali a isi wakwe Heziloni, 
Heziloni wali a isi wakwe Lamu, Lamu wali a isi wakwe Aminadabu, 
Aminadabu wali a isi wakwe Nasyoni, Nasyoni wali a isi wakwe Salimoni, 
Salimoni wali a isi wakwe Boazi, Boazi wali a isi wakwe Obedi, 
Obedi wali a isi wakwe Yese, nga Yese wali a isi wakwe Davidi.
