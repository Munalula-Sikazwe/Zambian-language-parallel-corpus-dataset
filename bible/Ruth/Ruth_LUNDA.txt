Chelili hanyaka hasompeshelaŋawu ansompeshi, mwituŋa mwaholokeleli nzala. Hadiŋi iyala wumu wakuBetelemi Yuda, wayili nakushakama mumpata yaMowabi. Ayili niyena niŋodindi nianyanindi ayedi amayala.
Iyala ijina dindi Elimeleki, iŋodindi ijina dindi Nawomi, anyanindi ayedi majinawu, iwu Mahaloni, iwu Chiliyoni, adiŋi kwawu aEfwarata akuBetelemi Yuda. Ayili mumpata yaMowabi, ashakama nikushakama.
Elimeleki, mfumwaNawomi, wafwili; yena washeli nawanyanindi ayedi.
Asumbwili ambanda akuMowabi, iwu ijina dindi Oripa, iwu ijina dindi Luti. Ashakamini kwenoku kwiji neyi nyaka ikumi.
NiMahaloni niChiliyoni afwili mwayedi wawu. Nawomi washeli kankawindi, anyanindi mwayedi wawu kwosi, mfumwindi kwosi.
Yena yonyamuka nikunyamuka nawakuwindi kulonda afumi kumpata yaMowabi, afunti cheŋi kumukala wawu. Wachitiya dehi kuna kumpata yaMowabi nawu, Yehova natali dehi antu indi aIsarela, nayinki dehi kudya.
Wafumini kwenoku kwadiŋiyi, nawakuwindi mwayedi wawu, hiyakuya nikuya munjila yakufunta mwituŋa daYuda.
Nawomi hakuyila akuwindi mwayedi wawu, nindi, Yenuŋa, funtenu cheŋi kumatala awamama jenu. Yehova niyena ayili chachiwahi neyi chimwayila chachiwahi akwetu anafwi, neyi chimunaŋili chachiwahi ninami.
Yehova ayanakeni, muwani kwakushakama chachiwahi kumatala awamfumu jenu. Hakuyipwepujola nikuyipwepujola. Wena hiyakudila chacheni makumbu.
Hiyakumwila nawu, Aha! Etu kwetu tukuya naneyi kumukala wenu.
Nawomi nindi, Funtenu kwenu, anyanami. Indi enu mukuyiladi nanami? Ochu mwivumu dami munashali nawa anyana mwaka mwakasumbuki nawu?
Funtenu, anyanami, yenuŋa kwenu. Ami nakula dehi, hinakamona nawa cheŋi kusumbuka neyalaku. Indi neyi nukwila nami nichidi kuvwala, nimona niyala wowena wufukwiwu, hinukuvwala ninyana; ochu enu mwadi kuyitalila akula?
Ochu enu mwadi kudishakamina kubula kusumbuka? Yowe-e! Anyanami! Ami natiyi chikela nankashi hanyijimba yenu, muloŋa chikasa chaYehova anachiŋolweli nakunkalisha hohu.
Adilili chacheni makumbu. Oripa wamupwepujoleli mukuwindi, ilaŋa Luti wamukakeleli mbe.
Nawomi nindi, Tala ntahi, iŋodeshaku deyi nafunti dehi nikumukala wawu nikudi akishi indi. Eyi nineyi kamulondeli iŋodeshaku deyi.
Luti nindi,
Kwonsu kuwakafwileyi,
Chamweniyi yena nakakeluhu mbe nindi chiŋa yowu kuya nindi hohu, yomwena nikumwena nikuhosha nindi cheŋi nehi.
Nochu ayili mwayedi wawu ye-e, nichashikiluwu kuBetelemi. Cheliluwu hiyakushika kuBetelemi, mukala wejima hiwukuhayama nsaŋu yawu. Ambanda nawu, Yeniwu diyi Nawomi?
Kuchinka yena nindi, Bayi muntenaŋa cheŋi nenu, Nawomuku (kuwaha), muntenaŋa Mara (kulula), muloŋa Chinyaweji nanmweshi kalula.
Nayili chachiwahi, Yehova namfuntishi cheŋi kunu makasakasa hohu. Indi enu mukuntenenadi daNawomi? Yehova wanhilila dehi, Chinyaweji wanmwesha dehi chikela.
Chochina dichi chafuntiliyi Nawomi, niLuti wakuMowabi, mukuwindi, wafumini mumpata yaMowabi. Ashikili kuBetelemi chilaaka chakwaŋula bali hichikutachika.
MfumwaNawomi wadiŋi nantaŋa yindi, iyala walema wasweja kuheta, wakuchisaka chaElimeleki, ijina dindi Bowazi.
Luti wakuMowabi wamwilili Nawomi, nindi, Niyi mwiha nakanonojoli nyitu yatidiku mwakuyayi owu wakantiya kuwaha. Wamwilili nindi, Yaŋa mwanami.
Wayili, washikili mumaha, hakunonojola muna mwakuyawu akwakukesa. Komana nashikeni dehi muchibalu cheha daBowazi, wakuchisaka chaElimeleki.
Bowazi niyena hakufuma kuBetelemi. Hakuyila akwakukesa nindi, Yehova mwikali nindi. Wena hiyakwiteja nawu, Yehova akukiswili nkisu.
Bowazi hakumwila ŋamba yindi wadiŋi kapitawu kawakwakukesa, nindi, Indi iwu chaŋadima himwana kanyi?
Owu ŋamba wadiŋi kapitawu kawakwakukesa wamulejeli nindi, Diyi chaŋadima wakuMowabi nenzi naNawomi chanafuntiyi kwayiliyi kumpata yaMowabi;
yena welili nindi, Ninonojoli mwani tidiku, nakakuŋujoli muna mwakuyawu akwakukesa, muna mwakuyawu mukachi kayita. Dichi chenzayi, nafumishi dehi ntetemena nakushikija aha hididi, mumunkanda walabilamu chantesha hohu.
Bowazi hakumwila Luti, nindi, Tiyililaku mwanami. Bayi wuyaŋa nakunonojola mwiha dacheŋuku, bayi wufuma kunuku, chiŋa wushakama kunu nawayaŋadima yami.
Mesu eyi atali mwiha dakukesawu wena, wulondelaŋa muna mwakuyawu. Anyikwenzi amayala nayileja dehi nami bayi akakwata chikasa chawu hadeyuku. Chiwukutiya mpwila, wuyaŋa kuna kudi nsaba, hiwukunwa menji anatahuwu anyikwenzi.
Yena henaha, wabandamini chamesu heseki, wamwilili nindi, Indi ami nawani ŋahi wuselewa chochichi kudeyi, mwaka wuntoŋojokaŋa, ami mwenyi hohu?
Bowazi wamwakwili, wamwilili nindi, Ami ananleji dehi to-o mwejima muwuneli namukuweyi chafwa mfumweyi, nichiwunashiyi nitata yeyi nimama yeyi nikwenu kuwavwalikilili, hiwukwinza nakushakama nawantu akadi kwilukahu dehi eyi.
Yehova akufweti namudimu weyi, akwinki niwulooku weyi walala kudi Yehova Nzambi yaIsarela, diyi wukweti mpuula jindi jiwunenzi nakubatamamu.
Yena mumbanda nindi, Niwanaŋa tuhu chochina wuselewa kudeyi mwanta. Wankundeja dehi, wanhosha dehi chachiwahi ami kambuŋeyi, kutoŋa ami hinidi neyi chaduwu ambuŋeyuku.
Chashakaminuwu nakudya, Bowazi hakumwila nindi, Inzaŋa kunu wudyi yakudya, tantaŋa kweyi mumuzoŋu. Washakamini hamu nawakwakukesa. Wamwinkeli tidiku yakwocha, wadiili, wekutili, washiyiluhu.
Chanyamukiliyi nindi ayi nakunonojola, Bowazi hakuleja anyikwenzi jindi nindi, Muleki kwindi anonojoli hela mukachi kayita, bayi mumuhosholaku.
Mukokelenumu tukwawu muyita nakumushiila anonojoli kwindi, bayi mumuhosholaku.
Nochu wanonojoleli mwiha nonojole-e nimelela. Yanonojoleliyi wayihulili, yashikili neyi kwiji chimpaya chimu chabali.
Yonyamuka nikunyamuka, hakuya nikumukala, nimukuwindi wamweni yanonojoleliyi. Wedishili niyina yashiyiliyi hekutiliyi, wamwinkeli.
Mukuwindi wamwilili nindi, Indi eyi lelu waya nakunonojola kudihi? Wakalakela kudihi? Nkisu yindi owu wakutoŋojoka. Wamulejeli mukuwindi kwakalakeleliyi nindi, Nakalakela kweyala ijina dindi Bowazi.
Nawomi wamwilili mukuwindi nindi, Amukiswili nkisu kudi Yehova, Yehova luwi lwindi saŋa atiyilayi niamomi niafu. Nawomi wamwilili nindi, Yenowu iyala twasemuka nindi, diyi wuteji kwikala nkuuli yetu.
Luti wakuMowabi nindi, Mwalala waŋilaŋa nindi, Wakakakela mbe kudi anyikwenzi jami nichamba kakumishawu kwaŋula kudya kwami kwejima.
Nawomi wamwilili mukuwindi Luti nindi, Chachiwahi mwanami chakuya nawayaŋadima yindi, bayi akakuwana mwiha dacheŋuku.
Nochu wayikakeleli ayaŋadima yaBowazi mbe, nichanakumishuwu kukesa bali nitidiku. Washakamini namukuwindi.
Mukuwindi Nawomi wamwilili nindi, Eyi mwanami, ochu nibuli kukukeŋela kwakushakama, ochu neyi nehi, wakashakama chachiwahi ŋahi?
Yenowu Bowazi wukweti ayaŋadima yindi yiwadiŋi nawu hintaŋa yetuku? Lelu wufuku owu hakuya nakupepa bali kwitala dakuhulila.
Wadi kuwela, wuwayi manji, wuvwali mahineyi, wuyi kwitala dakuhulila. Bayi akakumona kudi owu iyalaku, chiŋa nadyi dehi, nanwi dehi.
Chakelayi, nakami dehi, eyi wakashinshiki kwanakamiyi, wakeŋilumu, wakanyamuni mahina anabutiyi kunyendu yindi, wukama nikukama. Yena wakakuleja chiwakela.
Luti wakwili nindi, Mwejima muwunanleji dimu nukwila.
Wayili kwitala dakuhulila, welili mwejima mwamulejeliyi mukuwindi.
Cheliliyi Bowazi nadyi dehi, nanwi dehi, natiyi dehi kuwaha kumuchima windi, hakuya nakukama kunsa yamulumba watidiku nabali. Luti hakuya chovu chovu, hakunyamuna mahina anabutiyi kunyendu yindi, yokama nikukama.
Chikwelili himukachi kawufuku, iyala hakubazumuka, yobalumuka nikubalumuka, nindi atali, mumbanda iwu nakami kunyendu yindi.
Nindi, Yeyinyi? Yena nindi, Yami kambuŋeyi Luti, ambutuhu ami kambuŋeyi ihina deyi, muloŋa eyi yeyi wuteji kunkuula.
Nindi, Yehova akukiswili nkisu, mwanami. Hela hakusambila wela chachiwahi, katataka wunasweji dehi, ochu chiwunabuli kukeŋa anyikwenzi hela abula kuheta, hela aheta.
Ichi dinu, mwanami, bayi wutiya womaku. Nukukwila mwejima muwunahoshi. Muloŋa antu ejima amumukala wetu anakwiluki nawu wumumbanda washinshika.
Chalala yami niteji kukukuula, ilaŋa kudi muntu mukwawu wakukukuula wambadikami.
Hembelaku tuhu wufuku owu, habudidi twakatala; neyi yena waketeja kwila mwelaŋa mukwakukuula, chachiwahi; ilaŋa neyi yena wakaleka kwila mwelaŋa mukwakukuula, ami yami nakakwila mwelaŋa mukwakukuula. Yehova wudi kwoku. Kamaku tuhu wutalili chikukucha.
Luti wakamini kunyendu yindi nichikwachili. Wahindukili kuchidi hamesu bwi-i. Muloŋa Bowazi wahosheli nindi, Bayi chakatiyakana nawu mumbanda wenza mwitala dakuhulilaku.
Nindi, Letaku ilesu odu diwunadibuti, kwataku. Wakwatili. Yena wamwesekeleli yifwoyu yabali yitanu nachimu, yomutwika nikumutwika. Hakuya nikumukala.
Chenjiliyi kudi mukuwindi, nindi, Wunendi chachiwahi mwanami, tahindi? Wamulejeli mwejima mwamwililiyi owu iyala.
Nindi, Wanyinka yeniyi yifwoyu yabali yitanu nachimu. Muloŋa wela nindi, Bayi wuya makasakasa kudi mukuweyuku.
Kuchinka Nawomi nindi, Shakamaku tuhu mwanami, wutali mukuya nsaŋwiyi. Muloŋa owu iyala hakulekaku chiŋa chumichi chimana.
Dichi Bowazi hakuya kuchisu chamukala, hakushakama. Kutala ntaŋa yawu ateneniyi Bowazi wuteji kukuula hakuhita. Bowazi hakumwila nindi, Eyi mukwetu hitaku kunu, shakamaku. Yena hakuhita kwenoku, hakushakama.
Watambikili amayala ikumi, akulumpi jamukala hohu, nindi, Shakamenu kunu. Ashakama nikushakama.
Wamwilili yenowu ntaŋa yawu wuteji kukuula, nindi, Nawomi nenzi, nafumi dehi kumpata yaMowabi, hakulandisha chibalu champata chadiŋi chamanakwetu Elimeleki.
Dichi nela nami nikulejuku nami, Chilandi kunu kumesu anawa anashakami kunu, nikumesu awakulumpi jetu. Neyi wukukeŋa kuchikuula, wuchikuuli. Neyi hiwunakeŋi kuchikuulaku, nlejumu ami kulonda niluki. Muloŋa kwosi wacheŋi wakuchikuulaku, chiŋa eyi hohu. Ami yami nakulondela hanyima. Yena mukwawu nindi, Nukuchikuula.
Kuchinka Bowazi nindi, Ifuku diwakalanda iha naNawomi chiŋa wakadilanda naLuti wakuMowabi, iŋodamufu, kulonda kumusaŋwila mufu ijina hawuswana windi.
Yenowu ntaŋa yawu wuteji kukuula, nindi, Ami kutwesha kudikuulila nehi, nakenda katamisha wuswana wamami aweni. Hela ami yami niteji kukuula, kadikuuli eyi tuhu, muloŋa ami hinukutwesha kudikuulaku.
Mumpata yaIsarela hanyaka, hakukuula hela hakuhimpa kulonda kuketula nachu nsaŋu jejima, elilaŋa muntu hakusubula nkwabilu yindi, hakumwinka mukwawu. Dimu mwaketwishilaŋawu nsaŋu mumpata yaIsarela.
Nochu ntaŋa yawu wuteji kukuula hakumwila Bowazi nindi, Kadilandili eyi aweni. Hakusubula ninkwabilu yindi.
Bowazi wayilili akulumpi niantu ejima, nindi, Enu lelu muyayinsahu, munamoni chinalandi naNawomi yuma yejima yadiŋi yaElimeleki, niyadiŋi yaChiliyoni niyaMahaloni.
NiLuti wakuMowabi, iŋodaMahaloni, namulandi eli iŋodami, kulonda nimusaŋwili mufu ijina hawuswana windi, kulonda ijina damufu dibuli kujiya hadi anakwindi nikuchisu chamukala wawu. Enu lelu muyayinsahu.
Antu ejima adiŋi muchisu, niakulumpi, nawu, Tuyayinsahu. Owu mumbanda nenzi mwitala deyi Yehova amwili neyi chadiŋuwu aRacheli naLeya, wenawa ayedi diwu atuŋishili mutaŋa waIsarela. Ikalaku walema muEfwarata, tiyakanaku muBetelemi.
Mukala weyi wakekali neyi chiwelili mutaŋa waPerezi, avweleleluwu Yuda kudi Tamari, nanowu anyana akakwinkayi Yehova nanowu chaŋadima chamumbanda.
Bowazi wamutambwili Luti, wamusumbwili hiŋodindi. Weŋilili mudi yena. Yehova wamwitejeli kwimita ivumu, wavweli mwana weyala.
Ambanda amwilili Nawomi, nawu, Kisu kisu Yehova, nabuli kukushiya kankaweyi chakadi mukwakukuula. Ijina dindi ditiyakani munu muIsarela.
Yena diyi wakekala mukwakusaŋula wumi weyi, diyi wakakulela hawushinakaji weyi. Mukuweyi wakukeŋa, wabadika anyana amayala atanu nayedi, diyi namuvwali.
Nawomi watambwili mwana, wamushili hantulu yindi, hakwikala nleli yindi.
Ambanda atuŋiliyi nawu amutumbili ijina, elili nawu, Nawomi navwali mwanindi weyala! Amutumba niijina dindi nawu Obedi. Diyi tata yaJesi, tata yaDavidi.
Tiyenu mwavwalikiluwu anyana kaPerezi.
Hezeroni wavweli Rami,
Aminadabi wavweli Nahashoni,
Salamoni wavweli Bowazi,
Obedi wavweli Jesi.
