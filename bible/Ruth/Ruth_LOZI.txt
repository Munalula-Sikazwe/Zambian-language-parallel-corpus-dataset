Ka nako yeo baatuli ha ne ba sa busa mwa Isilaele, kwa ba ni tala mwa naha. Cwale mutu ya n'a zwa kwa Betelehema, munzi o n'o li mwa naha ya Juda, a y'o ina nakonyana mwa naha ya Moabi. Musal'a hae hamoho ni bana ba bashimani ba babeli ba ya ni yena. 
Munna yo n'a bizwa Elimeleki, musal'a hae n'e li Naomi, mi bana ba bona n'e li bo Mahaloni ni Kilyoni. N'e li ba mushiku wa Eferata, mi ba y'o pila mwa naha ya Moabi. 
Elimeleki a shwa, mi Naomi a siyala a nosi ni bana ba hae ba babeli. 
Ba nyala basizana ba naha ya Moabi. Wa pili n'a bizwa Olipa, mi wa bubeli n'a bizwa Ruti. Ne ba se ba inzi mwateñi lilimo ze lishumi. 
Cwale Mahaloni ni Kilyoni ni bona ba shwa, mi Naomi a siyala a li nosi, a si na munna kamba bana ba hae ba babeli cwalo.
Ha n'a sa li mwa Moabi cwalo, Naomi a utwa kuli Muñ'a Bupilo u tusize sicaba sa hae ka ku si fa kutulo ye nde. Cwale a itukiseza ku tuta mwa Moabi ni makwenyan'a hae. 
Ba funduka hamoho ku kutela kwa Juda. 
Kono mwa nzila, a li ku bona, “Mu kutele kwa mahae, mu y'o ina ni bo m'a mina. Muñ'a Bupilo a mi shemube, sina mo ne mu ni shemubezi ni na, hamohocwalo ni ba ba shwile. 
Mi Muñ'a Bupilo a mi konise ku nyalwa hape, ni ku ba ni mandu.”
Ba li ku yena, “Batili! Lu ta ya ni wena haenu.”
Naomi a li, “Mu swanezi ku kuta, bana ba ka. Mu batelañi ku ya ni na? Kana ni ka ba ni bana hape be mu ka nyaliwa ku bona, nji? 
Mu kutele kwa mahae. Ha ni sa kona ku nyalwa hape, kakuli ni se ni supezi. Ha ku na tuso ku ina ni na. Ha ni koni ku nyalwa bona busihu bo ni ku mi pepela bashimani ba bañwi. 
Kana ne mu si ke mwa nyalwa ku fitela ba hula? Kana taba yeo n'e ka mi hanisa ku nyaliwa ki u sili? Bana ba ka, mwa ziba kuli ku tata. Ha ku konahali. Muñ'a Bupilo u ni fulalezi, mi ni mi utwela butuku hahulu.”
Kiha ba kala ku lila hape. Olipa a tubeta mukwenyan'a hae, a mu laeza, mi a kutela habo, kono Ruti a hana ku ya. 
Naomi a li ku Ruti, “Bona! Mwanahenu u kutezi kwa banabahabo ni ku mulimu wa hae. Kutela kwa hae hamoho ni yena.”
Kono Ruti a alaba, a li, “U si ke wa kupa kuli ni ku siye. U ni lumelele ku ya ni wena! K'o ta ya kamukana, ni na, ni ta ya kwateñi. K'o y'o ina kaufela, ni na, ni ta y'o ina ni wena. Banabahenu ba ka ba banabahesu, mi Mulimu wa hao u ta ba Mulimu wa ka. 
K'o ka y'o shwela kamukana, ni na, ni ka y'o shwela kwateñi, mi ki kona ko ni ka y'o pumbekiwa. Muñ'a Bupilo a te a ni kute haiba ni ka kauhanywa ni wena ki se siñwi kwand'a lifu!”
Naomi ha s'a boni kuli Ruti u tundamezi ku ya ni yena, h'a si ka bulela hape.
Ba zamaya, mane ba y'o fita kwa Betelehema. Ha ba t'o fita, ba munzi kaufela ba nyakalala, mi basali ba li, “Yo, ha si yena Naomi, nji?”
Yena a li, “Mu si ke mwa ni biza Naomi. Mu ni bize Mara, kakuli Mulimu ya Maata Kaufela u ni utwisize hahulu butuku. 
Ha ni zwile mo, ne ni na ni ze ñata, kono Muñ'a Bupilo u ni kutisize ni si na ni se sikana. Cwale mu ni bizezañi Naomi kanti yena Mulena ya Maata Kaufela u s'a ni atuzi ni ku ni tahiseza maziezi?”
Kihona mw'a n'a kutezi Naomi, hamohocwalo ni Ruti mukwenyan'a hae, ku zwa kwa Moabi. Ba t'o fita mwa Betelehema kwa makalelo a kutulo ya mabele.
Naomi n'a na ni mwanahabo ya bizwa Boazi, mutu ya n'a fumile, ya maata, ili wa lusika lwa Elimeleki, munn'a hae. 
 Ruti a li ku Naomi, “U ni lumelele ni ye kwa masimu ni y'o nopa-nopa mabele a siilwe mwa mulaho ki bakutuli. Ni ta y'o fumana ya ta ni lumelela ku sebeza mwa mulaho a hae.”
Cwale Ruti a ya kwa masimu, mi a zamaya mwa mulaho a bakutuli, a nz'a nopa-nopa mabele. Kanti n'a ile mwa simu ya Boazi, wahabo Elimeleki.
Mwamulahonyana, yena Boazi kasibili a fita ku zwa kwa Betelehema. A li kwa babeleki, “Muñ'a Bupilo a be ni mina.”
Boazi a buza mubeleki wa hae ya n'a zamaisa bakutuli, a li, “Musizana yani ki mañi?”
Mubeleki a alaba, a li, “Ki musizana wa muzwahule ya tile ni Naomi ku zwa kwa Moabi. 
U til'o ni kupa kuli ni mu lumelele ku latelela bakutili mwa mulaho, a nz'a bubula mabele! U sebelize ku zwa kakusasana luli ku t'o fitela nako ye, h'a tuhezi ku y'o pumula nakonyana mwa sibuma sani.”
Cwale Boazi a li ku Ruti, “Teeleza, mwan'a ka, ni ku eleze. U si ke wa y'o bubula mabele ku sili haisi hona mwa simu ye feela. U ine hona mo, mi u sebeze ni babeleki ba ka ba basali. 
U ba talime ili kuli u bone ko ba kutulela mabele, mi u ine ni bona. Ni laezi babeleki ba ka ba banna kuli ba si ke ba ku kataza. Mi f'o shwela linyolwa kaufela, u ye u y'o nwa mwa linkwana ze ba talize mezi.”
Ruti a inama, a kandelela, mane a y'o nata pata fafasi, a li ku Boazi, “Kiñi ha u ni tokomela cwalo ni ku ba ni musa ku na, niha ni li muzwahule cwana?”
Boazi a alaba, a li, “Ni bulelezwi lika kamukana z'o ezize ku mukwenyan'a hao haisali munn'a hao a tokwahalela. Ni ziba m'o siyezi bo m'aho ni bo ndat'aho ni naha ya henu, ni m'o tezi ku t'o pila mwahal'a batu b'o n'o sa zibi. 
Muñ'a Bupilo a ku fe mupuzo ka z'o ezize kaufela. Muñ'a Bupilo, Mulimu wa Isilaele, y'o tile ku yena ku t'o silelezwa, a ku fe mupuzo o tezi!”
Ruti a alaba, a li, “Muñ'a ka, u na ni bunde hahulu ku na. U ni tiisize pilu ka ku bulela hande ni na, niha ni sa likani ni yo muñwi wa babeleki ba hao.”
Ka nako ya lico, Boazi a li ku Ruti, “Taha kwanu, u t'o nga siemba sa buhobe, mi u si sunse mwa mulo o zwakilwe ni waine.” Cwale kiha s'a ina ni babeleki, mi Boazi a mu fa matuyu-tuyu. A ca, a ba a kula, mane kwa siyala lico ze ñwi. 
Ha s'a ile ku y'o bubula mabele, Boazi a laela babeleki ba hae, a li, “Mu mu tuhele, a bubule ni mo ku sa kubukani mabunda a mabele, mi mu si ke mwa mu kataza. 
Mu comole makunka a mañwi fa mabunda a mabele, mi mu mu siyele ona, a t'o a nopa. Mu si ke mwa mu kalimela.”
Cwale Ruti a bubula mabele mwa simu ku fitela manzibwana. Ha s'a pulile mabele a n'a fumani, a bata ku likana ni licika la saka. 
A nga mabele a hae, a kutela kwa hae, mi a y'o bonisa mukwenyan'a hae s'a n'a bubuzi. A mu fa cwalo ni lico ze n'e siyezi ha ku ciwa. 
Naomi a li ku yena, “Kacenu u til'o bubula kai mabele? U n'o sebeza mwa simu ya mañi? Mulimu a fuyaule mutu ya ku tokomezi!”
  Naomi a li ku yena, “A tohonolofazwe ki Muñ'a Bupilo, ya buluka lisepiso za hae kamita ku ba ba pila ni ku ba ba shwile.” Mi a zwelapili, a li, “Mutu yo ki mwanahabo luna. Ki yo muñwi wa ba ba swanela ku lu babalela.”
Cwale Ruti a li, “Kwand'a ze ñwi kaufela, u ni bulelezi kuli ni zwelepili ku sebeza ni babeleki ba hae ku fitela ba feza ku kutula.”
Naomi a li ku Ruti, “Eeni, mwan'a ka, mwendi u ka swana wa nyandiswa ha u ka ya mwa masimu a batu ba sili. I ka ba hande ha u ka sebeza ni basali ba ba beleka mwa simu ya Boazi.” 
Ruti kih'a sebeza ni babeleki ba Boazi, mi a bubula mabele ni buloto ku fitela kutulo i fela. A zwelapili cwalo ku ina ni mukwenyan'a hae.
Cwale Naomi a li ku Ruti, “Mwan'a ka, ni swanezi ku ku batela munna, kuli u be ni ndu. 
U zibe kuli munna yo, Boazi, muñ'a babeleki b'o n'o sebeza ni bona, ki mwanahabo luna. Cwalehe, u teeleze. Kacenu le manzibwana u ta pula mabele. 
Cwale u tape hande, u tole miinko, mihe, u kabe mwa liapalo za hao ze nde hahulu. Ku zwa fo, u ye kwa sihoto sa hae, kono u si ke wa iponahaza ku yena, ku fitela ha s'a felize ku ca ni ku nwa. 
Ha s'a lobala u tekele f'a lobezi. Ha s'a lobezi, u ye u y'o apula kubo kwa mahutu a hae, mi u lobale kwatuko a hae. U ta ku bulelela s'o swanezi ku eza.”
Ruti a alaba, a li, “Ni ta eza z'o ni bulelela kaufela.”
Cwale Ruti a ya kwa sihoto, mi a y'o eza z'a n'a mu bulelezi mukwenyan'a hae kamukana. 
Boazi n'a s'a felize ku ca ni ku nwa, n'a tabile. Cwale a y'o lobala kwatuko a libunda la mabele. Ruti kiha s'a taha a nz'a nanalela, a apula kubo kwa mahutu a hae, mi a lobala. 
Mwahal'a busihu Boazi a pasumuka, a fetuha, mi a komokiswa ki ku utwa musali a lobezi kwatuko a hae. 
A li, “Ki wena mani?”
Boazi a li, “Mwan'a ka, Muñ'a Bupilo a ku tohonolofaze. Ka s'o eza ka nako ye, u bonisa busepehi bo butuna bwa bana ba mba mane ku fita m'o ezelize mukwenyan'a hao. Ha u si ka bata mutangana i be ya fumile kamba mubotana. 
Cwale u si ke wa bilaela, mwan'a ka. Mutu ni mutu, mwa hae, u ziba kuli u musali ya lukile. Ni ta eza z'o kupa kamukana. 
 Ki niti luli ni wahenu, mi ni na ni buikalabelo ka wena. Kono ku na ni mutu yo muñwi ye li wahenu hahulu ku fita na. 
U lobale ku fitela bu sa, mi kakusasana lu ta bona kamba wa lata ku ku babalela. Haiba ku cwalo ki hande. Hakusicwalo, ni konka ka Mulimu ya pila kuli ni ta ku babalela. Cwalehe, u lobale ku fitela bu sa.”
Ruti a lobala kwatuko a hae ku fitela bu sa, kono a zuha ku si ka patalala kale kakuli Boazi n'a sa lati kuli mutu a zibe kuli Ruti n'a tile ku yena. 
Cwale Boazi a li ku yena, “Tisa mulepo wa hao, mi u yale fafasi fa.” A eza cwalo, mi Boazi a sela fateñi mabele a kona ku taza mukotana wa bupi o mutuna, mi a mu lwesa ona. Cwale Ruti a kutela kwa hae. 
A ya ku mukwenyan'a hae, mi yena a mu buza cwana, a li, “Ku il'o zamaya cwañi, mwan'a ka?”
A li, “Mane u ni file mabele a kamukana, kakuli u ni bulelezi kuli ni si ke na kutela ku wena mazoho-zoho.”
Naomi a li ku yena, “Cwale u we pilu, mwan'a ka, ku fitela u bona litaba m'o li ta zamaela. Boazi h'a na ku pumula kacenu, ku fitela a lukisa taba yeo.”
Boazi a ya kwa sibaka sa mikopano kwa munyako wa munzi, kw'a il'o ina. Cwale mwanahabo Elimeleki ya pepiwa ni bona luli, ili yena y'a n'a bulezwi ki Boazi, a fita mi Boazi a mu biza, a li, “Taha kwanu mulikani, u t'o ina ni na.” Cwale a ya, ma a y'o ina ni yena. 
Boazi kiha s'a biza bahulu ba munzi ba lishumi, a li, “Mu ine fa,” mi ba ina. 
Kiha s'a li ku mwanahabo nyandi Elimeleki, “Cwale, Naomi ha s'a kutile ku zwa kwa Moabi, u bata ku lekisa simu ye n'e li ya mwanahabo luna Elimeleki. 
Ni hupula kuli n'o swanezi ku ziba za yona. Cwalehe, haiba u i bata, u i lekele fapil'a batu ba ba li teñi fa. Kono haiba u sa i lati u bulele, kakuli ya na ni tukelo ya ku i leka pili, ki wena. Ku zwa fo ki na.”
Boazi hape a li, “Haiba u leka simu yeo ku Naomi, fohe, ni yena Ruti, mbelwa wa Mumoabi, a belele musal'a hao, kuli simu i siyale cwalo mwa mazoho a lubasi lwa nyandi.”
Munna yo a alaba, a li, “Hakulicwalo, ni ta tuhela litukelo za ka za ku leka simu yeo, kakuli bana ba ka mwendi ba ka swana ba tokwa se ba ka yola. U i leke wena. Haili na, nya?”
  Mukwa o n'o sebeliswa mwa Isilaele ha ku lekiswa kamba ku cincana masimu ki wo. Mulekisi n'a zwisa sikatulo sa hae, mi n'a si fa muleki. Kihona mo ne ba ezezanga Maisilaele ku bonisa kuli taba i felile.
Cwale munna yo h'a li ku Boazi, “Wena u i leke,” a zwisa sikatulo sa hae, mi a si fa Boazi. 
Boazi kiha s'a li kwa bahulu ni ku ba ba ne ba li teñi fo kaufela, “Mu lipaki, kamukan'a mina kacenu, za kuli ni lekile ku Naomi lifa kaufela le ne li la Elimeleki, Kilyoni ni Mahaloni. 
 Hape, ni Ruti wa Mumoabi, mbelwa wa nyandi Mahaloni, s'e li musal'a ka. Kezo ye i ta buluka lifa la nyandi mwa mazoho a lubasi lwa hae, mi lusika lwa hae lu ta zwelapili mwahal'a banabahabo, ni mwa munzi wa habo cwalo. Ki mina lipaki za taba ye kacenu.”
  Bazamaisi hamoho ni batu ba li, “Ee, lu lipaki. Muñ'a Bupilo a tuse musali yo, ya taha mwa ndu ya hao, kuli a swane ni bo Rahele ni Lea, ba ba pepezi Jakobo bana ba bañata. U fetuhe mufumi mwa lusika lwa Eferata, mi u tume ni mwa Betelehema. 
 Bana b'a ta ku fa Muñ'a Bupilo, ka musizana yo, ba konise mba ya hao ku swana ni ya Perezi, mwan'a Juda ni Tamare.”
Cwale Boazi a ikungela Ruti ku ba musal'a hae. Muñ'a Bupilo a fuyaula musali, a itwala, mi a pepa mwana wa mushimani. 
Basali ba li ku Naomi, “Lumbeka Muñ'a Bupilo! Kacenu u ku file muikulu wa mushimani ya ta ku babalela. Mwana yo a ke a tume mwa Isilaele! 
Mukwenyan'a hao wa ku lata, mi u ku ezelize ze ñata ku fita ze ne ka ezwa ki bana ba bashimani ba supile. Cwale, u ku pepezi muikulu wa mushimani, ya ta ku fumanela bupilo bo bunca ni ku ku babalela mwa bucembele bwa hao.” 
A nga mwana, a mu ambeka fa sifuba sa hae mi a mu uta.
Basali ba ba ne ba pila ni yena ba mu beya libizo la Obedi. Ba bulelela batu kaufela, ba li, “Naomi u pepezwi mwana wa mushimani!” Ki yena ya pepile Jese, ndat'ahe Davida.
Wo ki mukoloko wa lusika lwa Perezi. Perezi a pepa Hezironi. 
Yena a pepa Rami mi Rami a pepa Aminadabi. 
Aminadabi a pepa Nashoni mi Nashoni a pepa Salimoni. 
Salimoni a pepa Boazi mi Boazi a pepa Obedi. 
Obedi a pepa Jese, mi Jese a pepa Davida.
