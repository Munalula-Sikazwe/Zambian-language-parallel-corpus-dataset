Ndiswe ba Paulu, Siluvano, a Timoti tulamujuzya nobambungano yaku Tesalonika iili njiya Leza Taata a Mwami Jesu Kilisito. Luse aluumuno zibe kulindinywe. 
Tulamulumba Leza lyoonse nkaambo kandinywe nyoonse. Tulamwiibaluka mukukomba kwesu, 
akumuyeeya kuli Leza Taata akaambo kamilimo iitondezya lusyomo aluyando lwanu, ambomulangila Mwami Jesu Kilisito cakukakatila. 
Nobakwesu bayandwa a Leza, tulizi kuti Leza wakamusala, 
Makani Mabotu ngotwakamuletela taali majwi buyo pe. Pele twakaakambauka anguzu amu Muuya Uusalala cakutadonaika mumoyo. Mulizi nobeni mbotwakabede akati kanu nitwakali kumugwasya. 
Lino mwakatobela ciyanza ca Mwami acesu. Mwakatambula makani eesu akati kamapenzi manji, nikuba boobo mwakaatambula alutangalo lupa Muuya Uusalala. 
Aboobo mwakaba citondezyo kubasyomi boonse bamu Masedoniya amu Akeya. 
Kuzwa kulindinywe makani aa Mwami akaakusika kutali ku Masedoniya aku Akeya buyo, pele mpuwo yakuti mulasyoma yakamwaika koonse-koonse, cakuti taakwe ancotweelede kwaamba pe. 
Nkaambo bantu lwabo beni balaamba zyambomwakatutambula nitwakamuswaide ambomwakasiya zyabaleza bapange akusandukila kuli Leza wini-wini uupona kuti mumumanine milimo. 
Lino mulindila kuboola kwa Mwanaakwe kuzwa kujulu, ooyo ngwaakabusya kuzwa kubafu. Ngu Jesu uutuvuna kuzwa kucisubulo cabukali bwa Leza.
Mulizi nobeni, nobakwesu, kuti kuswaya kwesu kulindinywe tiikwakali kwabuyo. 
Mbuli mbomuzi bantu baku Filipi bakatupenzya akutusampaula katutanaza kulindinywe. Pele Leza wesu wakatuyumya-yumya kuti tumukambaukile Makani Mabotu aakwe nikuba kuti banji bakali kukazyanya andiswe. 
Nkaambo nzyotumukambaukila tazizwi mukuyanda kuti tumubejele naa kumuyeeyela zibi nikuba kumuunina. 
Pele Leza wakabona kuti tulasyomeka, nkaako wakatupa Makani Mabotu kuti twaakambauke. Aboobo notwaamba tatusoli kubotezya bantu pele tuyanda kubotezya Leza ooyo uulingula myoyo yesu. 
Mbuli mbomuzi tiitwakaboola kulindinywe amajwi akukoba-koba naa amoyo wabutavu. Aawa Leza lwakwe ulizi. 
Alimwi tiitwakali kuyandaula bulemu buzwa kubantu, nikuba kulindinywe nikuba kuli bamwi. 
Mbuli batumwa ba Kilisito nitwakakonzya kumulailila kuti mututeelele. Pele twakalitesya akati kanu, mbuli mukaintu mbwalela bana bakwe. 
Twakamuyanda kapati cakuti twakalilibambilide kwaabana andinywe kutali buyo Makani Mabotu aa Leza, pele abuumi bwesu. 
Nobakwesu, sena tamuyeeyi kuti twakabeleka canguzu? Twakabeleka amaanza eesu masiku asikati kuyoowa kuti tulamupenzya twali kuyanda lugwasyo ciindi nitwakali kumukambaukila Makani Mabotu aa Leza.
Nywebo a Leza mwini ndinywe bakamboni kuti bukkale bwesu akati kanu bwakaliluleme, bwakanyina kampenda, alimwi bwakali kukkomanisya. 
Mulizi mbotwakamucitila mbuli mwaalumi mbwacitila bana bakwe. 
Twakamukombelezya, akumuyumya-yumya, akumulailila kuti mweende munzila iibotela Leza, uumwiita kuti munjile mubwami amubulemu bwakwe. 
Nkaako ncotulumba Leza lyoonse ncakuti ciindi nimwakatambula Majwi aa Leza aayo ngomwakamvwa kulindiswe, tiimwakaatambula mbuli majwi aabantu buyo, pele mbuli mbwaabede kuti Mmajwi aa Leza ncobeni aabeleka akati kanu nywebo nobasyomi. 
Nkaambo zyakamucitikila nobakwesu, zyakacitika akumbungano zya Leza ku Judiya, kubantu basyoma muli Jesu Kilisito ooko. Bantu banu bakamupenzya mbubonya mbuli basololi ba Bajuda mbubakapenzya basyomi baku Judiya. 
Mbambabo bakajaya Mwami Jesu abasinsimi bakaindi bamane bazoopenzya ndiswe. Bantu aaba tababotezyi Leza pe, alimwi balakazya bantu boonse. 
Kayi balatulesya kuti tukambaukile bamasi kuti bafutulwe. Aboobo baya bulilundikila zinyonyoono, pele lino cisubulo ca Leza cabasikila kumamanino.
Nobakwesu, nitwakamusiya nikuba kuti kakali kaindi kaniini buyo, twakali kuyandisisya kubonana andinywe meso ameso. Nikuba kuti twakalizwide ooko, pele myoyo yesu yakali kulindinywe. 
Twakasoleka kuboola kulindinywe. Mebo, lwangu nde Paulu, ndakali kusoleka kanji-kanji, pele Saatani wakatwiinga-inga. 
Ino ciya kutupa lulangilo, lutangalo, abulumbu bwakuti tukalisumpwide Mwami wesu Jesu aakuboola ninzi? Sena tamuli ndinywe? 
Masimpe, bulemu alutangalo lwesu ndinywe!
Lino nitwakakacilwa kulijata, twakati tucaale tolikke mu Atenesi. 
Nkaako twakatuma Timoti, mukwesu alimwi simulimo wa Leza uukambauka Makani Mabotu aaamba zya Kilisito. Twakamutuma kuti azoomuyumye-yumye akumusimya mulusyomo lwanu, 
kuti kutabi naba omwe uuzungaanyizigwa amapenzi aaya. Alwanu mulizi nobeni kuti Leza ngowakatubambila eezi. 
Nkaambo nitwakali aandinywe, twakamwaambilila limwi kuti tuyooba aamapenzi. Lino mbuli mbomuzi zyacitika ncobeni. 
Ncenciceeco nindakakacilwa kulijata ndakamutuma Timoti kuti ndizibe mbolubede lusyomo lwanu. Ndakali kuyoowa kuti ambweni Saatani, mucengi, wakamucenga, akuti milimo yesu yoonse yakaba yabuyo.
Pele lino Timoti wasika kuzwa kulindinywe, watuletela mulumbe mubotu wazyalusyomo aluyando lwanu. Walo watwaambila kuti mazuba oonse mulatuyeeya cakukondwa akuyandisisya kuti mutubone, mbubonya mbuli mbotuyandisisya kumubona aswebo. 
Aboobo, nobakwesu, mumause amapenzi eesu oonse, lusyomo lwanu lwatukkazika myoyo. 
Tulapona ncobeni kuti naa kamwiimvwi mu Mwami. 
Ani inga twamulumba buti Leza wesu akaambo kanu? Masimpe, tulikondedwe kapati mu Mwami nkaambo kandinywe. 
Amoyo uumaninide tulakomba masiku asikati kuti tuzoomubone meso ameso tuzooyungizye zibulide mulusyomo lwanu.
Lino Leza Taata mwini a Mwami wesu Jesu alulamike nzila yesu kuti tuzoosike kulindinywe. 
Mwami ayungizizye-yungizizye kuyandana kwanu aluyando lumwi ndomujisi kubantu boonse mbubonya mbuli luyando lwesu kulindinywe mboluyoovula-vula. 
Nkaako Mwami ayumye-yumye myoyo yanu kuti ilondoke akusalala kuli Leza Taata, ciindi nayoosika antoomwe abasalali bakwe.
Lino kumamanino, nobakwesu twamukumbila eeci. Mwakamvwa kuzwa kulindiswe makani aambomweelede kweenda kuti mubotezye Leza, eelyo mulacita oobo. Pele lino tulamukumbila canguzu mu Mwami Jesu kuti mwiindilizye kucita eezi. 
Nkaambo mulizi malailile ngotwakamupa aazwa ku Mwami Jesu. 
Leza ncayanda ncakuti musalale mumoyo, nkokuti mulilesye kubwaamu. 
Lino umwi aumwi wanu ajane mukaintu munzila iisalala, iilemekwa ku Mwami. 
Atakwati cikwate-kwate mbuli bucita batazi Leza. 
Pele mumakani aaya muntu atabisizyi akucenga mweenzinyina. Mbubonya mbuli mbotwakamucenjezya kale, Leza uyoosubula boonse bacita zili boobo. 
Nkaambo Leza taakatwiitila kuti tucite zisofweede, wakatwiitila kuti tusalale. 
Aboobo ooyo uukaka makani aaya, tanyansyi muntu buyo, ulanyansya Leza uumupa ndinywe Muuya wakwe Uusalala.
Pele kwaamba zyakuyandana kwabasyomi, tandeelede akumulembela, nkaambo Leza lwakwe mwini wakamwiisya mbomweelede kuyandana. 
Masimpe mulayandana abasyomi boonse bali mu Masedoniya. Pele tulamukumbila, nobakwesu, kuti mwiindilizye kucita eezi. 
Musoleke kukkala muluumuno. Mulibonene nobeni kumakani aanu, alimwi mubelesye maanza aanu. Amucite eezi mbubonya mbuli mbotwakamulailila 
kuti bakunze bamulemeke akuti mutali kumbatizyi kumuntu nabani. 
Lino, nobakwesu, tuyanda kuti muzibe zyabaabo bakafwa, kuti kuusa kwanu kusiyane abuumba bwabaabo banyina lulangilo mububuke. 
Tulasyoma kuti Jesu wakafwa akubuka alimwi. Mbubonya oobo tulasyoma aabo bakafwa kabasyomede Jesu, Leza uyoobabusya akubatola a Jesu.
Lino ndimwaambile majwi aa Mwami mwini. Swebo notusyeede notuyoojanika tuli baumi Mwami aakuboola, takuli kuti tuyoobasaangunina aabo bakafwa pe. 
Kuyooba kuyoba kwakwaambilizya, ajwi lyamungelo mupati, amweembo wa Leza, eelyo Kilisito uyooseluka kuzwa kujulu. Aabo bakasyoma Jesu bayoosaanguna kubuka. 
Lino swebo notusyeede tobaumi tuyootolwa antoomwe ambabo kumakumbi kuti tukaswaangane a Mwami mujulu. Aboobo tuyookkala a Mwami lyoonse. 
Amuyumizyanye amakani aaya.
Pele, nobakwesu, kumakani aakuziba ziindi noziyoocitika eezi, taciyandiki kuti ndimulembele. 
Nywebo nobeni mulizi kabotu-kabotu kuti buzuba bwa Mwami buyoosika mbuli mubbi masiku. 
Bantu nobati, “Tulaaluumuno, twaliiba.” Ndendilyo eelyo ndilyonya nobayoonyonyoonwa cakufwambaana mbuli kumyongwa kwamukaintu uuminsi nayanda kuzyala. Eelyo tabakakonzyi kutija pe. 
Pele nywebo, nobakwesu, tamuli mumudima kuti buzuba oobo bumusikile mbuli mubbi. 
Nkaambo nyoonse muli bantu bamumuni asikati. Tamuli bamasiku naa bamudima. 
Aboobo tutooni mbuli mbobacita bamwi. Katulanga akubatama. 
Nkaambo aabo boona boona masiku, abaabo bakolwi bakolwa masiku. 
Pele swebo mbotuli basikati atubatame tusame lusyomo aluyando mbuli kalikwabilizyo kalubulo kaacamba. Ayalo ngowani yesu ibe lulangilo lwakuti tuyoofutulwa. 
Nkaambo Leza taakatusala kuti atusubule, pele kuti Mwami Jesu atufutule. 
Walo wakatufwida kuti tube aabuumi antoomwe anguwe, nikuba kuti tukajanike katuli baumi naa katufwide nayooboola. 
Nkaako kamuyumizyanya akuyakana mbubonya mbuli mbomucita kale.
Lino nobakwesu tulamukumbila kuti mulemeke aabo babeleka akati kanu alimwi abasololi banu mu Mwami Jesu Kilisito, abaabo bamucenjezya. 
Muluyando amubalemeke kapati akaambo kamulimo wabo. Amukkale muluumuno.
Nobakwesu, tulamukumbila kuti mubacenjezye batolo, mubayumye-yumye batyompedwe, mubagwasye bateteete, mube aacamba cilemu kubantu boonse. 
Amubone kuti mutali kubweedezezyanyi bubi, pele lyoonse amusoleke kucita cibotu kubeenzinyoko alimwi akuli boonse.
Amukondwe lyoonse. 
Amukombe lyoonse. 
Amulumbe lyoonse, ncenciceeco Leza ncayanda kuti mucite muli Jesu Kilisito.
Mutalesyi mulimo wa Muuya Uusalala. 
Mutasampauli Majwi aa Leza aakambaukwa. 
Pele mulingule zintu zyoonse. Mubambe ziluleme. 
Mulilesye kuzwa kuzibi zyoonse.
Leza lwakwe, Leza wa luumuno, amusalazye buzude. Amubambe mubwini muuya, moyo amubili wanu woonse kutegwa mulondoke akubula kampenda ciindi aakuboola Mwami Jesu Kilisito. 
Ooyo wakamwiita ulasyomeka, alimwi walo uyoomucitila eezi.
Nobakwesu, kamutukombela.
Amubajuzye bakwesu muluyando lwini-lwini.
Muzina lya Mwami ndamulailila kuti lugwalo oolu mulubalile bakwesu boonse.
Luse lwa Mwami Jesu Kilisito lube kulindinywe.
