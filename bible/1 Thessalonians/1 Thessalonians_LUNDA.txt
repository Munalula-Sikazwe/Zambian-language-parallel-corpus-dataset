Etu aPawulu naSilasi niTimotewu, tudi nakuyisonekela mukanda, enu akwachipompelu chakuTesalonika chekala mudi Nzambi Tata, niMwanta Yesu Kristu. Luwi lwikali nanenu nikuwunda.
 Twamusakililaŋa Nzambi mafuku ejima hadenu wejima wenu, nakuyitena mukulombela kwetu.
Twenda twanuka mudimu wenu wakukuhwelela kumesu aNzambi, yowu Tata yetu, nikukabakana kwenu kwakukeŋa, nikutatakena kwenu kwenzaŋa kukuchiŋeja kwekala mudi Mwanta wetu Yesu Kristu.
Enu anakwetu ayikeŋa kudi Nzambi, tuneluki kutonda kwayitondeluwu.
Hashikili nsaŋu yayiwahi kudenu yitwashimwinetu, hiyadiŋi yamazu tuhuku, ilaŋa yadiŋi nimuŋovu nawa, nimudi Spiritu Wajila, nimwalumbuluka chikupu. Muloŋa muneluki chitwashakamini mukachi kenu chitwadiŋi nenu.
Ninenu mwelili akwakutwimbujola etu niMwanta, chimwatambwili izu daNzambi mulukadi lwalweni, namuzaŋalu waSpiritu Wajila.
Himukwikala antu akutalilahu akwakukuhwelela amuMasidoniya nimuAkaya ejima.
Muloŋa enu mwatiyakesheli izu daMwanta, bayi muMasidoniya nimuAkaya hohuku, ilaŋa kukuhwelela kwenu kumwamukuhwelela Nzambi kunatiyakani kwejima; ochu hichikweti etu kuhosha mwoku.
Muloŋa awenawu ashimunaŋa nichitwashikili kudenu, nichimwabalumukili nakutala kudi Nzambi nakuleka ankishi, kulonda mukalakeli Nzambi wamumi walala;
 mutalilaŋa Mwanindi asaŋwiliyi mudi afu, wakafuma mwiwulu, diyi Yesu mukwakutupulwisha kukuzuwa kwamba kenza.
Enu anakwetu, enu muneluki chitwashakamini mukachi kenu hichadiŋi chakuhemeshaku.
Ilaŋa muneluki dehi nenu helili twakaba dehi nakutwila chatama kuFwilipi, hitukuumika mudi Nzambi yetu nakuyishimwinenu nsaŋu yayiwahi yaNzambi, iku nikumona makabi amavulu.
Muloŋa kukonkomwena kwetu hikunafumi kukuluwa, hela kukuzonda mumuchima, hela kumakasuku.
Ilaŋa chanatwitejuwu kudi Nzambi nakutukunjika kumudimu wakushimuna nsaŋu yayiwahi, hitwahoshaŋa chakutiyisha antu kuwahaku, chiŋa kutiyisha Nzambi kuwaha, yenowu washinshikaŋa nyichima yetu.
Muloŋa enu muneluki nenu hiyatutiyili nakuhosha mazu akulambishaku; hitwadiŋi nalwisu lwayuma yenu munyichima yetuku; Nzambi diyi chinsahu.
Hitwakeŋeli kutulemesha kudi antu, hela kudenu hela kudi antu acheŋuku; neyi twakeŋeli ochu, mutenowu twatwesheli kutambula yuma kudenu, nanichi chitudi apostolu jaKristu.
Ilaŋa twadiŋi amwovu mukachi kenu, neyi chalelaŋayi mumbanda anyanindi yomweni.
Chitwaswejeli kuyikunda, hitwakuminini dakutiya kuwaha kuyishimwina nsaŋu yayiwahi hohuku, ilaŋa twatiyili kuwaha kuyinka niwumi wetwetu aweni nawa, muloŋa twaswejeli kuyikeŋa.
Enu anakwetu, munaanuki chitwakabakeni nakukalakala niwufuku nimwaana kulonda tubuli kutambula yuma kudenu, iku tudi nakuyishimwina nsaŋu yayiwahi yaNzambi.
Enu aweni mudi ayinsahu, niNzambi nawa hichinsahu, chitwayililaŋa enu akwetu mwakuhwelela, chitwadiŋi ajila, aloŋa akadi hakutwinkela muloŋa.
Muneluki wejima wenu chitwayikonkomweneni, nakuyikundeja, nakuyilembelela, neyi chelaŋayi tata nawanyanindi;
kulonda mwendi nakumutelela Nzambi, wayitambikili kwiŋila muwanta windi yomweni nimulubanji lwakulema kwindi.
Hitwalekaŋa kumusakilila Nzambuku, nanochu chimwatambwili kudetu izu daNzambi, himwaditambwili neyi izu dawantuku, ilaŋa chochidekala izu daNzambi chalala, dodizu dakoŋaŋa mudenu mwakuhwelela.
Muloŋa enu anakwetu, mwadiŋi neyi yipompelu yaNzambi yamudi Kristu Yesu yekala muYudeya; muloŋa ninenu nawa mwamweni yuma yakala kudi akwenu amwituŋa denu, neyi chamwenuwu wena kudi aYudeya,
 ájahili Mwanta Yesu niatuprofwetu, ahaŋili ninetu nawa. Hiyamutiyishaŋa Nzambi kuwahaku, aletaŋa ntadi nawantu ejima.
Atulekeshaŋa kuhosha nawaJentili kulonda amwinewi; analondi kuwanisha nshidi jawu. Ilaŋa kuzuwa kwaNzambi kunayishikeni dehi chikupu.
Enu anakwetu, enu mwadiŋi anshona hampinji yantesha, chitwaambukili nenu mumujimba bayi mumuchimaku; twaswejeli nankashi kuta muchima hakuyimona mesu namesu.
Twakeŋeli kwinza kudenu, nankashi ami Pawulu, nesekeli kayedi, ilaŋa Satana watukaŋesheli.
Indi kuchiŋeja kwetu, hela muzaŋalu wetu, hela chibaaba chetu chitukudisama nachu, hiyenuku? Eŋa yowenu kumesu aMwanta wetu Yesu hakenzayi.
Muloŋa enu yenu lubanji lwakulema kwetu nimuzaŋalu wetu.
Dichi chitwakaŋenyi kuditulisha mumuchima, twatoŋojokeli netu chachiwahi kushala kankawetu kuAtenisi;
hitukutemesha manakwetu Timotewu, himukwakukalakela Nzambi munsaŋu yayiwahi yaKristu, netu ayikoleshi nakuyikundeja munsaŋu jakukuhwelela kwenu,
kulonda kubuli muntu wukutiya kutama nanochu chakumukabishawu. Muneluki mwenomu dimu mwatufuukwililuwu.
Muloŋa chalala chitwadiŋi nenu, twayilejelaŋahu dehi netu akutukabishaŋa; dichi chinamwekani dehi ninenu munelukumu.
Dichi ami, chinakaŋenyi kuditulisha mumuchima, hinukutemesha Timotewu, kulonda nakeluki munekali kukuhwelela kwenu; nami hadaha anayiteshi dehi kudi mukwakutesha, nikukabakana kwetu kuneli dehi kwamukunkulwayi.
Ilaŋa chanafumiyi Timotewu kudenu, ashiki kudetu nakutuletela nsaŋu yakuluŋa yakukuhwelela kwenu nakukeŋa kwenu, nindi mwatwanukaŋa chachiwahi mafuku ejima, nindi mwakeŋa nankashi kutumona neyi chitunakeŋi etu nawa kuyimonenu, tutiya nimumuchima nhi-i.
Dichi dinu enu anakwetu, chitwadiŋi nakumona kukala nalukadi, tunadikundeji dehi hansaŋu yenu nakukuhwelela kwenu.
Muloŋa hiwumi wetu neyi enu mukushimata mudi Mwanta.
Tukutwesha ŋahi kumusakilila Nzambi namuzaŋalu wejima wutwayizaŋalelaŋa kumesu aNzambi?
Twalombelaŋa nankashi wufuku nimwaana netu, tuyimoni mesu namesu, netu twakawanishi chinabuli mukukuhwelela kwenu.
Yomweni Nzambi yetu, yowu Tata, niMwanta wetu Yesu, atulomboli munjila yetu yakwinza kudenu.
Mwanta ayivulishili kukeŋaŋana kwasweja, nikukeŋa antu ejima, neyi chitwelaŋa etu nawa nanenu;
kulonda akoleshi nyichima yenu yibuli hakuyinkela muloŋa mukujila kumesu aNzambi yetu, yowu Tata, hakenzayi Mwanta wetu Yesu nawantu indi ajila ejima.
Nkumininaku enu anakwetu, tunayilembeleli nakuyikonkomwena mudi Mwanta Yesu, netu mwendi nakumutiyisha Nzambi kuwaha mumwatiyili kudetu; ninichi dimu mumwendelaŋa, muswejeshumu.
Muloŋa muneluki chitwayilejeli mudi Mwanta Yesu.
Muloŋa dimu mwanakeŋiyi Nzambi, nakeŋi nindi mujili, nakubula kwila wujila.
Wejima wenu mwiluki chachiwahi kuhemba iwu mujimba windi, iwu mujimba windi, nakujila nakalemesha;
bayi nakufwila wujila neyi aJentili anabuli kumwiluka Nzambuku;
kulonda kubuli muntu wukumotoka, hela kumwila manakwindi chatama hansaŋu iyi; muloŋa Mwanta diyi mukwakutenda hansaŋu iji jejima, mwomutwayilejeli dehi, mutwakolesheli.
Muloŋa Nzambi hatutambikilili wuzonduku, watutambikilili kujila.
Dichi yowu wukudiwulamu hanadiwuli muntuku, nadiwuli Nzambi wayinkaŋa Spiritu windi Wajila.
Nsaŋu yakukeŋa anakwenu, hichikweti kuyisonekelaku; muloŋa ayitaŋisha dehi enu aweni kudi Nzambi, nindi keŋaŋanenu.
Eŋaŋi, chalala mwakeŋaŋa anakwenu ejima adi muMasidoniya mwejima. Ilaŋa enu anakwetu, hitukuyilembelela netu muswejeshumu.
Mukeŋi nankashi kushakama nakumwena, nakudowa, nakukalakala namakasa mwomutwayilejeli dehi;
kulonda mwendi chalumbuluka kumesu awantu adi hanzi, kulonda mubuli kukaankila chuma nichimu.
Enu anakwetu, hitunakeŋenu kuyamba nsaŋu yawakwetu anakami dehi tuluku, kulonda mubuli kutiya wushona, neyi chatiyaŋawu antu acheŋi anabuli hakuchiŋejela.
Chitunakuhweleli netu Yesu wafwili wasaŋukili, dichi nawa niwena anakami tulu mudi Yesu, Nzambi wakayileta chimu nindi.
Muloŋa tukuyileja nezu daMwanta, netu etu amomi, tuchidi hanu kushika hakenzayi Mwanta, hiyetu twakasambilaŋahu dehi kuya, akwetu anakami tulu atulondeli munyimaku.
Muloŋa yomweni Mwanta wakasuluka kwiwulu nakabobobu, nezu damukulumpi wawaŋelu, nampùŋa yaNzambi; niafu amudi Kristu diwu akasambila kusaŋuka.
Hohenohu ninetu amomi tuchidi hanu, akatuhukwila chimu nawu mumavu kulonda twakahumaŋani naMwanta muluzwizu; dichi twakekalaŋa naMwanta hayanyaka.
Dichi dikundejenu namazu awa.
Enu anakwetu, nsaŋu yanyaka nayilaaka hichikweti kuyisonekela chumaku.
Muloŋa enu aweni muneluki chakashinshi, nenu ifuku daMwanta dikwinza neyi chenzaŋayi ikombi nawufuku.
Chakwilawu nawu, Kwamwena, kwanzo-o; hohenohu kujilumuka hikwakayikasumwisha, neyi chakasumwishaŋawu mumbanda wudi nevumu kudi nyisoŋu yakuvwala; hiyakapuluka nihantuku.
Ilaŋa enu anakwetu, himwekala mumwidima, mwaka ifuku odu dakayishintakeshi neyi ikombuku.
Muloŋa wejima wenu mudi anyana kachejeji, mudi anyana kamwaana, hitudi akwawufuku hela akwamwidimaku.
Dichi dinu, bayi tukamaŋa tulu neyi chelaŋawu antu acheŋuku, chiŋa tutonenu nakubabala.
Muloŋa antu akamaŋa tulu akamaŋa nawufuku, niantu ashetaŋa, ashetaŋa nawufuku.
Ilaŋa etu antu amwaana tubabalenu, tuvwalenu chikuŋu chakujika hantulu chakukuhwelela nakukeŋa; niitepa dachikuŋu dakuchiŋeja wamwinu.
Muloŋa Nzambi hatutondeli twakamoni kuzuwa kwinduku, ilaŋa nindi twakatambuli wamwinu mudi Mwanta Yesu Kristu,
watufwilili kulonda hela tukutona hela tukukama tulu, twakahandi chimu nindi.
Dichi dikundejenu wejima wenu nakudikolesha wumu namukwawu, mwomumwelaŋa.
Enu anakwetu, tunayilembeleli netu yishinshikenu akalakalaŋa mukachi kenu, áyilombolaŋa mudi Mwanta nakuyifumba.
Yifuukulenu kulema nankashi mukukeŋa, hansaŋu yanyidimu yawu. Shakamenu chawunda mukachi kenu.
Enu anakwetu, tunayilembeleli netu, konkomwenenu aluwalala, kundejenu akweti woma, koleshenu akwakuzeya, kuminenu dakuduŋumika nawantu ejima.
Bayi hamwekana muntu wukumwila mukwawu chatama nakatama kanamwiliyuku. Fwilenu kwilila akwenu chachiwahi, niantu ejima mafuku ejima.
 Zaŋalalenu mafuku ejima.
 Lombelenuŋa mpinji yejima.
 Sakililenuŋa mwahita yuma yejima, dichi chuma chanakeŋiyi Nzambi mudi Kristu Yesu.
Bayi mujima Spirituku.
Bayi mudiwula wuprofwetuku.
 Shinshikenu yuma yejima chiyidi, mukakeli yayiwahi.
Ambukenu kuyuma yatama yeŋi nayeŋi yejima.
Yomweni Nzambi wakuwunda ayijilikaŋa chikupu; nispiritu yenu, nimuchima wenu, nimujimba wenu ayihembi yamukuma, yiikali yakadi hakuyinkela muloŋa hakenzayi Mwanta wetu Yesu Kristu.
Yena wayitambika washinshika, diyi wakelamu nawa.
Enu anakwetu tulombelelenu.
 Imushenu anakwetu ejima nachikasa chajila.
Nayileji mudi Mwanta chakola, nami ataŋili anakwetu ejima mukandiwu.
 Luwi lwaMwanta wetu Yesu Kristu lwikali nanenu.
