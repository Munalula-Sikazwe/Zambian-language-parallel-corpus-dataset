 Etu VaPaulu naXilivanu naCimoteu, kuliuka lyavaka-Tesolonyika lili muli Kalunga Setu naMwata Yesu Kulixitu. Kuli enu kupwenga likoji nakuunda.
 Tweji kumusakwililanga Kalu­nga makumbi osena hali enu muvosena, tweji kumivulukanga lika kukulomba cetu cakuzeneka kulitwamina.
Katwexi kulitwamina kwanukanga milimo yenu yakufwelela, nakukilikita cenu cazangi, nakukakacila cenu cakumutalilila Mwata wetu Yesu Kulixitu, kumeso aKalunga ketu Setu.
Mwomwo, enu vandumbwetu vazanga kuli Kalunga, tunatacikiza ngwetu, namisakula.
Mwomwo mujimbu wetu wamwaza kawejile kuli enu mukahanjika kahako, oloze namungolo nawa, namuli Xipilitu wajila, namukwinjikiza cosena, nganomu munatacikizomu twapwile muli enu hali enu.
Kahenu mwalilingixile kupwa muvaka-kutulondezezetu naMwata,  hakwitavila mazu muluyando lwaluvulu, nakuwahilila cakuli Xipilitu wajila.
Ngoco mwalingixile kupwa muvakutalilaho kuli vaka-kufwelela vosena vaze vali kuMasetonya nakuAkaya.
Mwomwo kuli enu mazu aMwata anevwakana kwosena, kexi nge kuMasetonya nakuAkaya kahako, oloze nakwosena nawa kufwelela cenu munamufwelela Kalunga cinayi lyehi puho. Ngoco kacexi kuli etu kuhanjika lizu nalimweko.
Mwomwo vavene hakutuvuluka veji kwambululanga muze twengilile muli enu, nomu mwalumukile kuli Kalunga nakuseza makombelo, mangana ngwenu, mumuzacilenga KalungOu ayoya wamucano,
 mumuvandaminenga Mwanenyi wakufuma mwilu, Ou asangwile muvafu, Ivene Yesu, Ou Mukakutuyovola kundombo kana yili nakwiza.
Mwomwo, enu vandumbwami, enu vavene munatacikiza kwingila cetu muli enu ngwenu, kacapwile cakulixina tuhuko.
Oloze omu valingile hivanatuyanjisa lyehi hakutusaula kuFwilipi, nganomu munatacikiza, twomikile muli Kalunga ketu nakuhanjika mujimbu wamwaza waKalunga kuli enu, nakulwa cikuma.
Mwomwo kulembelela cetu kacexi camukuhungumukako, cipwe camumajilo, cipwe mumakuli.
Oloze nganomu vanatukundwiza kuli Kalunga nakutufwelela nakutusela mujimbu wamwaza, mukiko vene mutweji kuhanjikilanga, kacexi nge nakuwahisa vatu kahako, oloze nakumuwahisa Kalunga, Ou eji kwesekanga micima yetu.
Mwomwo enu munatacikiza ngwenu, katwapwile cipwe kamwe kaha nakuhanjika mazu akulambisako, cipwe awa akutangisa lwiso. Kalunga Ikiye cinjiho cetu.
Kaha katwasakile ngwetu, vakatutohwese kuli vatuko, cipwe kuli enu, cipwe kuli veka, oloze kaci twasakile kaci twahaxile kupwa tuviteli kuli enu, mwomwo tuvaposetolo jaKulixitu, xikaho.
Oloze twapwile tuvavwovu muli enu, nganomu eji kulelanga pwevo vana venyi.
Ngoco etu hakumifwila nazangi katwamwene kuwaha kumihana mujimbu wamwaza waKalunga kahako, oloze namyono yetu nawa, mwomwo twamizangilenga cikumakuma, xikaho.
Mwomwo, enu vandumbwetu, munanuka kukilikita cetu, naluyando lwetu, mwomwo etu hakuzata naufuku namusana, mangana kucina natupwa tuviteli kuli minenu umwe, twamyambulilile mujimbu wamwaza waKalunga.
Enu munapu muvinjiho, naKalunga nawa, muze twatwaminyine muli enu vaka-kufwelela, nakumuzakama Kalunga, nakwoloka, nacuma cakutuhanyina mulonga pimbi.
Mwomwo munatacikizomu twalingile kuli enu mutu himutu, nganomu eji kulingilanga sevo navana venyi, nakumilembelela, nakumivendejeka, nakumixika,
mangana ngwetu, mutambukenga nganomu atela Kalunga, Ou Muka-kumisanyikila muwangana wenyi muupahu wenyi.
Hakiko vene, xikaho nayetu nawa tweji kumusakwililanga Ka­lunga kacexi kulitwamina. Mwomwo haze mwatambwile mazu amujimbu kana mwevwile kuli etu, akiko mazu aKalunga, kamwawetavilile nge himazu avatuko, oloze nganomwapwa vene, akiko mazu aKalunga, owo eji kuzatanga nawa muli enu munetava.
Mwomwo, enu vandumbwami, enu mwalilingixile kupwa muvaka-kuvalondezeza vaka-mauka aKalu­nga aze ali kuYuleya ali muli Kuli­xitu Yesu, mwomwo nayenu nawa mwayanjilile vyuma vyovimwe kuli vaka-lifuci lyenu, nganomu va­mwene navakivo nawa kuli vaYuleya,
vaze vamujihile Mwata Yesu navapolofweto nawa, vaze vatuhangiletu, kavexi kumwivwisa Kalunga kuwahako, kaha veji kutangikanga vatu vosena.
 Veji kutukandangetu kuhanjika kuli vaka-mafuci eka akavalwile, ngoco nakutesamo milonga yavo yaxili hamakumbi osena. Oloze ndo­mbo yineza hali vakivo palanga nakusongo.
Oloze, enu vandumbwetu, etu hakumivindama katando kakande­nde, kumujimba kaha, kexi kumuci­mako, twesekele cikuma ngwetu, twize tukamimone kumeso enu, twacifwilile cikumakuma.
Mwomwo twasakile ngwetu, twize kuli enu, yami Paulu vene, kexi kamwe kahako, kavali vene, oloze Satana atuhungikile.
Mwomwo lutalililo lwetu luka? mokomoko kuwahilila cetu cika? mokomoko mucama wetu wakulisaxila uka? yenu vene kumeso aMwata wetu Yesu hakwiza cenyi nyi?
Mwomwo enu yenu upahu wetu, yenu kuwahilila cetu.
Xikaho, omu twahonene kuli­twamina ceka, twamwene ku­waha hakusala uka wetu kuAtene,
kaha twatumine Cimoteu, ou ndumbwetu muka-kumuzacila Kalunga mumujimbu wamwaza waKulixitu, ngwetu, akamizamikise mbe, naku­mivendejeka mukufwelela cenu,
ngwetu, kuzeneke cipwe mutu umwe mwakalinyenga navihuli evi, mwomwo enu vavene munatacikiza ngwenu, vanatutongwelako.
Mwomwo camwenemwene, omu twapwilenga kuli enu twamilwezele ximbu kanda ngwetu, natukamona luyando, mukiko vene mucasolokele, nayenu mumunatacikiza nawa.
Hoho vene nawa, omu ngwaho­nene kulitwamina ceka, ngwamutu­mine mangana ngwami, ngukataci­kize kufwelela cenu, ngwami, kwiji, pamo muka-kweseka namyeseka lyehi, kaha pamo kukilikita cetu cinayi lyehi mwamokomoko.
Oloze Cimoteu hakwiza kuli etu makumbi ano hakufuma kuli enu, hakutwambulila mujimbu wamwaza wakufwelela cenu nazangi yenu, nomu mweji kutwanukanga mwa­mwenemwene makumbi osena, naku­fwila kutumona nganomu twafwiletu nawa kumimonenu,
xikaho, enu vandumbwetu, vana­tuvendejeka hali enu kumakavetu osena nakuluyando lwetu, hakufwe­lela cenu.
Mwomwo jino kaci nge enu namulikanyanga muli Mwata, kaha natuyoyanga.
Mwomwo kumusakwilila Kalunga natuhasa kumusakwilila ngacilihi hali enu hakuwahilila coseneci tweji kuwahililanga hali enu kumeso aKa­lunga ketu?
Naufuku namusana tweji kulo­mbanga cikumakuma, mangana ngwetu, twize tukamimone kumeso enu, ngwetu, tukatesemo ovyo vinalihono kukufwelela cenu.
 Kaha jino, Ivene Kalunga ketu, Setu, naMwata wetu Yesu, volole jila yetu numba twize kuli enu.
Kahenu kwenu Mwata atohwese nakumbwambumuna zangi yenu yakulizanga navakwenu nakuzanga vatu vosena, nganomu tweji kulinganga nayetu nawa kuli enu.
Mangana azamisenga micima yenu mbe mukujila kumeso aKalunga ketu, Setu, yikapwe yakuzeneka cuma cakuyihanyina mulonga hakwiza caMwata wetu Yesu navakakujila jenyi vosena hamwe.
Xikaho, enu vandumbwami, hakukumisa, tunamilombo nakumilembelela muli Mwata Yesu ngwetu, muze twamilwezele mwatelenu kutambuka nakumwivwisa Kalunga kuwaha, nganomu mweji kutambukanga nawa, ngwetu, hambakanenungamo cikuma.
Mwomwo munatacikiza jiximbi jize twamihanyine muli Mwata Yesu.
Mwomwo mukiko mwaya mucima waKalunga, ngwenyi, mujilenga, mulihendenga kuujila,
ngwenyi, mutu himutu muli enu atacikize mwakulimbacila pwevo lyenyivene mukujila namukavumbi,
kexi mukufwila capeha yayipi nganomu vatwala vaka-mafuci vaze vanahono kumutacikiza Kalungako.
Ngoco ngwenyi, kanda mutu naumwe akazomboka nakumwonga ndumbwenyi kucuma kanako, mwomwo Mwata Ikiye Muka-kuzangamisa kuvyuma vyangoco vyosena, nge muze twamihuhumwine nawa hakulivanga nakumilweza unjiho.
Mwomwo Kalunga katusanyikilile kumajiloko, oloze mukujila.
Xikaho, ou mwaleununa kexi nakuleununa mutuko, oloze namuleununa Kalunga, Ou Muka-kumihana nawa Xipilitu yenyi wajila.
Oloze hakuvuluka zangi yakulizanga navandumbwenu kamwahonene numba ngumisonekele cekako, mwomwo enu vavene vanaminangula lyehi kuli Kalunga kulizanga navakwenu.
Mwomwo mweji kucilinganga nawa kuli vandumbwenu vosena vaze vali kuMasetonya kwosena. Oloze, enu vandumbwami, tunamilembelela ngwetu, hambakanenungamo cikuma.
Kaha jikenu micima yenu kukulyungumuka, lingenunga vyayenu vavene, zatenunga namavoko enu, nge muze twamilwezele.
Mangana mutambukenga mwamwenemwene kumeso avaze vali kuweluka, mangana kucina namukahona cuma cimwe.
Oloze, enu vandumbwami, hakuvuluka vaze vanasavala lyehi tulo, katwasakile ngwetu, muhone kutacikizako, ngwetu, kucina namunyengetela nge omu valinga vatu veka vaze vanahono lutalililo.
Mwomwo kaci nge tunetava ngwetu, Yesu aFwile, ngwetu, asanguka ceka, ngoco vene navaze nawa vanasavala lyehi tulo muli Yesu Kalunga mwakavaneha ceka naikiye hamwe.
Mwomwo tuli nakumyambulileci halizu lyaMwata, ngwetu, etu tunapu tuvatonyi, etu natusalaho palanga nakukwiza caMwata, katwexi kulivanga kulutwe lwavaze vanasavala lyehi tuloko.
Mwomwo Ivene Mwata mwakafuma mwilu namutambi, nalizu lyakangelo wakulitulaho, naluneta lwaKalunga, kaha vaze vanafu lyehi vali muli Kulixitu hinavakalivanga kusanguka.
Numbetu tunapu tuvatonyi, etu tunasaleho hinavatuhukwila navakivo hamwe mumavwi, mangana tulihumangane naMwata hautangatanga. Kaha ngoco natukatwamanga naMwata hamwe nahaya myaka yosena.
Xikaho, livendejekenunga navakwenu namazu awa.
Oloze, enu vandumbwami, hakuvuluka myaka najingonde, kamwahonene numba vamisonekele lizuko.
Mwomwo enu vavene munatacikiza kanawa, ngwenu, nganomu mweza mwiji naufuku, mukiko munaliza likumbi lyaMwata.
Omu vali nakwamba ngwavo, Pambwe-malambwe, numba kuvawane kunongesa cakuvalendumukila, nganomu nayiwana misongo yakusema pwevo ali najimo, kaha kavexi kukapululukako.
Oloze, enu vandumbwami, enu kamwexi mumilima numba likumbi lize likamikasumune nge mwijiko.
Mwomwo enu muvosena munapu muvana vakumunyika, muvana vamusana, katwexi tuvaka-ufukuko, cipwe tuvaka-milima.
Xikaho jino, kanda tusavala tulo nge omu valinga vatu vekako, oloze tutonenunga, tupwenunga tuvakuunda mumeso.
Mwomwo vaka-kusavala tulo veji kusavalanga naufuku, kaha vakakupenda veji kupendanga naufuku.
Oloze etu tunapu tuvaka-musana, tupwenunga tuvakuunda mumeso, tulivwikenu cipwiko cacikungo, cikiko kufwelela nazangi, nalitepa lyacikungo, likiko kutalilila ulwilo.
Mwomwo Kalunga katutongwelele kundomboko, oloze kukutambula ulwilo muli Mwata wetu Yesu Kulixitu,
 Ou atufwilile, mangana ngwenyi, cipwe nge natutona, cipwe nge natu­savala tulo, oloze tukayoyenga naIkiye hamwe.
Xikaho livendejekenunga navakwenu, litungenunga navakwenu nganomu mweji kulinganga nawa.
Oloze tunamilembelela, enu vandumbwetu, ngwetu, vatacikizenu vaze veji kukilikitanga muli enu, vaze veji kumilamanga muli Mwata nakumihuhumunanga,
muvavumbikenga cikumakuma nazangi hamilimo yavo. Twamenunga mukuunda navakwenu.
Kaha, enu vandumbwetu, tunamilembelela ngwetu, vahuhumunenunga vaka-kuvayangila, vavendejekenunga vaka-zuku, vakwacisenunga vaka-kuhehela, pwenunga nakutalilila vosena cikoki.
Nyingililenunga, kanda mutu naumwe akahungasana kupihya nakupihya ndwa kuli mutuko, oloze makumbi osena kavenunga vize vyamwenemwene, nakuli vakwenu nakuli vatu vosena.
 Wahililenunga makumbi osena.
 Lombenunga cakuzeneka kulitwamina.
 Sakwiiilenunga muvyuma vyosena, mwomwo mukiko mwaya mucima waKalunga muli Kulixitu Yesu hali enu.
 Xipilitu kanda mukamujimako.
 Mazu aupolofweto kanda mukawalumbilisako.
 Esekenunga vyuma vyosena, lamenungoco cinawahe.
Lihendenunga kuvyuma vyavipi vyosena.
Kaha Ivene Kalunga Mwenyakuunda amijilike mwosena, kaha najixipilitu jenu namyono yenu namijimba yenu vavilamenga vyalambwe lika mangana vikapwe vyakuzeneka cuma cakuvihanyina mulonga hakwiza caMwata wetu Yesu Kulixitu.
 Muka-kumisanyika apwa Kavita-kamwamba-limwe, Ikiye mwacilinga nawa.
Enu vandumbwetu, tulombelenunga.
 Vamenekenu vandumbwetu vosena nakulisweswenya cajila.
Nangumixinga Mwata ngwami, mukanda uno mukavatangilawo vandumbwetu vosena.
 Likoji lyaMwata wetu Yesu Kulixitu litwamenga nayenu.
