Ine Paulo na Sailasi na Timote, twamulembela mwe lukuta lwa mu Tesalonika, mwe baampana na Lesa Tata ne Mfumu Yesu Kristu. Icikuuku no mutende fileba na imwe.
Lyonsefye tulatasha Lesa pa mulandu wa imwe bonse, kabili lyonsefye tulamupepelako mu mapepo yesu. 
Lyonse ilyo tupepa Lesa wesu kabili Shifwe, tulebukisha ifyo mubomba pa mulandu wa cisumino cenu. Twibukisha no kubombesha kwenu pa mulandu wa citemwiko cenu. Twibukisha nefyo isubilo lyenu mu Mfumu yesu Yesu Kristu lyaba ilyakosa. 
Mwe bamunyinefwe, twalishiba ukuti Lesa alimutemwa, kabili alimusala. 
Pantu ilyo twamuletele Imbila Nsuma, tatwaishile na mashiwi yekafye iyoo, lelo twaishile na maka na Mupashi Wamushilo nefyo twashininkisha umupwilapo. Mwalishiba ifyo twaleikala ilyo twali na imwe, fyali fyakumwafwilishako. 
Mwasukile mwalapashanya ifwe pamo ne Mfumu. Nangu mwaculile nganshi, mwapokelele Imbila Nsuma ne nsansa isho Mupashi Wamushilo apeela. 
Eico, imwe mwaba nomba icilangililo kuli bonse abasumina aba mu Makedonia na mu Akaia. 
Amashiwi ya Mfumu tayasalanganafye mu Makedonia na mu Akaia ukufuma kuli imwe, lelo ilyashi lya pa cisumino cenu muli Lesa, lyalisalangana mpanga yonse. Awe tapali ico twingalandapo pali ici. 
Abantu abene ebalanda pafyo mwatupokelele bwino. Balanda na pafyo mwafuma kukupepa utulubi, mwayalukila kukupepa Lesa, pakuti mulebombela Lesa wine wine kabili uwamweo. 
Lyena epakulalolela ukwisa kwa Mwana wakwe Yesu ukufuma ku mulu, uo abushishe ku bafwa, eutupususha ku bukali bwakwa Lesa ubuleisa.
Mwe bamunyinefwe, imwe mwe bene mwalishiba ukuti tatwaicushishefye pakwisa kuli imwe. 
Mwalishiba ifyo twaculile no kutukwa mu Filipi ilyo twali tatulaisa kuli imwe ku Tesalonika. Nangu kwali ukupusana na bantu abengi, Lesa wesu alitupeele ukushipa pakumushimikila Imbila Nsuma yakwe. 
Ilyo twalemufunda tatwalefwaya ukumutwala mu cilubo nangu ukumutwala kukubifya nangu ukwesha ukubepa umuntu nelyo umo. Imitima yesu yalifye iyatambalala. 
Lelo tulanda ifyo Lesa alefwaya ukuti tulande, pantu Lesa alitumona ukuti natulinga, epakutupeela no mulimo wakubila Imbila Nsuma. Eico tatusansamusha bantu iyoo, tusansamusha Lesa uumona ifyaba mu mitima yesu. 
Mwalishibafye bwino ukuti tatwaishile kuli imwe na mashiwi ayasuma ayakumubeleleka, nangu ukubomfya amashiwi yakufisa umutima wakufwailisha ifyuma. Ala Lesa e kambone wesu. 
Tatwalefwaya kutashiwa ku muntu nangu umo, kuli imwe nangu ku bantu bambi. Lelo nangu twaba abasole bakwa Kristu, tatwafwaile nangu cimo kuli imwe. 
Lelo ilyo twali na imwe, twali abamutembo kuli imwe, kwati ni nyina uulesunga bamwane. 
Pa mulandu wakumutemwisha, tatwasakamenefye ukumuletela Imbila Nsuma yakwa Lesa, lelo twaipeeleshe nganshi ne mitima yesu ukucita fyonse ifyakumwafwa. Twalimutemenwe nganshi. 
Mwe bamunyinefwe, ibukisheni ifyo twalecululuka mukubombesha. Twalebomba ubwaca no bwaila pakuti twimusakamika ku cintu nelyo cimo ilyo twalebila Imbila Nsuma yakwa Lesa kuli imwe.
Imibeele yesu kuli imwe mwe basumina, yali iyakaele, iyamushilo, kabili iyabulamo icilubo. Imwe nimwe bene bakambone besu pamo na Lesa. 
Mwalishiba nefyo twalemulela bonse umo umo nga filya shibo alela abana bakwe. 
Twalemucincisha no kumukoselesha no kumweba ukuti, muleikala imikalile iyakusansamusha Lesa uwamwita kukumupeela Ubufumu no bucindami bwakwe bwine.
Kuliko no mulandu umbi uo lyonse tutashishapo Lesa. Ilyo twamuletele amashiwi yakwa Lesa, mwayomfwile no kuyapokelela nga mashiwi ayafuma kuli Lesa, te ku bantu iyoo. Kabili cacine eko yafuma. Aya mashiwi eyabomba muli imwe, mwe basumina. 
Mwe bamunyinane, ala ifintu ifyamuponena, efyaponena ne nkuta shakwa Lesa isha mu Yudeya. Abantu benu aba mu calo cenu ebamucusha imwe, nga filya Abayuda balecusha abena Yudeya. 
Bayuda bene ebaipeye Imfumu Yesu na bakasesema, kabili ebaletutamfya na ifwe. Muli ifi tabasansamusha Lesa iyoo! Balwani ku muntu onse. 
Baeseshe no kutukaanya ukushimikila Abenafyalo amashiwi yakubaletela ukupusuka. Mukucita ifi, basuka bapwishishisha ukufikilisha ifyabubifi ifyo lyonse balecita. Eico pakulekelesha ubukali bwakwa Lesa nabwisa pali bena.
Mwe bamunyinefwe, pa kashita kalya ilyo batupatikishe ukumusha, twalekelefye ukumumona mu menso, lelo tatwalekele ukulamwibukisha. Twamufulwike nganshi, elyo twafwaishe nganshi ukumumona nakabili. 
Twaeseshe ukwisa mupempula. Imiku iyingi, ine wine Paulo nalefwaya ukwisa mupempula, lelo Satana alefulunganya ukuti twise. 
Ala imwe, e imwe benefye isubilo lyesu, insansa shesu ne cakuitakishishapo ukucimfya kwesu, pa cinso cakwa Yesu Imfumu yesu ilyo akabwela. 
Cine cinefye tulomfwa icilumba ne nsansa nganshi pali imwe.
 Kanshi pa mulandu wakufwaisha nganshi ukumumona, twafililwe ukushipikisha. Elyo twapingushenye ukuti ifwe tushale mu Atensi. 
Twatumine Timote munyinefwe umubomfi munensu wakwa Lesa mu mulimo wakubila Imbila Nsuma yakwa Kristu. Twamutumine ukuti ese amukoseleshe no kumucincisha mu cisumino cenu, 
epakuti umuntu nelyo umo pali imwe enenuka pa mulandu wa aya macushi. Mwalishiba mwe bene ukuti amacushi aya, yaba nokutwishila. 
Ilyo twali na imwe twalimwebele libela ukuti bali nokutucusha. Ngefyo mwaishiba bwino, ifyo fine efyacitika nokucitika. 
Kanshi ilyo nafililwe ukushipikisha, nasukile natuma Timote kukwisa mona ifili icisumino cenu. Nalelanguluka lyonse ukuti, limbi Ciwa namutunka ne milimo yesu yonse nayonaika.
Nomba Timote nabwela ukufuma kumwenu. Naisa tushimikilako ilyashi ilisuma ilya pa cisumino cenu ne citemwiko cenu. Atushimikile ukuti lyonse mulomfwa insansa ilyo mutwibukisha, elyo kabili mulatufuluka ngefyo na ifwe tumufuluka. 
Eico pa mulandu wenu, mwe bamunyinefwe, icisumino cenu cilatukoselesha mu mafya yesu na mu macushi yonse. 
Ala nomba kuti twatemwa no kuba abomi apo mu bumi bwenu muli ne cisumino icakosa mu Mfumu. 
Pa mulandu wa imwe tulatasha Lesa wesu. Tulamutasha pa cinso cakwe pa nsansa atupeela. Tulamutasha pa mulandu wa imwe. 
Ubwaca no bwaila tupapata Lesa ne mitima yesu yonse ukuti akaleke tukamonane kabili no kumwafwilishako kufyo mulekabila mu cisumino cenu.
Lesa Shifwe umwine na Yesu Imfumu yesu bengatuwamisha inshila tukese kuli imwe. 
Imfumu yesu ingamulundilako ukutemwana mwatemwana nefyo mwatemwa abantu bonse. Mube abatemwisha bambi ngefyo ifwe twamutemwa. 
Imfumu ingalakosha imitima yenu no kumuwamya pakuti mukabe abapwililika abamushilo pa cinso cakwa Lesa Shifwe, mpaka nelyo Yesu Imfumu yesu ikabwela na bamushilo bonse.
Pakulekelesha mwe bamunyinefwe, ibukisheni ukuti twalimufundile ifyo mufwile ukwikala pakusansamusha Lesa. Kabili ifi fine nakuba efyo mwikala. Ala nomba tulemulomba no kumupapata pa mulandu wa Mfumu Yesu twati, mulecishapo. 
Mwalishiba amafunde twamupeele ayafuma ku Mfumu Yesu. 
Lesa alefwaya ukuti mube abamushilo, abataluka na ku fyabulalelale. 
Cila muntu pali imwe eshibe ifyakusunga umubili wakwe mu nshila iyamushilo ne yamucinshi. 
Mwilakonkelela lunkumbwa lubi kwati bantu abashaishiba Lesa. 
Kanshi nelyo umo elafyengelesha munyina pali uyu mulandu. Twalimwebele kale ifi no kumusoka ukuti, Imfumu ikakanda abacita ifi fyonse. 
Pantu Lesa tatwita ukuti tuleba bacilende, lelo ukuti tuleba abamushilo. 
Eico kanshi uwasuula aya mafunde, ninshi te muntu asuula, lelo ni Lesa uwamupeela Mupashi wakwe Uwamushilo.
Pa mulandu wakutemwa ababwananyina pena tacilefwaikwa ukumulembelapo, pantu Lesa umwine alimufunda ifyo muli nokutemwana na banenu. 
Kabili ifi efyo mucitila ababwananyina bonse aba mu calo ca Makedonia. Kanshi mwe bamunyinefwe, tulemupapata ukuti mulecishapo ukucita ifyo fine. 
Mulefwaisha ukwikala abataluka ku fyakukansana, mulesakamana ukubomba imilimo yenu, elyo muleibombela mwe bene pakumona ifyakulya ngefyo twamwebele kale. 
Nga mulecita ifi, mukalenga balya abashasumina ukumucindika. Elyo kabili mukakwata ifyo mulekabila, tamwakalekabila ukuti abantu bambi bamupeele ifyo mulefwaya.
Mwe bamunyinefwe, tulefwaya ukuti mwishibe bwino pa mulandu wa bafwile nabasumina. Tulefwaya mwishibe ifi, pakuti mwilalilishika nga balya abashakwata isubilo. 
Twasumina ukuti Yesu alifwile no kubuuka alibuukile. Kanshi kuti twasumina nokuti Lesa akababwesha abomi pamo na Yesu abo abafwile nabamusumina. 
Ifi tulemweba nomba e fintu Imfumu yafunda. Ubushiku Imfumu ikesa, ifwe fwe bali abomi tatwakatangilile abafwile nabasumina iyoo. 
Ishiwi ilyamaka likomfwika, malaika mukalamba akalanda, abantu bakomfwa ipenga lyakwa Lesa, elyo Imfumu ikeka ukufuma ku mulu. Elyo abo abafwile nabasumina Kristu, bakabalilapo ukubuuka. 
Elyo ifwe fwe bali abomi pa nshita ilya, tukasendelwa pamo nabo mu makumbi kukukumanya Imfumu mu lwelele. Elyo tukalaba ne Mfumu pe na pe. 
Kanshi efyo mulekoseleshanya kuli aya mashiwi.
Mwe bamunyinefwe tacilefwaikwa ukumulembela pa nshita no bushiku ilyo ifi fikacitika. 
Awe mwalishibafye bwino bwino ukuti Ubushiku bwa Mfumu bukesa nga filya umupupu esa ubushiku. 
Ilyo abantu bakalasosa abati, “Muli umutende, takuli cakutiina,” elyo ubonaushi bukesa bapumikisha nga filya ubukali bupumikisha umwanakashi uwakomwa ne fumo. Kabili tapakabe wakupusuka nakalya. 
Lelo nomba imwe mwe bamunyinefwe tamwaba mu mfifi, na bulya Bushiku tabwakamupumikishe ngo mupupu. 
Imwe bonse muli bana ba lubuuto abenda akasuba. Tatwaba abana ba mfifi abenda ubushiku. 
Kanshi tatufwile ukuba nga bantu bambi abalala utulo, lelo tuleba abalola, kabili abatekanya. 
Ni nshita ya bushiku abantu balala utulo, kabili bushiku abantu bakolwa. 
Lelo ifwe twenda akasuba, kanshi tuleba abatekanya. Icela tuli nokufwala icakufimba icifuba, cisumino ne citemwiko. Isubilo lyakupusuka, e cimpompo cakufwala ku mutwe. 
Pantu Lesa tatusalile pakuti twingesa kukukandwa ku bukali bwakwe, lelo ni pakuti ku maka ya Mfumu yesu Yesu Kristu tumone ukupusuka. 
Atufwilile pakuti ilyo tuli abomi nangu tuli abafwa, tukaleikala nankwe ilyo akabwela. 
Eico kanshi mulekoseleshanya no kucincishanya, ngefyo fine mucita.
Mwe bamunyinefwe tulemupapata ukuti mulecindika abo abalebombesha pakati kenu. Abo ebo Imfumu yasonta ukulamutungulula no kulamufunda. 
Mulebacindikisha nganshi no kubatemwisha pa mulandu wa milimo babomba. Muleikala mu cibote bwino na banenu.
Mwe bamunyinefwe, tulemucincisha ukuti muleebaula abanaŋani, mulekoselesha abamwenso, muleafwako abanakuka, muletekela abanenu imitima. 
Mwilaleka umuntu nelyo umo ukulailandula pa bubi bamucitila, lelo lyonsefye mulefwaisha ukucitila abanenu na bantu bonse ifisuma.
Mulesansamuka pe. 
Muleba no mute mukupepa. 
Muletasha Lesa muli fyonse. Pantu ifi efyo Lesa afwaya ukuti mulecita apo mwaba muli Kristu Yesu.
Mwilalesha Mupashi Wamushilo ukubomba. 
Mwilasuula amashiwi ya bakasesema. 
Mulepima ifintu fyonse, mulesungapo ifisuma. 
Muletaluka ku misango yonse iyibi.
Lesa wamutende umwine amuwamye umupwilapo mu nshila shonse. Alemusunga ababula icilubo ku mipashi yenu, ku myeo yenu na ku mibili yenu mpaka Imfumu yesu Yesu Kristu ikabwele. 
Lesa uwamwita tafutuka, no kucita akacicita.
Muletupepelako na ifwe mwe bamunyinefwe.
Posheni ababwananyina bonse mukutomona kwamushilo.
Ndemukonkomesha ukuti mubelengele bamunyinefwe bonse uyu kalata, pantu ici eco Imfumu ilefwaya.
Icikuuku ca Mfumu yesu Yesu Kristu cileba na imwe.
