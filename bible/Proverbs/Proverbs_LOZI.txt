  Mashitanguti a Salumoni mwan'a Davida, mulena wa Isilaele.
Ki a mashitanguti a ka tusa batu ku ba ni butali, ni ku utwisisa likelezo ze nde ni lipulelo ze tata. 
A kona ku mi luta ku ba ni ngana, ku ba ba ba sepahala, ni ba ba lukile. 
A kona ku talifisa ya si na zibo, ni ku luta ba banca ku lemuha lika. 
Mashitanguti a, mane a kona ku ekeza kwa zibo ya ba ba butali, ni ku fa sikuka ku ba ba itutile. 
Ka tuso ya ona ba kone ku utwisisa taluso ye ipatile mwa mashitanguti, ni litaba ze tata ze tahiswa ki batalifi.
  Ku ba ni zibo, u swanezi ku kala ku saba Muñ'a Bupilo pili. Batu ba likuba ba shwaula butali, mi ba hana ku ituta.
Mwan'a ka, teeleza z'a ku luta ndat'aho, mi u utwe z'a ku bulelela m'aho. 
Lituto za bona li ta kondisa mikwa ya hao, i be ye minde sina tukwe ye nde kwa toho kamba sifaha se si ekeza kwa bukabali bwa hao.
Mwan'a ka, ha u likiwa ki baezalibi u hane likelezo za bona. 
Mwendi ba ka li, “A lu ye lu y'o bandamena mutu, lu mu bulaye!” Kapa “Lu teye ba ba si na mulatu, lu bone se si ka ezahala. 
Lu ka ba fumana ba pila hande, mi ba iketile, kono lu ta ba siya ba shwile! 
Lu ta fumana tutu ya butokwa kaufela, mi lu ta taza mandu a luna ka ze lu ikungezi! 
Taha, u t'o kena ku luna, mi lu ta ikabela ze lu ta uzwa kamukana.”
Mwan'a ka, u si ke wa zamaya ni batu ba ba cwalo. U ba ambuke. 
Ba akufelanga ku eza ze maswe. Ba itukiselize ku sulula mali a mutu nako kaufela. 
Ha ku tusi ku teela linyunywani katwa fo ku bonahala. 
Kono batu ba ba cwalo ba iteela lilaha ili bona, ili lilaha ze ta ba bulaya. Ha ku na se ba ka swasa haisi bupilo bwa bona. 
Busholi kamita bu zuma bupilo bwa lisholi. Se ki sona se si ezahala ku mutu ufi ni ufi ya pila ka ku uzwa.
  A mu teeleze! Butali bwa biza mwa mikwakwa ni mwa lipatelo. 
Bu huweleza kwa minyako ya munzi, ni kai ni kai ko ba kopanela batu, bu li,
“Mina likuba! Mu ta ina nako ye kuma kai mu nze mu li likuba cwalo? Mu ta ina nako ye kuma kai mu nze mu sheununa zibo? Kana, ha mu na ku ituta ni kamuta, nji? 
Mu teeleze ha ni mi kalimela. Ni ta mi fa kelezo ye nde, mi ni ikabele ni mina zibo ya ka. 
Ne ni nze ni mi biza, ni ku mi mema kuli mu tahe, kono mu hanile. Ha mu si ka isa pilu ku na. 
Mu hanile likelezo za ka kamukana, mi ha mu si ka tabela kuli ni mi sikulule. 
Cwale ha mu ta kena mwa butata, ni ta mi seha. Ni ta mi sheununa ha mu kenelwa ki ze sabisa. 
Ni ta mi sheununa ha li taha ku mina sina liñungwa, li tisa moya wa manyando a sabisa, mi mu utwa butuku, mu zielehile. 
Hona fo, mu ta ni biza, kono ha ni na ku alaba. Mu ta ni bata kafa ni kafa, kono ha mu na ku ni fumana. 
Mu toile zibo, mi kamita mu hanile ku saba Muñ'a Bupilo. 
Ha mu si ka bata kelezo ya ka, kamba ku teeleza ha ni mi sikulula. 
Cwalehe, mu ta fumana se si mi lukela, mi likezo za mina li ta mi yemela ka mahutu. 
Batu ba ba si na zibo ba shwa kakuli ba hana butali. Batu ba likuba ba bulaiwa ki ku sa isa pilu kwa lika. 
Kono ufi ni ufi ya ni teeleza u ta ba ni mapilelo. U ta ba mwa buiketo, ku si na libaka le li ka mu sabisa.”
Mwan'a ka, itute ze ni ku luta, mi u si ke wa libala ze ni ku bulelela kuli u li eze. 
U teeleze ku za ngana, mi u like ku li utwisisa. 
Ee, kupa zibo. U lilele ku lemuha lika. 
I bate ka tata sina m'o ka batela mali, kamba bufumu bo buñwi bo bu patilwe. 
Haiba u eza cwalo, u ta ziba se si taluswa ka ku saba Muñ'a Bupilo, mi u ta kona ku ituta hande za Mulimu. 
Ki Muñ'a Bupilo ya fana butali. Zibo ni kutwisiso li zwa ku yena. 
U fa tuso ni silelezo ku ba ba lukile, ili batu ba ba sepahala. 
U sileleza ba ba eza ba bañwi hande, mi u babalela ba ba ineezi ku yena.
Haiba u ni teeleza u ta ziba se si lukile, s'e li sa niti ni se si swanela. U ta ziba s'o swanezi ku eza. 
U ta ba ni butali, mi zibo ya hao i ta ku tabisa. 
Ku lemuha lika ni kutwisiso ya hao li ta ku sileleza. 
Li ta ku hanisa ku eza sifi ni sifi se si maswe. Li ta ku zwisa kwa batu ba ba zusa mifili-fili ka ze ba bulela. 
Li ta ku zwisa kwa batu ba ba tuhezi bupilo bo bunde ku y'o pila mwa lififi la sibi. 
Li ta ku zwisa kwa batu ba ba tabela ku eza ze fosahalile, mi ba ikola ze maswe. 
Ki batu ba ba si na tuso, ba ba sa sepahali.
U ta ambuka basali ba mahule ba ba lika ku ku kelusa ka lipulelo za bona za kalole. 
Basali bao ba sa sepahali kwa banna ba bona, mi ba libala buitamo bwa bona bo bu kenile. 
Haiba u ya kwa mandu a bona, u zibe kuli u zamaya mwa nzila ye ku isa kwa lifu. Ku ya kwateñi ki ku sutelela kwa lifasi la ba ba shwile. 
Ha ku na ya ba potela ya kuta hape. H'a sa tola a kutela kwa nzila ye isa kwa bupilo. 
Cwale u pile ka bupilo bo bu piliwa ki batu ba bande, mi u latelele mutala wa ba ba lukile. 
Batu ba ba lukile, batu ba ba sepahala, ki bona ba ba ta ina mwa naha ya luna ye. 
Kono Mulimu u ta pamula batu ba ba maswe mwa naha, mi a kumaule baezalibi ba ba mwateñi sina limela ze mwa mubu.
Mwan'a ka, u si ke wa libala se ni ku luta. Ka linako kaufela u hupule ku eza se ni ku bulelela. 
Lituto za ka, li ta ku fumanisa bupilo bo butelele bwa buiketo. 
Likute ni busepahali li si ke za kauhana ni wena. U li tamelele mwa mulala wa hao, mi u li ñole mwa pilu ya hao. 
 Haiba u ka eza cwalo, Mulimu ni batu ba ta ku tabela.
Sepa Muñ'a Bupilo ka pilu ya hao kaufela. U si ke wa itinga ku z'o hupula kuli wa li ziba. 
Hupula Muñ'a Bupilo mwa lika kaufela z'o eza, mi u ta ku supeza nzila ye lukile. 
 U si ke wa ipona butali ku fita m'o inezi. Saba feela Muñ'a Bupilo, mi u hane ku eza se si si ka luka. 
Ha u ka eza cwalo, i ka ba sina mulyani o munde, o folisa litombo za hao ni ku kokobeza butuku. 
Kuteka Muñ'a Bupilo ka ku mu ezeza limpo ka lika ze nde z'o fumani mwa masimu a hao. 
Haiba u eza cwalo, matuli a hao a ka tala mabele. U ta ba ni waine ye ñata y'o ka palelwa ku buluka.
   Mwan'a ka, Muñ'a Bupilo h'a ku sikulula, u teeleze manzwi a hae ka tokomelo, mi u a nge sina temuso. 
 Muñ'a Bupilo u sikulula b'a lata, sina mushemi h'a sikulula mwana y'a itumba ka yena. 
U na ni mbuyoti mutu ya na ni butali ni kutwisiso. 
Butali bu kutiseza hahulu ku fita silivela. Ku wena ki bwa butokwa ku fita gauda. 
Butali ki nto ya butokwa ku fita macwe a mikabo. Ha ku na s'o ka lakaza s'o ka bu likanya ni sona. 
Butali bu ku fumanisa bupilo bo butelele, hamohocwalo ni bufumu ni likute. 
Butali bu kona ku tahisa buiketo mwa bupilo bwa hao, mi bu ku zwisezepili hande. 
Ba ba na ni butali ba na ni litohonolo. Butali bu ta ba pilisa.
Muñ'a Bupilo u ezize lifasi ka butali bwa hae,
Linuka li bubiswa ki butali bwa hae,
Mwan'a ka, tiyela fa butali bwa hao, ni fa ku lemuha lika. U si ke wa li tuhela li ku siya. 
Li ta ku fumanisa bupilo, ili bupilo bo bunde bwa tabo. 
U ta zamaya hande mwa nzila ya hao mi ha u na ku sitatala. 
Ha u na ku saba ha u y'o lobala, mi u ta lobala hande busihu kaufela. 
Ha u na ku sabiswa ki liziezi ze ka ku tahela ka sipundumukela, ze tela ba ba maswe sina liñungwa. 
Muñ'a Bupilo u ta ku tokomela. H'a na ku ku tuhela u wela mwa siteo.
  M'o konela kaufela, u tuse ba ba tokwa tuso. 
U si ke wa bulelela y'o yahile ni yena kuli a litele konji kamuso, haiba u kona ku mu tusa hona fo. 
U si ke wa eza mulelo o ta utwisa wahenu butuku. U pila kwatuko a hao mi u ku sepile. 
U si ke wa kanana ni yo muñwi ku si na libaka, h'a si ka ku utwisa butuku. 
U si ke wa shwela muna batu ba ba bambabile, kamba ku lela ku eza sina mo ba ezeza. 
Muñ'a Bupilo u toile ba ba eza ze maswe, kono u tabela batu ba ba lukile. 
Muñ'a Bupilo u kuta mandu a batu ba ba maswe, kono u fuyaula mandu a ba ba lukile. 
 H'a na taba ni baikuhumusi, kono u bonisa lilato ku ba ba ikokobeza. 
Batu ba ba butali ba ta fumana kabubo ka ka kutekeha, kono haili likuba, zona, li ta ekeza feela kwa maswabi a zona.
Bana, mu utwe z'a mi luta ndat'a mina. Mu ise kwateñi lipilu, mi mu ta ba ni kutwisiso. 
Ni mi luta ze nde. Cwalehe, mu li hupule kaufel'a zona. 
Ne ni sa li yo munyinyani, ili na feela mwana wa mushimani mwa mba ya luna. 
Ka nako yeo bo ndate ne ba ni luta. Ne ba li, “U hupule se ni bulela mi u si ke wa si libala ni kamuta. U eze se ni ku bulelela, mi u ta pila. 
Ikungele butali ni ku lemuha lika! U si ke wa libala kamba ku limbulula ze ni bulela. 
U si ke wa tuhela butali, mi bu ta ku sileleza. Bu late, mi bu ta ku pilisa. 
Ku ipatela butali ki yona nto luli ya butokwa y'o ta eza. Niha u ka ipatela ze ñwi, ipatele pili ku lemuha lika. 
U late butali, mi bu ta ku hulisa. U bu apale mi bu ta ku tiseza likute. 
Bu ta ba inge kuwani ya bulena kwa toho ya hao.”
Ni teeleze, mwan'a ka. Ze ni ku bulelela u li nge ka tokomelo, mi li ta ku fa bupilo bo butelele. 
Ni ku lutile butali ni mo ku pilelwa hande. 
Ha ku na se si ta ku kwalela mwa nzila haiba u zamaya mwateñi ka butali, mi niha u mata ha u na ku sitatala. 
U hupule kamita z'o itutile. Tuto ya hao ki bona bupilo bwa hao. I babalele hande. 
U si ke wa ya ko ba ya batu ba ba maswe. U si ke wa latelela mutala wa ba ba maswe. 
U si ke wa eza cwalo! U be kwahule ni ze maswe! U li hane, mi u ikele. 
Batu ba ba maswe ha ba lobali konji ha ba se ba ezize se siñwi se si maswe. Ba ka tona honacwalo haisi ha ba ka utwisa yo muñwi butuku. 
Ku bona, lindwa ni bumaswe li swana sina mezi ni sico.
Mwa nzila mo ku zamaya ba ba lukile ku swana ni lizazi ha li pazula, liseli li nze li ekezeha mane i be musihali-tuna. 
Kono nzila ya ba ba maswe, yona, i lififi sina busihu. Ba wa, kono ha ba boni se si ba wisa.
Mwan'a ka, u ise pilu ku ze ni bulela. U utwe manzwi a ka. 
A si ke a zwa ku wena. U a hupule mi u a late. 
A ta fa mañi ni mañi y'a utwisisa bupilo bo bunde. 
U tokomele mihupulo ya hao, kakuli bupilo bwa hao bu lukiswa ki yona. 
U si ke wa bulela ni kamuta sika se si sa niti. U si ke wa bulela buhata kamba manzwi a kelusa ba bañwi. 
U talime feela kwapili ka sepo. U si ke wa inyongamena kabakala maswabi. 
 U nahane hande s'o eza kamukana mi si ta konda. 
U keluhe bumaswe, mi u zwele feela pili. U si ke wa keluha mwa nzila ye lukile niha i ka ba ka litambo li li liñwi feela.
Mwan'a ka, u tokomele, mi u teeleze ku za butali bwa ka ni mo ni lemuhela lika. 
Fohe, u ta ziba ku ba ni buiswalo, mi manzwi a hao a ta bonisa kuli u na ni zibo. 
Milomo ya musal'a mutu i ka ba munati sina linosi ni kalole ka hae ka be bunde sina mafula a olive. 
Kono ha ku se ku felile kaufela, u ku siya u si na ni se sikana haisi feela lipilaelo ni butuku mwa pilu. 
U ta ku isa mwa lifasi la ba ba shwile. Nzila y'a zamaya ki nzila ye ya kwa lifu. 
H'a ini mwa nzila ye ya kwa bupilo. U zwa ku yona a nz'a yambaela, kono yena h'a lemuhi.
Cwale mu ni teeleze, bana ba ka, mi mu si ke mwa libala ni kamuta se ni bulela. 
Mu ambuke basali ba ba cwalo! Mu si ke mwa lika nihaili ku ya fakaufi ni munyako wa bona! 
Haiba mu ka eza cwalo, ba bañwi ba ta mi amuha likute le ne mu na ni lona, mi mu ta shwela mwa mazoho a ba ba na ni situhu mu sa li ba banca. 
Ee, batu ba sili ba ta nga liluwo la mina kaufela, mi ze mu ipelekezi li ta ba za batu ba sili. 
Mu ta lapalala mu nze mu tongela fa mimbeta ya mina fo mu ta shwela, mibili ni linama za mina ha li nze li fela. 
Mu ta li, “Kiñi ha ne lu si ka ituta? Kiñi ha ne lu si ka lumelela batu ku lu eleza? 
Ne lu sa utwi baluti ba luna. Ne lu sa isi pilu ku bona. 
Mi cwale lu ipumana lu ishwauzi patalaza!”
Mu sepahale kwa basali ba mina, mi mu late bona feela. 
Bana be mu pepa kwa basali ba sili, ha ba na ku mi tusa se siñwi. 
Bana ba mina ba lukela ku hula ni ku mi tusa, isiñi ku tusa ba sili. 
Cwale mu ine ni basali ba mina ka kozo, mi mu fumane tabo ya mina kwa likalibe be mu nyezi, ili likalibe ba bande ba ba kateleha sina mazwii. 
Mu katelwe libupeho za bona kamita. Mi lilato la bona li mi beye mwahali. 
Bana ba ka, se si mi latisa basali ba sili ki sifi? Mu lakalezañi basali ba batu? 
Muñ'a Bupilo u bona ze mu eza kaufela. Kai ni kai ko mu ya, u mi talimezi. 
Libi za mutu ya maswe ki silaha. U swaseha mwa kanyandi ka sibi sa hae luli. 
Wa shwa kakuli h'a na buiswalo. U ta isiwa ki bukuba bwa hae mwa libita.
 Mwan'a ka, kana u sepisize ku ba ni buikalabelo ka sikoloti sa mutu u sili, nji? 
Kikuli u swasizwe ki manzwi a hao? Wa pupuliswa ki lisepiso za hao luli, nji? 
Hakulicwalohe, mwan'a ka, u mwa maata a mutu yo, kono ki wo mukwa wa ku zwa mwateñi. Akufela ku yena, u y'o mu kupa kuli a ku lukulule. 
U si ke wa lobala kamba ku pumula. 
Zwa mwa siteo sina nyunywani kamba lizwii ha li bandile muzumi.
Batu ba ba buzwa ba lukela ku ituta se siñwi ka mo bu pilela butwa. 
Ha bu na mueteleli, nduna, kamba mubusisi. 
Kono litabula bu kubukanya lico za bona, ili ku itukiseza maliha. 
Mutu ya buzwa, yena, ku ta mu nga nako ye kuma kai a sa li a lobala? U ta zuha lili? 
 U li, “Ni sa lobala hanyinyani feela, ni pute mazoho mi ni pumule nakonyana.” 
Kono h'a sa lobezi, bubotana bu ta mu kenela sina lisholi le li sweli lilwaniso.
Batu ba ba maswe ba ba si na tuso ba zamaya ba nze ba bulela buhata. 
 Ba kobeta ka meeto, ba eza liponiso ka mahutu mane ba supa ni ka minwana ya bona ku ku puma. 
Mi ha ba nze ba eza cwalo ba lela bumaswe mwa minahano ya bona, ni ku tisa mifili-fili kai ni kai. 
Kabakaleo, ba ta kenelwa ki maziezi ba si ka lemuha, mi ba ta holofala maswe.
Ku na ni lika ze supile ze toilwe ki Muñ'a Bupilo, z'a si ke a yemela. 
Lika ki ze:
minahano ye hupulwa ze maswe feela,
paki ya twaezi ku bulela buhata,
Mwan'a ka, eza s'a ku bulelela ndat'aho, mi u si ke wa libala z'a ku lutile m'aho. 
Buluka manzwi a bona ka linako kaufela, u nz'o a pakezi mwa pilu ya hao. 
Lituto za bona li ta ku etelela ha u zamaya, li ku sileleze busihu, mi li ku eleze musihali. 
Mulao ni lituto za bona ki liseli le li benya. Likalimelo za bona li ta ku luta mo u swanezi ku pilela. 
Li ta ku zwisa kwa basali ba ba maswe, kwa manzwi a tiseza takazo kwa basali ba batu. 
U si ke wa likwa ki bunde bwa bona. U si ke wa swasiwa ki meeto a bona a kobeta. 
Munna u kona ku sebelisa lihule ka teko ya sinkwa, kono bubuki bu ka mu ngela z'a na ni zona kamukana.
Kana u ka lwala mulilo fa sifuba sa hao u sa cisi liapalo za hao? 
U ka zamaya fa mashala a cisa, mahutu a hao a sa ci, naa? 
Kwa swana ni ku lobala ni musal'a mutu. Ya eza cwalo kaufela u ta nyanda. 
Batu ha ba nyazi lisholi haiba a uzwa lico h'a lapile. 
Kono haiba a swaliwa, u swanezi ku lifiswa hasupile ni ku fita. U lukela ku lifa s'a na ni sona kamukana. 
Kono mutu ya buka h'a na ngana. U isinya ili yena. 
U ta natiwa, mi a si ke a kutekiwa. Ku shwaulwa kwa hae ha ku na ku fela. 
Munna h'a nyemi hahulu sina ya na ni lifufa. Ku kutiseza kwa hae ha ku feli. 
H'a na ku amuhela tifo ifi kamba ifi. Ha ku na mpo ye ka mu wisa pilu.
Mwan'a ka, hupula se ni bulela, mi u si ke wa libala se ni ku bulelela kuli u si eze. 
Eza se ni bulela, mi u ta pila. U latelele ka tokomelo lituto za ka sina ha u ka sileleza meeto a hao. 
U buluke lituto za ka ka nako kaufela. U li ñole mwa pilu ya hao. 
Butali u bu eze sina kaizel'a hao, mi taluhanyo ya lika i be sina mulikan'a hao. 
Li ta ku kauhanya ni basali ba batu, ili basali ba manzwi a ka ku tiseza takazo.
Zazi le liñwi, ne ni talimezi mwa lihaulo la ndu ya ka. 
Na bona sitopa sa batu ba ba si na temuho, kono na tekelela fateñi mushimani wa sikuba. 
N'a nz'a zamaya mwa mukwakwa fakaufi ni sikutwana kw'a n'a ina musali yo muñwi. 
N'a fita fakaufi ni ndu ya hae ka swalala. 
Mi cwale musali a y'o katana mushimani yo. N'a apezi sina lihule, mi n'a eza milelo. 
N'a na ni bundume, mi a si na maswabi. N'a nz'a zamaya mwa mikwakwa nako kaufela. 
N'a nz'a yemanga mwa likutwana, nakonyana, fokuñwi mwa mukwakwa, fokuñwi mwa lipatelo a libelela. 
Musali yo a swala mushimani, a mu tubeta, a mu ndwandukela kwa meeto, mi a li, 
“Kacenu ni fitisize limpo, mi ni na ni nama ye zwa kwa sitabelo sa ka. 
Cwale ne ni nze ni ku bata. Ne ni bata ku ku bona, mihe ki wena yo cwale! 
Ni apesize mumbeta wa ka ka masila a mibala-bala a zwa kwa Egepita. 
Ni a beile miinko ya mira ni aloe ni sinamone. 
A lu ye, lu y'o latana busihu kaufela. Lu ka ba ni tabo ha lu nze lu itabisa ka za lilato. 
Munn'a ka h'a yo kwa hae. U ngile musipili o mutelele. 
U ile ni mali a mañata, mi h'a na ku kuta ka lisunda ze peli.” 
Cwale a mu susueza ka manzwi a hae a kalole, mi ka manzwi a hae a munati mushimani a lumela. 
Hona fo a ya ni yena sina pulu ye y'o bulaiwa, sina lizwii le li tulaka mwa siteo. 
U swana ni lizwii le li punyakwa pilu ka lisho. N'a swana sina nyunywani ye ya mwa katwa, n'a sa zibi kuli bupilo bwa hae ne bu li mwa kozi.
Cwalehe, bana ba ka, mu ni teeleze. Mu ise pilu ku ze ni bulela. 
Lipilu za mina li si ke za hapiwa ki musali ya cwalo. Mu si ke mwa mu nyomaeta mwamulaho. 
U sinyize banna ba bañata, mi u tiselize ba bañata mafu a sa konwi ku balwa. 
Haiba mu ya kwa ndu ya hae, mu mwa nzila ye ya kwa lifasi la ba ba shwile. Ki nzila ye kuswani ye isa kwa lifu.
  A mu teeleze! Butali bwa biza.
Butali bu fahalimw'a malundu
Bu biza bu nze bu li kwa makenelo
“Ni biza mina batu kamukana.
Ha mu si ka hula, nji?
Mu teeleze kwa manzwi a ka a mande
Se ni bulela ki niti.
Se ni bulela kamukana ki niti.
Ku mutu ya lemuha lika, za utwahala.
Mu kete lituto za ka ku fita silivela.
  “Ki na butali bo bu fita macwe
Ki na butali, mi ni lemuha lika.
Ku saba Muñ'a Bupilo ki ku toya
Na lela, mi ni eza ze ni lelile.
Ni tusa malena mwa puso ya bona,
Mubusi kamukana ya fafasi u busa
Ni lata ba ba ni lata.
Bufumu ni ku kutekeha li fumanwa
Ze mu fumana ku na ki ze nde
Ni zamaya mwa nzila ya ba ba lukile.
Ni zamaya, ni fa ba ba ni lata
  “Muñ'a Bupilo u bupile na pili,
Ni ezizwe i sa li kwa makalelo luli,
Ni bupilwe pili mawate
Ni bupilwe malundu
Ni bupilwe pili Mulimu a si ka eza
  Ne ni li teñi h'a beya lihalimu
Ne ni li teñi
Ne ni li teñi
Ne ni li kwatuko a hae sina muyahi.
Ne ni tabiswa ki lifasi
  “Cwale, mina ba banca,
Mu utwe ze mu lutiwa.
Mutu ya ni teeleza
Mutu ya ni fumana u fumani bupilo,
Mutu ya sa ni fumani wa ikolofaza
Butali bwa yahisa ndu ya bona, mi bwa i tiisa ka misumo ye supile. 
Bu bulaya simunanu ku eza mukiti, bu kopanya waine ni milyani, mi bu toma tafule. 
Bu luma babeleki ba bona ba basizana ku y'o biza batu. Ni bona kiha bu ya mwa libaka ze pahami za munzi, bu huweleza, bu li, 
“Batu ba ba sa zibi se siñwi, a mu tahe!” Mi kwa likuba bwa li, 
“A mu tahe, mu t'o ca lico za ka, mu nwe ni waine ye ni zwakile. 
Mu siye likopano za batu ba ba si na se ba ziba, mi mu pile. Mu latelele nzila ya zibo.”
Haiba u sikulula mutu wa muipi, u ta shwaulwa feela. Haiba u kalimela mutu ya maswe, u ta ikutwisa feela butuku. 
U si ke wa lika ku sikulula mutu wa muipi. U ka ku toya ka ku eza cwalo. Kono ha u sikulula mutu ya butali, u ta ku kuteka. 
Sifi ni sifi s'o bulelela mutu ya butali si ta ekeza kwa butali bwa hae. S'o ka bulelela mutu ya lukile kaufela, si ta ekeza kwa zibo ya hae.
  Kuli u be ni butali, u swanezi ku kala ku saba Muñ'a Bupilo pili. Haiba u ziba Ya Kenile, foo u na ni kutwisiso. 
Butali bu ta ekeza lilimo kwa bupilo bwa hao. 
Ki wena ya ka kutelwa haiba u na ni butali, mi ki wena hape ya ka nyanda haiba u bu hana.
Bukuba bu swana ni musali ya na ni lilata, ya si na s'a ziba, ya si na maswabi. 
U ina kwa munyako wa ndu ya hae, kamba fa sipula mwa sibaka se si pahami sa munzi. 
U ina a nz'a biza batu ba ba fita, ba ba hupula za misebezi ya bona. 
A li, “Mina batu ba ba si na zibo, a mu tahe kwanu!” Kwa likuba u li, 
“Mezi a ku uzwa a munati hahulu. Sico sa ku cela mwa mukunda sa tabusa.” 
B'a swasize ha ba zibi kuli batu ba ba ya kwa ndu ya hae ba shwa, ni kuli bona bao ba ba se ba keni, ba se ba li kwatasi mwa lifasi la ba ba shwile.
Ki a mashitanguti a Salumoni.
S'o fumana ka mukwa o sa sepahali ha si na ku ba ni tuso ku wena, kanti ku sepahala kwa pilisa.
Muñ'a Bupilo h'a na ku tuhela mutu ya lukile a shwa tala, kono mutu ya maswe u ka mu tima z'a bata.
Buzwa bu ka ku tiseza bubotana, kono ku sebeza ka tata ku ta ku fumisa.
Mutu ya na ni ngana u kutula lico ha se li buzwize. Kwa swabisa ku lobala ka nako ya kutulo.
Mutu yo munde u ta fumana limbuyoti. Manzwi a mutu ya maswe a apesize bulwani.
Batu ba bande ba ta na ba hupulwa ka buitumelo, kono ba ba maswe ba libalwa kapili.
Batu ba ba na ni ngana ba latelela likelezo ze nde, kono batu ba ba yambutuka za bukuba ba ta feliswa.
Batu ba ba na ni niti ba ta iketa, kono ba ba sa sepahali ba ta swalwa.
Mutu ya pata niti u tisa mufili-fili, kono ya nyaza patalaza u sebeleza kozo.
Manzwi a mutu yo munde ki liwelu-welu la bupilo, kono manzwi a ya maswe a patile bulwani.
  Lutimbo lu tisa mifili-fili, kono lilato ha li isi pilu kwa bumaswe kaufela.
Batu ba ba talifile ba bulela za ngana, kono batu ba likuba ba tokwa ku utwiswa butuku.
Batu ba ba butali ba fumana zibo mo ba konela kamukana. Sikuba ha si bulela, mufili-fili ha u yo kwahule.
Bufumu bu sileleza mufumi. Bunjebwe bona bu bulaya mubotana.
Mupuzo wa mutu yo munde ki bupilo, kono sibi si isa feela kwa libi ze ñwi ze ñata.
Mutu ya teeleza h'a nyaziwa u ta pila, kono ya sa lumeli kuli u fosize u mwa kozi.
Mutu ya pata lutimbo lwa hae ki lihata. Ufi ni ufi ya hasanya litaba za ku seba ki sitoto.
Ha u bulela hahulu, u tuha u fosa. Haiba u butali, u kuze.
Manzwi a mutu yo munde a swana ni silivela ye nde. Minahano ya mutu ya maswe ha i na tuso.
Manzwi a mutu yo munde a ka tusa batu ba bañata, kono wa kona ku ipulaya ili wena ka bukuba.
Ki mbuyoti ya Muñ'a Bupilo ye kona ku fumisa mutu. Ha ku na se si kona ku nga sibaka sa yona mbuyoti.
Mutu wa sikuba wa ikola h'a fosa. Haili mutu ya na ni ngana u tabiswa ki butali.
Mutu ya lukile u famana s'a bata. Kono ya maswe u fumana s'a saba ka ku fitisisa.
Liñungwa la taha mi ba ba maswe ba fefulwa, kono batu ba ba sepahala ba iketile kamita.
U si ke wa nga mutu ya buzwa kuli a ku ezeze nto ye ñwi. U ta ku nyemisa mane u be u lile.
Saba Muñ'a Bupilo mi u ta pila nako ye telele. Batu ba ba maswe ba shwa nako ya bona i si ka fita kale.
Sepo ya batu ba bande i isa kwa tabo, kono batu ba ba maswe ha ku na se ba libelezi.
Muñ'a Bupilo u sileleza batu ba ba si na mulatu, kono u wisa ba ba eza ze maswe.
Batu ba ba lukile ba ta ba ni sisilelezo nako kaufela, kono ba ba maswe ha ba na ku ina nako ye telele mwa naha.
Batu ba ba lukile ba bulela za ngana, kono lilimi le li bulela ze maswe li ta kuziswa.
Batu ba ba lukile ba ziba ku bulela ze nde, kono ba ba maswe ba bulela ze nyemisa nako kaufela.
Muñ'a Bupilo u toile ba ba sebelisa likala ze si ka luka. U tabiswa ki litikanyo ze lukile.
Batu ba ba ikuhumusa ba tuha ba swabiswa. Ku ikokobeza ki bona butali.
Batu ba bande ba zamaiswa ki busepahali. Ku sa sepahala ku wisa ba ba sa sepahali.
Bufumu ha bu na ku ku tusa zazi l'o talimana ni lifu, kono ku luka ku kona ku sileleza bupilo bwa hao.
Busepahali bu nolofaza bupilo bwa mutu yo munde, kono mutu ya maswe u ipatiseza ku wa.
Ku luka ku sileleza mutu ya sepahala, kono mutu ya sa sepahali u swasiwa ki litakazo za hae.
Mutu ya maswe h'a shwa, sepo ya hae i shwa ni yena. Sepo y'a beile fa bufumu ha i sa na tuso.
Batu ba ba lukile ba silelezwa kwa mifili-fili, kono mifili-fili yeo i kutela ku ba ba maswe.
Batu ba sinyiwa ki lipulelo za ba ba sa lumeli ku Mulimu, kono ba piliswa ki butali bwa ba ba lukile.
Munzi wa nyakala batu ha ba na ni litohonolo, mi ha ku shwa ba ba maswe wa taba.
Minzi ya tuma ha ku pila ba ba lukile, kono i sinyiwa ki manzwi a ba ba maswe.
Ki butoto ku bulela ka kashwau ku ba bañwi. Mutu ya butali wa ikuzeza.
Ha ku na wa lusebo y'o sepa mwa likunutu, kono u kona ku beya sepo ku mutu ya sepahala.
  Sicaba si ka wa haiba si si na zamaiso ye nde. Baelezi ba bañata ba tahisa buiketo.
Haiba u sepisa ku lifa likoloti za muenyi, u ta inyaza. Kono u ta iketa haiba u sa keni ku zona.
Musali ya na ni mikwa ye minde wa kutekwa, kono musali ya si ka luka wa swabiswa.
Ha u na ni sishemo u ikeza hande ili wena, kono ha u na ni lunya u ikutwisa feela butuku ili wena.
Batu ba ba maswe ha ku na ni se sikana se ba fumana, kono ba ba eza ze nde ba ta kutisezwa.
Mutu ya itukiselize ku eza hande u ta pila, kono ya pihelela ku eza ze maswe u ta shwa.
Muñ'a Bupilo u toile batu ba ba na ni moya o maswe, kono u tabela ba ba eza ze nde.
Ki niti luli kuli batu ba ba maswe ba ka utwiswa butuku, kono ba ba lukile, bona, ba ta pila.
Bunde bwa musali ya si na taluhanyo hande bu swana ni liseka la gauda le li beilwe kwa ngo ya kulube.
Kamita se si batiwa ki batu ba ba lukile si y'o fela ka bunde. Kono ba ba maswe ha ba fumana ze ba tokwa, batu kaufela ba nyema.
Batu ba bañwi ba fana mali a bona ba nze ba lukuluhile, kono ba sa fuma ni ku fita pili. Ba bañwi ki ba mango kono bubotana bwa bona kihona bu ekezeha.
U fana, mi u ta zwelapili. Tusa ba bañwi, mi ni bona ba ka ku tusa.
Batu ba kuta ya buluka mabele a litezi teko ye pahami, kono ba lumba ya a lekisa kapili.
Haiba u bata ku eza hande, u ta kutekiwa, kono ha u bata mufili-fili, ki ona o ta fumana.
Ba ba sepile bufumu bwa bona ba ta wa sina matali a maliha, kono ba ba lukile bona ba ka tiya sina matali a litabula.
Mutu ya tiseza lubasi lwa hae mufili-fili, kwa mafelelezo h'a na s'a ka fumana. Batu ba likuba ba ta ba batanga ba ba ba butali kamita.
Ku luka ku fa bupilo, kono bulwani, bona, bu amuha mutu bupilo.
  Mutu ya lukile u fumana mupuzo a sa li fafasi fa, kono batu ba ba maswe ni baezalibi ba ta fiwa mulatu luli.
  Mutu ya lata ku ziba lika, u tabela ku bulelelwa h'a fosa. Ki bukuba ku hana ku sikululwa.
Muñ'a Bupilo u tabiswa ki batu ba bande, kono u nyaza ba ba lela milelo ye maswe.
Bumaswe ha bu tisi buiketo, kono batu ba ba lukile ba tiile.
Munna u tabiswa ni ku ikuhumusa ka musal'a hae ya lukile, kono ya mu tiseza maswabi, u swana ni butuku bwa malengwafuba mwa masapo a hae.
Batu ba ba lukile ba ta ku babalela. Ba ba maswe ba bata feela ku ku puma.
Manzwi a batu ba ba maswe a sinya, kono manzwi a ba ba lukile a pilisa ba ba fumbelwa.
Ndu ya batu ba ba maswe i ta feliswa kapili, kono ndu ya ba ba lukile i ka tiya.
U ta lumbiwa haiba u na ni ngana. Haiba u sikuba batu ba ta ku shwaula.
Ki ko kunde ku ba mutunyana feela ya ipilisa ka ku sebeza, ku fita ku inuneka kono u nz'o shwa tala.
Mutu yo munde u babalela limunanu za hae, kono batu ba ba maswe ba na ni lunya ku za bona.
Mulimi ya sebeza ka tata u na ni lico ze ñata, kono ki butoto ku sinyeza nako fa misebezi ye si na tuso.
Ze ba bata batu ba ba maswe kamita ki ku fumana bumaswe bo ba ka eza, kono batu ba ba lukile ba tiile.
Mutu ya maswe u swasiwa ki manzwi a hae, kono mutu ya lukile u ikambusa mwa mifili-fili.
Mupuzo wa mutu u itingile ku z'a bulela ni z'a eza. U ta fumana se si mu swanela.
Batu ba likuba ba hupula kuli ze ba eza kaufela li lukile. Kono batu ba ba butali ba teeleza kelezo.
Mutu wa sikuba h'a filikani u izibahaza kapili, kono ya lukile h'a ka lwahiwa h'a isi pilu kwateñi.
Ha u bulela niti u petile mulao, kono buhata bu isa kwa ku puma.
Manzwi a si ka nahanwa hande a holofaza hahulu sina sabule, kono manzwi a mutu ya butali ona a folisa mañiba.
Buhata bu nga nako ye kuswani kono niti, yona, i ina kuya kuile.
Ba ba lela ze maswe ba ta kena mwa butata bo bu komokisa, kono ba ba belekela ze nde ba ta fumana tabo.
Ha ku na se si maswe se si ka tulisa pilu ya mutu ya lukile, kono mutu ya maswe ha ku na s'a fumana haisi milifi-fili feela.
Muñ'a Bupilo u toile mahata, kono u tabela ba ba buluka manzwi a bona.
Batu ba ba na ni ngana ha ba bonisi zibo ya bona, kono likuba li bonisa ku sa ziba kwa bona.
Ku sebeza hahulu ku fa mutu maata, kono ku ba buzwa ku ta mu eza mutanga.
Lipilaelo li kona ku feza tabo ya mutu, kono manzwi a lilato a ka mu tiisa pilu.
Mutu ya lukile ki ndambo ya mulikan'a hae, kono ya maswe u lateha mwa nzila.
Mutu ya buzwa h'a na ku fumana s'a bata, kono mutu ya sebeza ka tata u ta fumana litohonolo.
Ku luka ki nzila ye isa kwa bupilo. Bumaswe ki nzila ye isa kwa lifu.
Mwana ya butali wa teeleza ndat'ahe h'a mu sikulula, kono mutu ya ipahamisa h'a lumeli kuli u fosize.
Batu ba bande ba ta kutelwa ki bunde bwa lipulelo za bona, kono bapumi ba lakaza feela bulwani.
  U tokomele s'o bulela, mi u sileleze bupilo bwa hao. Mutu wa liamba-amba wa ipulaya.
Mutu ya buzwa a ka na a bata hahulu sika, kono h'a na ku si fumana. Ya sebeza ka tata u fumana z'a bata kamukana.
Batu ba ba sepahala ba toile buhata, kono manzwi a mutu ya maswe a sisimuna mubili ni ku swabisa.
Ku luka ku sileleza ba ba si na mulatu, kono bumaswe ki ku wa kwa baezalibi.
Batu ba bañwi ba ikeza bafumi, bo ba si na se siñwi. Ba bañwi ba ikeza babotana kono ba fumile.
Mutu ya fumile u itukulula ka bufumu bwa hae, kono mubotana ha ku na ya mu fumbela.
Ba ba lukile ba swana ni liseli le li benya hande, haili ba ba maswe, bona, ba swana ni lampi ye se i tima.
Ku ipahamisa ha ku fumanisi se siñwi haisi mifili-fili feela. Ku kupa kelezo ki bona butali.
Mo u fumanela bufumu bwa hao ka bunolo, ni kwa ku bu sinya u ta bu sinya ka bunolo cwalo. Ha u bu fumana ka tata, u ta bu luwa ka buñata.
Ku felelwa ki sepo ku zwafisa pilu, kono takazo ha i petahala, ku taha bupilo bo bunca ni tabo.
Ha u hana kelezo ye nde, u ipatela mifili-fili. Zamaya ka kelezo yeo mi u ta pila.
Lituto za batu ba ba butali ki liwelu-welu la bupilo. Li ta ku pimisa butata, muta bupilo bwa hao bu li mwa kozi.
Kutwisiso i tisa likute, kono batu ba ba sa sepahali ba ya kwa ku sinyeha.
Mutu kaufela ya butali u ziba s'a eza, kono sikuba u yaneha feela bukuba bwa hae.
Balumiwa ba ba sa sepahali ba tisa mifili-fili, kono ba ba sepahala ba tisa kozo.
Mutu ya sa ituti u ta ba mubotana mi a iswabele. Ya teeleza h'a sikululwa wa kutekiwa.
Ki ko kunde cwañi ku fumana ze nde z'o bata! Batu ba litoto, bona, ba hana ku tuhela bumaswe.
  U twaelane ni batu ba ba butali mi ni wena u ta ba ni butali. Ha u iswala bulikani ni likuba, ni wena u ta sinyeha.
Mufili-fili u latelela baezalibi kai ni kai ko ba ya, kono batu ba ba lukile ba ta kutisezwa lika ze nde.
Mutu yo munde u ta ba ni bufumu bw'a ta siyela baikulu ba hae, kono tutu ya baezalibi i ta ya kwa batu ba ba lukile.
Masimu a tite a kona ku tiseza babotana lico ze ñata, kono batu ba ba si ka luka b'a hanisa kuli a limiwe.
Haiba u sa nati mwan'a hao, u mu toile. Haiba u mu lata luli u ta mu sikulula.
Batu ba ba lukile ba na ni lico ze ba likana, kono batu ba ba maswe ba lapile nako kaufela.
Musali ya butali u tiisa ndu ya hae, kono wa sikuba, yena, wa i lutula ka mazoho a hae.
Ku sepahala ki ku bonisa likute ku Muñ'a Bupilo, kono ku eza sibi ki ku mu shwaula.
Manzwi a mutu ya butali a mu sileleza, kono buikuhumuso bwa sikuba bwa mu yambutukisa.
Ha ku si na mapulu a hoha sikekele u ta kutula lico ze nyinyani, kono h'a li teñi, u ta kutula ze ñata.
Paki ye sepahala i bulela niti kamita, kono ye sa sepahali i bulela buhata feela.
Mutu wa muikuhumusi h'a na ku ba ni butali, kono mutu ya na ni ngana u ituta ka bunolo.
Zwa kwa batu ba likuba. Ha ba na se ba ka ku luta.
Mutu ya na ni ngana kiñi h'a na ni butali? Kakuli wa ziba s'a eza. Mutu ya si na ngana kiñi h'a li sikuba? Kakuli u hupula feela kuli wa ziba.
Batu ba likuba ha ba na taba niha ba ka eza sibi, kono batu ba ba lukile ba bata ku swalelwa.
Tabo ya hao ki ya hao luli. Maswabi a hao ki maswabi a hao luli. Ha ku na mutu ya ka kona ku ikabela zona ni wena.
Ndu ya mutu yo munde i ta siyala i nze i yemi, ya mutu ya maswe ha i se i tubilwe.
  Y'o hupula kuli ki yona nzila luli, mwendi ki ye ku isa kwa lifu.
Liseho za mutu li ka pata maswabi a hae. Tabo ha i se i felile, maswabi a siyala a nz'a li teñi.
Mutu ya maswe u fumana se si mu lukela. Mutu yo munde u kutisezwa mupuzo ka likezo za hae.
Sikuba si lumela nto ifi ni ifi, kono mutu ya na ni ngana u lemuha mihato ya hae.
Mutu ya butali u na ni tokomelo ya ku zwa mwa mifili-fili, kono mutu wa sikuba h'a na tokomelo, mi u eza lika kapili-pili.
Mutu wa kacimacima u eza lika za bukuba. Ya butali yena wa ikuzeza.
Batu ba ba si na zibo ba fumana se si lukela bukuba bwa bona, kono ba ba talifile ba kutisezwa zibo.
Batu ba ba maswe ba ta kandelela ba ba lukile, mi ba ba kupe tuso ka buikokobezo.
Ha ku na ya lata mubotana niha i ka ba wahabo, kono bafumi ba na ni balikani ba bañata.
Haiba u bata mbuyoti, u be ni musa kwa babotana, kakuli ki sibi ku nyaziseza yo muñwi.
U ta sepiwa ni ku kutekiwa ki ba bañwi haiba u eza ze nde. Haiba u eza ze maswe, u fosa hahulu.
Sebeza mi u ta fumana za ku ipilisa ka zona. Haiba u ina u nz'o mbwambwata feela, u ta ba mubotana.
Batu ba ba butali ba fiwa mupuzo wa bufumu, kono sikuba si zibahala ka bukuba bwa sona.
Paki wa pilisa haiba a bulela niti. U kenya batu mwa kozi haiba a bulela buhata.
Bulumeli bwa niti bu tisa sepo ni buiketo ku mutu ni lubasi lwa hae.
Kana u bata ku pima lifu, nji? Bulumeli bwa niti ki lona liwelu-welu la bupilo.
Kabubo ka mulena ka itingile fa buñata bwa batu b'a busa. H'a sina batu, puso ya hae ya shandauka.
Mutu ya ina a nz'a ikuzelize u butali, kono ha u li wa kacimacima u bonisa feela fo bu kuma bukuba bwa hao.
Mwa pilu ha ku na ni kozo ni mubili u pila hande, kono muna u swana ni butuku bwa malengwafuba.
Ha u nyandisa babotana, u shwaula Mulimu ya ba ezize, kono mukekecima w'o eza kwa babotana ki kezo ya bulapeli.
Likezo za batu ba ba maswe li ba tiseza ku wa, kono batu ba ba lukile ba silelezwa ki busepahali bwa bona.
Butali bu mwa munahano kaufela wa mutu ya na ni ngana. Litoto ha li na se li ziba ka za butali.
Ku luka ku hulisa sicaba, kanti sibi si tiseza sicaba sifi kamba sifi maswabi.
Malena ba tabela manduna ba ba kondisa musebezi wa bona, kono ba ba ba paleliswa ku eza cwalo ba fiwa mulatu.
Kalabo ye bunolo i kuyula buhali, kono ya mahanyi ya bu zusa.
Mutu ya butali h'a bulela, u tisa zibo ye tabisa, kono batu ba likuba ba tisa ze si na ngana.
Muñ'a Bupilo u bona ze ezahala kai ni kai. U lu talimezi niha lu eza ze nde kamba ze maswe.
Manzwi a shishemo a tahisa bupilo, kono manzwi a sitoyo a bulaya moya wa mutu.
Ki bukuba ku sa isa pilu ku z'a ku lutile ndat'aho. Ku lumela h'a ku sikulula ki bona butali.
Batu ba ba lukile ba buluka bufumu bwa bona, kono batu ba ba maswe ba sinya bwa bona ha ba tahelwa ki linako ze tata.
Zibo i hasanyiwa ki batu ba ba butali isiñi likuba, batili.
Muñ'a Bupilo u tabela batu ba bande ha ba lapela, kono u toile litabelo ze fiwa ki batu ba ba maswe.
Muñ'a Bupilo u toile mikwa ya batu ba ba maswe, kono u lata batu ba ba eza ze lukile.
Haiba u eza se si maswe, u ta utwiswa butuku hahulu, mane u ta shwa haiba u sa lati ku sikululwa.
Lifasi la ba ba shwile ha li sa koni ku paleliswa Muñ'a Bupilo ku ziba ze mwateñi. Cwale mutu yena a ka pata cwañi mihupulo ya hae ku Mulimu?
Mutu ya ipahamisa h'a lati ku sikululwa. H'a lati ku kupa kelezo kwa batu ba ba butali.
Mutu h'a tabile wa menya, kono h'a swabile wa ishonda.
Batu ba ba na ni ngana ba bata ku ituta, kono batu ba likuba ba iketile mwa ku sa ziba kwa bona.
Bupilo bwa mubotana ki bwa masunda kamita, kono batu ba ba tabile ba ikola bupilo nako kamukana.
Ki ko kunde ku ba mubotana ni ku saba Muñ'a Bupilo, ku fita ku fuma ni ku kena mwa mifili-fili.
Bunde ki ku ca miloho feela ni batu b'o lata, ku fita ku ca nama ye nde ka ku fitisisa mo ku na ni sitoyo.
Kacimacima ka tisa likañi, kono ku sa halifa kapili ku tisa kozo.
Haiba u buzwa u ta kopana ni butata kai ni kai, kono haiba wa sepahala, ha u na ku ba ni mifili-fili.
Mwana ya butali u tabisa ndat'ahe. Kono mutu ya nyaziseza m'ahe ki sitoto.
Batu ba likuba ba tabiswa ki bukuba bwa bona, kono mutu ya butali u ta eza ze lukile.
U ikungele likelezo z'o kona kamukana, mi u ta zwelapili. Ha u si na zona u ta palelwa.
Ki tabo luli ku fumana linzwi le li lukela ka nako ye swanela!
Mutu ya butali u zamaya mwa nzila ye kambamela kwa bupilo, isiñi mwa nzila ye shetumukela kwa lifu.
Muñ'a Bupilo u ta tuba mandu a baikuhumusi, kono u ta sileleza liluwo la mbelwa.
Muñ'a Bupilo u toile mihupulo ya batu ba ba maswe, kono manzwi a musa a mu tabisa.
Lika ku fumana ñambeko ka ku putelela, mi u kenye lubasi lwa hao mwa butata. U si ke wa lekiwa kweta mi u ta pila nako ye telele.
Batu ba bande ba hupula pili ba si ka alaba. Ba ba maswe ba alaba kapili, kono likalabo za bona li tisa mifili-fili.
Batu ba ba lukile ha ba lapela, Muñ'a Bupilo wa teeleza, kono ba ba maswe h'a ba utwi.
Lifateho ze menya za ku tabisa, mi litaba ze nde za ku tiisa.
Haiba u teeleza ka tokomelo ha u sikululwa, u mutu ya butali.
Haiba u hana ku ituta u ikutwisa butuku ili wena. Haiba u utwisisa ha u sikululwa u ta ba ni butali.
Ku saba Muñ'a Bupilo ku luta mutu butali, mi ku ikokobeza ku isa kwa ku kutekiwa.
Batu ba kona ku eza milelo ya bona, kono linzwi la Muñ'a Bupilo ki lona la mafelelezo.
U ka na wa hupula kuli z'o eza kamukana li lukile, kono Muñ'a Bupilo u atula mihupulo ya hao.
U kupe Muñ'a Bupilo kuli a fuyaule milelo ya hao, mi u ta kona ku i peta hande.
Lika kamukana z'a ezize Muñ'a Bapilo li na ni fo li libile. Mi cwale mafelelezo a mutu ya maswe ki bumai.
Muñ'a Bupilo u toile ufi ni ufi ya ipahamisa. Mutu ya cwalo h'a na ku pima mulatu.
  U sepahale mwa lika kamukana mi Mulimu u ta ku swalela libi za hao. Saba Muñ'a Bupilo mi ha ku na se si maswe se si ta ku tahela.
Ha u tabisa Muñ'a Bupilo u kona ku fetula lila ku ba balikani ba hao.
  Ki ko kunde ku ba ni lika ze nyinyani, ili ze fumanwi ka ku sepahala, ku fita ku ba ni ze ñata ze fumanwi ka mikwa ye sa sepahali.
U ka na wa eza milelo ya hao, kono Muñ'a Bupilo u zamaisa likezo za hao.
Malena ba bulela ka maata a Mulimu, mi likatulo za bona kamita li lukile.
Muñ'a Bupilo u bata kuli likala ni litikanyo li be ze lukile, mi litekiso kaufela li be ze sa bilaezi.
Malena ba toile bumaswe, kakuli puso ya bona i tiiswa ki ze lukile.
Mulena u bata ku utwa niti, mi u ta utwana ni batu ba ba i bulela.
Fokuñwi buhali bwa mulena ki liñusa la lifu, kono mutu ya butali u kona ku bu kuyula.
Musa wa mulena u swana ni malu a tisa pula ka nako ya maseulo. U tisa bupilo.
Ki ko kunde, ko kunde hahulu, ku ba ni butali ni zibo ku fita ku ba ni gauda ni silivela.
Batu ba bande ba zamaya mwa linzila ze kekuluha bumaswe. Cwalehe, talima k'o ya, mi mwendi u ka ipilisa.
Muipo u isa kwa lifu, ni buikuhumuso bu isa kwa ku wa.
Ki ko kunde ku ba yo muñwi wa babotana ba ba ikokobeza ku fita ku ba yo muñwi wa baikuhumusi ni ku abelana ni bona tutu ye ba hapile.
U utwisise hande z'o lutiwa, mi u ta zwelapili. Sepa Muñ'a Bupilo, mi u ta ba ni litohonolo.
Mutu ya butali u zibiwa ka kutwisiso ya hae. Mo a tabiseza manzwi a hae, ni batu ba mu kolwa cwalo.
Ngana ki liwelu-welu la bupilo ku ba ba butali, kono ki ku sinya feela nako ku lika ku luta batu ba likuba.
Mutu ya butali u kala ku hupula pili a si ka bulela, mi s'a ka bulela sa kolwisa.
Manzwi a musa a swana sina linosi. Ki a munati, mi ki a mande ni kwa bupilo bwa hao.
  Nzila y'o hupula kuli i lukile mwendi i isa kwa lifu.
Takazo ya lico ku mubeleki i mu sebelisa ka tata, kakuli u bata ku kula.
Mutu ya lata bumaswe u zamaya a bata mikwa ya ku utwisa ba bañwi butuku, mane nihaili manzwi a hae a tezi bumaswe.
  Batu ba ba maswe ba hasanya lusebo, ba zusa mifili-fili mi ba felisa bulikani.
Mutu wa mulwani u puma balikani ba hae mi u ba isa mwa bumai.
Tokomela batu ba ba ku lumela ñaña mi ba ku kobeta ka meeto. Ba se ba hupuzi se si maswe ka wena.
Bupilo bo butelele ki mupuzo wa mutu ya lukile. Limbi za hae ki kuwani ya likute.
Ki ko kunde ku sa nyema kapili ku fita ku ba ni maata. Ki ko kunde ku ba ni buiswalo ku fita ku zamaisa munzi mutumbi.
Batu ba nepa litaula ze kenile kuli ba zibe tato ya Mulimu, kono Muñ'a Bupilo kasibili, ki yena ya lukisa kalabo.
Ki ko kunde ku ca bungululwa bo bu omile bwa buhobe ka kozo, ku fita ku ina kwa malyalya mwa ndu ye tezi mifili-fili.
Mutanga ya talifile u ta ba ni maata fahalimw'a mwan'a mulen'a hae ya si na tuso, mi u ta fumana kabelo kwa lifa.
Gauda ni silivela li likiwa ka mulilo, kono pilu ya mutu i likiwa ki Muñ'a Bupilo.
Batu ba ba maswe ba tokomela lipulelo ze maswe, ni mahata ba teeleza kwa buhata.
Ha u shendaula mutu wa mubotana, u shwaula Mulimu ya mu bupile. U ta fiwa mulatu ha u tabiswa ki bumai bwa yo muñwi.
Banna-bahulu ba ikuhumusa ka baikulu ba bona, sina bashimani ha ba ikuhumusa ka bo ndat'a bona.
Mutu ya kutekeha h'a buleli buhata, sina sikuba ha si luniwa ki ku bulela ze utwahala.
Batu ba bañwi ba hupula kuli ku leka kweta ku sebeza sina mabibo. Ba kolwa kuli ku ta ba ezeza sifi ni sifi.
Haiba u bata ku latiwa ki batu, u ba swalele ha ba ku foseza. Ku hupula lifoso ku feza bulikani.
Mutu ya na ni ngana u kona ku ituta hahulu h'a kalimelwa hañwi, ku fita sikuba se si ituta ha se si natilwe hañata hamwanda.
Lifu li ka taha sina mulumiwa ya lunya kwa batu ba ba maswe bona bao ba bata ku tisa milifi-fili nako kaufela.
Bunde kiha u ka katana ni bele ya muzwezi, y'e ngezwi bana ba yona, ku fita ku katana ni sitoto se si patehile ka misebezi ya sona ya bukuba.
Haiba u kutisa bunde ka bumaswe, ha u na ku kona ku zwisa bumaswe bo bu mwa ndu ya hao.
Makalelo a likañi a swana ni lisuba fa mushimbela. U li tibe ku si ka sinyehelela kale.
Ku atula ya si na mulatu kamba ku tuhela ya maswe a ikela, bubeli bwa zona li toilwe ki Muñ'a Bupilo.
Ha ku tusi ku sinya mali ka ku luta sikuba, kakuli h'a na ngana ya ku bata butali.
  Balikani kamita ba bonisana lilato. Cwale y'o pepilwe ni yena ki wañi ha mu sa tusani mwa butata?
Mutu ya si na ngana luli ni kutwisiso ys butu ki yena ya ipapatela sikoloti sa mutu yo muñwi.
Ku lata sibi ku swana ni ku lata mifili-fili. Haiba u ikuhumusa ka bufumu bwa hao u ipatiseza mifili-fili.
Mutu ya hupula ni ku bulela ze maswe h'a na ze nde z'a libelezi ku li fumana haisi manyando feela.
Mushemi ya pepile mwana ya eza lika za bukuba feela h'a na s'a ka libelela haisi maswabi.
Ku pila ka tabo ki mulyani o munde. Kono ku ba ni bulutu kamita ku swana ni lifu le li taha ka bunya.
Baatuli ba ba maswe ba lekiwa likweta kwa mukunda, mi likatulo ha li sa ya ka mulao.
Mutu ya butali u ziba za ngana z'a ka eza, kono mutu wa sikuba h'a koni ku hupula s'a ka eza.
Mwana wa sitoto u tiseza ndat'ahe maswabi, mi u utwisa m'ahe butuku.
Ha si hande ku lifisa mutu ya si na mulatu, mi hape ki ku tula mulao ku nata mutu ya lukile.
Mutu ya ziba s'a eza h'a buleli nako ni nako. Mutu wa mombela u lemuha lika.
  Mane, nihaili sikuba si kona ku hupulelwa ku ba ni butali ni ngana, haiba si ka ina si nze si kuzize.
Mutu ya sa utwani ni ba bañwi, u tabela za hae a nosi, mi h'a na ku lumelelana ni ze ba ziba ba bañwi kuli li lukile.
Sikuba h'a na taba kw'a utwa lika ni kw'a sa li utwi. Ku yena kwa swana. S'a bata feela ki ku bonisa fo i kuma ngana ya hae.
Sibi ni maswabi li zamaelela hamoho. Tuhela likute la hao mi u ta fumana kashwau mwa sibaka sa lona.
Manzwi a mutu a ka ba makalelo a butali, ili a tungile sina liwate, mi ili a mande sina mezi a buba mwa nuka.
Ha si hande ku eza sobozi ku ya fosize ni ku hanisa ya si na mulatu katulo ye lukile.
Sitoto ha si kala likañi, si bata ku natiwa.
Sikuba ha si bulela, si isinya ili sona. Si swasiwa mwa siteo sa manzwi a sona luli.
Lusebo lwa tabusa mi batu ba lata ku lu miza!
Mutu ya buzwa u maswe mi ki wahabo sisinyi.
Libizo la Muñ'a Bupilo li swana ni ndu ya masabelo ye tiile, ko ku y'o pilela mutu ya lukile.
Bafumi ba hupula kuli bufumu bwa bona bwa ba sileleza sina mamota a munzi a matelele a tiile.
Ha ku na mutu ya ka kutekiwa konji h'a ishuwile. Muikuhumusi u ta sinyehelwa.
  Teeleza pili u si ka alaba kale. Ha u sa ezi cwalo u sikuba, mi wa swabisa.
Takazo ya mutu ya ku pila i kona ku mu tiisa h'a kula, kono ha i fela, ha ku sa na sepo ku yena.
Batu ba ba na ni ngana ba lata zibo, mi kamita ba tukufalelwa hahulu ku ituta.
Kikuli u bata ku bonana ni mutu yo mutuna, nji? U mu iseze mpo mi u ta mu bona ka bunolo.
Litaba za mutu wa pili ya bulela mwa kuta li utwahala inge li lukile, ku fitela ya mu kananisa h'a kala ku mu buza lipuzo.
Haiba batu ba babeli ba ba maata ba zekisana mwa kuta, taula ye kenile ki yona feela ye ka puma taba.
Tusa mwanahenu mi ni yena u ta ku sileleza sina lukwakwa lo lu tiile, kono ha u omana ni yena u ta ku tuhela u nosi.
Mutu u kutula miselo ya manzwi a zwa mwa mulomo wa hae.
Z'o bulela li kona ku ku pilisa kamba ku ku bulaya. Cwalehe, u swanezi ku amuhela ze tisiwa ki manzwi a hao.
  Ha u fumana musali u fumani nto ye nde luli, ye bonisa kuli Muñ'a Bupilo u ku ezelize hande.
Mubotana h'a bulela, u kupa ka likute, kono mufumi h'a alaba ki ka lishwau.
Siango se siñwi ha si ngi nako, kono ba bañwi ba utwana hahulu ku fita mutu ni wahabo.
Bunde ki ku ba mubotana ya sepahala ku fita ku ba lihata la sikuba.
Ku tukufalelwa ku eza sika s'o sa zibi, ha si ko kunde. Ku si akufisa ku ta ku kenya mwa ziezi.
Batu ba bañwi ba isinya ka mikwa ya bona ya bukuba, mi ku zwa fo ba nyaza Muñ'a Bupilo.
Ka nako kaufela bafumi ba fumana balikani ba banca, kono babotana ba palelwa ku ina ni balikani ba sikai ba ba na ni bona.
Ha u bulela buhata mwa kuta u ta fiwa mulatu, mi ha u bata ku puma ha u na ku banduka.
Ufi ni ufi u lata ku utwana ni batu ba bahulu. Yo muñwi ni yo muñwi u lakaza ku utwana ni mutu ya fana.
Nihaili banabahabo mubotana ha ba na tuso ku yena, mi cwale ha ku komokisi h'a si na balikani. Nih'a ka lika cwañi ni cwañi, h'a koni ku fumana nihaili a li muñwi.
U itute ili wena m'o konela kaufela, mi u hupule s'o itutile. Kihona u ta zwelapili.
Ha ku na ya bulela buhata mwa kuta ya ka banduka a si na mulatu. Ya bulela buhata u ka shwa.
Likuba ha li lukeli ku pila ka bulena, ni batanga ha ba lukeli ku busa batompehi.
Mutu ya na ni ngana u kwalela bunyemi bwa hae. Ha u ka fosezwa ki mutu, i ka ba hande ha u ka mu swalela.
Ku nyema kwa mulena ku swana ni mulumo wa tau, kono musa wa hae u swana ni pula ya maseulo.
Mwana wa sikuba u kona ku tiseza ndat'ahe ziezi. Musali ya bulela hahulu u swana ni mezi a nz'a lota, a li to-to-to.
Mutu u kona ku yola ndu ya ndat'ahe ni mali cwalo, kono ki Muñ'a Bupilo feela a nosi ya kona ku mu fa musali wa ngana.
Zwelapili u nz'o li buzwa cwalo, u lobale, kono bo nabutolo ba ta lapa.
Buluka milao ya Mulimu mi u ta pila nako ye telele. Ha u i limbulula u ta shwa.
Ha u fa mubotana, ku swana ni ku kalima Muñ'a Bupilo kakuli u ta ku fa s'a n'a kalimile ku wena.
Luta bana ba hao mikwa ye minde ha ba sa li ba banyinyani ba sa kona ku ituta. Ha u sa ezi cwalo, u ba batiseza kuli ba kene mwa ziezi mi u ekeza kwa bumai bwa bona.
Mutu wa kacimacima u ta kutelwa. Haiba u ka mu zwisa mwa ziezi hañwi, konji u kutele ku eza cwalo hape.
Utwa kelezo, u i mamele, mi zazi le liñwi u ta ba ni butali.
Mutu a ka lela lika za mifuta-futa, kono ku ta eziwa tato ya Muñ'a Bupilo.
Kwa swabisa ku ba mutimani, mi ku mbubo-mbubo ku ba mubotana ku fita ku ba lihata.
Saba Muñ'a Bupilo, mi u ta ba ni bupilo bo butelele. Ya mu saba u pila mwa buiketo bo bu si na bumaswe.
Buzwa bwa ba bañwi bu ba palelwisa nihaili ku ca lico za bona.
Muikuhumusi u lukela ku utwiswa butuku, ili kuli batu ba ba sa zibi se siñwi ba itute tuto. Mutu ya butali u ta ituta h'a sikululwa.
Mutu ya eza ndat'ahe maswe kamba ya leleka m'ahe mwa hae, ki mwana ya swabisa, ya tahisa kashwau.
Mwan'a ka, ha u tuhela tuto, u tuha u libala ni z'o n'o s'o zibile kale.
Ha ku na katulo ye lukile, paki h'a itukiselize ku utwisa yo muñwi butuku. Batu ba ba maswe ba tabela ze maswe.
Muikuhumusi wa sikuba u na ni niti ya kuli u ta natiwa. Likoto li lukiselizwe bashendi.
Ku nwa hahulu ku ezisa lilata ni bukuba. Ki butoto ku kolwa.
Saba mulena ya nyemile sina m'o ka sabela tau ye hona. Ku mu nyemisa ki ku ipulaya.
Sikuba sifi ni sifi si kona ku kala kañi. Cwale nto ya butokwa ki ku ikambusa ku zona.
Mulimi ya buzwa, ya palelwa ku lima masimu a hae ka nako. Kifohe nih'a t'o bata h'a na s'a ka kutula.
Mihupulo ya mutu i swana ni mezi a mwa siliba se si tungile, kono yo muñwi ya na ni ngana wa kona ku a ka.
Mutu kaufela u bulela ka likute ni ku sepahala kwa hae, kono lika ku fumana luli mutu ya cwalo kuli ki ufi!
Banana ba ka ba ni litohonolo kwa linako ze taha, haiba ba na ni bashemi ba ba sepahala, ba ba eza ze lukile.
Mulena h'a inzi fa situlo sa buatuli, meeto a hae a hasanya bumaswe.
Kana luli u teñi ya ka li pilu ya hae i kenile, kuli u tuhezi sibi sa hae?
Muñ'a Bupilo u toile ba ba sebelisa bubeli bwa zona, likala ni litikanyo ze putelela.
Mutu nih'a sa li mwanana z'a eza li bonisa mw'a inezi. Wa kona ku lemuha haiba wa sepahala ni kuli u lukile.
Muñ'a Bupilo u lu file bubeli bwa zona, meeto a ku bonisa, ni lizebe za ku utwisa.
Haiba u sinyeza nako ya hao fa ku lobala, u ta ba mubotana. Kono ha u pateha, u ta ba ni lico ze ñata.
Muleki kamita u bilaela kuli liteko li pahami hahulu, kono cwale u ya a nz'a itumba ka muleko w'a fumani.
Haiba wa ziba s'o bulela, u na ni nto ya butokwa ku fita gauda ni macwe a butokwa.
Ufi ni ufi ya sepisa ku ba ni buikalabelo ka sikoloti sa muzamai ki sitoto ka ku lumelela liluwo la hae ku ngiwa kuli i be swalelele ku fitela si lifiwa.
S'o fumana ka ku putelela si tabusa sina lico ze nde hahulu, kono mwamulahonyana li ta swana ni mushabati o tezi lihanu.
Fumana kelezo ye nde mi u ta kona. U si ke wa kena mwa ndwa u si ka ba ni mulelo.
Lusebo ha lu pati kunutu. Ambuka mutu ya bulela hahulu.
Haiba u lwaha bashemi ba hao, bupilo bwa hao bu ta fela sina lampi ha i tima mwa lififi.
Ha u fumana bufumu ka bunolo, ha bu na ku ba ni tuso ye tuna ku wena.
U si ke wa hupula ku lifa foso. Sepa Muñ'a Bupilo, mi yena u ka lukisa.
Muñ'a Bupilo u toile batu ba ba sebelisa ze putelela, ili likala ni litikanyo ze sa sepahali.
Muñ'a Bupilo u lukisize nzila ya luna. Cwalehe, yo muñwi ni yo muñwi u ta utwisisa cwañi bupilo bwa hae bo bu libile?
Hupula ka tokomelo pili u si ka sepisa ku fa Mulimu mpo. Mwendi mwamulaho u ka swana wa inyaza.
Mulena ya butali u ta ziba ya fosize, mi a mu utwise butuku a si na makeke.
Muñ'a Bupilo u lu file minahano ni lizwalo, mi ha lu koni ku li pata ili luna.
Mulena u ta ba ni maata cwalo puso ya hae ha i sa sepahala, i lukile, mi i li ya niti.
Lu buha maata a ba banca, mi lu kuteka limbi za macembele.
Fokuñwi lu utwanga butuku hahulu ha lu tuheliswa mikwa ya luna.
Muñ'a Bupilo u zamaisa munahano wa mulena ka bunolo sina mw'a zamaiseza mezi a mwa nuka.
Nihaike u hupula kuli z'o nahana kamukana li lukile, u hupule kuli Muñ'a Bupilo u atula mizamao ya hao.
Muñ'a Bupilo u lakaza kuli z'o eza li be ze lukile ku fita ku mu ciseza litabelo.
Batu ba ba maswe ba zamaiswa ki muipo wa bona ni bulwani, mi ze ki libi.
Eza milelo ka tokomelo mi u ta fumana ze ñata. U pakise ku eza mi ha u na ku ba ni ze likana.
Bufumu b'o fumana ka ku putelela bu fela kapili, kono bu ta ku isa mwa mitahali ya lifu.
Ba ba maswe ba bulailwe ki bulwani bwa bona. Ba hanile ku eza ze lukile.
Batu ba ba maswe ba zamaya mwa nzila ye kopami. Batu ba ba si na foso ba eza ze lukile.
  Bunde ki ku ina mwa ndu ye si na situwa ku fita ku ina mwa ndu ni musali ya bulela hahulu.
Batu ba ba maswe kamita ba lakaza hahulu bumaswe. Ha ba na musa ku ufi ni ufi.
Mutu wa muipi h'a fumana mulatu wa hae, nihaili mutu ya sa nahani u ituta tuto. Mutu ya butali u ta ituta ku z'a lutilwe.
Mulimu ya lukile u ziba ze ba hupula ba ba maswe, mi u ba tiseza ku shwa.
Ya hana ku utwa sililo sa babotana, ni sililo sa hae ha si na ku utwahala.
Mpo ye fiwa kwa mukunda i nolofaza bunyemi. Kweta ye patilwe mwa siapalo i kusufaza buhali.
Ha ku ezizwe niti, batu ba ba lukile ba taba, mi ba ba maswe ba kenelwa ki bumai.
Lifu li litezi ya keluha mwa minahano ye minde. U ka yo ina mwa siango sa ba ba shwile.
Ku ikenya mwa mikiti, waine, ni lico ze tula, ha li na ku ku fumisa.
Batu ba ba maswe ba itiseza manyando a ba ne ba lika ku a tiseza batu ba ba lukile.
Bunde ki ku pila mwa naheñi ku fita ku ina ni musali ya bulela hahulu ni lipilaelo.
Batu ba ba butali ba pila mwahal'a tutu ni buiketo, kono likuba li sinya-sinya mali a zona li sa z'o a fumana feela.
U be ni musa ni ku sepahala, mi u ta pila nako ye telele. Ba bañwi ba ta ku kuteka ni ku ku eza hande.
Mulauli wa ndwa ya butali u kona ku hapa munzi o silelelizwe ki banna ba ba maata mi a tube mamota a ne ba sepile.
Haiba u bata ku ba kwahule ni mufili-fili, u tokomele z'o bulela.
Ni bonise mutu wa muikuhumusi, mi ni ta ku supeza ya ipahamisa, muipi, ni muitati.
Mutu ya buzwa ya hana ku sebeza wa ipulaya. 
S'a eza feela ki ku hupula s'a bata ku fumana, kono mutu ya lukile wa kona ku fana ka buñata.
  Muñ'a Bupilo u toile batu ba ba maswe ha ba mu ezeza litabelo, sihulu ha ba eza cwalo ka milelo ye maswe.
Bupaki bwa lihata ha bu kolwisi, kono linzwi la mutu ya hupula hande lika la amuheleha.
Mutu ya lukile u isepile ili yena, kono mutu ya maswe yena haisi ku ikezisa inge ya lukile mw'a konela kaufela.
Butali, ngana, zibo, zeo kamukana ha li na tuso haiba li sa ezwi ka tato ya Muñ'a Bupilo.
Wa kona ku nga lipizi ni ku itukiseza ndwa, kono ki Muñ'a Bupilo ya fa ku tula.
Haiba u lukela ku keta mwahal'a libubo le linde ni bufumu bo buñata, bunde ki ku keta libubo le linde.
Ha ku na fapahano mwahal'a mufumi ni mubotana, kakuli bubeli bwa bona ba ezizwe ki Muñ'a Bupilo.
Mutu ya na ni ngana u kona ku bona mufili-fili ha u taha mi wa u picuka, kono mutu ya sa nahani u ta zwelapili cwalo, mi mwamulaho wa inyaza.
Saba Muñ'a Bupilo, ikokobeze, mi u ta fumana bufumu, ku kutekiwa, ni bupilo bo butelele.
Haiba u lata bupilo bwa hao, ya kwahule ni liteo ze mwa nzila ze swasa ba ba maswe.
  Luta mwanana mw'a lukela ku pilela, mi u ta li hupula mwa bupilo bwa hae kaufela.
Babotana ki batanga ba ya fumile. Kalima mali mi ni wena u ta ba mutanga wa ya ku kalimile.
Cala lipeu za bumaswe, mi sinyehelo i ka taha, mi tupa ya buhali bwa hao i ta ku nata.
Ba ni musa, mi u ikabele lico za hao ni babotana. U ta tohonolofazwa kabakala zona.
Kauhana ni muikuhumusi, mi likañi, likomano ni mashendekela a ta fela.
Wa kona ku utwana ni malena ka lilimi le li munati, kono Muñ'a Bupilo u lata mutu ya na ni niti.
Muñ'a Bupilo u tokomezi kuli niti i bulukiwe ka ku hanyeza manzwi a mahata.
Mutu ya buzwa u siyala kwa hae, a nz'a li mwendi u ka swalwa ki tau haiba a zwela kwande.
Buhule ki siteo. Si swasa ba ba nyemezwi ki Muñ'a Bupilo.
Ka sisimo banana ba eza za butanya, ku sa tokomela, kono tupa i ta ba luta hande.
Haiba u fa batu ba ba fumile limpo, kamba ku hatelela mubotana kuli u fume, ki wena kasibili ya ta ba mubotana.
Teeleza mi ni ta ku luta ze bulezwi ki batu ba ba butali. Itute lituto za bona. 
U ka taba haiba u li hupula, ni ku li bulela.
Ni bata kuli u beye sepo ya hao ku Muñ'a Bupilo. Kikabakaleo ha ni ku bulelela zona hona fa. 
Ni ku ñolezi lipulelo ze mashumi a malalu. Ku zona ku na ni zibo ni likelezo ze nde. 
Li ta ku luta seo niti i li sona. Cwale ha u lumwa ku y'o i bata, u ta kutisa kalabo ye lukile.
U si ke wa putelela mubotana kakuli wa kona ku eza cwalo. U si ke wa putelela mutu ya mwa kuta ya si na ya ka mu tusa. 
Muñ'a Bupilo ki yena ya ka ba zekela taba ya bona, mi u ta fumbela bupilo bwa mutu ya ba fumbela.
U si ke wa ikeza bulikani ni batu ba ba na ni kacimacima, ni bulwani. 
Mwendi u ka swana wa ituta mikwa ya bona, mi u palelwe ku i tuhela.
U si ke wa sepisa ku ba ni buikalabelo ka sikoloti sa mutu. 
Haiba u ka palelwa ku lifa, ba ta nga nihaiba wona mumbeta wa hao.
U si ke wa sutisa mululwani o ne u ezizwe kale ki bo kukw'a hao.
Ni supeze mutu ya eza musebezi o munde, mi ni na, ni ta ku supeza ya fita ba bañwi, ya lukela ku y'o kopana ni malena.
Ha u ina ku ca ni mutu yo mutuna, u hupule kuli ki yo mutuna. 
Haiba u na ni takazo ye tuna, i swale. 
U si ke wa lobela lico ze nde z'a sula. Mwendi u bata ku ku lika.
Ba ni butali kuli u si ke wa ikataza ku lika ku fuma. 
Mali a hao a kona ku fela ka nakonyana, inge a melile mafufa mi a fufile sina mbande.
U si ke wa cela fa tafule ya mutu ya timana kamba ku lobela lico ze nde z'a sula, a nz'a li, 
“Taha, u t'o nga ze ñwi hape,” mi mwa pilu a sa lati. Kono u sweli ku hupula feela ka za hae ni liteko za sico. 
Sico seo si ta ku nyembunyisa, u ka taza z'o cile kale, mi kalembeshwa ka hao ka ta be ka sinyehile.
U si ke wa lika ku bulela ni sikuba ka za ngana. H'a na ku li tabela.
U si ke wa lika ni hanyinyani ku shimbulula mululwani, kamba ku nga naha ya lindiala. 
Muñ'a Bupilo ki yena musilelezi wa bona ya maata, mi u ta ku zekisa ka taba ya bona.
U teeleze hande ku muluti wa hao mi u itute z'o ka kona kamukana.
U si ke wa lika-lika ku kalimela mwanana. Ku mu nata ha ku na ku mu bulaya. 
Ku bulela feela niti, kikuli wa mu pilisa.
Mwan'a ka, haiba u ka ba ni ngana, ni ka taba hahulu. 
Ni ka ikuhumusa ha ni ka ku utwa u bulela manzwi a ngana.
U si ke wa shwela batu ba ba maswe muna, kono u zwelepili mwa ku saba Muñ'a Bupilo mazazi kaufela. 
Haiba ku cwalo, u ta ba ni buiketo mwa linako ze taha.
Utwa, mwan'a ka. U be ni butali, mi u nahane hahulu ka mukwa o pila ka ona. 
U si ke wa eza siango ni batu ba ba nwa hahulu waine, kamba ba ba fayula lico hahulu. 
Matahwa ni baci ba ta kutisezwa mwa bunjebwe. Haiba s'o eza feela ki ku ca ni ku lobala u tuha u tina mahalaswana.
U utwe ndat'aho. Kabesi yena kambe ni wena ha u yo. M'aho ha s'a supezi, mu bonise tabo ya hao.
Niti, butali, tuto, ni ku ba ni ngana, zeo kaufela ki ze nde ku itekela zona, kono ku wena ki za butokwa hahulu ku li lekisa.
Musehemi wa mutu ya lukile u na ni libaka le li mu tabisa. Wa kona ku ikuhumusa ka mwana ya butali.
Tabisa bo ndat'aho ni bo m'aho kuli ba ikuhumuse ka wena. U fe m'aho tabo yeo.
U teeleze hande, mwan'a ka, mi bupilo bwa ka i be ona mutala wa hao. 
Mahule ni basali ba ba izamaeli ki siteo se si bulaya. 
Ba ku litezi sina masholi, mi ba til'o kenya banna ba bañata mwa ku sa sepahala.
Na, ni ka ku supeza ya mwa maswabi mi a inyaza, ya nz'a zusa mifili-fili nako kaufela, ya tola a bilaela. Meeto a hae a fubezi mi u na ni miupa ya n'a kona ku i pima. 
Ki yena mutu ya nwa hahulu, ya nz'a lika mifuta-futa ya ze nwiwa. 
U si ke wa lumela ku likwa ki waine, nihaili ya bufubelu bo bunde, kuli mane wa kona ku ipona mwa komoki, mi i bonahala hande ha u i potolosa. 
Habusa u ta ikutwa kuli inge u n'o lumilwe ki noha ye na ni buhazo hahulu. 
Meeto a hao a ka bona lika ze makaza, mi ha u na ku kona ku hupula kamba ku bulela hande. 
U ta ikutwa kuli inge u n'o li mwa liwate, u bata ku taza, u kwendoka kwa njongo-njongo ya sisepe se si yeyauka, u li, 
“Mwendi ni ngungizwe ki sika, mwendi ni natilwe, kono ha ni hupuli. Kiñi ha ni sa zuhi? Ni sa tokwa ku nwa hape.”
U si ke wa shwela muna batu ba ba maswe, mi u si ke wa iswala ni bona bulikani. 
Ze ba hupula feela ki ku eza mifili-fili. Ka nako kaufela ha ba kwalula milomo ya bona, yo muñwi haisi kuli a nyeme.
Minzi i yahilwe fa mutomo wa butali ni kutwisiso. 
Fo ku na ni zibo, mizuzu i tezi ya za butokwa ili lika ze nde.
Ku ba ni butali ki ko kunde ku fita ku ba ni maata. Ee, zibo ki ya butokwa hahulu ku fita tata. 
Hakulicwalo, u swanezi ku eza milelo ka tokomelo pili u si ka kena kale mwa ndwa, ni likelezo ze nde z'o fumana ni ku tula kwa hao mwendi ku ta ba cwalo.
Lipulelo za ngana li tungile hahulu ku mutu wa sikuba ku li utwisisa. H'a na s'a bulela ha ku ambolwa litaba ze tuna.
Haiba u lela bumaswe nako kaufela, u ta biziwa mufilikanyi. 
Mulelo ufi ni ufi o hupulwa ki sikuba ki sibi feela. Batu ba toile mutu ya si na se siñwi haisi ku shendaula ba bañwi.
Haiba u fokola mwa maziezi, wa fokola luli ki niti.
U si ke wa lika-lika ku pilisa mutu ya hohelwa kwa ku y'o bulaiwa ku si na libaka. 
U ka na wa li ha ki taba ya hao yeo, kono Mulimu wa ziba mi u atula minahano ya hao. U ku talimezi. Wa ziba. Mi u lifa batu ka ze ba eza.
Mwan'a ka, ca linosi. Ki le linde. Linosi le li zwa mwa ngoma li munati fa lilimi. 
Ni cwalo zibo ni butali ki ze nde mwa pilu. Li nge, mi kwapili u ta ba ni buiketo.
U si ke wa eza mulelo wa ku y'o amuha mutu ya lukile, kamba ku y'o nga ndu ya hae. Ki sibi. 
Mutu ya lukile nih'a ka wa hañata wa zuha hape. Kono kozi i sinya ba ba maswe.
U si ke wa taba, sila sa hao ha si tahelwa ki ziezi. U si ke wa nyakalala h'a sitatala. 
Muñ'a Bupilo u ta ziba haiba kwa ku tabisa, mi h'a na ku tabela kezo yeo. Mwendi cwale h'a na ku mu utwisa butuku.
U si ke wa lumela ku katazwa ki batu ba ba maswe. U si ke wa ba shwela muna. 
Mutu ya maswe h'a na za kamuso. Ha ku na ze taha z'a libelezi.
Mwan'a ka, saba Muñ'a Bupilo, mi u sabe ni mulena. U si ke wa kopana ni batu ba ba ba fetuhela. 
Batu ba ba cwalo ba ka sinyeha ka nakonyana feela. Kana ha u lemuhi kozi y'a ka eza Mulimu kamba mulena, nji?
Batu ba ba butali ba bulezi hape lipulelo ze.
Haiba a atula sifosi kuli h'a na mulatu, u ta kutiwa ni ku toiwa ki mutu ufi ni ufi mwa lifasi. 
Baatuli ba ba fa sifosi mulatu, ba ta iketa mi ba be ni libizo le linde.
Kalabo ya niti ki sisupo sa bulikani bwa niti.
U si ke wa yaha ndu pili ni ku eza munzi ku fitela masimu a hao a luka, mi h'a lukile u ta ba ni niti ya kuli u ta fumana bupilo.
U si ke wa fa bupaki bwa ku lwanisa y'o yahile ni yena u si na libaka le linde, kamba ku mu tameleza za buhata. 
U si ke wa li, “Ni ta mu eza sina mw'a n'a ni ezelize ni na! Ni ta swana ni yena!”
Ni zamaile mwa masimu ni mwa likota za veine za mutu ya buzwa, wa sikuba. 
Ne ku tezi macacani a mikakani, mi ku hulile bucwañi. Lukwakwa lwa macwe lo lu a potolohile lu se lu wile. 
Na lu talima, na nahana mi na ituta tuto ka lona. 
 Zwelapili mi u ozele. Zwelapili u lobale. Puta mazoho a hao, u pumule nakonyana. 
Konohe ha u sa lobezi cwalo, bunjebwe bu ta ku lwanisa sina lisholi le li sweli lilwaniso.
Ki ze hape lipulelo za butali bwa Salumoni. Li kopisizwe ki bañoli ba Mulena Ezekiasi wa Juda.
Lu kuteka Mulimu ka z'a patile, mi lu kuteka malena ka ze ba talusa.
Ha u koni ku ziba s'a hupula malena. Mihupulo ya bona i fahalimw'a ya luna. I swana sina buhule bwa lihalimu, kamba buliba bwa liwate.
Zwisa mawiliwili kwa silivela, mi mumbuti u ta eza nto ye nde. 
Lelekisa baelezi ba ba maswe ku mulena, mi mubuso wa hae u ta zibahala ka likatulo ze nde, ze lukile.
  Ha u li fapil'a mulena, u si ke wa iponahaza ku yena kuli u yo mutuna ku fita mo u inezi. 
Ki bunde ha u ne u ka kupiwa ku nga sipula se si pahami, ku fita ku bulelelwa kuli u zwe fa sipula seo, u si fe yo muhulu ku wena.
U si ke wa akufela ku ya kwa kuta ka nto ye u iponezi ka meeto a hao. Haiba ka bupaki bwa yo muñwi ku ka fumaneha mutu yo muñwi ya ka bonisa hande kuli wena u na ni milatu, cwalehe wena u ta eza cwañi?
Haiba wena ni y'o bapani ni yena mu sa utwani, mu felise taba sibeli sa mina mu sa putululi likunutu za mina lifi kamba lifi. 
Hakusicwalo mutu kaufela u ta lemuha kuli ha mu pati kunutu. Mu ka sinyeha mabizo kuya kuile.
Muhupulo o bulezwi hande u swana ni kabisa ya gauda ye beilwe mwa silivela.
Temuso ye bulezwi hande ki mutu ya na ni butali ku mutu ya tabela ku utwa ki ya butokwa hahulu ku fita maseka a gauda, kamba likabiso ze ezizwe ka gauda ye nde ka ku fitisisa.
Mulumiwa ya sepahala u wisa ya mu lumile pilu. U swana sina mezi a bata mwahal'a musebezi wa kutulo.
Batu ba ba sepisa limpo ba sa li fani ba swana ni malu ni moya a sa tisi pula.
Ku susueza ka musa ku kona ku fuyula ya n'a s'a hanile ku hanelela, mane a kolwise ni babusi.
U si ke wa ca hahulu linosi. Ha u li ca hahulu li ka ku tazisa.
Y'o yahile ni yena u si ke wa swalelela ku mu potela. Mwendi a ka swana a ku nyikwa, mi a ku toye.
Mutu ya bulela za buhata ka ya bapani ni yena u na ni kozi sina sabule, mulamu, kamba lisho le li shengile.
Ku beya sepo ku mutu ya sa sepahali mwa ziezi ku swana ni ku tafuna ka liino le li shekesha, kamba ku zamaya ka lihutu le li holofezi.
U ka na wa lika ku futumalelwa zazi ku bata ka ku tubula liapalo za hao? Ku opelela mutu ya mwa maswabi ku swana ni ku sasa lizwai fa sitombo.
  Haiba sila sa hao a lapile, mu fe lico a ce. Haiba a nyolilwe, mu fe mezi a nwe. 
U ka mu bulaisa maswabi, mi Muñ'a Bupilo u ta ku fa mupuzo.
Lusebo lu tisa bunyemi, ki niti, sina moya wa mutulo mo u tiseza pula.
Bunde ki ku ina fa ngandaleza ku fita ku ina mwa ndu ni musali ya bulela hahulu.
Ku utwa litaba ze nde ze zwa kwa naha ya kwahule ku swana ni ku nwa mezi a bata poo ha u kangukile u nyolilwe.
Mutu ya lukile h'a lumela za ya maswe u ku hupulisa musindi wa mezi a lubehile, kamba siliba mo ku beilwe mulyani o bulaya.
Linosi le liñata li maswe mwa mubili wa hao. Ku cwalo ni kwa ku bata ku lumbiwa hahulu.
Haiba ha u koni ku iswala ha u nyemile, ha u na tuso. U swana sina munzi o si na lukwakwa, o lwaniswa ka bunolo.
Ha ku lukeli ku lumba sikuba, sina mezi a kangelisizwe ki silami mbumbi, kamba pula maliha.
Matapa h'a koni ku ku utwisa butuku konji haiba a ku swanela. A swana ni linyunywani ze fufa-fufa li sa luli.
U na ni ku nata pizi, ku beya mbongolo tumo, mi ni wena haisi kuli u nate sikuba.
Haiba u alaba puzo ya butanya, ni wena u litanya ya swana ni ya i buzize.
Fa kalabo ya butanya kwa puzo ya butanya, mi ya i buzize u ta lemuha kuli h'a na ngana sina mw'a hupulela.
Mutu ya lumelela sikuba ku bulela litaba, n'a swanela feela ku ipumaka mahutu. U ipatela mufili-fili.
Sikuba si kona ku itusisa nguli sina sihole sa mahutu ha si kona ku itusisa ona.
Ku lumba sitoto ku na ni ngana ye swana sina ya mutu ha ka tama licwe kwa kafwililo.
Sitoto h'a ka bulela lipulelo za ngana, ku ku hupulisa mutu wa litahwa h'a lika ku zwisa muutwa kwa lizoho la hae.
Ya kenya sikuba se si izamaela fa musebezi u utwisa ba ba mwa musebezi wo butuku.
  Sikuba se si kutela ku eza sika lwa bubeli u swana ni nja ye kutela ku ca mataza a yona.
Mutu wa sikuba sa mafelelezo u mbubo-mbubo ku fita ya ikupula kuli u butali mi a si cwalo.
Kiñi mutu ya buzwa ha sa zwi mwa ndu ya hae? U sabañi? Litau, nji?
Ya buzwa u fetauha fa mumbeta wa hae. U swana ni sikwalo se si nyendaela fa lisipi ze si sweli, si nze si ya kafa ni kafa.
Batu ba bañwi mane ba palelwa ni ku tafuna lico za bona kabakala buzwa.
Mutu ya buzwa u ta hupula kuli u na ni ngana ku fita batu ba supile ba ba ka fa mabaka a mande ka mihupulo ya bona.
Ku kena mwa kañi ye sa ku ami ku swana ni ku zamaya mwa nzila u katana nja ni ku i swala.
Sipulumuki se si bapalisa silemanu ki sibangoki. 
Mutu ya cwalo ki ya teza wahabo mi mwamulaho u li n'a eza feela lishea.
Ha ku si na likota, mulilo wa tima. Ha ku si na lusebo, likañi za fela.
Mashala a cisisa mufuse, likota li tukisa mulilo, mi batu ba milifi-fili ba zwisezapili likañi.
Lusebo ki lo lunde! Lu tabela ku lu miza!
Pulelo ye sa sepahali, ye pata s'o hupula luli, i swana sina liñolanyi a mande a fa piza ye sa tuli ya lizupa.
Muikezisi u pata sitoyo sa hae mwa manzwi a ku puma-puma. 
A ka na a ba a tabisa, kono u si ke wa kolwa, kakuli pilu ya hae i tezi hahulu lutimbo. 
Wa kona ku pilula lutimbo lwa hae, kono mutu kaufela u ta bona likezo za hae ze maswe z'a eza.
  Batu ba ba teela ba bañwi liteo ki bona hape ba ba swaseha mwateñi. Batu ba ba kala ku pindumuna macwe, a ta ba pyata.
Ka ku toya yo muñwi u bata ku mu utwisa butuku ka za buhata. Lipulelo ze sa sepahali ha li tisi se siñwi haisi feela bumai.
  U si ke wa lika ku ikuhumusa ka ze taha. Ha u zibi se si ta ezahala mwahal'a kacenu ni kamuso.
Lumbiwa ki batu, mane nihaili bazamai. Wena u si ke wa itumba ni hanyinyani.
Bukiti bwa licwe ni mushabati ha bu likanyezwi ni mufili-fili o tiswa ki bukuba.
Buhali bu na ni lunya ni ku shandaula, kono ha li likanyezwi ni muna.
Bunde ki ku nyaza mutu patalaza, ku fita kuli a hupule kuli ha u na taba ni yena.
Mulikan'a hao nih'a ka ku utwisa butuku, u sa li yo munde. Kono sila sa hao h'a ku kambeka mazoho fa maheta, tokomela!
Mutu h'a kusi, u hana nihaili linosi, kono h'a lapile, nihaili lico ze baba, ku yena za tabusa.
Munna h'a zwile mwa hae u swana ni nyunywani ye zwile mwa siyaleto.
Lukumba ni mafula a nunka hande za ku tabisa, mi ni bulikani bo bu tiile bu ku fa maata.
U si ke wa libala balikani ba hao, kamba balikani ba ndat'aho. Haiba u mwa ziezi, u si ke wa kupa tuso ku munyan'a hao. Y'o bapani ni yena wa kona ku ku tusa ku fita munyan'a hao ya kwahule.
U be ni butali, mwan'a ka, mi ni ta taba. Ni ta ba ni kalabo ku ufi ni ufi ya ni nyaza.
Mutu ya na ni ngana u bona mufili-fili ha u taha, mi wa u pima, kono ya si na ngana wa pululeza feela, kihona a ka inyaza mwamulaho.
Mutu ufi ni ufi ya eza bukuba bwa ku sepisa ku ba ni buikalabelo ka sikoloti sa muzamai u lukela ku amuhiwa liluwo la hae ku eza swalelele, konji fo si ka lifelwa.
Ku pakelela ku zusa mulikan'a hao ka ku mu lumelisa ka linzwi le lituna kwa swana ni ku mu lwahaka.
Musali ya bulela hahulu u swana ni milupi pula ha i sa kauzi.
U ka mu kuzisa cwañi? Kana u kile wa lika ku kuzisa moya, kamba ku lika ku swalelela lizoho le li tezi la mafula a oli, nji?
Batu ba ituta ku ba bañwi, sina sipi ha i looza sipi ye ñwi.
Babalela kota ya feiga mi u ta ca miselo ya yona. Mutanga ya babalela mulen'a hae u ta kutekiwa.
Ki pata ya hao luli y'o bona mwa mezi, mi ki wena kasibili y'o bona mwa pilu ya hao.
Litakazo za mutu li swana ni naha ya ba ba shwile, mi ka nako kaufela ku na ni sibaka sa ba bañwi.
Gauda ni silivela li likiwa ka mulilo. Mukwa wa mutu ni ona u likiwa ka ku mu lumba.
Sikuba niha u ka mu nata ku bata ku bulaya, u ka na a li sikuba cwalo kuya kuile.
Tokomela lingu ni likomu za hao mo u konela kaufela.
Bufumu ha bu ineleli kuya kuile. Nihaili yona mibuso ha i ineleli.
Mweta bucwañi, mi ha bu sa hula u kona ku mweta bo buñwi kwa malundu.
Wa kona ku ikezeza liapalo ka boya bwa lingu za hao, ni ku leka sisa ka mali o fumani fa tekiso ya lipuli ze ñwi za hao.
Mabisi a lipuli ze ñwi a kona ku ku fepa, wena ni lubasi lwa hao, ni basizana ba ba ku belekela cwalo.
Batu ba ba maswe ba mata ku si na ya ba lelekisa, kono batu ba ba sepahala ba na ni bundume sina tau.
Sicaba si ta ba ni maata ni ku pila hande ha si na ni ngana, ni bazamaisi ba ba na ni butali. Kono sicaba ha si na ni sibi, si ta ba ni bazamaisi ba bañata mwa nako ye kuswani.
Mutu wa mubusi h'a nyandisa babotana u swana ni liñungwa le li til'o sinya lico.
Haiba u sa sabi mulao u kwa neku la ba ba maswe, kono ha u saba mulao u lwanisa ba ba maswe.
Batu ba ba maswe ha ba zibi taba ye lukile, kono ba ba lapela Muñ'a Bupilo ba i utwisisa hande.
Bunde ki ku ba mubotana ya sepahala ku fita ku fuma u sa sepahali.
Yo munca ya buluka mulao u na ni ngana. Ya ikeza bulikani ni ba ba si na tuso u swabisa ndat'ahe.
Haiba u bata ku fuma ka ku bata ñambeko ni ku putelela batu, tutu ya hao i ta ya ku yo muñwi ya na ni musa kwa babotana.
Haiba u sa utwi mulao, Mulimu u ta toya ku utwa litapelo za hao.
Kenya mutu ya lukile mwa bumaswe ka ku mu puma-puma mi ki wena ya ka wela mwa siteo sa hao luli.
Batu ba ba fumile hañata ba hupula kuli ba butali, kono mubotana ya na ni ngana ya ku lemuha lika wa ba fita.
Batu ba bande ha ba busa, mutu ni mutu wa bina, kono ha ku busa ba ba maswe, batu ba y'o ipata.
Ha u na ku ba ni buiketo mwa bupilo haiba u lika ku pata libi za hao. Li bulele mi u tuhele. Fohe Mulimu u ta ku bonisa musa wa hae.
Saba Muñ'a Bupilo ka nako kaufela mi u ta ba ni litohonolo. U be ni mahanyi mi u ta sinyeha.
Batu ba babotana ha ba koni ku itusa ku mulena ya maswe. U na ni kozi sina tau ye lila, kamba sibatana se si nanalela.
Mubusi ya si na ngana hande u ta ba ni lunya ni ku nyandisa. Ya toile bumaswe u ta busa nako ye telele.
Mutu ya na ni mulatu wa ku bulaya u ikepela libita la hae kapili-pili. U si ke wa lika ku mu tuhelisa.
U be ya lukile mi u ta iketa. U be ya si ka luka mi u ta palelwa.
Mulimi ya sebeza ka tata u ba ni lico ze ñata. Batu ba ba sinya nako ba ta ba babotana nako kaufela.
Mutu ya lukile u ta pila bupilo bo bu na ni buiketo ni tabo. Kono haiba u akufela ku bata ku fuma, u ta utwiswa butuku feela.
Ya na ni sobozi u maswe. Kono baatuli ba bañwi ba ka fosa kuli ba amuhele nihaili mpo ye nyinyani ya kweta.
Mutu wa pilu-seta u akufela ku ba mufumi mi mane h'a zibi kuli bubotana bu tuha bu mu kena.
Sikulula mutu, mi mwamulaho u ta itumela ku fita mutu wa kalembeshwa.
Mutu ya hupula kuli ku uzweza bashemi ba hae ha ki foso, yo u likana feela ni lisholi la ku sili.
Pilu-seta i tisa feela mufili-fili. Ha u sepile Muñ'a Bupilo u iketile.
Ki bukuba ku latelela mihupulo ya hao. Ikete, mi u latelele lituto za ba ba butali.
Tusa babotana mi ha ku na s'o ka tokwa. Kono ya ikezisa kuli ha ku na bubotana u ta kutiwa ki batu ba bañata.
Batu ba ipata ha ku busa ya maswe. Kono h'a zwa fa ku busa, batu ba ba lukile ba yola mi ba busa hape.
Haiba u hanyeza ka nako ni nako ha u sikululwa, konji u pyatehe zazi le liñwi, mi ha u na ku pila hape.
Ni supeze mubusi ya lukile, mi ni na, ni ta ku supeza sicaba se si iketile. Ni supeze mubusi ya maswe, mi ni na, ni ta ku supeza sicaba se si zielehile.
Haiba u tabela butali, ndat'aho u ta ikuhumusa ka wena.
Mulena h'a isa pilu kwa likatulo ze lukile, naha i ka tiya. Kono h'a isa feela pilu kwa mali, u ta sinya naha ya hae.
Puma balikani ba hao mi u iteele siteo ili wena.
Batu ba ba maswe ba swaseha mwa libi za bona, haili batu ba ba lukile ba tabile mi ba lukuluhile.
Mutu yo munde u ziba liswanelo za mubotana, kono batu ba ba maswe ha ba koni ku utwsisisa lika ze cwalo.
Batu ba ba si na taba ni ba bañwi ba kona ku kenya munzi mwa ziezi. Batu ba ba butali ba felisa lika hande.
Mutu ya butali h'a zekisana ni sikuba, sikuba si ta inela ku seha feela, a taze lilata ni ku nyemisa.
Batu ba babulai ba toile mutu ya lukile, kono batu ba ba lukile ba ta sileleza bupilo bwa hae.
Mutu wa sitoto u bonahaza bunyemi bwa hae, kono mutu ya na ni ngana u na ni buiswalo mi u nyemuluha kapili.
Haiba mubusi a teeleza kwa litaba za buhata, manduna ba hae kamukana ba ta ba mahata.
Mubotana ni ya mu nyandisa, ba na ni se ba kopanezi. Muñ'a Bupilo u ba file meeto bubeli bwa bona.
Haiba mulena a takeleza liswanelo za mubotana, u ta busa nako ye telele.
Ku sikulula ni ku kalimela ki ze nde ku mwana. Haiba mwana a ba ni nzila ya hae, u ka swabisa m'ahe.
Batu ba ba maswe ha ba busa, bumaswe bwa ekezeha. Kono ba ba lukile ba ta pila mane ba bone mo ba ka wela batu ba ba cwalo.
Kalimela mwan'a hao mi u ka ku tabisa nako kaufela. H'a na ku ku fa libaka le li ka ku swabisa.
Sicaba se si sa zamaiswi ki Muñ'a Bupilo ki sicaba se si si na mulao. U litohonolo mutu ya buluka mulao wa Mulimu.
  Ha u koni ku sikulula mubeleki ka ku bulela feela ni yena. U ta ku utwa kono h'a na ku isa pilu kwateñi.
Ku na ni sepo ku sikuba ku fita mutu ya bulela a si ka hupula.
Fa mubeleki wa hao lika kamukana z'a bata ku kalela kwa bwanana, mi zazi le liñwi u ta ngelela z'o na ni zona kaufela.
Batu ba ba nyema-nyema feela ba tisa likomano ze ñata ni mifili-fili.
Buikuhumuso ki ku wa kwa mutu, kono mutu ya ishuwile wa kutekeha.
Mulikan'a lisholi ki yena sila sa hae se si maswe. U ta utwiswa butuku haiba a ka bulela niti mwa kuta, ni Mulimu u ta mu kuta haiba a sa buleli.
Ku na ni kozi ku isa pilu ku ze ba ku hupulela batu ba bañwi kono ku sepa Muñ'a Bupilo kwa tusa.
Mutu ni mutu u bata ku zibiwa ki mubusi, kono ki ku Muñ'a Bupilo feela ko u ta fumana katulo ye lukile.
Ba ba lukile ba toile ba ba maswe, ni ba ba maswe ba toile ba ba lukile.
A ki manzwi a maikuto a Aguru, mwan'a Jake. Mutu yo u ize:
Ni swana feela ni folofolo,
Ha ni si ka ituta ku ba ni butali,
Ki mañi ya sweli hande zibo
“Mulimu u buluka sepiso kaufela y'a ezize. U swana ni tebe ku ba ba bata ku silelezwa ki yena. 
Haiba u ka bulela kuli Mulimu n'a bulezi cwana, ili s'a si ka bulela, u ta ku atula ka tata, ku ku bonisa kuli u lihata.”
Mulimu, ni ku kupa lika ze peli. Ni fe zona ni si ka shwa kale. 
Ni zwise mwa buhata ni bupumi. Ni si ke na ba mufumi kamba mubotana. Ni fe feela lico ze ni tokwa. 
Haiba ni ba ni ze ñata, mwendi ni ka swana na li, ha ni sa ku tokwa. Kono haiba ni ba mubotana, ni swana na uzwa, mi na swabisa Mulimu wa ka.
U si ke wa lika ku nyaza mubeleki ku muñ'a hae. U ta kutiwa, mi u nyande kabakala s'o ezize.
Ku na ni batu ba ba lwahanga bo ndat'a bona, mi ha ba bonahazi ku tabela bo m'a bona.
Ku na ni batu ba ba hupula kuli ba kenile, kanti ba sa tezi masila luli.
Ku na ni batu ba ba hupula kuli ba lukile. Mawee, mu bone mo ba ikupulela ku luka!
Ku na ni batu ba ba eza babotana ni ba ba shebile ka situhu. Ki ona mukwa o ba ipilisa ka ona.
Munyopi u na ni bana ba basizana ba babeli, mi bubeli bwa bona ba biziwa bo “Ni fe!”
Ki lifasi la ba ba shwile,
Mutu ya sheununa ndat'ahe kamba ku nyaziseza m'ahe ha s'a supezi, u lukela ku ciwa ki manoñu, kamba meeto a hae a tongolwe ki mañwalala.
Ku na ni lika ze ne, ze komokisa, ze ni sa koni ku utwisisa:
  Ki mbande ye fufa mwahalimu,
Ki mona mw'a ezeza musali ya sa sepahali. Wa buka, wa tapa, mi u li, “Kono ha ku na se ni fosize!”
Ku na ni lika ze ne, zeo ni lifasi kasibili ha li koni ku li swalela:
Ki mutanga ya fetuha mulena,
Ki musali ya na ni lutimbo ya nyalwa,
Mwa lifasi ku na ni lifolofolo ze ne, ze nyinyani, kono li butali hahulu-hulu:
Butwa bwa fokola, kono litabula bu kubukanya lico za bona.
Limbila ni zona za fokola, kono li ikezeza mandu mwahal'a macwe.
Nzie ha i na mulena, kono i zamaya sikutu.
Mikolozwani, wa kona ku swala o muñwi wa yona mwa lizoho, kono wa i fumana mwa mandu a malena.
Ku na ni lika ze ne, ze tabisa ha u li talima li nze li zamaya:
Ki litau ze na ni maata ku fita lifolofolo kamukana, mi ha li na nihaili i liñwi feela ye li saba.
Ki puli ya munna ye etelezi mutapi.
Haiba u kile wa ba sikuba ka ku ba ni muikuhumuso ni ku lela ze maswe, tuhela mi u nahane pili! 
Feta mabisi mi u ta fumana mafula. Nata fa ngo ya yo muñwi mi ku ta zwa mookola. Nyemisa batu mi u ta kena mwa mifili-fili.
Mulena Lemuele n'a bulelezwi manzwi a ki m'ahe, a li,
“Wena mwan'a ka ye ni lata, u kalabo kwa litapelo za ka. Ni ka ku bulelela sifi? 
U si ke wa sinyeza maata a hao kaufela kwa basali, ni mali a hao kaufela ku bona. Ba felize malena. 
Teelezahe, Lemuele. Malena ha ba lukeli ku nwa waine, kamba ku ba ni takazo ya ze kola. 
Ha ba nwa, ba libala milao, mi ha ba isi pilu kwa liswanelo ze tokwiwa ki batu. 
U fe batu ba ba shwa ze kola. U fe ba ba mwa maswabi waine. 
Ba tuhele ba nwe, mi ba libale bubotana ni maswabi a bona.
“Bulela mwa sibaka sa batu ba ba sa koni ku ipulelela. Sileleza liswanelo za ba ba sa ikoneli kamukana. 
Bulela mwa sibaka sa bona, mi u be muatuli ya lukile. Sileleza liswanelo za babotana ni ba shebile.”
Musali ya lukile u fitela kwahule macwe a butokwa, kono ku tata cwañi ku mu fumana!
Munn'a hae u beya sepo ya hae ku yena, mi h'a na ku ba mubotana.
H'a sa pila, u mu eza hande, mi ha mu utwisi butuku.
U ipatehisa ka ku eza bwanda ni masila.
U tisa lico mwa hae ili ze zwa kwahule, sina lisepe za balekisi mo li ezeza.
U zuha li si ka pazula ku lukiseza lubasi lwa hae lico ni ku bulelela babeleki ba basizana ze ba swanezi ku eza.
U talima simu, mi wa i leka. Ka mali a fumani u eza simu ya likota za veine.
U sebeza ka tata, u na ni maata, mi ki muikoneli.
Wa ziba butokwa bwa sika s'a eza, mi u sebeza ni busihu.
U ikotela bwanda mi u itukela masila a hae.
U utwela babotana ni ba ba shebile butuku.
H'a na taba niha ku bata, kakuli lubasi lwa hae lu na ni liapalo ze futumala.
U eza likubo za fa mumbeta, mi u eza masila a mande a liapalo za hae za mubala o mupuzwa.
Munn'a hae u zibahala hande. Ki yo muñwi wa ba bahulu ba munzi.
U eza liapalo ni makanda, mi u li lekisa kwa balekisi.
U maata, mi wa kutekeha, mi h'a sabi ze ka taha kwapili.
U bulela ka butali, mi u na ni litaelo ze sepahala.
U patehile nako kaufela, mi u tokomela ze tokwiwa ki lubasi lwa hae.
Bana ba hae ba bonisa tabo ya bona, mi munn'a hae wa mu lumba.
Munna u li, “Basali ba bañata ki basali ba ba lukile, kono wena wa ba fita, kaufel'a bona.”
Bunde bwa siyemo bwa puma ni bunde bwa sifateho bwa fela, kono musali ya saba Muñ'a Bupilo u lukela ku lumbiwa.
Mu mu kuteke ka z'a ezize kamukana. U lukela ku kutekiwa ki mañi ni mañi.
