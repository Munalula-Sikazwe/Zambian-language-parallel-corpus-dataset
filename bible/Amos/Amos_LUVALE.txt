Awa akiko mazu aAmose, ou apwilenga muli tufunga vakuTekowa, awa amwene hali Isalele hamakumbi amwangana wavaYuta UjiÂ­ ya, nahamakumbi amwangana wavaIsalele Yelovowame mwanaYowaxe, omu mwacipwile myaka yivali numba mundenda usoloke.
Ambile ngwenyi, Yehova mwakakumbwoka kuZeyone, mwakahanjika nalizu lyenyi lyakukangwoka kuYelusalema, malilo atufunga nawakalixona, kaha kwilu lyaKalamele nakukominyina.
Yehova nambe ngwenyi, Havilinga vyaNdamaxiku vyakuzomboka jiximbi vitatu, haviwana vene, xikaho kangwexi kucipeulako, mwomwo vanazungula lyehi Ngileyate navyuma vyakuzungwisa vyafwelu.
Oloze nangukatuma kakahya muzuvo yaHazayele, nakakalya mazuvo aMbene-hatate.
Kapaciso kuNdamaxiku nangukakahokola, kahava vatwama kucana caAvene nangukavatetako, nou nawa nakwate mukombo wawangana nawa nangukamuteta kuzuvo yaEtene. Vatu vakuSulya navakavatundula nakuvatwala kuKile. Mukiko mwanambe Yehova.
Yehova nambe ngwenyi, Havilinga vyaNgaza vyakuzomboka jiximbi vitatu, haviwana vene, xikaho kangwexi kucipeulako, mwomwo vavatundwile ava vatundwile vosena, mangana vakavalunde kuli vaEtome.
Oloze nangukatuma kakahya hakembwe yaNgaza, nakakalya mazuvo alyo.
Ava vatwamako nangukavatetako kuAxatote, nou nawa nakwate mukombo wawangana nawa nangukamutetako kuAxakelone. Nangukalumwina livoko lyami haEkelone, kaha vaFwilixite vaze navakasalaho navakanonga. Mukiko mwanambe Yehova.
Yehova nambe ngwenyi, Havilinga vyaTule vyakuzomboka jiximbi vitatu, haviwana vene, xikaho kangwexi kucipeulako, mwomwo ava vatundwile vosena vavalunjile kuli VaEtome, kavanukile luxiko lwamuwana-wakwavoko.
Oloze nangukatuma kakahya hakembwe yaTule, nakakalya mazuvo alyo.
Yehova nambe ngwenyi, Havilinga vyaEtome vyakuzomboka jiximbi vitatu, haviwana vene, xikaho kangwexi kucipeulako, mwomwo amuhangasanyine ndumbwenyi napoko yamukwale, aholesele keke yenyi, utenu wenyi wamusanywilenga lika, alaminenga ndombo yenyi makumbi osena.
Oloze nangukatuma kakahya haTemane, nakakalya mazuvo akuMbozola.
Yehova nambe ngwenyi, Havilinga vyavana vaAmone vyakuzomboka jiximbi vitatu, haviwana vene, xikaho kangwexi kucipeulako, mwomwo mapwevo vakuNgileyate vaze vapwilenga namajimo vanavapulapula mangana vatohwese ngiza yavo.
Oloze nangukawika kakahya kukembwe yaLava, nakakalya mazuvo alyo nakulikuwa halikumbi lyajita, nanyamanganda halikumbi lyacijimbilanganga.
Mwangana wavo mwakaya nakumutundula, naikiye navaka-kulitulaho jenyi hamwe. Mukiko mwanambe Yehova.
Yehova nambe ngwenyi, Havilinga vyaMowave vyakuzomboka jiximbi vitatu, haviwana vene, xikaho kangwexi kucipeulako, mwomwo vifuhwa vyamwangana wavaEtome avyocele nakutenga swakale.
Oloze nangukatuma kakahya haMowave, nakakalya mazuvo akuKelyote. Kaha Mowave mwakafwa naliuya nakulikuwa nakuvuma caluneta.
Vaka-kuyula nangukavatetamo mukaci kalyo, vaka-kulitulaho jalyo nangukavajiha naikiye hamwe. Mukiko mwanambe Yehova.
Yehova nambe ngwenyi, Havilinga vyaYuta vyakuzomboka jiximbi vitatu, haviwana vene, xikaho kangwexi kucipeulako, mwomwo jiximbi jaYehova vanajikane, vilika vyenyi kavavilamineko, kaha mazu avo akwonga anavahungumwisa, aze vakavangijilenga vakaka javo.
Oloze nangukatuma kakahya haYuta, nakakalya mazuvo akuYelusalema.
Yehova nambe ngwenyi, Havilinga vyaIsalele vyakuzomboka jiximbi vitatu, haviwana vene, xikaho kangwexi kucipeulako, mwomwo muka-kwoloka vanamulande napalata, kaha muka-kukalikiza vanamulande najisapato jivali.
Vakivo ava veji kuhwimasanyinanga lukungu lwakumavu luli hamitwe yavaka-kuhutwa, ava veji kupeulanga jila yavavavwovu. Kaha lunga naise navaya kuli mwanapwevo youmwe mangana vajilule lijina lyami lyajila.
Veji kusavalanga hamahina vanatambula kupwa vijikilo kumajiko akulumbila osena, kaha muzuvo yaKalunga kavo veji kunwinangamo vinyo vyavava vanakukisa.
Oloze yami vene ngwavalalixile vaAmole kumeso avo, ava vapwilenga yakutunda nge kutunda camixitale, vapwilenga vangolo nge mivalyu. Oloze ngwalalixile mihako yenyi kwilu, namiji yenyi nawa mumavu.
KahAmi ngwamikandwixile mulifuci lyaEjipitu, ngwamitwaminyinyinengako mupambo myaka makumi awana, mangana mukahete lifuci lyavaAmole.
Kuli vana venu vamalunga ngwakatwile vamwe kupwa vapolofweto, kaha kuli vakweze jenu ngwakatwile vamwe kupwa vaNajili. Mukiko vene nyi? enu vana vaIsalele. Mukiko mwanehula Yehova.
Oloze vaNajili mwavahanyine vinyo vanwenga, kaha vapolofweto mwavalwezele ngwenu, Kanda mwambulula upolofwetoko.
Kumana, nangumilemuwisa kwenu nganomu linalemuwa litemba linasulu namikuta.
Kaha ucinyino naukavanonga vaka-kusasulwila, ou wakulikolezeza kexi kukakakika ngolo jenyiko, cindume kexi kukayovola mwono wenyiko.
Muka-kukwata uta wamanana kexi kukemanako, muka-kusasulwila kumahinjenyi kexi kukayovokako, kaha muka-kutambuka hakavalu kexi kukayovola mwono wenyiko.
Ou wakulikaka kumucima wenyi muli vindume mwakacina uselesele halikumbi lize. Mukiko mwanambe Yehova.
Enu vana vaIsalele, ivwenu lizu eli nahanjika Yehova hali enu, hacisaka cosenoco ngwakandwixile kufuma kuEjipitu, ngwami,
Yenu kaha ngunatacikiza muvisaka vyahamavu vyosena xikaho nangukamizangamisa havilinga vyenu vyakuhuka vyosena.
Kaci nge vavali kavalivwasanyineko navatambuka hamwe numba?
Ndumba mwakumbwoka mumusenge nge kexi namukokako numba? Mwevu wandumba mwahanjika nalizu lyenyi lyakukanguka muufulwe wenyi nge kakwacile nyamako numba?
Kajila mwafwila mumuheto hamavu oku vanazeneka kumutela likonga numba? Nakusowoka muheto hamavu cakuzeneka kukwata kanyama cakumukwata numba?
Navemba luneta mwimbo cakuzeneka vatu kucikima woma numba? Kwimbo nakukasoloka lupi cakuzeneka Yehova kucilinga numba?
Camwenemwene Mwata Yehova kexi kukalinga cumako, kuvanga nasolola lyehi punga yenyi kuli vangamba jenyi vapolofweto.
Ndumba nakumbwoka lyehi, iyaze mwazeneka kwivwa woma? Mwata Yehova nahanjika lyehi, iyaze mwakana kwambulula upolofweto?
Ivwakanyisenu mumazuvo akuAxatote namumazuvo amulifuci lyaEjipitu, mukambulule ngwenu, Likungululenu hajipili jaSamaliya mumone jipindangano jajinene ojo jilimo, nomu veji kulisangamo vakwavo nacikela.
Yehova ngwenyi, Mwomwo kavatacikiza mwakulingila mwakwolokako, ava veji kuswekanga ulyanyi nakupikasana nge vikumba mumazuvo avo.
Xikaho Mwata Yehova nambe ngwenyi, Kulifuci nakukapwa muka-kuvemanyina nakole jingulwixi ndo, ngolo jove mwakakusululajo, mazuvo ove navakawapukwojola.
Yehova nambe ngwenyi, Nganomu mwalinga kafunga nakupululula mahinji avali, cipwe kamwe kakulitwitwi, mukanwa kandumba, mukiko munavakavapululula vana vaIsalele vaze vanatwame muSamaliya kusongo yakahela hamisau yakahela yasete.
Ivwililenu, mukambulule unjiho muzuvo yaYakova. Mukiko mwanambe Mwata Yehova, Ou Kalunga wamayongomena.
Mwomwo halikumbi nangukazangamisa Isalele havilinga vyenyi vyakuzombwojoka jiximbi, nangukavazangamisa nawa hamajiko akulumbila akuMbetele. Jimbinga jalijiko lyakulumbila navakajitetako, kaha najikaholokela hamavu.
Nangukaveta nazuvo yahamwaka wacixika nazuvo yahamwaka waliyena. Jizuvo jakutunga namazo avanjamba najikanonga, mazuvo amanene nawakahwilililila. Mukiko mwanambe Yehova.
Enu Vitole vakuMbaxane, enu muli kupili yaSamaliya, enu mweji kulyanga vaka-kuhutwa, mweji kucikanga vaka-kukalikiza, mweji kuvambanga vamyata jenu ngwenu, Nehenu, mangana tunwenga, ivwililenu lizu eli.
Mwata Yehova nalixingi kujila cenyi ngwenyi, Ivwenu, kuli enu kuli nakwiza makumbi omu navakamitwala mumalovo, enu namukasalaho navakamitwala mumalovo akulovesa Vaixi.
Namukalovojoka mumahanya, mutu himutu kumeso enyi, kaha namukalimbila muHalamone. Mukiko mwanambe Yehova. Omu vazeneka vaIsalele kuzangama hakuvazangamisa kuli Kalunga 
Twayenu kuMbetele muzomboke jiximbi. Twayenu kuNgilingale muvulise kuzombwojoka jiximbi. Nehanehenu vimuna jenu vakuvatula hacimene hacimene, navyenu vyakusokesa mumakumi nawa hamakumbi atatu makumbi atatu.
Hanenu wana wakusakwila wakusunga nacimbalwila, Vilikenu mawana akulyanukila nakuwevwakanyisa, mwomwo mukiko mumunazange, enu vana vaIsalele. Mukiko mwanambe Yehova.
Kaha nawa Ami ngunamihane lyehi kutoma camazo mumembo enu osena, kuhona kulya kuma lyenu kwosena, oloze kamwakindulukile kuli Amiko. Mukiko mwanambe Yehova.
Kaha Ami ngunamiminyi nawa vula omu mwacipwile tukweji vatatu numba vakahenga. Ngwanokesele vula hembo limwe, kangwanokesele vula hembo likwavoko. Hamwe hanokele vula, kahoho hakuzeneka kunokela vula hominyinyine.
Ngoco membo avali mokomoko atatu akulyangililenga kwimbo limwe mangana vanwenga meya, oloze lipwila lyavo kalyaunjileko. Oloze kamwakindulukile kuli Amiko. Mukiko mwanambe Yehova.
 Ngunamivete lyehi nakuzuza cajimbuto nakambutungulu. Milemba yenu yayivulu namawande enu amivinyo namikuyu yenu namilive yenu vanavili lyehi kuli vasenya. Oloze kamwakindulukile kuli Amiko. Mukiko mwanambe Yehova.
Ngunatumu lyehi musongo wacihita muli enu nganomu capwa muEjipitu. Vana venu vamalunga ngunavajihajiha lyehi najipoko jamikwale, tuvalu twenu ngunavatwale lyehi ufunge, ngunalingisa lyehi kunuka cacilombo cenu kukanduka namumazulu enu. Oloze kamwakindulukile kuli Amiko. Mukiko mwanambe Yehova.
Ngunakatumuna lyehi membo muli enu, nganomu ngwakatumwine Ami Kalunga Sotome naNgomola, kaha munalingi kupwa nge cijinji calukunyi cakupululula mukuwema. Oloze kamwakindulukile kuli Amiko. Mukiko mwanambe Yehova.
Xikaho, ove Isalele, munangukulinga ngana. Kaha mwomwo nangukulinga ngana, xikaho, ove Isalele, lizange uliwane naKalunga kove.
Mwomwo tala, Muka-kutenga jipili, Ou atanga peho, Ou eji kulwezanga vatu evi navaxinganyeka, Ou eji kulingisanga kupulika calikumbi kupwa milima nakulyata hakunyunga hamavu, lijina lyenyi Ikiye Yehova, Ou Kalunga wamayongomena.
Enu vakuzuvo yaIsalele, ivwenu lizu eli, omu nanguputuka kumimbila lungungu.
Ou sanda Isalele nalindumuka! lyehi, kexi kukahinduka cekako. Vanamusuu lyehi hamavu enyi, nou mwamuhindula wauci.
Mwomwo Mwata Yehova nambe ngwenyi, Kwimbo lize kwasokelenga likombakaji nakukasala likulukaji, kulize kwalovokelenga likulukaji nakukasala likumi kuzuvo yaIsalele.
Mwomwo Yehova nambe kuzuvo yaIsalele ngwenyi, Ngusakasakenu, kaha namuyoya.
Oloze kanda mukasakasaka kuMbeteleko, kanda mukengila muNgilingaleko, kanda mukahicila kuMbele-xevako. Mwomwo Ngilingale navakalitundula cakulitundula, kaha Mbetele nalikapwa lyauci.
Musakasakenu Yehova kaha namuyoyanga, kucina mwakamilovokela nge kakahya muzuvo yaYosefwe, kucina nakakamilya, nou mwakakajima muMbetele wauci.
Enu mweji kwalumunanga ciyulo kupwa mwaji nakumbila kwoloka hamavu,
musakasakenu Ou atenga tulumbalumba namihangi, Ou eji kwalumunanga muvwimbimbi wakufwa kupwa cimene, Ou eji kwilavisanga musana upwenga milima, Ou eji kusanyikanga meya akalungalwiji nakuwahingunwina hamavu (lijina lyenyi Ikiye Yehova),
Ou eji kulingisanga kwenyeka kulendumukila hali vaka-kukakama, ngoco kuma kwangolo hinakwiza kwenyeka.
Ou mwavahanjikila kucikolo calimbo vanamuhungu, ou mwahanjika mwakulonga vanamwivwila unyengwe.
Jino mwomwo mweji kuvalyatangilanga vaka-kuhutwa nakuvatambula mawana atiliku, xikaho munatungu lyehi mazuvo amalolwa akusonga, oloze kamwexi kutwamangamoko, munatumbu lyehi mawande amivinyo akwivwisa cipepa, oloze kamwexi kukanwa vinyo vyawoko.
Mwomwo ngunatacikizomu mwamuvulu mweji kuzombwojokelanga jiximbi, nomu yajikiza milonga yenu yaxili. Enu mweji kuyanjisanga vaka-kwoloka nakutambula maswekeza nakupeula vaka-kukalikiza kucikolo calimbo.
Xikaho muka-kuzangama mwaliholela hamwaka uno, mwomwo unapu mwaka waupi, xikaho.
Sakasakenu kuwaha, kexi kupihyako, mangana muyoyenga. Ngoco Yehova, Ou Kalunga wamayongomena, mwapwanga nenu nganomu munambila.
Hungenunga kupihya, zangenunga kuwaha, zamisenunga ciyulo kucikolo calimbo. Kwiji, pamo Yehova, Ou Kalunga wamayongomena, mwavatetelava vaYosefwe vasalaho.
Xikaho Mwata Yehova, Ou Kalunga wamayongomena, nambe ngwenyi, Kumakulakulosena nakukapwa jimbimbi, navakambamba kumelukosena ngwavo, Mama lelo! Mama lelo! Navakavasanyika vanjimi vakalixonenga, navaze vanatacikiza kwimba jingungu nawa vakalilenga jimbimbi.
Kaha kumawande amivinyo osena nakukapwa jimbimbi, mwomwo nangukahita muli enu, xikaho. Mukiko mwanambe Yehova.
Mama lelo kuli enu munafwila kumona likumbi lyaYehova! Likumbi lyaYehova nalikamilingila ika? Linapu milima, kalyexi musanako.
Cinapu nge omu mwacina mutu ndumba hikulituluka naulusu, mokomoko nge mwengila muzuvo nakunangika livoko lyenyi hambango kaha hikumusuma kuli linoka.
Likumbi lyaYehova nalikapwa milima nyi? Nalikapwa kajimbavenyi lyakuhona kumunyika nyi?
 Viwanyino vyenu ngunavihungu, ngunavikane, kangwexi kuhumbika mukuunga cenu cacilemuko.
Camwenemwene, cipwe namunguhana mawanenu akulumba namawanenu akulya, kangwexi kuwetavilako, kaha kangwexi kutala mawana akulweza keke avimuna jenu vakununako.
Ngufumise vyema vyamyaso yove, mwomwo kangwexi kwivwilila omu nawimba tulyalya twoveko, xikaho.
Oloze ciyulo cipwelumukenga nge meya, nakwoloka nawa nge kalwiji wakuhitanga lika.
 Enu vakuzuvo yaIsalele, mwangunehelelenga vimuna vakuvatula namawana akulya myaka makumi awana mupambo numba?
Oloze munambate mbalaka yamwangana wenu navifwanyisa vyamakombelo enu, ou tanganyika yakalunga kenu munalitengela.
Xikaho nangukamitundula nakumitwala kwakusuku kuhambakana Ndamaxiku. Mukiko mwanambe Yehova, Ou ukweci lijina lyenyi Ikiye Kalunga wamayongomena.
Mama lelo kuli ava vanatwame muuholela muZeyone, nakuli vaze vanatwame cakuzeneka woma kupili yaSamaliya, ava vanatumbunuka vanapu vamyata muli vaka-mafuci, ava veji kwizanga vakuzuvo yaIsalele!
Hicilenu jino kuKalane mumone, kaha hakufuma kuze yenu kuHamate lyalinene, numba mukaxikumuke nakuya kuNgata lyavaFwilixite. Akiko anawahe kuhambakana mawanganawa numba? Nyi jingiza javo jinatoho kuhambakana ngiza yenu numba?
Enu mweji kulisosololanga likumbi lyalupi nakulipandamixila citwamo caulyanyi,
mweji kusavalanga hatuhela twamazo avanjamba nakulyolola hatuhela twenu, mweji kulyanga vana vamikoko vakumautanga navana vavangombe vakusoka,
mweji kwimbanga myaso yamokomoko hakwimba tulyalya, mweji kulitakilanga visaji vyakwimbila myaso nge Ndavici,
mweji kunwanga vinyo muvitasu nakuliwavisa maji akuhambakana kuwaha eka naeka, oloze kamwalinyengele hakapazu kaYosefweko.
Xikaho navavatundula jino navava navatundula vakulivanga, kaha cizungo cavava valyolwelenga nacikafumako.
Mwata Yehova, Ou Kalunga wamayongomena, nambe ngwenyi, Ami Mwata Yehova ngunalixingi Ami lyavene ngwami, Kukumba caYakova ngunacivwila unyengwe, mazuvo enyi ngunawahungu, xikaho limbo nangukalilunda kuli veka, navyosenovyo vilimo nawa.
Kaha nacikasoloka, kaci nge muzuvo yimwe namukasala malunga likumi, kaha navakafwa.
Kahomu navakambata mutu kuli ise, ou mwakamwoca, kumumbata mangana alovole vifuhwa vyenyi muzuvo, omu mwakamwihula uze ali kutoki yazuvo ngwenyi, Omwo uli mucili mukwenu weka tahi? Kaha mwakamukumbulula ngwenyi, Pimbi. Kaha mwakamwamba ngwenyi, Holako, mwomwo katwexi kuhasa kuvuluka lijina lyaYehovako, xikaho.
Mwomwo ivwenu, Yehova ali nakuhana luximbi, kaha mazuvo amanene navakawapupapupa nakuwaxiwojola, najizuvo jajindende nawa, nakulinga mahanya-mahanya.
Tuvalu navalaha halilolwa numba? Mutu mwalimaho navangombe numba? Mwomwo munalumuna lyehi ciyulo kupwa nyangwa, namihako yakwoloka nawa kupwa mwaji.
Enu mweji kuwahililanga nacuma cauci, mweji kulyambanga ngwenu, Tunalitambwila jimbinga nangolo jetu etu vavene nyi?
Mwomwo ivwenu, enu vakuzuvo yaIsalele, nangukamikatwila vakalifuci lyeka. Mukiko mwanambe Yehova, Ou Kalunga wamayongomena. Ngwenyi, Navakamimwenesa makava kufumisa kuwingililo waHamate nakutwala kukalwiji wamuAlava.
Mwangumwenesele Mwata Yehova ngana. Kumana, atengele vambimba-makumbi hakuputuka mwila kusokoloka ceka, wapwile mwila wakusokoloka omu valingile hivanamukambila lyehi mwangana.
Kaha casolokele, omu valingile hivanakumisa lyehi kulya mwila wamulifuci, ngwamwambile ngwami, Ove Mwata Yehova, acivakonekele mwane, nyi Yakova mwemana ngacilihi? mwomwo napu wamundende.
Yehova apihililile haceci Yehova angwambile ngwenyi, Kacexi kwolokako.
Mwangumwenesele Mwata Yehova ngana. Kumana, Mwata Yehova avilikile kuvasopesa nakakahya. Kaha kalile mwambe waunene nakuulya uswana.
Kaha ngwamwambile ngwami, Ove Mwata Yehova, acilitwamine mwane, nyi Yakova mwemana ngacilihi? mwomwo napu wamundende.
Yehova apihililile haceci. Yehova angwambile ngwenyi, Naceci nawa kacexi kusolokako.
Mwangumwenesele ngana. Kumana, Mwata emanyine kukembwe vatungile nawanda wakuzezalala wakwesekesa, apwile nawanda wakuzezalala wakwesekesa mulivoko lyenyi.
Yehova angwihwile ngwenyi, Ove Amose, unamono ika? Ngwamukumbulwile ngwami, Ngunamono wanda wakuzezalala wakwesekesa. Mwata angwambile ngwenyi, Tala, nangukahaka wanda wakuzezalala wakwesekesa muli vatu jami vaIsalele. Kangwexi kukahicila ceka kuli vakivoko.
Milundu yaIsaka yakunyunga navakayilingisa kupwa yahwilici, jizuvo jaIsalele jajila navakajenyejeka, kaha zuvo yaYelovowame nangukayikatukila napoko yamukwale.
Jino kapilixitu wakuMbetele, ou Amajiya, atumine mutu kuli mwangana wavaIsalele Yelovowame ngwenyi, Amose nakufumbukila muli ava vakuzuvo yaIsalele, lifuci kalyahaxile kumbata mazu enyi osenako.
Mwomwo Amose nambe ngwenyi, Yelovowame mwakafwa kupoko yamukwale, ngwenyi, Isalele navakamutundula cakumutundula mulifuci lyenyi.
Amajiya ambile nawa kuli Amose ngwenyi, Ove muka-kumona, yako ucinyine mulifuci lyaYuta, ukalilenga kulya kuze, ukambulwilenga upolofweto kuze.
Oloze kanda Ukambulula ceka upolofweto kuno kuMbeteleko, mwomwo yinapu zuvo yamwangana yajila, hizuvo yawangana, xikaho.
Amose amukumbulwile Amajiya nakumwamba ngwenyi, Kungwapwilenga ngukapolofwetoko, kungwapwilenga ngumwanakapolofwetoko, oloze ngwapwilenga ngukafunga, ngumuka-kunonga kumisukumole.
Kaha Yehova angufumixile kukuvakava vimuna vavandende. Yehova angwambile ngwenyi, Yako ukavambulile vatu jami vaIsalele upolofweto.
Xikaho ivwilila jino lizu lyaYehova. Ove ngwove, Kanda wambulula upolofweto hali vaIsaleleko, ngwove, Kanda utufula mazu hali ava vakuzuvo yaIsakako.
Xikaho Yehova nambe ngwenyi, Pwevo lyove mwakalinganga ujila mwimbo, vana vove vamalunga navava vamapwevo navakalindwomwoka kujipoko jamikwale, mavu ove navakawapangila hakuwaseteka nawanda, ove naukafwila mulifuci linapihi, kaha Isalele navakamutundula cakumutundula mulifuci lyenyi.
Mwangumwenesele Mwata Yehova ngana. Kumana, kwapwile mutonga wamihako yahamwaka waliyena.
Angwihwile ngwenyi, Ove Amose, unamono ika? Ngwamukumbulwile ngwami, Ngunamono mutonga wamihako yahamwaka waliyena. Yehova angwambile ngwenyi, Kukumisa cineza lyehi hali vatu jami vaIsalele, kangwexi kukahicila ceka kuli vakivoko.
Myaso yakutembele nayikapwa kukalwomwoka halikumbi lize. Mukiko mwanambe Yehova. Ngwenyi, Mijimba yakufwa nayikapwa yayivulu. Navakayimbilambila kwosena nakuhola kulu.
Ivwenu eci, enu mweji kuminanga vaka-kukalikiza nakuhonesa vakakuhutwa vamulifuci,
nakulyamba ngwenu, Mwaka uka nacihita kumweka catukweji, mangana tulanjise kulya camanona? nasambata nawa, mangana tulovole tiliku, tukehese lifwa nakutohwesa Xekele nakulinga mwakuhingika navipezaliso vyakutangisa,
mangana tulande muka-kuhutwa napalata namuka-kukalikiza nawa najisapato jivali, nakulanjisa nawa muzungu watiliku?
Yehova nalixingi kukumba caYakova ngwenyi, Camwenemwene vilinga vyavo vyosena kangwexi kukavijimbalako haya myaka yosena.
Lifuci lizeneke kusetumuka haceci numba? Vosenava vatwamamo vazeneke kulixona? Likiko lyosena nalikahumika nge Kalwiji, nalikanganjanga nakuhohonyoka ceka nge Kalwiji kaEjipitu.
Mwata Yehova nambe ngwenyi, Kaha nacikasoloka halikumbi lize, nangukalingisa likumbi kulauka hamulungu, nangukelavisa mavu hamusana utoma.
Viwanyino vyenu nangukavyalumuna kupwa kulixona, namyaso yenu yosena nawa kupwa jingungu. Nangukamivwalisa vikelei hamitanda yenu yosena, nakuneha mavala hamitwe yenu yosena. Nangukacilingisa kupwa nganomu navalixona hali mwanavo umwe kaha lyamunwe, nakukumisa caco nawa kupwa nge likumbi lyalisasu.
Mwata Yehova nambe ngwenyi, Ivwenu, kuli nakwiza makumbi eka omu nangukatuma zala yakalombolombo mulifuci, kexi zala yakulyako, cipwe lipwila lyameya, xineli lyakwivwa mazu aYehova kaha.
Navakakimbwojokanga kufuma kakalungalwiji nakuya kukalungalwiji, nakufuma kunote nakuya kumusamuko. Navakahitangananga nakutonda mazu aYehova, oloze kavexi kukawawanako.
Halikumbi lize vasanda jamapwevo vamwaza navakweze navakalezumuka nalipwila.
Ava veji kulixinganga kuhingika caSamaliya, ava veji kwambanga ngwavo, Ove Ndane, omu ayoya kalunga kove tu, ngwavo, Omu ayoya ou wakuMbele-xeva vakava tu, vakivo navakalindwomwoka, kavexi kukakatuka cekako.
Ngwamwene Mwata hakwimana kulijiko lyakulumbila, kahambile ngwenyi, Veta mitwe yajipanda mangana mikwilici yindende, vapazwojole hamitwe yavo yosena, kahava vakukuminyina nangukavajihisa najipoko jamikwale. Kuli vakivo kakwexi kukacina umweko, kuli vakivo kakwexi kukayovoka umweko.
Cipwe navakalinjinjimikila muXeyole, mwamuze vene livoko lyami nalikavaneha nakuvafumisamo. Cipwe navakanyina namwilu, mwamuze vene nangukavasulula nakuvafumisamo.
Cipwe nge navakaswama kwilu lyaKalamele, kwakuze vene nangukavatalatala nakuvafumisako. Cipwe navakavayoleka mukonga yakalungalwiji omu nangukahona kuvamona, mwamuze vene nangukamuhana linoka luximbi, kaha mwakavasuma.
Cipwe nge navakaya muufunge kumeso avaka-kole javo, kwakuze vene nangukambako jipoko jamikwale, kaha najikavajihajiha. Nangukajika meso ami hali vakivo nakuvapihisa, kexi nakuvawahisako.
Mwomwo Mwata Yehova wamayongomena you vene mwakwata halifuci kaha hinalinowa, kaha vosenava vatwamamo hinavalixona. Likiko lyosena nalikafumika nge Kalwiji, nalikahohonyoka ceka nge Kalwiji kaEjipitu.
You vene eji kutunganga jizuvo jenyi mumelu, najiki lyehi litengulula lyenyi hamavu, eji kusanyikanga meya amukalungalwiji nakuwahingunwina kwilu lyamavu, lijina lyenyi Ikiye Yehova.
Enu vana vaIsalele, munapu nge muvana vavaEcopa kuli Ami nyi? Mukiko mwanehula Yehova. Ngwamukandwixile Isalele nakumufumisa mulifuci lyaEjipitu, navaFwilixite nawa nakuvafumisa kuKafwatole, navaSulya nawa nakuvafumisa kuKile nyi?
Ivwenu, meso aMwata Yehova ali hawangana waxili ou, kaha nangukaunongesa kwilu lyamavu, oloze kangwexi kukanongesa zuvo yaYakova ndolokotoko. Mukiko mwanambe Yehova.
Mwomwo kumana, nangukahana luximbi, kahava vakuzuvo yaIsalele nangukavanyunga muli vaka-mafuci osena nganomu veji kunyunganga tiliku mulunyungo, oloze cipwe kalinona kamwe kakandende kakexi kukaholokela hamavuko.
Vaka-xili vavatu jami vosena navakafwafwa kujipoko jamikwale, ava weji kwambanga ngwavo, Lupi kana kalwexi kukatuwanako cipwe kutuhumangana.
Halikumbi lize nangukemika ceka cisakila caNdavici cinaxiuka, nangukajika ceka mumahanyaco, nangukemika ceka ovyo vyenyi vyaxiukilile, nakucitungulula nge hamakumbi akuxikulu,
mangana Vakahetenga ava vakuEtome navakasalaho, navaka-mafuci osena nawa vaze vavuluka halijina lyami. Mukiko mwanambe Yehova, Ou mwakalinga cuma kana.
Yehova ngwenyi, Ivwenu, kuli nakwiza makumbi omu navakawana muka-kwaha kuli muka-kulima nalitemo lyakukoka kuli vangombe, noÂ­ mu navakawana muka-kukuva jimbuto kuli muka-kulyata mihako yavinyo. Jipili jajinene josena najikanokanga vinyo vyavihya, kaha jipili jajindende josena najikanowa.
 Ufunge wavatu jami vaIsalele nangukaukindulwisa ceka. Membo anapunga ahwilici navakawatungulula nakutwamangamo. Navakatumbatumba mivinyo nakunwanwa vinyo vyayo. Navakatumbatumba nawa milemba nakulyalya mihako yayo.
Nangukavatumba mumavu avo, kavexi kukavavunya ceka mumavu avoko awa ngunavahane. Mukiko mwanambe Kalunga kove Yehova.
