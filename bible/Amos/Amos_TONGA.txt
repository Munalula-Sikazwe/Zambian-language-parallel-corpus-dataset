Ngaaya majwi aa Amosi, umwi wabeendelezi baku Tekowa. Waamba zyamakani aacisi ca Isilayeli myaka yobilo kuzungaana kwanyika kakutanaba, ciindi Uziya kali mwami wacisi ca Juda a Jelobowamu mwanaa Jehowasyi kali mwami wacisi ca Isilayeli. 
Amosi wakati, “Mwami Leza ulavuluma kuzwa kucilundu ca Ziyoni, ulazuma kuzwa ku Jelusalemu, macezezyo aabeembezi ayuma, atala aacilundu ca Kaameli apusama.”
Mboobu mbwaamba Mwami Leza ulati, “Akaambo kazinyonyoono nzyobandicitila lyoonse bamumunzi wa Damasikasi, nsikooleka kunyema pe. Nkaambo bantu bawo bakauma bamu Giliyadi azilayi zijisi ntakisyo zyalubulo. 
Ndiyootumina mulilo kuŋanda yabwami ya Hazayeli, ooyo uuyoosyukuta nkwakwa yamwami Benihadadi. 
Ndiyoopwayaula mulyango wa Damasikasi, ndiyoonyonyoona mwami uukkala mukkuti lya Aveni, ayooyo uujisi musako wabwami mu Betiedeni. Bantu bamu Alamu bayootolwa mubwaange ku Kee.” Mbwaamba Mwami Leza.
Mboobu mbwaamba Mwami Leza ulati, “Akaambo kazinyonyoono nzyobandicitila lyoonse bamunzi wa Gaza, nsikooleka kunyema. Akaambo kakuti wakajata bantu boonse babuleya akubauzya kucisi ca Edomu, 
njootumina mulilo kubwaanda bwamunzi wa Gaza ooyo uuyoosyukuta nkwakwa zyawo. 
Ndiyoonyonyoona mwami waku Asyidodi ayooyo uujisi musako wabwami mu Asyikeloni. Ndiyoolwana munzi wa Ekiloni mane kusikila Bafilisiti basyeede bakafwe.” Mbwaamba Mwami Leza.
Mboobu mbwaamba Mwami Leza ulati, “Akaambo kazinyonyoono nzyobandicitila lyoonse bamunzi wa Taya, nsikooleka kunyema pe. Akaambo kakuti bakauzya bantu boonse bakatolwa mubwaange ku Edomu, baubausya cizuminano caluumuno, 
ndiyootumina mulilo kubwaanda bwa Taya ooyo uuyoosyukuta nkwakwa zyawo.”
“Akaambo kazinyonyoono nzyobandicitila lyoonse bantu bamu Edomu, nsikooleka kunyema pe. Mbabakalwana banabokwabo apanga, bafutatika myoyo yabo, mukuti balilutide lyoonse, cakuti bakaindilizya mukunyema, 
ndiyootumina mulilo kumunzi wa Temani ooyo uuyoosyukuta nkwakwa zya Bozila.”
Mboobu mbwaamba Mwami Leza ulati, “Akaambo kazinyonyoono nzyobandicitila lyoonse bantu bamu Amoni, nsikooleka kunyema pe. Akaambo kakuti bakafundula bakaintu baminsi baku Giliyadi kutegwa bakwakwabule munyinza, 
ndiyooumpa bwaanda bwamunzi wa Labba mulilo uuyoosyukuta nkwakwa zyawo banooyookwemba mubuzuba bwankondo, guwo linooyoobbubbula mubuzuba bwalyo. 
Mwami wawo uyootolwa mubwaange, walo antoomwe abalupati-pati bakwe.” Mbwaamba Mwami Leza.
Mboobu mbwaamba Mwami Leza ulati, “Akaambo kazinyonyoono nzyobandicitila lyoonse bantu bamu Mowabu, nsikooleka kunyema pe. Akaambo kakuti bakatenta mafuwa aamwami waku Edomu mane aba mbuli mulambo, 
ndiyootumina mulilo kuli baku Mowabu ooyo uuyoosyukuta nkwakwa zya Keliyoti. Bamu Mowabu bayoopyopyongana kapati, bayookwemba akaambo kankondo akulila kwamweembo. 
Ndiyoonyonyoona baleli bacisi eeci, akujaya balupati-pati baco boonse bali mulincico,” mbwaamba Mwami Leza.
Mboobu mbwaamba Mwami Leza ulati, “Akaambo kazinyonyoono nzyobandicitila lyoonse bantu bamu Juda, nsikooleka kunyema pe. Nkaambo bakakaka mulawo wa Mwami Leza, alimwi tiibakabamba malailile aakwe, nkaambo baleza bamituni bakabacita kuti baleye, iiyi, baleza aabo basikale babo mbibakali kutobela, 
nkaako ndiyootumina mulilo kubantu bamu Juda ooyo uuyoosyukuta nkwakwa zya Jelusalemu.”
Mboobu mbwaamba Mwami Leza ulati, “Akaambo kazinyonyoono nzyobandicitila bamu Isilayeli, nsikooleka kunyema pe. Aaba bauzya baluleme ansiliva, babulide babauzya ndyasyo. 
Balyatauka mitwe yabacete mbuli kuti balyatauka lusuko lwaansi, balakaka kubacitila ziluleme badyaminidwe. Wisi amwanaakwe mulombe boonse boona aamusimbi omwe cakuti basofwaazya zina lyangu lisalala. 
Baloona kumbali aazipaililo zyoonse kulala amajansi ngobanyanga bantu kuba cijatilizyo muŋanda yaleza wabo, balanywa waini ngubakali kubbadezya bamwi.
“Ndakanyonyoona Baamoli kabalibwenene, nokuba kuti bakali kulampa mbuli milombe, akuyuma mbuli mibanga. Ndakanyonyoona micelo yabo atala, akuzyula miyanda yabo kunsi aanyika. 
Nywebo ndakamugwisya mu Ijipiti, ndakamusolweda kwamyaka iili makumi one munkanda kuti nkamupe nyika ya Baamoli. 
Akati kabana banu ndakamupa basinsimi, aakati kabakubusi banu ndakamupa Banazili. Sena eeci tacili kasimpe nobantu ba Isilayeli? Mbwaamba Mwami Leza. 
Pele mwakanywisya Banazili waini akulailila basinsimi kuti batasinsimi pe. 
Nkaako lino ndiyoomupwaya mbuli ŋola mbwiipwayaula niizwide maila. 
Basiluno tabakakonzyi kutija, basinguzu tabakakonzyi kuliyumya, basilumamba tabakakonzyi kulivuna pe. 
Basimivwi tabakakonzyi kuzyandamana, basilumamba balapuka tabakatiji pe, awalo simabbiza takakonzyi kulivuna. 
Naba silumamba sicamba uyootija acintanda buzuba oobo.” Mbwaamba Mwami Leza.
Amumvwe majwi aa Mwami Leza ngaamba kulindinywe nobantu ba Isilayeli, waambila ndinywe nyoonse aabo Mwami Leza mbaakagwisya mu Ijipiti ulati, 
“Ndinywe buyo mbindakasala akati kamisyobo yoonse yaansi, nkaako ndamusubula akaambo kazinyonyoono zyanu.”
Sena bantu bobilo balakonzya kweenda antoomwe kuti naa tiibazuminana?
Sena syuumbwa ulatimba nali mucoonde kuti naa taakwe ncaajaya?
Sena kayuni kalakonzya kujatwa mukakole katawo?
Kuti mweembo wasibwa mumunzi, sena bantu tabakankami?
Kasimpe Mwami Leza takonzyi kucita cintu cimwi kakunyina kusaanguna
Ciindi syuumbwa nalila, nguni uutayoowi?
Ambila bantu bakkala munkwakwa zya Asyidodi ankwakwa zya Ijipiti kuti, “Amubungane azilundu zya Samaliya, amubone manyongwe mapati aali muli nguwo, akudyamininwa kwabantu bawo.
“Tabazi kucita ziluleme, mbwaamba Mwami Leza, balundika zisaalo anzibakagwisya munkwakwa.” 
Nkaako, mboobu mbwaamba Mwami Leza ulati, “Sinkondo uyooizunda nyika. Uyooola makwabilizyo aanu Mayumu. Uyoosaala mayubilo aanu.”
Mboobu mbwaamba Mwami Leza, “Mbubonya mbuli mweembezi mbwavukula kuzwa kumulomo wasyuumbwa zifuwa zyobilo zyamyeendo naa kutwi buyo, mbubonya oobo Baisilayeli bakkala Musamaliya mbobayoovunwa kabali kumpeto zyamalo aabo. Kabali kucooko kwini kwawaawo mpoboona. 
Teelela eeci alimwi waambilizye kuti cibe cisubulo kubantu Bajakobo.” Mbwaamba Mwami Leza Singuzu zyoonse. 
“Mubuzuba mbweyoosubula Baisilayeli akaambo kazinyonyoono zyabo, njoopwayaula zipaililo zyaku Beteli, meja aacipaililo ayootyoloolwa akusowelwa ansi. 
Ŋanda yamupeyo antoomwe ayamainza njoozyoola. Aalo maanda aabotezedwe ameja aabazovu ayookolomonwa. Maanda mapati ayoopwaigwa.” Mbwaamba Mwami Leza.
Amuteelele majwi aaya nywebo noŋombe zyaku Basyani nomuli amulundu wa Samaliya. Nywebo nobakaintu nomudyaminina bacete akupwayaula bapengede. Nywebo nomuti kubalumi banu, “Nkoo, amutweetele twakulisansa a moyo!” 
Mwami Leza wakonka mubusalali bwakwe akuti, “Masimpe ciindi ciyooboola nomuyootolwa atulobyo. Nywebo nobamamanino mukatolwe atulobyo twanswi. 
Muyookwelelwa alwaanzi lwabwaanda luli munsi-munsi, kusowelwa anze kulangana aa Hamoni.” Mbwaamba Mwami Leza.
“Amweende ku Beteli mukabisye, amweende ku Giligali mukaindilizye kucita zinyonyoono. Amulete zipaizyo zyanu cifumo-fumo cili coonse. Kamuleta kwakkumi kwanu kwainda mazuba otatwe lyoonse. 
Muumpa cinkwa cijisi mimena mbuli cipaizyo cakulumba. Amulikankaizye azyakupa zyanu zyakuliyandila. Amulisumpule akaambo kazyo, nywebo Nobaisilayeli. Kayi ncencico eeci ncomuyanda kucita.” Mbwaamba Mwami Leza.
“Ndakacita kuti mufwe nzala muminzi yoonse, akuti mubule zinkwa muminzi yoonse, nikuba boobo tamupilukili kulindime pe. Mbwaamba Mwami Leza. 
Alimwi ndime ndakalesya mvula kuwa kakucisyeede myezi yotatwe kuti mutalike kutebula. Ndakawisya mvula amunzi omwe buyo, pele ndakaikasya kuti iwe kumunzi umwi. Muunda umwi wakawidwa mvula, pele umwi tiiwakawidwa nkaako wakayuma. 
Bantu bakali kuya buzeeleka kuzwa kumunzi umwi kuyoosika kuluumwi kuti bajane maanzi, pele tiibakajana maanzi manji aakunywa, nikuba boobo tiimwakapilukila kulindime pe.” Mbwaamba Mwami Leza.
“Kwaziindi zinji ndakayumya myuunda yanu amyuunda yamisaansa, ndakailetela malwazi angubi. Cikwikwi cakalya mikuyu amioliva aanu, nikuba boobo tiimwakapilukila kulindime pe.” Mbwaamba Mwami Leza.
“Ndakatuma zyuumo akati kanu mbuli mbundakacita ku Ijipiti. Ndakajazya bakubusi banu munkondo antoomwe amabbiza aanu aakajatwa, muzivuka zyanu mwakamvwide kununka kwalufu, nikuba boobo tiimwakapilukila kulindime pe.” Mbwaamba Mwami Leza.
“Ndakabanyonyoona bamwi banu mbubonya mbuli mbundakanyonyoona bamu Sodomu abamu Gomola. Mwakali mbuli cisisi ciyaka mulilo casikkulwa mucikko, nikuba boobo tiimwakapilukila kulindime pe.” Mbwaamba Mwami Leza.
“Nkaako nceeci ncendiyoocita kulindinywe Nobaisilayeli, lino akaambo kakuti ndiyanda kucita ceeci kulindinywe, amulibambile kuswaangana a Leza wanu Nobaisilayeli.”
Ooyo uupanga zilundu ngonguwe uulenga luuwo, ulayubununa mizeezo yakwe kumuntu,
Amumvwe majwi aaya nomusyobo wa Isilayeli, ndaimba cabuumba akaambo kandinywe.
Nyika ya Isilayeli iitakwe kampenda yawa, tiikabuki alimwi!
Mboobu mbwaamba Mwami Leza ulati, “Munzi wamu Isilayeli uutuma basilumamba bali cuulu kunkondo, bali mwaanda balikke mbabapiluka, munzi uutuma basilumamba bali mwaanda kunkondo, bali kkumi balikke mbabapiluka.”
Mboobu Mwami Leza mbwaambila musyobo wa Isilayeli ulati, “Amundiyandaule kuti mupone, 
mutayandauli Beteli, mutainki ku Giligali, mutabi aalweendo lwakuya ku Biiyasyeba. Nkaako kasimpe baku Giligali balatolwa mubwaange, munzi wa Beteli ulaba makwisyilili.”
Amuyandaule Mwami Leza kuti mupone kwataba boobo uzoonyonyoona musyobo wa Josefa mbuli mulilo, uyoomuumpa, nkabela taakwe muntu uyoozima munzi wa Beteli. 
Nywebo nomucita kuti buluzi bubije, akusowa bululami ansi,
ooyo wakalenga mulalabungu abandakutema, ooyo uucita kuti kusiya kube bucedo,
Ngonguwe uunyonyoona mayubilo mayumu,
Nywebo mulasulaika muntu ooyo uutapatila munkuta akusampaula muntu ooyo waamba zyabwini. 
Mulalyatauka mucete akumusungilizya kuti amubbadele maila. Nkaako nokuba kuti mwakayaka maanda mabotu mapati aamabwe, tamukakkali mulingawo pe, nokuba kuti mwakalima myuunda mibotu yamisaansa, tamukanywi waini wayo. 
Kayi ndizi kuvula kwamilandu yanu akuti zinyonyoono zyanu nzipati. Mudyaminina baluleme akutambula masinkamulomo, bacete tamubacitili bweelede munkuta. 
Nkaako muntu wamaanu ulaumuna muziindi zili boobo, nkaambo nziindi zyabubi.
Amuyandaule cibotu kutali cibi, kuti mube aabuumi. Ndendilyo Mwami Leza Singuzuzyoonse nayooba aandinywe, mbubonya mbomuti ulaandinywe. 
Amusulaike bubi, muyande cibotu, kamucita ziluleme munkuta. Ambweni Mwami Leza Singuzuzyoonse nayooengelela bantu basyeede baciinga ca Josefa.
Nkaako mboobu mbwaamba Mwami Leza Singuzuzyoonse ulati, “Kuyooba kulila mumigwagwa yoonse, kuyooba kulila kwakucisa muzisambalilo zyoonse. Balimi bayooitwa kuti bakoomoke, basidilwe bayooema. 
Kunooli basikweema mumyuunda yoonse yansaansa, mukuti ndiyooboola kuzoomusubula.” Mbwaamba Mwami Leza.
Maawe kuli baabo basukamina buzuba bwa Mwami Leza! Ino nkaambo nzi ncomusukamina buzuba bwa Mwami Leza? Buzuba oobo buyooba bwamudima kutali bwamumuni. 
Buyooba mbuli muntu uutija syuumbwa kwamana waakuswaangana amunyama wabutambo. Buyooba mbuli wanjila muŋanda yakwe wajatilila abwaanda, kwamana nzoka yamuluma. 
Sena buzuba bwa Mwami Leza tabukabi bwamudima, butali bwamumuni? Bunooli buzuba busiya mbi taakwe amumuni uuyoobonwa pe.
Ndasulaika akusampaula mapobwe aabukombi bwanu, nsikonzyi kubotelwa akubungana kwanu. 
Nokuba kuti mulandiletela zipaizyo zyakutenta azituuzyo zyamaila, nsikoozitambula pe. Nokuba kuti mundiletele zituuzyo zyalumvwano zibotu, nsikooziyanda pe. 
Amutole kooko nyimbo zyanu zyacikwala nsikooswiilila nyimbo zyatulumbu twanu pe. 
Pele ndiyanda kuti bubetesi bululeme bukunke mbuli mulonga, bulondoke mbuli kalonga katayuminini.
Sena mwakandiletela zipaizyo azituuzyo kwamyaka iili makumi one munkanda, nywebo nomusyobo wa Isilayeli? 
Munkanda mwakakomba cikozyanyo ca Sakuti mwami wanu. Mwakakomba Kaiwani leza wanyenyenzi, ooyo ngumwakalipangila nobeni. 
Nkaako ndiyoomutuma mubwaange kucisi cisakene kwiindilila munzi wa Damasikasi kamuziyumwide eezyo. Mbwaaamba Mwami Leza, Leza wamakamu Singuzuzyoonse.
Maawe kulindinywe nomuliibide mu Ziyoni, andinywe nomulimvwa kuti mulilikkalide mucilundu ca Samaliya, nywebo nobantu balemenede bacisi cipati eeci, kulindinywe bantu ba Isilayeli nkobaboola kuyanda lugwasyo. 
Kamuya mukabone munzi wa Kaline, kuzwa kooko mukaye kumunzi mupati wa Hamati, mwakumana mukaye ku Gati kucisi caba Filisiti. Sena bwami bwanu mbubotu kwiinda malelo aaya? Sena nyika yabo nimpati kwiinda yanu? 
Nywebo mulakaka kuti buzuba bubi bulaboola, muleta aafwiifwi ziyoosya. 
Moona amalo aakazilululwa ameja aabazovu, akulyookezya azyuuno zyanu zipati. Mulalya tubelele tubotu aboombe baneneede. 
Mulauma tulumbu mbuli bwakalikulizya Devedi, mulalizya zingwali-ngwali zyanyimbo. 
Mulanywa waini muzinywido zipati zizulisya, mulabelesya tufuta tununkilila tubotu, pele tamuusi akaambo kakunyonyoonwa kwaciinga ca Josefa. 
Nkaambo nywebo muyooba akati kabaabo bayoosaanguna kutolwa mubwaange, mapobwe aanu aakulyookezya kwakulyoolola muzyuuno zipati ayoomana.
Mwami Leza wakakonkezya muzina lyakwe mwini, Mwami Leza Singuzuzyoonse ulati, “Ndasesemwa kulisumpula kwabantu ba Jakobo, ndacimwa nkwakwa zyabo, ndiyoosaazya munzi azintu zyoonse zili mulinguwe.”
Kuti kukasyaale bantu muŋanda yomwe bali kkumi, abalo bayoofwa. 
Kuti umwi waluzubo sikuzootenta mitumba akaboole kuzooibweza mitumba eeyo muŋanda, kwamana akabuzye umwi uucinooyooyubide oomo kuti, “Sena kuli ngoli aawe?”
Mwami Leza wapa malailile, uyoopwayaula ŋanda mpati, aŋanda nsyoonto ziyookomooka. 
Sena mabbiza alazuzaana atala aamandomba? Sena muntu ulakonzya kulima mulwizi aŋombe? Pele nywebo mwacita kuti bululami bube ncemfu, mwacita ziluleme kuti zibije.
Nywebo mulasekelela akaambo kakuzunda munzi wa Lodebaa mulati, “Sena tiitwakazunda munzi wa Kaanayimu munguzu zyesu tobeni?”
Mboobu mbwaamba Mwami Leza Singuzuzyoonse ulati, “Ndiyoobusya musyobo umwi kuti uzoomulwane, nomusyobo wa Isilayeli, ooyo uuyoomudyaminina kuzwa kumunzi wa Lebohamati mane kuyoosika kukkuti lyakumusanza ku Alaba.”
Nceeci Mwami Leza ncaakanditondezya. Wakali kulibambila kutumina makata aacikwikwi nikwakamana kujugwa bwizu bwakusanizya banyama bamwami kuciindi lisyuuka mweemvwe uumbi. 
Lino cikwikwi nicakamanizya kulya zisyango zyoonse munyika ndakati, “O Mwami Leza, kolekelela. Ino bantu ba Jakobo inga bapona buti oobu? Bacili bace!”
Nkaako Mwami Leza wakaleka. Mwami Leza wakati, “Eeci tacikacitiki alimwi.”
Nceeci Mwami Leza ncaakatondezya. Mwami Leza wakaita mulilo walubeta, mulilo ooyo wakayuminizya maanzi manji akunyonyoona nyika. 
Mpawo ndakati, “O Mwami Leza, ndakukumbila, koleka! Ino bantu ba Jakobo inga bapona buti oobu? Bacili bace!”
Nkaako Mwami Leza wakaleka. Mwami Leza wakati, “Acalo eeci tacikacitiki limbi pe.”
Nceeci Mwami Leza ncaakanditondezya. Mwami Leza wakaliimvwi kumbali aabwaanda oobo bwakeelekedwe, wakajisi antambo yakweelesya. 
Mpawo Mwami Leza wakandibuzya wakati, “Ino ubwene nzi Amosi?” Ndakaingula kuti, “Ndibwene ntambo yakweelesya.” Mpawo Mwami wakati, “Bona ndiyanda kubikka ntambo yakweelesya akati kabantu bangu Baisilayeli, nsikabalekeleli limbi pe. 
Masena aakombela balunyungu lwa Izaka ayoonyonyoonwa, masena aasalala aabantu ba Isilayeli ayoopwaigwa, mebo lwangu ndemwini ndiyoolwana baciinga ca Jelobowamu.”
Mpoonya Amaziya mupaizi waku Beteli wakatuma majwi kuli Jelobowamu mwami wa Isilayeli aakuti, “Amosi wakuzangila mukati kacisi ca Isilayeli. Bantu bamunyika yako tabakookonzya kuyumina majwi aakwe oonse pe.” 
Mboobu Amosi mbwaamba ulati, “Jelobowamu uyoojaigwa munkondo, kasimpe Baisilayeli bayootolwa mubwaange, bayootolwa kulaale kuzwa kucisi cokwabo.”
Mpawo Amaziya wakati kuli Amosi, “Kozwa yebo omusinsimi! Pilukila kucisi ca Juda. Koya ukabelekele nkuko, koyoosinsima ooko. 
Utanoocisinsimi limbi muno mu Beteli, nkaambo oobu mbusena bwamwami, ŋanda yabwami.”
Amosi wakaingula Amaziya kuti, “Nsiindakali musinsimi nokuba sicikolo wamusinsimi, pele ndakali buyo mweembezi, ndakali kulimina-limina mikuyu. 
Pele Mwami Leza wakandilesya kweembela butanga akundaambila kuti, ‘Koya ukasinsimine bantu bangu Baisilayeli.’ 
Nkaako lino swiilila majwi aa Mwami Leza. Yebo waamba kuti, ‘Intasinsimini bantu ba Isilayeli, akuleka kukambauka ziyoocitika kuciinga ca Izaka.’ 
Nkaako mboobu mbwaamba Mwami Leza ulati, ‘Mukaintu wako uyooba muvuule mumunzi ooyu, bana bako balombe abasimbi bayoojaigwa munkondo. Nyika yako iyooelekwa akupambaulwa, yebo lwako uyoofwida mucisi cabantu batasyomi. Bantu bamu Isilayeli kasimpe bayootolwa mubwaange, kulaale kuzwa kucisi cokwabo.’”
Nceeci Mwami Leza ncaakanditondezya. Wakanditondezya cinzuma camicelo iibizidwe. 
Wakabuzya kuti, “Ubwene nzi, Amosi?” Ndakaingula kuti, “Ndibwene cinzuma camicelo iibizidwe.” Mpawo Mwami Leza wakati kulindime, “Ciindi cabantu bangu Baisilayeli casika, nsikoobalekelela pe. 
Mubuzuba oobo, nyimbo nzyobaimba muŋanda yakukombela ziyooba zyakulila, mbwaamba Mwami Leza. Nkabela mitumba minji inooyojanwa koonse-koonse. Eelyo bayootandilwa anze bayooumuna wi!”
Amuswiilile makani aaya nywebo nomupenzya babulide akukatazya bacete bamucisi, 
nomuti, “Ino pobwe lyamwezi mupya lilamana lili kutegwa tutalike kuulisya maila, abuzuba bwa Sabata bulainda lili kutegwa tusambale maila amwi. Tucesye cakupimina, tudulisye, tubelesye zipimyo zyakucenga, 
tuule bacete ansiliva ababulide andyasyo, alimwi tuulisye maila aanyina ankwaaya.”
Mwami Leza, Leza wa Jakobo, wakakonkezya wakati, “Nsikalubi zyoonse nzibakacita pe. 
Sena nyika tiikakankami akaambo kaceeci? Iiyi, bantu boonse bakkala mulinjiyo bayooema. Cisi coonse ciyoofuta mbuli mulonga wa Nailo, ciyooselauka akuyoosya mbuli mulonga wamu Ijipiti. 
Mwami Leza ulati, ‘Mubuzuba oobo, njoocita kuti zuba likabbile acilungu-lungu, nyika iyoosiya mbi ciindi casikati.’ 
Ndiyoocita mapobwe aanu aabukombi kuti akabe aakweema, kwiimba kwanu koonse kuyooba kwakulila. Ndiyoocita kuti nyoonse mukasame masaka akukululwa masusu. Ndiyoocita kuti muciindi eeco mukeeme mbuli muntu uulila mwanaakwe uuzyedwe alikke, mamanino ayooba mbuli buzuba bubi.”
Mwami Leza ulati, “Mazuba alaza nendiyooleta nzala mucisi coonse, kutaamba nzala yazilyo, noiba nyota yamaanzi, pele nzala yakumvwa majwi aa Mwami Leza. 
Banooyoozeeleka kuzwa kulwizi lumwi kuyoosika kulwizi lumbi, bayoozelengana kuzwa kunyika kuyoosika kujwe kabayabuyandaula majwi aa Mwami Leza, pele tabakaajani pe.
“Mubuzuba oobo, balindu beebelwa abakubusi balimvwide bayoonetauka akaambo kanyota. 
Aabo bakonkezya muzina lyamutuni Asyima waku Samaliya, naa baamba kuti, ‘Mbubonya mbuli Leza wa Dani mbwali muumi,’ naa bati, ‘Mbubonya mbuli Leza waku Biiyasyeba mbwali muumi, bantu aabo bayoowa tabakabuki limbi pe.’”
Lino ndakabona Mwami kaimvwi acipaililo eelyo wakati, “Pwaya cipaililo mpocili atala kutegwa zikunguzyo zitenkaane. Kosoola mitwe yabantu boonse, aabo batisyaale ndabajaya apanga. Taakwe naba omwe uutitije, taakwe uunga wazwenga. 
Nokuba kuti basye cilindi cilamfu mane bakeenzye kwacimvumwe, ndiyoobagwisya ajanza lyangu. Nokuba kuti batante mane bakasike kujulu kwini, nkukonya ooko njoobaangula. 
Nokuba kuti bakayube atala aacilundu ca Kaameli, ndiyoobavwima kusikila nkabajate. Nokuba kuti bakandiyube kunsi aalwizi, ooko njoolailila nzoka kuti ikabalume. 
Nokuba kuti bakatolwe mubwaange abasinkondonyina, ooko njoolailila kuti bakajaigwe munkondo. Ndinooyoobalangilide kutegwa cibi cikabacitikile kutali cibotu pe.”
Mwami, Mwami Leza Singuzuzyoonse, ooyo uunga aguma nyika yeenzemuka,
Nguuyaka maanda aakwe kujulu, nguubikka ntalisyo yawo ansi,
“Sena nywebo Nobaisilayeli tamuli mbuli bubede Bakusyi kulindime? Mbwaamba Mwami Leza. Sena tiindakagwisya Baisilayeli mu Ijipiti, Bafilisiti mu Kafuto a Baalamu kuzwa ku Kee? 
‘Kasimpe meso aa Mwami Leza alilangilide abwami bubyaabi.’ Ulati, ‘Ndiyoobunyonyoona kabutaciyoobonwi munyika, nikuba boobo nsikanyonyweedi limwi musyobo wa Jakobo, mbwaamba Mwami Leza.’
“Nkaako ndiyoopa malailile, nkabela ndiyooseba musyobo wa Isilayeli mbuli busebwa maila acisebyo, pele taakwe kaseke nokaba komwe kayoowida ansi. 
Basizibi boonse akati kabantu bangu bayoojaigwa munkondo, boonse aabo baamba kuti, ‘Mapenzi tukaajane kuli, taakatusikili.’”
Mubuzuba oobo njoobukulusya tente lya Devedi lyakawa. Ndiyooyakulula masena aalyo aamwaidwe, kuyakulula matongo, ndiyooliyaka akulicita mbuli mbulyakabede, 
kutegwa bakalele bantu ba Edomu basyeede, amisyobo yoonse iibandwa zina lyangu. “Mbwaamba Mwami Leza, ooyo uuyoocita zintu eezi.”
“Mazuba alasika, mbwaamba Mwami Leza, sikutembula nayooenzegwa asikulima,
Ndiyooleta bantu bangu Baisilayeli batoledwe mubwaange,
Njookkazika Baisilayeli munyika yabo beni,
