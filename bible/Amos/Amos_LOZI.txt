  Ki a manzwi a Amosi, ya n'a li yo muñwi wa balisana ba munzi wa Tekoa. Mulimu a mu sinulela manzwi a, ka Isilaele, ha ne ku sa siyezi lilimo ze peli zikinyeho ya lifasi i si ka ezahala kale. Ka yona nako yeo Oziasi n'a li mulena wa Juda, mi Jeroboami mwan'a Jehoasi n'a li mulena wa Isilaele.
  Amosi a li,
  Muñ'a Bupilo ya Pahami u li, “Batu ba Damaseka ba ne ba fosize hañata hahulu, mi kabakaleo ni ta ba utwisa butuku. Ba nyandisize batu ba Giliadi ka lunya lo lutuna. 
Cwalehe, ni ka lumela mulilo ku t'o cisa ndu ya bulena ye yahilwe ki Hazaele ni makwakwa a Mulena Beni-Hadadi. 
Ni ka lobaka likwalo za minyako ya munzi wa Damaseka ni ku zwisa ba ba yahile mwa Musindi wa Aveni ni mubusi wa Beti-Edeni. Batu ba Siria ba ka hapiwa ni ku iswa kwa naha ya Kiri.”
  Muñ'a Bupilo ya Pahami u li, “Batu ba Gaza ba fosize hañata-ñata, mi kabakaleo ni ta ba utwisa butuku. Ba ngile sicaba kaufela, ku y'o si lekisa ku ba Edomo. 
Cwale ni ka tisa mulilo, u t'o cisa mamota ni mandu a tiisizwe a munzi wa Gaza. 
Ni ka zwisa babusi ba minzi ya Ashidodi ni Ashikeloni. Ni ka utwisa butuku munzi wa Ekironi, mi Mafilisita kamukana ba ba siyezi ba ta shwa.”
  Muñ'a Bupilo ya Pahami u li, “Batu ba Tire ba fosize hañata hahulu, mi kabakaleo ni ka ba fa mulatu. Ba ngile sicaba kaufela se ne si hapilwe ku si isa kwa Edomo, mi ne ba si ka buluka tumelelano ya bulikani bo ne ba ezize. 
Cwale ni ka tisa mulilo ku t'o cisa makwakwa ni mandu a tiisizwe a munzi wa Tire.”
  Muñ'a Bupilo ya Pahami u li, “Batu ba Edomo ba fosize hañata-ñata, mi kabakaleo ni ta ba utwisa butuku. Ba zumile banabahabo bona, Maisilaele, mi ha ba si ka ba shwela makeke. Bunyemi bwa bona ne bu sa kuyuki, mi ne ba sa lati kuli bu fele. 
Cwalehe, ni ka lumela mulilo kwa munzi wa Temani, ni ku y'o cisa makwakwa a Bozira.”
  Muñ'a Bupilo ya Pahami u li, “Batu ba Amoni ba fosize hañata hahulu, mi ni ka ba utwisa butuku. Mwa lindwa za bona, za ku ekeza kwa naha ya bona, ba pazuzi limba za basali ba mwa Giliadi ba ba ne ba itwezi. 
Cwalehe, ni ka tumbeka mulilo fa makwakwa ni mandu a tiisizwe a munzi wa Raba. Ku ta ba ni mihuwo ka lizazi la ndwa, mi ndwa i ka sindumuka ku lwana ka buhali sina liñungwa. 
Mulen'a bona ni manduna ba hae ba ka hapiwa.”
  Muñ'a Bupilo ya Pahami u li, “Batu ba Moabi ba fosize hañata-ñata, mi kabakaleo ni ka ba utwisa butuku. Ba tompolozi masapo a mulena wa Edomo ka ku a cisa. 
Ni ka tisa mulilo mwa naha ya Moabi ku t'o cisa makwakwa a Kerioti. Batu ba Moabi ba ka shwela mwa lilata la ndwa, masole ha ba nze ba huweleza ni litolombita li nze li lila. 
Ni ka bulaya mubusi wa Moabi ni bazamaisi ba naha kaufela.”
Muñ'a Bupilo ya Pahami u li, “Batu ba Juda ba se ba fosize hañata-ñata, mi kabakaleo ni ka ba utwisa butuku. Ba shwauzi lituto za ka mi ha ba si ka buluka milao ya ka. Ba kelusizwe ki yona milimu ya buhata ye ne ba sebeleza bo kukw'a bona. 
Cwale ni ka lumela Juda mulilo ku t'o cisa makwakwa a Jerusalema.”
Muñ'a Bupilo ya Pahami u li, “Batu ba Isilaele ba fosize hañata hahulu, mi kabakaleo ni ka ba utwisa butuku. Ba lekisanga batu ba ba si na mulatu kabakala ku sa lifa likoloti za bona, ili babotana ba ba sa koni ku lifa nihaili teko ya makatulo a mabeli. 
Ba hatelela ba ba fokola, ba ba sa koni ku itusa, mi ba kashaka babotana mwa nzila. Mutu ni ndat'ahe ba kopanela musali a li muñwi wa mutanga, mi ka mukwa wo ba silafaza libizo la ka le li kenile. 
Kwa libaka za bona kaufela za lisebelezo ba lobalanga fa liapalo za kale za swalelele ya likoloti ze si ka lifelwa kale ki babotana. Mwa tempele ya mulimu wa bona ba nwa waine ye ba amuhile ba likoloti za bona.
  “Mi n'e li kabakala mina, batu ba ka, ha ne ni sinyize Maamori, ili banna ba ba ne ba li ba batelele sina likota za sidare, ba batata inge likota za oke. 
Ni mi zwisize mwa Egepita, ni mi etelezi mwa lihalaupa ka lilimo ze mashumi a mane mi ni mi file naha ya Maamori kuli i be ya mina. 
 Ni ketile ba bañwi kwa bana ba mina ku ba bapolofita, ni ba bañwi ba micaha ya mina ku ba Manazareni. Batu ba Isilaele, kana taba ye ha si ya niti, nji? Ku bulezi, na, Muñ'a Bupilo. 
Kono mu nwisize Manazareni waine, mi mu laezi bapolofita kuli ba si ke ba bulela manzwi a ka. 
Mi cwale ni ka mi pyatela hona fo, mi mu ka tonga sina sikocikala se si longile hahulu lico. 
Nihaiba ba ba lubilo hahulu ha ba na ku punyuha. Ba ba maata ba ka felelwa ki maata a bona, mi masole ha ba na ku ipilisa. 
Ba masho ba ka saba, ba ba lubilo ha ba na ku punyuha, mi ba lipizi ha ba na ku ipilisa. 
Ka lona lizazi leo, nihaili masole ba ba bundume ka ku fitisisa ba ka lata lilwaniso za bona mi ba sabe.” Muñ'a Bupilo ya Pahami u bulezi.
Mina batu ba Isilaele, mu teeleze kwa manzwi a bulezi Muñ'a Bupilo ya Pahami bakeñisa mina, ili sicaba kamukana s'a zwisize mwa Egepita, u li, 
“Mwa macaba kaufela a mwa lifasi ki mina feela ni zibile ni ku mi babalela hande. Kikabakaleo libi za mina li ze tuna, mi kabakaleo ni ka mi utwisa butuku.”
Kana batu ba babeli ba ta kala musipili hamoho ba si ka lumelelana fo ba ta kopanela?
Kana tau ha i itileli feela mwa mushitu konji ha i bulaile se siñwi?
Kana nyunywani ya kona ku swalwa mwa katwa ku si na sico sa ku i teyisa?
Kana tolombita ya ndwa i ka lila feela mwa muleneñi batu ba sa sabi?
Muñ'a Bupilo ya Pahami h'a ezi milelo y'a hupuzi a sa i sinuleli batanga ba hae, bona bapolofita.
Tau ha i lila, ki mañi ya sa sabi?
Mu zibise ba ba pila mwa mandu a bulena a bo Ashidodi ni Egepita, mu li, “Mu kopane hamoho mwa malundu a potolohile Samaria, mu bone mufili-fili ni bumaswe bo bu eziwa mwateñi.”
Muñ'a Bupilo ya Pahami u li, “Batu ba, ba taza mandu a bona a matuna ka tutu ye ba nga ka tata ni ka busholi. Ha ba zibi ni mo ku sepahalelwa. 
Mi cwale sila si ka beya naha ya bona mwahali, si sinye makwawa a bona, mi si lutulule miyaho ya bona ye mituna, ye minde.”
Muñ'a Bupilo ya Pahami u li, “Sina mulisana mw'a yangwelela mahutu a mabeli kamba zebe i liñwi ya ngu ye cilwe ki tau, kamukwaocwalo ni mwa Samaria ku piliswa batu ba sikai feela, ba ba ipumulezi mwa lipula za bona ze na ni buiketo. 
Mu teeleze cwale, mi mu lemuse ba lusika lwa Jakobo,” ku bulela Mulena, Muñ'a Bupilo ya Maata Kaufela. 
 “Ka lona lizazi le ni utwisa batu ba Isilaele butuku kabakala libi za bona, ni ta sinya tutala twa Betele. Malulu a tutala a ta lobakiwa mi a wele fafasi. 
Ni ta lutulula mandu a maliha ni a litabula. Mandu a kabisizwe ka manaka a litou a ka fetuha matota, mi mandu a matuna kamukana a ta sinyiwa.”
Mu teeleze taba ye, mina basali ba Samaria, ba ba nunile ku ba litapata sina likomu za Bashani ze utilwe hande, ba ba nyandisa ba ba fokola ni ku hatelela babotana, mi mu laela banna ba mina, mu li, “Ni tiseze ze ni ka nwa!” 
Sina Muñ'a Bupilo ya Pahami h'a li ya kenile, u sepisize cwana, u li, “Kaniti mazazi a ka taha fo ba ka mi hohela kwahule ka kashuto, mi yo muñwi ni yo muñwi wa mina u ka ba sina tapi ye kwa kashuto. 
Mu ka zwisezwa mwa maandala a mwa mamota a tubehile, mi mu nepelwe kwande.”
Muñ'a Bupilo ya Pahami u li, “Batu ba Isilaele, mu ye mu y'o eza sibi kwa sibaka se si kenile sa kwa Betele, haiba kwa swanela! Mu ye kwa Giligali mi mu y'o fosa mo mu konela kaufela! Mu zwelepili ku tisa lifolofolo za litabelo za ka zazi ni zazi kakusasana, mi mu n'o tisanga kalulo ya bulishumi mwamulaho a mazazi a malulu. 
Mu zwelepili ku tisanga linkwa za litabelo za buitumelo ku Mulimu mi mu ikuhumuse ka limpo ze mu fa ka tato ya mina. Kakuli ni mina, kihona mo mu latela cwalo.
  “N'e li na, ya n'a mi tiselize tala mwa minzi ya mina kamukana, nihakulicwalo ha mu si ka kutela ku na. 
Ni nelisize pula mwa munzi o muñwi, kono ku o muñwi nyaa. Simu ye ñwi i fumani pula, kono ye ñwi i cile lizazi. 
Ka ku fokoliswa ki linyolwa batu ba minzi ye miñata ba ya mwa munzi o muñwi mo ne ba sepile ku y'o fumana mezi, kono ne ku si na mezi a n'a ka ba likana kuli ba nwe kaufela. Nihakulicwalo a mu si ka kutela ku na.
“Ni lumezi moya a bata ku t'o omisa lico za mina. Nzie ya ca masimu a miloho ya mina kaufela, a likota za veine, a likota za feiga, ni a za olive kamukana. Nihakulicwalo ha mu si ka kutela ku na.
“Na mi lumela matuku a swana ni a ni kile na lumela kwa Egepita. Na bulaya mitangana ya mina mwa ndwa, mi na mi amuha lipizi za mina. Ni mi tiselize muunko o maswe hahulu wa litupu mwa mafulo a mina. Nihakulicwalo ha mu si ka kutela ku na,” ku bulela Muñ'a Bupilo.
  “Ni timelize ba bañwi ku mina sina mo ni kile na yundiseza Sodoma ni Gomora. Ba ku mina ba bandukile, ba swana inge kota ye tuka, ye zwisizwe kwa mulilo. Nihakulicwalo ha mu si ka kutela ku na,” ku bulela Muñ'a Bupilo. 
“Cwalehe, batu ba Isilaele, ni ta mi utwisa butuku. Mi kakuli ni ka eza cwalo, mu itukiseze katulo ya ka!”
Mulimu ki yena ya ezize malundu
Batu ba Isilaele, mu teeleze kwa pina ye ya mafu ye ni mi opelela. 
Mwalyanjo Isilaele u wile, mi h'a na ku zuha hape! Ki yani a li ku lapalala fafasi, mi ha ku na ya mu zusa.
Muñ'a Bupilo ya Pahami u li, “Munzi o muñwi wa Isilaele ha u lumela masole ba ba eza lule, ku kuta feela mwanda u li muñwi. O muñwi ha u lumela masole ba mwanda, ku kuta feela ba lishumi.”
Muñ'a Bupilo ya Pahami u li kwa batu ba Isilaele, “Mu tahe ku na, mi mu ta pila. 
Mu si ke mwa ya kwa Beeresheba ku y'o lapela. Mu si ke mwa lika ku ni fumana kwa Betele, kakuli Betele u ka sinyeha. Mu si ke mwa ya kwa Giligali, kakuli batu ba ona ba ka iswa mwa butanga.”
Mu ye ku Muñ'a Bupilo ya Pahami mi mu ka pila. Ha mu sa ezi cwalo, u ka felisa batu ba Isilaele sina mulilo. Mulilo wo u ka cisa batu ba Betele, mi ha ku na ya u tima. 
Mu bumai cwañi, mina ba ba picaukisa mulao ni ku hanisa batu ku fumana litukelo za bona!
  Muñ'a Bupilo ya Pahami u ezize
U yundisa ba ba maata
Mina batu, mu toya mutu kaufela ya yemela ku luka, ya bulela feela niti mwa likuta. 
Mu putelezi babotana mi mu ba amuhile lico za bona. Mi cwalehe, ha mu na ku pila mwa mandu a mande a macwe e mu yahile, kamba ku nwa waine ye zwa mwa masimu a likota ze nde hahulu ze mu cala. 
Ni ziba bumaswe bwa libi za mina ni buñata bwa milatu ye mu ezize. Mu nyandisa batu ba ba lukile, mu amuhela likweta, mi mu paleliswa babotana ku atulelwa hande mwa likuta. 
Kikabakaleo ka nako ye, ya na ni butali wa ikuzeza, kakuli ki nako ye maswe!
Mu like ku eza ze nde, isiñi ze maswe, ili kuli mu te mu pile. Cwale Mulena, Muñ'a Bupilo ya Maata Kaufela, u ka ba ni mina sina ha mu ikutwa kuli u na ni mina. 
Mu toye ze maswe, mu late ze nde, mi mu bone kuli mwa likuta ku atulwa ka swanelo. Mulena, Muñ'a Bupilo ya Maata Kaufela, u ka ba ni mukekecima kwa batu ba sicaba se, ba ba sa pila.
Mi cwale Mulena, Muñ'a Bupilo ya Maata Kaufela, u li, “Ku ka ba ni ku bokolola ni lililo ze butuku mwa makululu a munzi. Nihaili batu ba mwa naha ba ta bizwa ku t'o silisa bafu, hamoho ni ba ba lifiwa ka musebezi wa ku lila. 
Ku ta ba ni sililo se situna ni mwa masimu a likota za veine kaufela. Zeo kaufela li ta ezahala kakuli ni tela ku t'o mi utwisa butuku.”
I ta ba ku sabisa ko ku cwañi ku mina, ba ba shukelwa Lizazi la Muñ'a Bupilo! Ki bunde bufi bo li ka mi tiseza lizazi leo? Li ka ba la lififi, isiñi la liseli. 
Ku ta ba inge mutu ya saba tau mi u katana ni bele! Kamba ku swana sina munna ya taha kwa hae, ya t'o sikatela fa limota mi a lumwa ki noha! 
Lizazi la Muñ'a Bupilo ya Pahami li ka tisa lififi, isiñi liseli. Li ka ba lizazi la manyando a mwa bunsu suu, ku si na liseli.
  Muñ'a Bupilo ya Pahami u li, “Ni toile mikiti ya lisebelezo za mina, mi ha ni i tokwi ni hanyinyani! 
Ha mu ni tiseza limpo za litabelo za ku cisa, ni limpo za lico, ha ni na ku li amuhela, mi ha ni na ku lumela limunanu za mina ze mu nunisize kuli mu ni ezeze zona litabelo za buitumelo. 
Mu lisele lipina za mina za lilata. Ha ni lati ku teeleza kwa lihalepa za mina. 
Bakeñisacwalo mu tuhele likatulo ze lukile li bube sina nukana, mi ku luka ku zwelepili sina nuka ye sa kali.
  “Batu ba Isilaele, ka lilimo zani ze mashumi a mane za mwa lihalaupa, ne ni si ka mi bulelela kuli mu ni ezeze litabelo. 
Kono cwale kakuli mu lapela maswaniso a milimu ya mina, ili Sakuti mulen'a mina ni Kaiwani mulimu wa linaleli, mu ta lwala maswaniso ao. 
Ee, mu ta a lwala ha ni mi isa kwa butanga mwa naha ye kwabuse bwa Damaseka.” Ku bulela Muñ'a Bupilo. Libizo la hae ki Muñ'a Bupilo ya Maata Kaufela.
I ta ba ziezi ye tuna cwañi ku mina, ba ba pila ka buiketo mwa Sione, ni ku mina mu ikutwa ku pila ka kozo mwa Samaria, mina bahulu ba sicaba se situna se sa Isilaele, ko ba t'o kupanga batu tuso. 
Mu ye, mu y'o talima kwa munzi wa Kaline. Cwale mu y'o ya ni kwa munzi o mutuna wa Hamati. Mu zwelepili mane mu y'o fita kwa Gati, munzi wa Mafilisita. Kana n'e li ye minde hahulu ku fita mibuso ya bo Juda ni Isilaele? Kana naha ya bona n'e li ye tuna ku fita ya mina, nji? 
Mwa hana ku lumela kuli lizazi la manyando la taha, kono ze mu eza li suteleza feela lizazi leo fakaufi. 
I ta ba bumaswe bo butuna cwañi ku mina ba ba lobala fa mimbeta ye minde, mu ikola ku nama feela fa lipula za mina za mukanamo, mu nze mu itabisa ka ku ca nama ya manamani ni ya lingunyana! 
Mu lata ku eza lipina sina mw'a n'a ezezanga Davida ni ku liza fa lihalepa. 
Mu nwa waine ka mukeke wa kwiti o tezi, mi mu tolanga mafula a mande hahulu, kono ha mu silisi bakeñisa ku sinyeha kwa Isilaele. 
Cwale ki mina, mu ta kala ku hapiwa mwa naha. Mikiti ni malyalya a mina li ka fela.
Muñ'a Bupilo ya Pahami kasibili u file temuso, a li, “Ni toile buikuhumuso bwa batu ba Isilaele. Ni toile mandu a bona a bulena. Ni ka neela muleneñi, ni ze mwateñi kamukana, kwa lila.”
Haiba mwa mba ku siyezi feela batu ba lishumi, kaufel'a bona ba ka shwa. 
Wahabo bafu, yena ya na ni buikalabelo bwa ku ba buluka, u ta zwisa litupu mwa ndu, mi u biza mutu kaufela ya mwa ndu, a li, “Kana ku na ni ze ñwi litupu ze siyezi ni wena mo?”
Muñ'a Bupilo ya Pahami h'a laela, mandu a matuna ni a manyinyani a ka tubakiwa. 
Kana lipizi za kona ku lika fa macwe? Kana batu ba kona ku lima mwa liwate ka mapulu? Kantihe mina mu fetuzi niti ku ba nto ye bulaya, ni kuli ze lukile li be ze maswe.
Mu ikuhumusa ka ku hapa munzi wa Lodebari. Mi cwale mu li, “Lu na ni maata a ku nga ni munzi wa Karinaime.”
Mulena, Muñ'a Bupilo ya Maata Kaufela, ili yena u li, “Ni ka mi lumela mpi ya sicaba si sili ku t'o hapa naha ya mina ku kalela kwa nzila ya Hamati kwa mutulo, mane ku y'o fita kwa Musindi wa Araba kwa mboela.”
Muñ'a Bupilo ya Pahami u ni bonisize pono ye. Ni mu boni a nz'a lukisa sikutu sa nzie mwamulaho wa ku mweta bucwañi bwa mulena inze ku mela bo bunca hape. 
Mwa pono ya ka na bona nzie i ca linto kamukana ze tala mwa naha, mi cwale na li, “Swalela batu ba hao, Muñ'a Bupilo! Ba ka pila cwañi? Ki ba banyinyani hahulu, mi ba fokola.”
Muñ'a Bupilo ya Pahami a cinca muhupulo wa hae, a li, “S'o boni, ha si na ku ezahala.”
Muñ'a Bupilo ya Pahami u ni bonisize pono ye ñwi. Ni mu boni a nz'a itukiseza ku utwisa batu ba hae butuku ka mulilo. Mulilo wa cisa liwate le lituna mwatas'a lifasi, mi n'o s'o kala ku cisa lifasi. 
Cwale na li, “Mulimu, Muñ'a Bupilo ya Pahami, a ku lisele! Batu ba hao ba ka pila cwañi? Ki ba banyinyani mi ha ba na maata.”
Muñ'a Bupilo ya Pahami a cinca muhupulo wa hae wo, a li, “Nihaili yona nto ye, ha i na ku ezahala.”
Ki ye pono ye ñwi y'a ni bonisize Muñ'a Bupilo. Ni mu boni a nz'a yemi kwatuko a limota le ne li yahilwe ka ku itusisa muhala, mi ni yena n'a sweli muhala wa bayahi mwa mazoho. 
A ni buza, a li, “Amosi, u bonañi?”
Libaka ze ba lapelela baikulu ba Isaka li ka sinyiwa. Libaka za Isilaele ze kenile li ka ba matota. Ni ka lumela ndwa ku t'o lwanisa ba mba ya Mulena Jeroboami.”
Cwale Amazia, muprisita wa Betele, a bihela Jeroboami mulena wa Isilaele, a li, “Mwahal'a batu ba Isilaele, Amosi ki yena ya bata ku ku fetuhela. Lipulelo za hae li ka sinya naha. 
S'a bulela ki se, u li, ‘U ka bulaiwa mwa ndwa, mi batu ba Isilaele ba ka zwisizwa mwa naha ya bona, ba y'o luiwa.’ ”
Mi Amazia a li ku Amosi, “Wena, mupolofita wa lihata! Kutela kwa naha ya Juda, mi u y'o ipiliseza kwateñi ka bupolofita bwa hao bwa buhata. 
U si ke wa polofitela kwanu kwa Betele ni kamuta. Ye ki tempele ya sicaba, mw'a lapelelwa ki mulena.”
Amosi a alaba, a li, “Ha ni mupolofita. Wo ha si musebezi wa ka. Ni mulisana feela, mi hape ni babalela likota za feiga. 
Kono Muñ'a Bupilo ya Pahami u ni siisize musebezi wa ka wa bulisana, mi u ni laezi ku t'o bulela manzwi a hae kwa batu ba hae ba Isilaele. 
Cwalehe, u teeleze s'a bulela Muñ'a Bupilo. Wena u ni bulela kuli ni tuhele ku polofitela ka ku lwanisa batu ba Isilaele, mi ni si ke na bulelela ka ku lwanisa baikulu ba Isaka. 
Cwale Amazia, Muñ'a Bupilo ya Pahami u li ku wena, ‘Musal'a hao u ka ba lihule mwa muleneñi, mi bana ba hao ba ka bulaiwa mwa ndwa. Naha ya hao i ka alulwa ni ku fiwa ba bañwi, mi wena luli u ka shwela mwa naha ya bahedeni. Batu ba Isilaele ba ka hapiwa, ba y'o luiwa ku sili.’ ”
Ki ye pono ye ñwi ye ni bonisizwe ki Muñ'a Bupilo ya Pahami. Ni boni sizuma se si na ni miselo. 
Cwale Muñ'a Bupilo ya Pahami a li, “Amosi, u bonañi?”
Ka lona lizazi leo, lipina za mwa lapa la mulena li ka ba lipina za sililo. Ku ka ba ni litupu kai ni kai, ze ka latakelwa fande. Ha ku na ku utwahala nihaili mulumo.”
Mu teeleze kwa taba ye, mina ba ba hatelela ba ba si na se siñwi, mi mu lika ku timeza babotana ba mwa naha. 
Mu ipulelela kuli, “Ha lu koni ni hanyinyani ku litela kuli pili mazazi a kenile a fele, kihona cwale lu ka lekisa lico za luna za bubeke. Lizazi la Pumulo li ka fela lili, kuli lu kone ku lekisa buloto bwa luna? Cwale lu ka ba putelela ka ku ekeza kwa teko, ni ku itusisa litikanyo za buhata, ni ku lukisa likala kuli li pume baleki. 
Mi ka teko ya likatulo ze peli lu ka leka mubotana kuli a be mutanga. Lu ka lekisa buloto bo bu maswe ka teko ye nde.”
Muñ'a Bupilo, Mulimu wa Isilaele, u konkile, a li, “Ha ni na ku libala likezo za bona ze maswe ni kamuta. 
Mi cwale lifasi li ka zikinyeha, mi batu kamukana ba ba li ku lona ba ka lila. Naha kaufela i ka nyanganya, i ka na i nanuhela mwahalimu ni ku kuta fafasi sina Nuka ya Nile. 
Ka lona lizazi leo ni ka likelisa lizazi musihali, mi lifasi li ka ba ni lififi ka nako ya musihali. Ku bulezi, na, Muñ'a Bupilo. 
Mikiti ya mina ni ka i fetula likepelo, ni ku fetula lipina za mina za tabo lililo za maswabi. Ni ka mi apesa liapalo za maswabi mi mu ka ikuta kwa litoho. Mu ka ba inge bashemi ba ba silisa bakeñisa mwan'a bona wa libanda. Lizazi leo li ka ba le li maswe ku fitela li likela.
“Nako ya taha, yeo ni ka lumela tala mwa lifasi. Batu ba ka lapa, isiñi bakeñisa ku tokwa buhobe. Ba ka shwa linyolwa kono isiñi ka ku tokwa mezi. Ba ka lapa ni ku nyolwa kabakala ku tokwa manzwi a Muñ'a Bupilo. 
Batu ba ka fokola ni ku yembana ku zwa mutulo ku ya mboela ni ku zwa upa ku ya wiko. Ba ka talima kai ni kai ku bata manzwi a bulumiwa bo bu zwa ku Muñ'a Bupilo, kono ha ba na ku bu fumana. 
Ka lona lizazi leo likalibe ze nde ni mitangana ba ka shwa linyolwa. 
Bao ba ba konka ka milimu ya buhata ya mwa Samaria, ba ba li, ‘Ka bupilo bwa mulimu wa Dani,’ ni ‘Ka bupilo bwa mulimu wa Beeresheba,’ batu ba, ba ka wa, mi ha ba na ku zuha hape.”
Na bona Mulena a nz'a yemi kwatukw'a katala. A fa taelo, a li, “Mu nate litoho za misumo ya macwe ya Tempele ili kuli malibela kaufela a nyanganye. Mu li tubake mi li wele batu fa litoho. Ni ka bulaya batu ba ba siyezi kaufela ka mukwale. Ha ku na ya ka zwa mwateñi. Ha ku na ni a li muñwi ya ta banduka. 
Niha ba ka pumbama ku y'o fita ko ba inzi ba ba shwile, ni ka ba swala. Niha ba ka pahama ku ya kwa lihalimu, ni ka ba kutisa fafasi. 
Niha ba ka ipata fahalimw'a Lilundu la Karimele, ni ka ba bata ni ba swale. Haiba ba ipata kwatas'a liwate, ni ka laela sibatana sa mwa liwate kuli si ba lume. 
Haiba ba hapiwa ki lila za bona, ni ka li laela kuli li ba bulaye ka mukwale. Ni itamile ku ba timeza, isiñi ku ba tusa.”
Mulena, Muñ'a Bupilo
Muñ'a Bupilo ya Pahami
Muñ'a Bupilo ya Pahami u li, “Batu ba Isilaele, ni mi eza kamukwaoswana ni mo ni ezeza Maetiopia. Ni zwisize Mafilisita mwa Kafetori, ni Masiria mwa Kiri, sina mo ni mi zwiselize mwa Egepita. 
Ni talimezi ka tokomelo sicaba se si maswe sa Isilaele, mi ni ka si timeza kaufela. Kono ha ni na ku si feliseleza.
“Ni ka laela ni ku nyanganyisa batu ba Isilaele sina bubeke bo bu mwa sefa. Ni ka ba nyunga mwahal'a macaba ili ku zwisa mwateñi ba ba si na tuso kamukana. 
Ba ba maswe mwahal'a batu ba ka, ba ka bulaiwa mwa ndwa, ili bao kaufela ba ba li, ‘Mulimu h'a na ku lumela kuli lu telwe ki kozi.’
  “Ka lona zazi leo ni ka kutisa ba mba ya Davida, ba ba swana sina ndu ye wile, ye se i li litota. Ni ka lukisa mamota a yona, ni ku i yaha sinca. Ni ka i yaha, sina mo ne i inezi kale. 
Mi cwale batu ba Isilaele ba ka tula se si sa siyezi kwa naha ya Edomo ni licaba kamukana ze n'e li za ka,” ku bulela Muñ'a Bupilo, yena ya ka tahisa zeo.
Muñ'a Bupilo ya Pahami u li,
Ni ka kutiseza batu ba ka
Ni ka ba toma mwa naha
