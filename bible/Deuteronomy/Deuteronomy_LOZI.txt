Buka ye i talusa litaba kaufela ze bulezwi ki Mushe kwa sicaba sa Isilaele ha ne si li mwa lihalaupa, ili kwa upa wa Nuka ya Jordani. Ne ba li mwa Libala la Jordani fakaufi ni Sufi. Munzi wa Parani n'o li kwa neku le liñwi la bona, mi minzi ya bo Tofele, Labani, Hazeroti, ni Di-Zahabi ne i li ku le liñwi. 
Musipili wa ku zwa kwa Lilundu la Sinai ku ya kwa Kadeshi-Baranea, ka nzila ya naha ya malundu ya Edomo, u nga mazazi a lishumi ka li li liñwi. 
Ka lizazi la pili la kweli ya bulishumi ka i liñwi ya silimo sa bumashumi a mane, haisali ba zwa mwa Egepita, Mushe a bulelela batu litaba kaufela z'a n'a mu laezi Muñ'a Bupilo kuli a ba bulelele zona. 
 Fo ne li mwamulaho a ku tulwa kwa Mulena Sihoni wa Maamori, ya n'a busa mwa munzi wa Heshiboni, ni Mulena Ogo wa Bashani, ya n'a busa mwa minzi ya Ashitaroti ni Edirei. 
Batu ha ne ba li kwa upa wa Nuka ya Jordani, mwa naha ya Moabi, Mushe a kala ku ba taluseza za milao ni lituto za Mulimu.
“Ha ne lu li kwa Lilundu la Sinai, Muñ'a Bupilo, Mulimu wa luna, n'a ize, ‘Mu se mu inzi nako ye telele hahulu kwa lilundu le. 
Mu yahulule mafulo, mi mu zwelepili. Mu ye kwa naha ya malundu ya Maamori ni mwa libaka kamukana mo ku pila ba ba bapani ni bona, ili kwa Musindi wa Jordani, kwa naha ya malundu ni linaha ze patami, kwa sibaka sa mboela ni kwa Liwate la Mediteranea. Mu ye kwa naha ya Kanana, mi mu y'o fita kwa Nuka ye tuna ya Yuferati. 
Mu bone, yeo ki yona naha ye ne ni sepisize bo kukw'a mina bo Abrahama, Isaka ni Jakobo, ni baikulu ba bona, na, Muñ'a Bupilo. Mu ye, mu y'o yaha mwateñi.’ ”
Mushe a li, “Ka yona nako yani, ne ni mi bulelezi, na li, ‘Musebezi wa ku mi etelela ki o mutuna hahulu. Ha ni koni ku u eza ni li nosi. 
Muñ'a Bupilo, Mulimu wa mina, u mi atisize sina linaleli za kwahalimu. 
Muñ'a Bupilo, Mulimu wa bo kukw'a mina, a ekeze palo ya mina ka bo lule-lule, ni ku kondisa za mina sina mw'a n'a sepiselize! 
Kono na, ni li nosi, ni ka kona cwañi ku lwala musebezi o bukiti cwalo wa ku n'o mi atulanga mwa lifapahano za mina? 
Mu kete mwa lusika lo luñwi ni lo luñwi banna ba bañwi ba ba na ni butali, kutwisiso, ni temuho ya bupilo, mi ni ka ba toma kuli ba mi zamaise.’ 
Mi ne mu lumezi cwalo kuli wo ne li muhupulo o munde o n'o lukela ku latelelwa. 
Cwale ni ngile baeteleli ba ba butali ni ba ba na ni zibo, be ne mu ketile mwa masika a mina, mi ni ba beile fahalimw'a mina. Ba bañwi ne ba zamaisa batu ba ba eza sikiti, ba bañwi mwanda, ba bañwi lishumi feela. Hape ni ketile manduna ba bañwi mwa masika kamukana.
“Ka yona nako yeo, na ba laela, na li, ‘Mu teeleze hande kwa likañi ze taha mwahal'a batu ba mina. Mu atule taba ni taba ka swanelo, i ka ba ye ama batu ba mina feela, kamba ni bona balicaba ba ba pila mwahal'a mina. 
Mu si ke mwa bonisa sobozi mwa likatulo za mina. Mu atule mutu ni mutu ka mukwa o swana, i ka ba ufi kamba ufi. Mu si ke mwa saba mutu ni yo mukana, kakuli likatulo ze mu atula, li zwa ku Mulimu. Haiba taba i ba tata hahulu ku mina, mu i tise ku na, mi ni ka t'o i atula.’ 
I sa li ka yona nako yeo ni mi file litaelo bakeñisa linto kamukana ze ne mu na ni ku eza.
“Lu ezize se ne lu laezwi ki Muñ'a Bupilo, Mulimu wa luna. Lu zwile kwa Lilundu la Sinai, mi lu fitile mwa lihalaupa le lituna, le li sabisa, lu nze lu libile kwa malundu a naha ya Maamori. Lwa fita kwa Kadeshi-Baranea. 
Kiha ni mi bulelezi kuli, ‘Cwale, mu se mu fitile kwa naha ya malundu ya Maamori, y'a lu fa Muñ'a Bupilo, Mulimu wa luna. 
A mu bone, ki ye naha y'a mi fa Muñ'a Bupilo, Mulimu wa bo kukw'a mina. Mu ye, mu y'o pila mwateñi sina mw'a mi laelezi. Mu si ke mwa saba kamba ku zwafa.’
“Kono mina mu tile ku na, mi mwa li, ‘A lu lume banna, ba itangete, ba y'o bona mo i inezi naha yeo, mi ba lu zibise nzila ye lu lukela ku ya ka yona, ni kuli minzi ya mwateñi i cwañi.’
“Kwa bonahala kuli n'e li muhupulo o munde, mi kiha ni keta banna ba lishumi ka ba babeli, ili mutu a li muñwi mwa lusika lo luñwi ni lo luñwi. 
Ba ya mwa naha ya malundu, mane ba y'o fita kwa Libala la Eshikoli, mi ba li tatuba. 
Ba nga miselo ye miñwi mwateñi, mi ba i tisa ku luna. Kiha ba lu bulelela kuli naha y'a n'a lu fa Muñ'a Bupilo, Mulimu wa luna, i n'e nunile hahulu.
  “Kono mwa fetuhela taelo ya Muñ'a Bupilo, Mulimu wa mina, mi mwa hana ku kena mwa naha yeo. 
Mwa bilaela mwahal'a mina, mwa li, ‘Muñ'a Bupilo u lu toile. Kikabakaleo h'a lu zwisize mwa Egepita ku t'o lu fa Maamori ba, kuli ba lu bulaye. 
Lu yelañi kwateñi? Lwa saba. Banna be ne lu lumile, ba lu bulelezi kuli batu ba mwateñi ba na ni maata, mi ki ba batelele ku fita luna. Ba li ba pila mwa minzi ye mwa makwakwa a matelele a y'o fita kwahalimu. Hape ba il'o bona lingangalume kwateñi.’
“Kono na mi bulelela, na li, ‘Mu si ke mwa saba batu bao. 
Muñ'a Bupilo, Mulimu wa mina, u ta mi etelela, mi u ta mi lwanela, sina ha mu boni mw'a ezelize mwa Egepita. 
 Mu boni ni mwa lihalaupa cwalo. Mu boni mw'a mi tiselize kwanu, ni mw'a mi zamaiselize mwa nzila kaufela, mane ku t'o fita mwa sibaka se. U mi babalezi sina mushemi ya lwezi mwan'a hae wa mushimani.’ 
 Niha ni mi bulelezi zeo, ni teñi mwa hana ku sepa Muñ'a Bupilo, 
Kono ni cwale n'a mi etelela kamita ku mi fumanela matibelelo. Ka nako ya busihu n'a mi etelela ka liseli la mulilo, mi ka nako ya musihali n'a mi bonisa nzila ka lilu.
  “Muñ'a Bupulo a mi utwa mu nze mu bilaela, mi a nyema. A konka, a li, 
‘Ha ku na wa ku mina, ba lusika lo, lo lu maswe, ya ta kena mwa naha ye nunile ye ni sepisize bo kukw'a mina. 
Haisi Kalebu mwan'a Jefune, ki yena feela ya ta kena ku yona. U sepahalile ku na, mi ni ka fa yena ni baikulu ba hae naha y'a il'o twela.’ 
Kabakala mina, Muñ'a Bupilo u ni nyemezi ni na, mi u ize, ‘Nihaili wena Mushe, ha u na ku kena mwa naha yeo. 
Kono mutusi wa hao, Joshua mwan'a Nuni, yena u ta y'o kena mwateñi. Tiisa Joshua pilu, kakuli ki yena ya ta etelela Maisilaele, mane ba y'o yaha mwa naha yeo.’
“Cwale Muñ'a Bupilo a li ku luna kaufela, ‘Bana ba mina ba ba sa li ba banyinyani, ba ba si ka ba kale ni ngana ya ku keta bunde kwa bumaswe, ba ta kena mwa naha, ili bona bana ba mina luli be ne mu li ba ka hapiwa ki lila za mina. Ni ta ba fa yona, mi ba ta yaha mwateñi. 
Kono haili ka mina batu, mu kute, mu ye mwa lihalaupa ka nzila ye ya kwa Liwate le Lifubelu.’ ”
“Mwa alaba, mwa li, ‘Mushe, lu foselize Muñ'a Bupilo. Kono cwale lu ta y'o lwana, sina mw'a lu laelezi Muñ'a Bupilo, Mulimu wa luna.’ Cwale yo muñwi ni yo muñwi wa mina a itukiseze ku y'o lwana, a nz'a hupula kuli ku ta ba bunolo ku hapa naha yeo ya malundu.
“Kono Muñ'a Bupilo a li ku na, ‘U ba lemuse kuli ba si ke ba y'o lwanisa lila za bona kakuli ha ni na ku ba tusa, mi ba ta tulwa ki zona.’ 
Na mi zibisa s'a n'a bulezi Muñ'a Bupilo, kono ha mu si ka isa pilu kwateñi. Mu mu fetuhezi, mi ka buikuhumuso bwa mina mwa ya mwa naha ya malundu. 
Cwale Maamori ba ba ne ba pila mwateñi ba mi tela sina limuka. Ba mi lelekisa, mi ba y'o mi tula ha mu li kwa Horoma, mwa naha ya malundu ya Edomo. 
Mwa itilelela ku Muñ'a Bupilo kuli a mi tuse, kono a hana ku mi teeleza kamba ku isa pilu ku mina. 
Kikabakaleo ha ne mu tamehile ku ina mwa Kadeshi nako ye telele cwalo.
  “Kwa mafelelezo lwa fetuha, mi lwa ya mwa lihalaupa, ka nzila ye ya kwa Liwate le Lifubelu, sina mw'a n'a laelezi Muñ'a Bupilo, mi lwa nga nako ye telele lu nze lu yambaela mwa naha ya malundu ya Edomo.
“Muñ'a Bupilo kih'a ni bulelela. 
A ni taluseza kuli lu ngile nako ye telele lu nze lu yembana mwa malundu mo, mi lu lukela ku ya kwa mutulo. 
 A ni bulelezi kuli ni mi fe litaelo ze tatama, ‘Mu se mu bata ku feza naha ya malundu ya Edomo, naha ya ba ba ne ba simuluhile ku mina, ba lusika lwa Isau. Ba ta mi saba. 
Kono mu si ke mwa ba lwanisa, kakuli ha ni na ku mi fa kwa naha ya bona, mane nihaili kaemba ka yona ka ka likana ni lihutu li li liñwi feela. Ni se ni file baikulu ba Isau naha ya Edomo. 
Mwa lukela ku leka lico ni mezi ku bona.’
“Mu hupule kuli Muñ'a Bupilo, Mulimu wa mina, u mi tohonolofalize mwa linto kaufela ze mu ezize. U mi babalezi ha ne mu nze mu yembana mwa lihalaupa le, le lituna. U bile ni mina mwa lilimo ze, ze mashumi a mane, mi mu fumani linto kaufela ze ne mu tokwa.
“Cwale lwa zwelapili, lwa siya nzila ye zwa kwa minzi ya bo Elati ni Ezioni-Geberi, lwa liba kwa Liwate la Lizwai, mi lwa keluha ku liba kwa mutulo wa upa ka nzila ye ya kwa Moabi.
  “Mi Muñ'a Bupilo a li ku na, ‘Mu si ke mwa kataza batu ba Moabi, ili baikulu ba Lota, kamba ku ba lwanisa. Ni ba file munzi wa Ari, mi ha ku na kalulo ya naha ya bona ye ni ka mi fa.’ ”
Mushobo o maata wa lingangalume za batu, ba ba bizwa Maemimi, ne ba pilanga mwa Ari. N'e li ba batelele sina Maanaki, mushobo o muñwi wa lingangalume za batu. 
Sina Maanaki, ni bona ne ba zihahala ka libizo la Marefaimi. Kono Mamoabi, bona, ba ba biza Maemimi. 
Kale Mahori ne ba pila mwa Edomo, kono ba lelekiswa mwateñi ki baikulu ba Isau. Ba shandaula sicaba sa bona, mi ba yaha mwateñi, sina mo ne ba lelekiselize Maisilaele lila za bona mwa naha ye ne ba filwe ki Muñ'a Bupilo.
Mushe a zwelapili a li, “Cwale lwa sila Nuka ya Zeredi sina mw'a n'a lu bulelezi Muñ'a Bupulo. 
 Ne ku fitile lilimo ze mashumi a malalu ka ze supile ni si li siñwi ku zwa fo lu fundukezi mwa Kadeshi-Baranea ku fitela lu sila Nuka ya Zeredi. Balwani kaufela ba sicaba seo ne ba se ba shwile, sina mw'a n'a bulelezi Muñ'a Bupilo kuli ba ka shwa. 
Muñ'a Bupilo n'a ba lwanisa ku fitela a ba feza kaufela.
“Balwani kaufela ba se ba shwile. 
Cwale Muñ'a Bupilo a li, 
‘Kacenu mu ka fita mwahal'a naha ya Moabi ka nzila ya Ari. 
 Cwale se mu ta ba fakaufi ni naha ya Maamoni, baikulu ba Lota. Mu si ke mwa ba kataza kamba ku kala ku ba lwanisa, kakuli ha ni na ku mi fa se siñwi kwa naha ye ni se ni ba file.’ ”
Naha ye hape i bizwa naha ya Marefaimi, ba ba ne ba pilanga mwateñi kale. Maamoni, bona, ne ba ba bizanga Mazamzumimi. 
Ne ba li ba batelele sina Maanaki. N'e li ba bañata, mi hape n'e li mushobo o maata. Kono Muñ'a Bupilo a ba yundisa, mi Maamoni ba nga naha ya bona, ba yaha mwateñi. 
Ye, ki nto ye swana ni y'a ezize Muñ'a Bupilo kwa Maedomo, baikulu ba Isau, ba ba yahile mwa naha ya malundu ya Edomo. U felize Mahori, mi naha ya bona i yolilwe ki Maedomo. Ba yaha, mi ba sa pila mwateñi ni ka nako ye. 
Batu ba mwa soli sa Kreta ba feza Maavimi, ba ba ne ba pila mwa minzi ye kwahule kwa mboela, mane ku y'o fita kwa Gaza, mi ba ikungela naha ya bona, ba yaha mwateñi.
“Muñ'a Bupilo a li, ‘Cwale a mu funduke, mi mu sile Nuka ya Arinoni. Ni beya Sihoni wa Maamori, mulena wa Heshiboni, mwatas'a hao hamoho ni naha ya hae. U mu lwanise, mi u kale ku nga naha ya hae. 
Kacenu ni ta kala ku kenya sabo kwa batu ba kai ni kai, kuli ba ku sabe. Mañi ni mañi u ta njanjiswa ki sabo ha ku bulelwa libizo la hao.’
“Cwale ha lu li mwa Lihalaupa la Kademoti, na luma linumwana ku Mulena Sihoni wa Heshiboni ka manzwi a kozo, a li, 
‘U lu lumelele ku fita mwa naha ya hao. Lu ta zamaya feela mwa mukwakwa, lu sa keluhi mwateñi. 
Lu ta lifela lico ze lu ca ni mezi e lu nwa. Se lu bata feela ki ku fita mwa naha ya hao. 
Se lu bata feela ki ku sila Nuka ya Jordani ku ya mwa naha y'a lu fa Muñ'a Bupilo, Mulimu wa luna. Baikulu ba Isau ba ba pila mwa Edomo, ni ba Moabi ba ba pila mwa Ari, ba lu lumelezi ku fita mwa manaha a bona.’
“Kono Mulena Sihoni a hana ku lu lumelela ku fita mwa naha ya hae. Muñ'a Bupilo, Mulimu wa mina, a tatafaza pilu ya hae, mi Sihoni a ba mufetuheli, ili kuli lu mu tule, mi lu hape naha ya hae mo lu sa pila ni kacenu.
“Cwale Muñ'a Bupilo a li ku na, ‘Bona, ni tokwisize Mulena Sihoni ni naha ya hae maata fapil'a hao. Cwale u nge naha ya hae, mi u yahe mwateñi.’ 
Sihoni a taha ni batu ba hae kamukana ku t'o lu lwanisa fakaufi ni munzi wa Jahazi. 
Kono Muñ'a Bupilo, Mulimu wa luna, a lu fa yena. Lwa mu bulaya, bana ba hae, ni batu ba hae kamukana. 
I sa li ka yona nako yeo, lwa hapa ni ku sinya minzi kaufela, mi lwa bulaya batu kamukana, banna, basali ni banana. Ha lu si ka siya ni wa lubandangoti. 
Lwa hapa likomu ni ku tukuta minzi kaufela. 
Muñ'a Bupilo, Mulimu wa luna, a lu hapisa minzi kamukana ku zwa kwa Aroeri, fa munanga wa Nuka ya Arinoni, mane ku y'o fita kwa Giliadi, ku ngelela cwalo ni munzi o fakaufi ni yona nuka. Ne ku si na munzi o n'o na ni lukwakwa lo lutelele lo ne lu ka pala fapil'a luna. 
Kono ha lu si ka sutelela fakaufi ni naha ya Maamoni, kamba kwa minanga ya Nuka ya Jaboki, nihaili kwa minzi ya mwa naha ya malundu, kamba mwa sibaka sifi ni sifi mo ne lu hanisizwe ki Muñ'a Bupilo, Mulimu wa luna.
“Ku zwa fo lwa ya kwa mutulo, lu libile sibaka sa Bashani, kiha Mulena Ogo a taha ni banna ba hae kaufela ku t'o lu lwanisa fakaufi ni munzi wa Ederei. 
Kono Muñ'a Bupilo a li ku na, ‘Mu si ke mwa mu saba. Ni ka mi fa yena, batu ba hae, ni naha ya hae kaufela. Mu ta mu eza sina mo ne mu ezelize Sihoni, mulena wa Maamori, ya n'a busa mwa Heshiboni.’
‘Cwale Muñ'a Bupilo a beya Mulena Ogo ni batu ba hae mwa maata a luna, mi lwa ba bulaya kaufela. 
Ka yona nako yeo, lwa hapa minzi ya hae, kaufel'a yona, ku tokwa nihaiba u li muñwi o n'o siyezi. Lwa hapa cwalo minzi kamukana, ye n'e eza mashumi a silezi, ni sibaka kamukana sa Arigobo, mw'a n'a busa Mulena Ogo wa Bashani. 
Minzi yeo kaufela n'e silelelizwe ka mamota a matelele, likwalo ze tata, ni mikwalelo ye tiile ya ku kwalisa minyako. Mi hape ne ku na ni minzinyana ye miñata ye n'e si na mamota. 
Lwa sinya minzi, kamukan'a yona, ni ku bulaya banna, basali ni bana kaufela, sina mo ne lu ezelize kwa minzi ye n'e li ya Mulena Sihoni wa Heshiboni. 
Lwa hapa likomu, mi lwa tukuta minzi.
“Cwale, ka yona nako yeo, lwa nga naha ya kwa upa wa Nuka ya Jordani, kwa malena ba Maamori ba babeli, ku zwa kwa Nuka ya Arinoni ku isa kwa Lilundu la Heremoni.” 
Lilundu la Heremoni, ba Masidoni ba li biza Sirioni, mi Maamori, bona, ba li biza Seniri. 
Mushe a zwelapili, a li, “Lwa nga naha kaufela ya Mulena Ogo wa Bashani, minzi ya mwa libala, sibaka kaufela sa Giliadi ni Bashani, ku isa kwa upa mane ku y'o fita kwa minzi ya bo Saleka ni Ederei.”
Mulena Ogo n'e li yena wa mafelelezo kwa Marefaimi kaufela. Likwati la situpu sa hae ne li ezizwe ka macwe, mi ne li eza mapeka a mabeli mwa bupala ni a mane mwa butelele, ka ku ya ka litikanyo za kamita. Li sa bonahala ni kacenu mwa munzi wa Maamoni o bizwa Raba.
“Ha lu se lu ngile naha, na fa masika a bo Rubeni ni Gadi naha ye kalela kwa munzi wa Aroeri fakaufi ni Nuka ya Arinoni, ni kalulo ya naha ya malundu ya Giliadi hamoho ni minzi ya yona cwalo. 
Na fa kalulo ya lusika lwa Manase naha ye ne siyezi kaufela ya Giliadi ni Bashani, mo ne ku busa Ogo, ili ku ngelela sibaka sa Arigobo kamukana.”
Jairi, ya zwa mwa lusika lwa Manase, a ngelela sibaka sa Arigobo, ili Bashani, mane ku y'o fita kwa mululwani wa Geshuri ni Maakati. A beya minzi ya mwateñi libizo la hae, mane i sa bizwa ni kacenu Minzi ya Jairi.
Mushe a zwelapili, a li, “Na fa naha ya Giliadi ku ba mushiku wa Makiri ba lusika lwa Manase. 
Mi kwa masika a Rubeni ni Gadi, na fa naha ye zwa kwa Giliadi ku y'o fita kwa Nuka ya Arinoni. Fahal'a nuka, n'e li ona mululwani wa bona wa kwa mboela. Kwa mutulo, mululwani n'e li yona Nuka ya Jaboki. Kalulo ye ñwi ya yona nuka yeo n'e eza mululwani ni Maamoni. 
Kwa wiko naha ya bona n'e y'o fita ni kwa Nuka ya Jordani. N'o kalela kwa Lisa la Galilea, kwa mutulo, mane ku y'o fita kwa Liwate la Lizwai kwa mboela, ni kwatas'a Lilundu la Pisiga kwa upa.
  “Ka yona nako yeo na ba fa litaelo ze, ze tatama, na li, ‘Muñ'a Bupilo, Mulimu wa luna, u mi file naha ye, ye kwa upa wa Jordani, kuli mu yahe mwateñi. Cwale, mu fe balwani ba mina lilwaniso, mi mu ba silise Jordani, ba itangete fapil'a masika kaufela a Isilaele, ba y'o ba tusa ku yaha mwa naha ya bona. 
Haisi feela basali, bana ba mina ni likomu, mi na ziba kuli mu na ni likomu ze ñata, ki zona feela ze ta siyala mwamulaho, mwa minzi ye ni mi file. 
Mu tuse Maisilaele bahabo mina, ku fitela ba nga naha y'a ba fa Muñ'a Bupilo mwa wiko wa Jordani, mane Muñ'a Bupilo a ba pilise mwateñi ka kozo sina mw'a n'a ezelize ku mina. Cwalehe, kihona yo muñwi ni yo muñwi wa mina a ta kutela kwa naha ye ni mu file.’
“Cwale na laela Joshua, na li, ‘U s'o boni s'a ezize Muñ'a Bupilo, Mulimu wa mina, kwa malena ba babeli bao, mi u ta eza cwalo ni ku ba bañwi kaufela ba manaha a mu ta kena ku ona. 
Mu si ke mwa ba saba, kakuli Muñ'a Bupilo, Mulimu wa mina, u ka mi lwanela.’
  “Ka nako yeo na lapela ka pilu ya ka kaufela, na li, 
‘Muñ'a Bupilo ya Pahami, na ziba kuli u ni bonisize feela makalelo a lika ze tuna ze komokisa z'o ka eza. Ha ku na mulimu wa lihalimu kamba wa lifasi, ya ka kona ku eza linto ze maata sina z'o ezize! 
Muñ'a Bupilo, u ni lumelele ku sila Nuka ya Jordani, mi ni y'o bona naha ye nunile ye mwabuse, naha ye nde ya malundu, ni Lilundu la Lebanoni.’
“Kono, kabakala mina batu, Muñ'a Bupilo a ni halifela, mi a tokwa ku ni utwa. Bakeñisacwalo, a li, ‘Ku likani! U si ke wa kutela kupo yeo hape! 
U ye fahalimw'a Lilundu la Pisiga, mi u talime kwa mutulo ni kwa mboela, kwa upa ni kwa wiko. U talimisise hande ka tokomelo z'o ta bona, kakuli ha u na ku sila Nuka ya Jordani ni kamuta. 
U laele Joshua. U mu kutaze ni ku mu tiisa kakuli ki yena ya ta etelela sicaba, mane si sile ni ku y'o yaha mwa naha yeo y'o bona.’
“Cwale lwa ina cwalo mwa libala ku libana ni munzi wa Beti-Peori.”
Cwale Mushe a li kwa sicaba, “Mu mamele milao kamukana ye ni mi luta, mi mu ka pila ni ku yaha mwa naha y'a mi fa Muñ'a Bupilo, Mulimu wa bo kukw'a mina. 
 Mu si ke mwa ekeza kamba ku zwisa se siñwi ku ze ni mi laela. Mu utwe litaelo za Muñ'a Bupilo, Mulimu wa mina, ze ni mi file. 
 Mina kasibili mu iponezi s'a ezize Muñ'a Bupilo kwa Lilundu la Peori. Mwa sibaka seo, u bulaile mutu ni mutu ya n'a lapela Baale. 
Kono ba ku mina kaufela ba ba ne ba sepahalile ku Muñ'a Bupilo, Mulimu wa mina, ba sa pila ni kacenu le.
“Ni mi lutile milao kaufela, sina mw'a ni bulelezi Muñ'a Bupilo, Mulimu wa ka. Mu y'o i mamela ni mwa naha ye mu tuha mu hapa ni ku y'o pila mwateñi. 
Mu i mamele ka ku sepahala, mi taba yeo i ta bonisa butali ni kutwisiso ya mina ku ba macaba a mañwi. Ha ba ka utwa ka za milao ye kaufela, ba ka li, ‘Sicaba se situna se, si na ni ngana ni kutwisiso ye cwañi!’
“Ha ku na sicaba si sili, niha si ka kuma kai kapa kai, se si na ni mulimu ya fakaufi ni batu ha ba mu bata, sina mw'a inezi Muñ'a Bupilo, Mulimu wa luna, ku luna. Kamita wa lu alaba ha lu kupa tuso ku yena. 
Ha ku na sicaba se siñwi, niha si ka ba se situna cwañi, se si na ni milao ye lukile sina yona ye, ye ni mi lutile kacenu. 
Mu ipabelele! Mu tokomele kuli ha mu sa pila, mu si ke mwa libala se mu boni ka meeto a mina. Mu bulelele bana ni baikulu ba mina. 
Mu ba taluseza ka za lizazi le mu kile mwa yema fapil'a Muñ'a Bupilo, Mulimu wa mina, kwa Lilundu la Sinai, ha n'a ize ku na, ‘Kopanya sicaba. Ni bata kuli ba utwe se ni ta bulela, ili kuli ba itute ku ni saba mwa bupilo bwa bona kaufela, ni kuli ba lute bana ba bona ku ni saba.’
  “Mu ba bulelele mo ne mu tezi ku t'o yema kwatas'a lilundu le ne li kwahezwi ki malu a matuna a musi o munsu, mi ili mo ne ku zwa mulilo o n'o ya kwahalimu. 
Mu ba taluseze mw'a n'a bulelela Muñ'a Bupilo ku mina, a nz'a li mwa mulilo, mo ne mu mu utwezi h'a bulela, kono u si ka bona pupeho ifi kamba ifi. 
 U mi bulelezi ze ne mu lukela ku eza kuli mu buluke bulikani bw'a n'a itamile ni mina, ili ku mamela milao ye lishumi, y'a n'a ñozi fa matapa a mabeli a macwe. 
 Muñ'a Bupilo u ni bulelezi kuli ni mi lute milao kaufela, ye mu swanezi ku mamela mwa naha ye se mu tuha mu hapa ni ku yaha mwateñi.
“Muñ'a Bupilo ha n'a bulezi ni mina, a li mwa mulilo fa Lilundu la Sinai, ne mu si ka bona sibupeho sa mufuta ufi kamba ufi. Cwale, mu tokomele kuli mu si ke mwa eza sibi. 
 Mu si ke mwa ikezeza milimu ya maswaniso a sibupeho sifi kamba sifi, i ka ba siswaniso sa munna kamba sa musali, 
 sa folofolo kamba sa nyunywani, 
sa sihahabi kamba sa tapi. 
U si ke wa likwa ka ku lapela ni ku sebeleza z'o bona mwa mbyumbyulu, ili lizazi, kweli, ni linaleli. Muñ'a Bupilo, Mulimu wa luna, u li file batu ba bañwi kaufela kuli ba li lapele. 
 Kono mina mu batu b'a zwisize mwa Egepita, mwa lionga le li tuka. U mi zwisize mwateñi kuli mu be batu ba hae, sina mo mu inezi kacenu. 
 Muñ'a Bupilo, Mulimu wa luna, a ni halifela bakeñisa mina batu, mi a bulela patalaza kuli ha ni na ku sila Nuka ya Jordani ku y'o kena mwa naha ye nunile y'a mi fa yona. 
Ni ta shwela mwa naha ye, mi ha ni na ku sila nuka, kono mina se mu li fakaufi ni ku sila, ku y'o pila mwa naha yeo ye nunile. 
Mu bone kuli ha mu na ku libala bulikani bw'a isweli ni mina, yena Muñ'a Bupilo, Mulimu wa mina. Mu mamele taelo ya hae kuli mu si ke mwa ikezeza milimu ya maswaniso a mufuta ufi kamba ufi. 
 Kakuli Muñ'a Bupilo, Mulimu wa mina, ki Mulimu ya sa swaleli ba ka kanganisana ni yena. Mi u swana ni mulilo o tuka.
“Niha mu ka be mu se mu inzi mwa naha yeo nako ye telele ku ba ni bana, mane ni baikulu, mu si ke mwa eza sibi ka ku ikezeza siswaniso sa sika sifi ni sifi. Ye, ki taba ye maswe fapil'a Muñ'a Bupilo, mi i ta mu nyemisa. 
Haiba mu eza cwalo, ni biza lihalimu ni lifasi ku t'o ba lipaki za ka ku mina kacenu kuli mu ka tuha mu fela mwa naha. Ha mu na ku pila nako ye telele mwa naha ye mwabuse bwa Jordani, ye mu tuha mu yaha ku yona. Mu ta yundiswa kaufel'a mina. 
 Muñ'a Bupilo u ka mi hasanyeza mwa macaba. Ku ta piliswa ba sikai feela ku mina. 
Mu ka sebeleza milimu ye ezizwe ka mazoho a batu, milimu ya likota ni ya macwe, milimu ye sa boni, ye sa utwi, ye sa ci kamba ku utwa muunko. 
 Hona ko, mu ka bata Muñ'a Bupilo, Mulimu wa luna. Haiba mu mu bata ka lipilu ni mioya ya mina kaufela mu ka mu fumana. 
Kono ha mu li mwa maziezi a mifuta-futa, mi mu tahelwa ki ze ni mi bulelezi kaufela, fohe kwa mafelelezo mu ta sikuluhela ku Muñ'a Bupilo ni ku mu utwa. 
Ki Mulimu ya musa. H'a na ku mi tuhela, ku mi timeza, kamba ku libala bulikani bw'a isweli ni bo kukw'a mina.
“U batisise za kwakale, za nako y'o n'o si ka pepwa, ku kalela fa nako y'a bupiwa mutu ki Muñ'a Bupilo mwa lifasi. U batisise mwa lifasi kaufela. Kana ku kile kwa ezahala nto ye tuna sina ye? Kana ku na ni ya kile a utwa taba ye swana ni ye, nji? 
Kikuli ku kile kwa ba ni sicaba se ne si utwile Mulimu a bulela a nz'a li mwa mulilo, mi sa pila sina wena, nji? 
Kana ku kile kwa ba ni mulimu ya n'a zwisize ka bundume sicaba mwa sicaba se siñwi, ku t'o si eza sicaba sa hae, sina mw'a n'a mi ezelize Muñ'a Bupilo, Mulimu wa mina mwa Egepita, na? U itusisize maata a hae a matuna, u nz'o talimezi wena kasibili, mi a tisa matuku ni ndwa, a eza limakazo ni ze komokisa, mane a tahisa ni ze sabisa kamukana. 
 Muñ'a Bupilo u ku bonisize zeo kaufela, mane u zibe kuli ki yena feela Mulimu a nosi, mi ha ku na u sili. 
U ku utwisize linzwi la hae, le li zwa kwa lihalimu, ili kuli a kone ku ku luta. Mi mwa lifasi u ku bonisize mulilo wa hae o kenile, ni ku bulela ni wena a nz'a li mwateñi. 
Kabakala ku lata bo kukw'a hao, u ketile baikulu ba bona, mi ka maata a hae a matuna, yena kasibili u ku zwisize mwa Egepita. 
Ha n'o nz'o zwelapili, a leleka macaba a matuna, a maata ku fita wena, ili kuli a ku tise ni ku ku fa naha ya ona, ili naha ye sa li ya hao ni ka nako ye. 
Cwalehe, u hupule, mi u si ke mwa libala ni kamuta, kuli Muñ'a Bupilo ki yena Mulimu mwa lihalimu ni mwa lifasi. Ha ku na mulimu u sili! 
U mamele milao ya hae kaufela ye ni ku file yona kacenu, mi cwale linto kamukana li ta konda kwa neku la hao ni baikulyoe. Ka ku eza cwalo, u ta zwelapili ku pila mwa naha y'a ku fa Muñ'a Bupilo, Mulimu wa hao, mi i ta ba ya hao kuya kuile.”
  Cwale Mushe a toma minzi ye milalu kwa upa wa Nuka ya Jordani. 
N'e li minzi mw'a n'a kona ku sabela mutu ni ku y'o pila mwateñi haiba n'a bulaile yo muñwi ya n'a si sila sa hae, isi ka bomu. N'a kona ku sabela ku o muñwi wa minzi yeo, a sa bulaiwi. 
Ku ba lusika lwa Rubeni, ne ku na ni munzi o bizwa Bezeri, o n'o li mwa naha ya malundu. Ku ba lusika lwa Gadi, ne ku na ni Ramoti, o n'o li mwa naha ya Giliadi. Mi ku ba lusika lwa Manase, wa bona n'e li Golani, o n'o li mwa naha ya Bashani.
Mushe a fa milao ni lituto za Mulimu kwa sicaba sa Isilaele. 
A ba fa milao ye, ha ne ba se ba zwile mwa Egepita. 
Ne ba li kwa upa wa Nuka ya Jordani, ku libana ni munzi wa Beti-Peori. N'o li mwa naha ya Mulena Sihoni wa Maamori, ya n'a busa mwa munzi wa Heshiboni. Mushe ni ba sicaba sa Isilaele ba mu tula ha ba zwa mwa Egepita. 
Ba hapa naha ya hae, ni naha ya Mulena Ogo wa Bashani. Ba, n'e li bona malena ba babeli ba Maamori ba ba ne ba yahile kwa upa wa Jordani. 
Naha ye ne ba hapile n'e namile ku zwa kwa munzi wa Aroeri, fa munanga wa Nuka ya Arinoni, ku isa kwa Lilundu la Sirioni ili lona Lilundu la Heremoni. 
Hape n'e kopanyeleza ni sibaka kaufela sa upa wa Nuka ya Jordani, ku y'o fita kwa Liwate la Lizwai ni kwatas'a Lilundu la Pisiga.
Mushe a biza batu kaufela ba Isilaele, mi a li ku bona, “Sicaba sa Isilaele, mu teeleze milao kaufela ye ni mi fa yona kacenu. Mu itute yona, mi mu bone kuli mwa i buluka. 
Muñ'a Bupilo, Mulimu wa luna, u isweli bulikani ni luna kwa Lilundu la Sinai. 
N'a si ka iswala bulikani ni bo kukw'a luna feela, kono ni luna cwalo, luna kamukana ba ba sa pila mo kacenu. 
Muñ'a Bupilo u ipulelezi ni mina, mu nze mu talimani, a li mwa mulilo fa lilundu. 
Nako yeo, ne ni yemi mwahal'a mina ni Muñ'a Bupilo, ku mi taluseza s'a n'a bulela, kakuli ne mu saba mulilo, mi ne mu sa koni ku kambama fa lilundu.
‘Ki na Muñ'a Bupilo, Mulimu wa hao, ya ku zwisize mwa naha ya Egepita, mo n'o luilwe.
“‘U si ke wa lapela mulimu u sili. U lapele na feela.
  “‘U si ke wa ikezeza maswaniso a betilwe a sika sifi ni sifi sa ze mwahalimu, kamba fafasi, kamba mwa mezi kwatas'a lifasi. 
 U si ke wa kubamela mulimu ufi ni ufi wa siswaniso kamba ku u sebeleza, kakuli na, ki na Muñ'a Bupilo, Mulimu wa hao, mi ha ni lumeli ba ba kangisana ni na. Ni utwisa butuku ba ba ni toile, ni baikulu ba bona cwalo, mane ku isa kwa lusika lwa bulalu ni lwa bune. 
Kono ni bonisa lilato la ka kwa likiti-kiti za masika a ba ba ni lata, mi ba utwa milao ya ka.
  “‘U si ke wa sebelisa libizo la ka mafosisa, kakuli na Muñ'a Bupilo, Mulimu wa hao, ni ka utwisa butuku mañi ni mañi ya bapalisa libizo la ka.
  “‘U buluke Lizazi la Pumulo, mi u li ketele na, sina mo ni ku laelezi, na, Muñ'a Bupilo, Mulimu wa hao. 
 U eze musebezi wa hao ka mazazi a silezi. 
Kono lizazi la busupa, ki lizazi la pumulo le li ketezwi na. Ka lona lizazi leo, ha ku na ya ka sebeza, i ka ba wena, bana ba hao ba bashimani kapa ba basizana, batanga ba banna kapa ba basali, ni limunanu za hao, mane ni bona balicaba ba ba pila mwa naha ya hao. Batanga ba hao ba lukela ku pumula sina wena. 
U hupule kuli n'o li mutanga mwa naha ya Egepita, ni kuli na, Muñ'a Bupilo, Mulimu wa hao, ni ku lukuluzi ka maata a ka a matuna. Kikabakaleo ni ku laela ku buluka Lizazi la Pumulo.
  “‘U kuteke ndat'aho ni m'aho, sina mo ni ku laelela, na, Muñ'a Bupilo, Mulimu wa hao, kuli linto kaufela li konde kwa neku la hao, mi u pile nako ye telele mwa lifasi le ni ku fa lona.
  “‘U si ke wa bulaya mutu.
  “‘U si ke wa buka.
  “‘U si ke wa uzwa.
  “‘U si ke wa tameleza mutu ka buhata.
  “‘U si ke wa lakaza musal'a mutu. U si ke wa lakaza ndu ya hae, simu ya hae, batanga ba hae, komu ya hae, mbongolo ya hae, kamba sika sifi ni sifi s'a luile.’
  “Mun'a Bupilo a fa milao ye kwa batu kaufela ba ba ne ba kopani kwa lilundu. Ki yona feela y'a n'a file ha n'a bulela ka linzwi le li maata, le ne li zwa mwa mulilo ni mwa malu a mansu. Cwale a ñola milao yeo fa matapa a mabeli a macwe, mi a ni fa ona.
“Lilundu kamukana ha ne li apesizwe ki mulilo, mi mu utwa linzwi le li zwa mwa lififi, baeteleli ni malena ba masika a mina ba taha ku na. 
Mi ba li, ‘Muñ'a Bupilo, Mulimu wa luna, u bonisize butuna ni maata a hae, ha lu mu utwa a bulela mwa mulilo! Kacenu lu boni kuli kanti kwa konahala kuli mutu a pile, Mulimu nih'a bulezi ni yena. 
Kono kikabakalañi ha lu ka ipatiseza lifu hape? Mulilo-tuna o sabisa wo, u ta lu feza. Lu ka shwa, haiba lu utwa hape Muñ'a Bupilo, Mulimu wa luna, a bulela. 
Kana ku na ni mutu ya pilile, mwamulaho a ku utwa Mulimu ya pila a bulela mwa mulilo, nji? 
Mushe, kuta! U y'o teeleza litaba kaufela z'a ta bulela Muñ'a Bupilo, Mulimu wa luna. Cwale u kute, mi u t'o lu taluseza s'a ku bulelezi. Lu ka utwa ni ku mamela.’
“Mun'a Bupilo h'a utwile zeo, a li ku na, ‘Ni utwile se ba bulezi batu ba, mi ba nepile. 
Ni lakaza kuli kabe ne ba ka ikutwanga cwalo kamita! Ni lakaza kuli kabe ne ba ka ni sabanga cwalo kamita, ni ku buluka milao ya ka kaufela, kuli lika kamukana li ba zamaele hande, bona ni baikulu ba bona kuya kuile. 
Zamaya, u y'o ba bulelela kuli ba kutele kwa litende za bona. 
Kono wena, Mushe, u ine ni na fa, mi ni ka ku fa milao ni litaelo za ka kaufela. U li lute batu kuli ba li buluke mwa naha ye ni ba fa yona.’
“Mu bone kuli mu eza linto kamukana z'a mi laezi Muñ'a Bupilo, Mulimu wa mina. Mu si ke mwa tula ni o mukwana wa milao ya hae. 
Mu i mamele, kamukan'a yona, kuli linto kaufela li mi zamaele hande. Kihona mu ka pila hande mwa naha ye mu y'o yaha ku yona.
“Cwale ki ye milao kaufela ye ni laezwi ki Muñ'a Bupilo, Mulimu wa mina, kuli ni mi lute yona. Mu i mamele mwa naha ye mu tuha mu y'o kena ni ku yaha ku yona. 
Isilaele, ha u nz'o pila wena ni baikulu ba hao, u sabe Muñ'a Bupilo, Mulimu wa hao, mi u buluke milao ya hae kaufela ye ni ku fa, kuli u y'o pila mwa naha yeo nako ye telele. 
U i utwisise, wena Isilaele, mi u i mamele! Fohe, lika kaufela li ka ku zamaela hande, mi u ka fetuha sicaba se si tiile, se si pila mwa naha ye nde ye nunile, sina mw'a sepiselize Muñ'a Bupilo, Mulimu wa bo kukw'a hao.
  “Isilaele, u hupule se kuli Muñ'a Bupilo feela a nosi ki yena Mulimu wa luna. 
 Lata Muñ'a Bupilo, Mulimu wa hao, ka pilu ya hao kaufela, ka moya wa hao kaufela, ni ka maata a hao kaufela. 
 U si ke wa libala ni kamuta litaelo ze ni ku fa zona kacenu. 
U li lute bana ba hao. U li lundulule hape ni hape, ha u li kwa hae kamba mwa naheñi, ha u pumuzi mane ni ha u sebeza. 
U itamelele yona fa mazoho ni fa pata ya hao kuli i be kupuzo. 
U i ñole fa misumo ye kwa minyako ya mandu a hao ni fa minyako ya malapa a hao.
  “Muñ'a Bupilo, Mulimu wa hao, n'a sepisize bo kukw'a hao, bo Abrahama, Isaka ni Jakobo, kuli u ka ku fa naha ye na ni minzi ye mituna, y'o si ka icahela, ili mo ku pilwa hande. 
Mandu a ka be a tezi lika ze nde, z'o si ka beya mwateñi, mi ku ka ba ni liliba ze yepilwe kale, masimu a likota za veine ni litima za likota za olive ze se li cezwi kale. Muñ'a Bupilo h'a ta ku tisa mwa naha yeo, mu ta ba ni z'o bata ku ca kaufela. 
U bone kuli ha u libali Muñ'a Bupilo ya ku zwisize mwa Egepita, mo n'o li mutanga. 
 U sabe feela Muñ'a Bupilo, Mulimu wa hao, u lapele yena a nosi, mi lisepiso za hao u li eze feela ka libizo la hae. 
U si ke wa lapela milimu i sili, nihaili milimu ya batu ba ba pila ni wena. 
Ha u ka eza cwalo, buhali bwa Muñ'a Bupilo bu ka ku tahela sina mulilo ni ku ku feza, mbuu, kakuli Muñ'a Bupilo, Mulimu wa hao, ya inzi ni wena, h'a lati ku babalela ba ba mu hanyeza.
  “Bana ba Isilaele, mu si ke mwa lika Muñ'a Bupilo, Mulimu wa mina, sina mo ne mu ezelize kwa Masa. 
Mu bone kuli mu mamela milao kaufela y'a mi file. 
Isilaele, u eze s'a bulela Muñ'a Bupilo kuli ki se sinde, mi si lukile, mi linto kaufela li ta ku zamaela hande. U ta kona ku hapa naha ye nde ye nunile, yeo Muñ'a Bupilo a i sepisize bo kukw'a hao. 
Mi u ka leleka lila za hao, sina mw'a sepiselize.
“Ka linako ze taha, bana ba hao ha ba ta ku buza, ba li, ‘Kikabakalañi Muñ'a Bupilo, Mulimu wa luna, h'a mi laezi ku buluka milao ye kaufela?’ 
Cwale u ba bulelele, u li, ‘Ne lu li batanga ba mulena wa Egepita, mi Muñ'a Bupilo u lu lukuluzi ka maata a hae a matuna. 
Lu mu boni ka meeto a luna h'a eza limakazo ni linto ze sabisa kwa Maegepita, ku mulen'a bona ni kwa manduna ba hae kamukana. 
U lu lukuluzi mwa Egepita ku lu tisa kwanu, ku t'o lu fa naha ye, sina mw'a sepiselize bo kukw'a luna. 
Cwalehe, Muñ'a Bupilo, Mulimu wa luna kiha s'a lu laela ku buluka milao ye kaufela ni ku mu saba. Ha lu ka i mamela, u ta babalela sicaba sa luna kamita ni ku si zwisezapili. 
Mulimu u ka lu tabela hahulu, haiba lu ka mamela z'a lu laezi kaufela ka ku sepahala.’
  “Muñ'a Bupilo, Mulimu wa hao, u ka ku tisa mwa naha y'o ka yaha ku yona, mi u ta leleka mwateñi macaba a mañata. Ha u sutelela, yena u ta leleka mwateñi macaba a supile a matuna, ni a maata ku fita wena, ili Mahiti, Magiregashi, Maamori, Makanana, Maperizi, Mahivi ni Majebusi. 
Muñ'a Bupilo, Mulimu wa hao, h'a ka beya batu ba mwatas'a hao, mi wa ba tula, cwale u ba bulaye kaufel'a bona. U si ke wa swalisana ni bona kamba ku ba shwela makeke. 
U si ke wa nyalana ni bona, mi u si ke wa lumelela bana ba hao ku nyalana ni bana ba bona. 
Ha mu ka eza cwalo ba ka zwisa bana ba hao ku Muñ'a Bupilo, mi ba ba lapelise milimu i sili. Fo Muñ'a Bupilo u ka ku halifela, mi a ku bulaye kapili. 
 S'o swanezi ku eza kwa batu ba ki se. U lutulule tutala twa bona, u lobake misumo ya macwe ya likupuzo za bona. U pumake likota za bona fo ba pailelela, mi u cise milimu ya bona ya maswaniso. 
 U eze cwalo kakuli u sicaba sa Muñ'a Bupilo, Mulimu wa hao. Mwahal'a macaba kamukana a mwa lifasi u ketile wena kuli u be sicaba sa hae luli.
“Muñ'a Bupilo n'a si ka mi lata ni ku mi keta kabakala kuli ne mu fita macaba a mañwi kwa buñata, batili! Ne mu li sicaba se sinyinyani hahulu kwa macaba a mañwi a mwa lifasi. 
Kono Muñ'a Bupilo u mi latile, mi u lakalize ku buluka sepiso y'a n'a ezize ku bo kukw'a mina. Kikabakaleo h'a mi pilisize ka maata a hae ni ku mi lukulula mwa butanga bwa mulena wa Egepita. 
 U hupule kuli Muñ'a Bupilo, Mulimu wa hao, ki yena feela Mulimu, mi wa sepahala. U ta buluka bulikani bwa hae ni ku bonisa lilato la hae le li sa feli ku isa kwa masika a eza lule a ba ba mu lata, mi ba buluka milao ya hae. 
Kono h'a na ku lika-lika ku utwisa butuku ya mu toile. 
Cwale u tokomele s'o lutilwe. U mamele milao kaufela ye ni ku file kacenu.
  “Haiba mu teeleza kwa litaelo ze, ni ku li mamela ka ku sepahala, fohe Muñ'a Bupilo, Mulimu wa mina, u ta na buluka bulikani bwa hae ni mina, ni ku mi bonisa lilato la hae le li sa feli, sina mw'a n'a sepiselize bo kukw'a mina. 
U ta ku lata ni ku ku tohonolofaza, kuli u ate, mi u be ni bana ba bañata. U ka tohonolofaza masimu a hao, kuli u be ni lico, waine, ni mafula a olive. Mi hape u ka ku tohonolofaza ka ku ku fa likomu ni lingu ze ñata. U ta ku fa litohonolo ze kaufela mwa naha y'a sepisize bo kukw'a hao kuli u ka ku fa yona. 
Ha ku na sicaba mwa lifasi se si ka fuma limbuyoti sina wena. Ha ku na wa ku mina ya si ke a pepa, mi ha ku na komu ya ku mina ye ta ba sitwatwa. 
Muñ'a Bupilo u ta ku sileleza kwa matuku kaufela. H'a na ku ku tahiseza matuku a sabisa o' bonezi mwa Egepita, kono u ka tisa matuku ao kwa lila za hao. 
U sinye sicaba kamukana s'a beya Muñ'a Bupilo, Mulimu wa hao, mwa maata a hao, mi u si ke wa si shwela makeke. U si ke wa lapela milimu ya sona, kakuli ha u ka eza cwalo, u ka tahelwa ki bumai.
“U si ke wa li, ‘Batu ba, ba ni fita kwa buñata, mi ha ni koni ku ba leleka mwa naha.’ 
U si ke wa ba saba. U hupule s'a ezize Muñ'a Bupilo, Mulimu wa hao, ku mulena wa Egepita ni batu ba hae kaufela. 
U hupule likozi ze sabisa z'o iponezi ka meeto a hao, limakazo ni ze komokisa, ni maata a matuna a' ku lukuluzi ka ona Muñ'a Bupilo, Mulimu wa hao. U ka feza batu ba kaufela b'o saba ka nako ye, sina mw'a n'a feliselize Maegepita. 
U ka ba kenyeza sabo ni ku sinya ba ba bata ku y'o ipata kaufela. 
U si ke wa saba batu ba. Muñ'a Bupilo, Mulimu wa hao, u na ni wena. Ki Mulimu yo mutuna, mi ki yena feela ya lukela ku sabiwa. 
U ta na leleka cwalo macaba ao kaufela wena ha u nz'o sutelela, kono ha u na ku kona ku a feza ka nako i liñwi. Ha n'o ka eza cwalo, palo ya libatana n'e ka ekezeha hahulu ku ku fita. 
Muñ'a Bupilo u ka beya lila za hao mwa maata a hao, mi u ka ba sabisa ku fitela ba felelela. 
U ta beya malen'a bona mwa maata a hao. U ta ba bulaya, mi ba ta libaliwa. Ha ku na ya ka kona ku ku hanisa. U ta ba bulaya kaufela. 
U cise maswaniso a bona. U si ke wa lakaza silivela kamba gauda ye ku ona, mi u si ke wa ikungela yona. Ha u ka eza cwalo, i ta ba ziezi, kakuli Muñ'a Bupilo u toile milimu ya maswaniso. 
U si ke wa tisa nihaili se siñwi sa maswaniso a mwa minzi ya hao, kakuli ha u ka eza cwalo u ka kutwa ka sikuto se si swana ni sa bona. U swanezi ku toya ni ku nyefula maswaniso ao, kakuli a kutilwe ki Muñ'a Bupulo.
“U mamele ka ku sepahala linto kaufela ze ni ku laezi zona kacenu, kuli mu pile, mu ate, mi mu hape naha ye n'e sepisizwe bo kukw'a mina ki Muñ'a Bupilo. 
Wena Isilaele, u hupule mw'a ku zamaiselize Muñ'a Bupilo, Mulimu wa hao, mwa musipili o mutelele mwa lihalaupa ka lilimo ze mashumi a mane a nz'a ku tahiseza butata ili ku ku lika kuli a zibe se si mwa pilu ya hao ni kuli a bone kamba u ka mamela litaelo za hae. 
 A ku lapisa, mi a ku uta ka manna, ili mufuta wa sico s'o n'o si ka ca kale, wena kamba bo kukw'a hao. A eza cwalo ku ku luta kuli ha si sico feela se si pilisa mutu, kono mutu u pila ni ka linzwi kaufela la Mulimu. 
Liapalo za hao ne li si ka pazauha, ni mahutu a hao n'a si ka luluha ka lilimo ze mashumi a mane zeo. 
 U hupule kuli Muñ'a Bupilo, Mulimu wa hao, u ku sikulula ni ku ku utwisa butuku sina mushemi h'a luta bana ba hae likute. 
Cwalehe, u eze sina mw'a ku laelezi Muñ'a Bupilo. U zamaye ka milao ya hae, mi u mu sabe. 
Muñ'a Bupilo, Mulimu wa hao, u ku tisa mwa naha ye nunile, naha ye na ni linuka, mataba, ni linukana ze mwa mubu ze zwisa mezi a bubela mwa mabala ni mwa malundu. 
U ku tisa mwa naha ya mabele ni buloto, ya miselo ya veine, ya lifeiga ni ligaraneti, liolive ni linosi. 
Koo, ha u na ku y'o lapa kamba ku tokwa se siñwi. Macwe a yona a na ni butale, mi u kona ku yepa butale bwa kopa mwa malundu a yona. 
U ta fumana z'o bata ku ca kaufela, mi u ka itumela ku Muñ'a Bupilo, Mulimu wa hao, bakeñisa naha ye nunile y'a ku file.
  “U hupule Muñ'a Bupilo, Mulimu wa hao. U mamele milao ya hae kaufela ye ni ku file kacenu. 
U ka fumana z'o tokwa ku ca kaufela, mi u ka yaha mandu a mande m'o ta ina. 
Likomu ni lingu za hao, silivela ni gauda, ni liuwo la hao kaufela li ta ekezeha. 
Kono tokomele kuli u si ke wa ikuhumusa ni ku libala Muñ'a Bupilo, Mulimu wa hao, ya ku zwisize mwa Egepita, mo n'o li mutanga. 
U ku etelezi mwa lihalaupa le lituna le li sabisa, mo ne ku na ni linoha ze na ni kozi hamoho ni tubanze. Mwa naha yani, ye omile, ye si na mezi, u ku bubiselize mezi a zwa mwa licwe. 
Mwa lihalaupa u ku file manna kuli u ce, ili mufuta wa sico se ne si si ka ciwa ki bo kukw'a hao ni kamuta. U ku tahiselize butata ili ku ku lika, kuli kwa mafelelezo a ku fuyaule ka lika ze nde. 
Cwalehe, u si ke wa hupula ni hanyinyani kuli u ifumisize ili wena ka maata a hao. 
U hupule kuli ki Muñ'a Bupilo, Mulimu wa hao, ya ku file maata a ku ba mufumi. U ezize cwalo kakuli n'a sepahala mwa bulikani bw'a n'a ezize ni bo kukw'a hao, mi u sa sepahala ku bona ni kacenu le. 
U si ke wa libala Muñ'a Bupilo, Mulimu wa hao, mi wa yauluka ni milimu i sili ku i lapela ni ku i sebeleza. Na ku lemusa kuli ha u ka eza cwalo, u ka shwa luli. 
Haiba mu sa utwi Muñ'a Bupilo, fohe, ni mina mu ka sinyeha sina macaba a tuha a sinyiwa ha mu nze mu sutelela cwalo.
“U teeleze, wena Isilaele! U tuha u sila Nuka ya Jordani ku y'o hapa naha ya macaba a matuna, a maata ku fita wena. Minzi ya bona ki ye mituna, mi i na ni mamota a matelele a ile mwahalimu. 
Bona batu kasibili ki ba batelele, mi ba na ni maata. Ki lingangalume za batu, mi u s'o utwile kuli ha ku na ya kona ku ba lwanisa. 
Kono cwale u ta iponela ili wena kuli Muñ'a Bupilo, Mulimu wa hao, u ta ku etelela sina mulilo o buhali. U ta ba tula, wena ha u nz'o sutelela, ili kuli u ba leleke ni ku ba timeza kapili, sina mw'a sepiselize.
“Yena Muñ'a Bupilo, Mulimu wa hao ha s'a ku zwiselize bona mwateñi, u si ke wa ipulelela kuli Muñ'a Bupilo u ku tisize ku t'o yaha mwateñi kakuli kwa ku lukela. Batili, Muñ'a Bupilo u ta ku zwiseza batu ba mwateñi kakuli ba maswe. 
Ha si kabakala kuli wena u yo munde, mi u eza ze lukile kuli mane Muñ'a Bupilo a ku liselele ku ikungela naha ya bona. U ta ba leleka mwateñi kakuli ba maswe, ni kuli u bata ku buluka sepiso y'a n'a ezize ku bo kukw'a hao, ili Abrahama, Isaka, ni Jakobo. 
U utwisise kuli Muñ'a Bupilo ha si ka ku fa naha ye nunile ye kuli ya ku swanela. Batili, u sicaba sa batu ba mangulunde.
“U si ke wa libala ni kamuta mo n'o nyemiselize Muñ'a Bupilo, Mulimu wa hao, mwa lihalaupa. Ku zwa zazi l'o fundukile mwa Egepita ku fitela lizazi l'o til'o fita kwanu, n'o fetuhezi Muñ'a Bupilo. 
Mane nihaili kwa Lilundu la Sinai n'o mu nyemisize. A halifa hahulu mane a bata ku ku bulaya. 
 Na kambama fa lilundu ku y'o amuhela matapa a macwe fo ne ku ñozwi buitamo bw'a n'a ezize Muñ'a Bupilo ni mina. Na ina fateñi mazazi a mashumi a mane ni masihu a ona cwalo, ni sa ci kamba ku nwa se siñwi. 
Cwale Muñ'a Bupilo a ni fa matapa a mabeli a macwe, ku ona ne ku ñozwi, ka lizoho la hae luli, s'a n'a bulezi ku mina, a nz'a li mwa mulilo, ka lona lizazi lani le ne mu kile mwa kopana kaufela kwatas'a lilundu. 
Ee, mwamulaho a mazazi ao a mashumi a mane ni masihu a mashumi a mane cwalo, Muñ'a Bupilo a ni fa matapa a mabeli a macwe f'a n'a ñozi buitamo.
“Cwale Muñ'a Bupilo a li ku na, ‘Shetumuka fa lilundu kapili, kakuli batu ba hao b'o etelezi ku zwa kwa Egepita, ba se ba isinyize mi ba ezize bumaswe. Ba fetuhezi kapili ze ne ni ba laezi, mi ba ikezelize mulimu wa siswaniso.’
“Hape Muñ'a Bupilo a li ku na, ‘Ni ziba buñañeli bwa batu ba. 
U si ke wa lika ku ni hanisa. Ni bata ku ba feza kaufela kuli ku si ke kwa ba ni ya ka ba hupula hape. Cwale wena, ni ta ku eza ndat'ahe sicaba se si ka ba se situna, se si na ni maata hahulu ku ba fita.’
“Cwale na fetuha, mi na shetumuka fa lilundu, ni nze ni lwezi matapa a macwe a mabeli fo ne ku ñozwi tumelelano. Malimi a mulilo n'a nz'a bonahala fa lilundu. 
Na bona kuli ne mu tuhezi kapili ku tokomela taelo y'a n'a mi file Muñ'a Bupilo, Mulimu wa mina, ni kuli ne mu mu foselize hahulu ka ku ikezeza mulimu wa siswaniso sa namani ya sipi. 
Cwale hona fo, fapil'a mina, na latela matapa a macwe fafasi, mi a tubeha buemba-emba. 
Cwale na kutela hape ku inama fapil'a Muñ'a Bupilo ka mazazi a mashumi a mane ni masihu a ona cwalo, ni sa ci kamba ku nwa se siñwi. Ni ezize cwalo kakuli ne mu foselize Muñ'a Bupilo ni ku mu halifisa. 
 Na sabiswa ki buhali bo butuna bwa Muñ'a Bupilo, kakuli n'a halifile hahulu mane n'a s'a bata ku mi bulaya. Kono ni hona fo Muñ'a Bupilo a ni utwa. 
Hape Muñ'a Bupilo n'a nyemezi hahulu Aruni, mane a bata ku mu timeza, mi ni yena Aruni na mu lapelela ka yona nako yeo. 
Na nga sinto seo se si maswe, se ne mu ikezelize, sona sinamani seo sa sipi, mi na si nepela mwa mulilo. Cwale na si tuba buemba-emba, na si sita ku si eza bupi, kiha ni bu sela mwa nukana ye n'e bubela kwatas'a lilundu.
  “Hape ne mu nyemisize Muñ'a Bupilo, Mulimu wa mina ha ne mu li kwa Tabeera, Masa, ni kwa Kiburoti-Hataba. 
 Ni h'a mi zwisize mwa Kadeshi-Baranea ka taelo ya kuli mu y'o hapa naha y'a n'a mi fa yona, ne mu mu fetuhezi. Ne mu sa mu sepi kamba ku mu mamela. 
Ku kalela fo ni mi zibezi, ku fitela nako ye, mu fetuhezi Muñ'a Bupilo.
“Cwale kiha ni patama fapil'a Muñ'a Bupilo ka mazazi a mashumi a mane ni masihu a ona cwalo, kakuli n'a s'a lelile ku mi bulaya. 
Cwale na lapela, na li, ‘Mulena Mulimu, muñ'a ka, u si ke wa bulaya batu ba hao, batu b'o pilisize ni ku ba zwisa mwa Egepita ka maata a hao a matuna. 
Hupula batanga ba hao, bo Abrahama, Isaka, ni Jakobo, mi u si ke wa isa pilu ku za buñañeli, bumaswe, ni sibi sa sicaba se. 
Mwendi, ka ku eza cwalo, Maegepita ba ka swana ba li u palezwi ku y'o fitisa batu ba hao mwa naha y'o n'o ba sepisize. Maegepita hape ba ka li u zwisize batu ba hao, mi u ba isize mwa lihalaupa kuli u y'o ba bulaela mwateñi, kakuli u ba toile. 
Fahalimw'a zeo kaufela, Muñ'a Bupilo, batu ba, ki batu ba hao b'o iketezi luli, mi mane u ba zwisize mwa Egepita ka maata a hao a matuna.’
“Cwale Muñ'a Bupilo a li ku na, ‘Beta matapa a mabeli a macwe a swana ni a pili, mi u bete ni likwati la kota mw'a ka beiwa. Ku zwa fo, kihona u ta kambamela ku na fa lilundu. 
Ni ta ñola fa matapa ao mo ne ni ñolezi ku a pili o' tubile, mi cwale u ta a beya mwa likwati leo.’
“Cwale na eza likwati la mabala a kota ya akeshya ni ku beta matapa a mabeli a macwe a swana ni a pili, mi n'a isa fa lilundu. 
Cwale Muñ'a Bupilo a ñola ku ona manzwi a swana ni a n'a ñozwi pili, ili milao ye lishumi y'a n'a mi file ha n'a bulezi ni mina a li mwa mulilo, zazi le ne mu kubukani kwatas'a lilundu. Muñ'a Bupilo a ni fa matapa. 
Na kwenuha, na shetumuka fa lilundu. Cwale, sina Muñ'a Bupilo ha n'a laezi, n'a beya mwa likwati le ne ni ezize, mi a sa li mwateñi ku fitela ni nako ye.”
  Maisilaele ba zwa fa liliba ze n'e li za batu ba Jakana, mi ba ya kwa Mosera. Aruni a shwa, mi a bulukwa mwateñi, mi kwa yoliswa mwan'a hae wa mushimani Eliazare ku ba muprisita. 
Ku zwa fo, ba ya kwa Gudigoda, kihona ba ya kwa Jotibata, naha ya njopu ye sa omi. 
 Kwa lilundu, Muñ'a Bupilo a keta banna ba lusika lwa Livi kuli i be bona balwali ba Likwati la Bulikani, ili bona baprisita ba ba ka mu sebeleza, ni ku fuyaula ka libizo la hae. Ni ka nako ye ba sa eza cwalo. 
Kikabakaleo ba lusika lwa Livi ha ne ba si ka fiwa naha sina masika a mañwi. Bona ne ba amuhezi buprisita, sina mw'a n'a sepiselize Muñ'a Bupilo, Mulimu wa mina.
  “Na ina fa lilundu mazazi a mashumi a mane ni masihu a ona cwalo, sina mo ne ni ezelize pili. Muñ'a Bupilo a ni utwa hape, mi a lumela kuli a si ke a mi yundisa. 
Cwale a ni bulelela kuli ni be mueteleli wa mina, kuli mu kone ku y'o hapa naha y'a n'a sepisize ku i fa bo kukw'a mina.
“Cwale wena Isilaele, u teeleze s'a bata Muñ'a Bupilo, Mulimu wa hao, ku wena. U sabe Muñ'a Bupilo, mi u eze z'a laela kaufela. U mu late, mi u mu sebeleze ka pilu ni ka moya wa hao kaufela. 
U mamele milao ya hae kamukana. Ni ku fa milao yeo kacenu kuli i ku tuse. 
Nihaili mahalimu a kwahalimu ki a Muñ'a Bupilo. Lifasi ni linto kaufela ze ku lona, ni zona ki za hae. 
Kono lilato la Muñ'a Bupilo ku bo kukw'a hao ne li tiile hahulu, mane ki lona le li mu ketisize mina baikulu bakeñisa ku keta batu ba sili. Zeo kaufela i sa li za niti ni kacenu le. 
Cwalehe, ku zwa hona fa, mu utwe Muñ'a Bupilo, mi mu tuhele ku ba liñañeli. 
 Muñ'a Bupilo, Mulimu wa mina, u fahalimw'a milimu kaufela ni fahalimw'a ba ba maata kamukana. Ki yo mutuna ya maata, mi u swanezi ku sabiwa. H'a bonisi ketululo, mi h'a lekiwi kweta. 
 U pilisa hande lindiala ni limbelwa. U lata balicaba ba ba pila ni luna, mi u ba fa lico ni liapalo. 
Cwalehe, mu bonise lilato ku balicaba bao, kakuli ni mina mu kile mwa ba balicaba mwa Egepita. 
Wena Isilaele, u sabe Muñ'a Bupilo, Mulimu wa hao, mi u lapele yena feela. U sepahale ku yena, mi u konke ka libizo la hae feela. 
U mu lumbeke! Ki Mulimu wa hao, mi u iponezi ka meeto a hao linto ze tuna ni ze komokisa kaufela z'a ku ezelize. 
 Bo kukw'a hao ha ne ba ile kwa Egepita, n'e li batu ba mashumi a supile feela. Kono cwale Muñ'a Bupilo, Mulimu wa hao, u ku atisize sina linaleli ze kwahalimu.
“U late Muñ'a Bupilo, Mulimu wa hao, mi u mamele milao ya hae kaufela kamita. 
A mu hupule cwale se mu itutile ka Muñ'a Bupilo ni ze mu lemuhile ku yena. N'e si bana ba mina, kono n'e li mina, ba ba li boni. Mu boni butuna bwa Muñ'a Bupilo, ni maata a hae. 
 Mu boni ni limakazo za hae. Mu boni s'a ezize ku mulena wa Egepita, ni kwa naha ya hae kaufela. 
 Mu boni mw'a fiyelezi Muñ'a Bupilo mpi ya Maegepita, hamoho ni lipizi ni likoloi za bona, ka ku ba minisa mwa Liwate le Lifubelu, ha ne ba mi lelekisa. 
Mw'a ziba z'a mi ezelize Muñ'a Bupilo mwa lihalaupa pili mu si ka t'o fita kwanu. 
 Mu hupule s'a ezize ku bo Datani ni Abirami, bana ba Eliabi wa lusika lwa Rubeni. Lifasi la kwaluluha, mi la ba miza hamoho ni mabasi a bona, litende, batanga, ni limunanu za bona kamukana. 
Ki mina luli ba ba boni linto ze tuna z'a ezize Muñ'a Bupilo.
“Mu mamele linto kaufela ze ni mi laezi zona kacenu. Cwale mu ka kona ku y'o hapa naha ye mu tuha mu kena ku yona. 
Mi mu ta pila nako ye telele mwa naha ye nde, ye nunile, y'a n'a sepisize Muñ'a Bupilo ku i fa bo kukw'a mina ni baikulu ba bona. 
Naha y'o tuha u hapa, wena Isilaele, ha i swani ni naha ya Egepita, mo n'o inzi pili. Kwateñi ha n'o cala mabele, n'o sebeza ka tata ku n'o selaelanga mezi mwa masimu. 
Kono naha y'o tuha u kena ku yona, ki ya malundu ni misindi, naha ya pula ye ñata. 
Muñ'a Bupilo, Mulimu wa hao, ki yena ya i babalela, ni ku i tokomela silimo kaufela.
  “Cwalehe, mu mamele litaelo ze ni mi file kacenu, ku lata Muñ'a Bupilo, Mulimu wa mina, ni ku mu sebeleza ka moya wa mina kaufela. 
Ha mu ka eza cwalo, u ta mi fa pula fo i tokwahalela mwa naha ya mina, ka nako ya ku cala ni ka nako ya ku kutula, kuli wena Isilaele u be ni lico, waine, ni mafula a olive. 
U ta ku fa ni bucwañi bwa likomu za hao. U ka ba ni lico kaufela z'o bata. 
Mu si ke mwa lumela ku yaululwa ki ba bañwi kuli mane mu fulalele Muñ'a Bupilo, mi mu lapele ni ku sebeleza milimu i sili. 
Ha mu ka eza cwalo, Muñ'a Bupilo u ka mi nyemela, u ka tisa linanga, mi naha ya mina i ka oma hahulu mane lico li si ke za mela mwateñi. Cwale, mu ta shwa kapili mwa naha ye nde y'a mi fa yona.
  “Mu buluke litaelo ze mwa lipilu ni mwa lingana za mina. Mu li tamelele fa miambo ni fa lipata za mina kuli li be kupuzo. 
Mu li lute bana ba mina. Mu ambole ka zona ha mu li mwa hae ni ha mu li mwa musipili, ha mu pumuzi ni ha mu sebeza. 
Mu li ñole fa misumo ya minyako ya mandu a mina ni fa likwalo za minyako ya minzi ya mina. 
Cwale mina ni bana ba mina mu ka pila nako ye telele mwa naha y'a sepisize Muñ'a Bupilo, Mulimu wa mina, ku i fa bo kukw'a mina. Mu ka pila mwateñi kuya kuile.
“Mu mamele, ka ku sepahala, linto kaufela ze ni mi laezi. Mu late Muñ'a Bupilo, Mulimu wa mina, mu eze z'a mi laela kamukana, mi mu sepahale ku yena. 
Cwale u ka leleka macaba ao kaufela, mina ha mu nze mu sutelela, mi mu ta hapa naha ya macaba a matuna, a maata hahulu ku mi fita. 
 Mubu kaufela o mu ta hata, u ta ba wa mina. Naha ya mina i ta kalela mwa lihalaupa le li kwa mboela ku isa kwa Lilundu la Lebanoni kwa mutulo, ni ku zwa Nuka ya Yuferati kwa upa, ku isa kwa Liwate la Mediteranea le li kwa wiko. 
Ha ku na ya ta kona ku mi tibela. Kai ni kai ko mu ta ya mwa naha, Muñ'a Bupilo, Mulimu wa mina, u ta sabisa batu fapil'a mina sina mw'a n'a sepiselize.
“Kacenu ni bata kuli mu iketele se mu lata, i ka ba mbuyoti kamba sikuto. 
Mu ta amuhela mbuyoti, haiba mu mamela litaelo za Muñ'a Bupilo, Mulimu wa mina, ze ni mi fa zona kacenu. 
Kono mu ta amuhela sikuto haiba mu sa mameli litaelo ze, kono mwa mu fulalela, mi mwa lapela milimu i sili ye ne mu sa lapelangi pili. 
 Muñ'a Bupilo h'a ka mi fitisa mwa naha ye mu ka y'o yaha ku yona, mu te mu bulele mbuyoti ye fa Lilundu la Gerizimi, ni sikuto se fa Lilundu la Ebali. 
Malundu a mabeli a, a kwa wiko wa Nuka ya Jordani, mwa naha ya Makanana ba ba pila mwa Libala la Jordani. A kwa neku la wiko, isiñi kwahule ni likota za lisebelezo, ze fakaufi ni munzi wa Giligali. 
Mu tuha mu sila Nuka ya Jordani ni ku y'o hapa naha ye mu fiwa ki Muñ'a Bupilo, Mulimu wa mina. Mu ta i hapa ni ku yaha mwateñi. 
Mu tokomele ku mamela milao kaufela ye ni mi fa kacenu.
“Cwale mu teeleze milao kaufela ye mu na ni ku mamela ha mu nze mu pila mwa naha y'a mi fa Muñ'a Bupilo, Mulimu wa bo kukw'a mina. 
Mwa naha ye mu y'o hapa, mu sinye libaka kaufela mo ku lapelelwa milimu ya maswaniso, i be fa malundu a matele hahulu, fa malundunyana ni mwatas'a likota ze tala. 
 Mu lutulule tutala twa bona, mi mu tubake misumo ya bona ya macwe buemba-emba. Mu cise misumo fo ba lapelelanga, mi mu pazaule milimu ya bona ya maswaniso kuli ku si ke kwa lapelelwa hape mwa libaka zeo.
“Mu si ke mwa lapela Muñ'a Bupilo, Mulimu wa mina, ka mukwa o swana ni o ba lapela ka ona milimu ya bona. 
Mwa naha kaufela ko ku yahile masika a mina, Muñ'a Bupilo u ta keta sibaka si li siñwi feela, fo ba ka t'o mu lapelelanga batu. 
Hona mo, mu ka ezanga litabelo za mina za ku cisa ni litabelo ze ñwi cwalo, mu ka tisanga kalulo ya bulishumi ya ze mu luile, ni limpo za mina, ili limpo ze mu sepisa Muñ'a Bupilo, ze mu fa ka tato ya mina hamohocwalo ni manamani a maizibulo a likomu ni a lingu za mina. 
Hona mo, fapil'a Muñ'a Bupilo, Mulimu wa mina, mina ni mabasi a mina mu ka ca ni ku taba kabakala linto ze nde z'a mi file Muñ'a Bupilo.
“Nako yeo ha i ta fita, mu si ke mwa eza sina mo ne mu ezezanga. Ku fitela nako ye, yo muñwi ni yo muñwi wa mina n'a ikezeza mw'a n'a latela. 
Mu ezize cwalo kakuli ha mu si ka kena kale mwa naha y'a mi fa Muñ'a Bupilo, Mulimu wa mina, ili naha mo mu ta pila ka kozo. 
Ha mu sila Nuka ya Jordani, Muñ'a Bupilo u ta mi lumelela kuli mu ikungele naha yeo, mi mu yahe mwateñi. U ta mi sileleza kwa lila za mina kaufela, kuli mu pile ka kozo. 
Muñ'a Bupilo u ta iketela sibaka s'a ka na lapelelwa ku sona, mi ki fona fo mu swanezi ku mu tiseza linto kaufela ze ni mi laezi: litabelo za mina za ku cisa ni litabelo ze ñwi cwalo, kalulo ya bulishumi ya liluwo la mina, ni limpo ze ñwi hamohocwalo ni limpo za mina ze mu sepisize Muñ'a Bupilo. 
Cwale mu tabe fapil'a hae, hamoho ni bana ba mina, batanga ba mina, ni Malivi ba ba pila mwa minzi ya mina. Mu hupule kuli Malivi ha ba na ku ba ni naha ya bona ba nosi. 
Wena Isilaele, u si ke wa ezeza litabelo za hao kai ni kai k'o lata. 
U li ezeze feela mwa sibaka se si ta ketwa ki Muñ'a Bupilo ku lo luñwi lwa masika a hao. Ki ku sona feela sibaka seo k'o ta ezeza litabelo za hao za ku cisa ni ku eza linto ze ñwi kaufela ze ni ku laezi.
“Kono, k'o ka pila kaufela, u lukela ku bulaya ni ku icela limunanu za hao. U li ce ka buñata sina mw'a ku fela Muñ'a Bupilo. I ka ba ya kenile kamba ya si ka kena, kaufel'a mina mu ka icela zona sina mo ne mu ka cela nama ya mutobo kamba ya lizwii. 
 Kono mu si ke mwa ca bumete bwa zona. Mu swanezi ku bu sululela fafasi sina mezi. 
U si ke wa icela likalulo za bulishumi za lico za hao, za waine kamba za mafula a hao a olive mwa libaka m'o pila. Linto z'o beela Muñ'a Bupilo, u si ke wa li cela mwateñi, i be manamani a maizibulo a likomu ni lingu za hao, limpo z'o mu sepisa, kamba z'o fa ka ku lata kwa hao, niha i ka ba limpo ze ñwi kaufela. 
Wena ni bana ba hao, hamohocwalo ni batanga ba hao ni Malivi ba ba pila mwa minzi ya hao, u swanezi ku li cela feela fapil'a Muñ'a Bupilo, Mulimu wa hao, ili mwa sibaka si li siñwi mo ku lapelelwanga. U li cele hona mo, mi u tabe kabakala linto ze nde z'o filwe ki Muñ'a Bupilo. 
Mwa naha mo, u si ke wa libala Malivi mwa bupilo bwa hao kaufela.
“Muñ'a Bupilo, Mulimu wa hao, h'a ka ekeza kwa naha ya hao sina mw'a sepiselize, u ka na wa ca nama fo u latela kaufela. 
Haiba sibaka sa ku lapelela si kwahule hahulu, u ka na wa bulaya kwa likomu kapa lingu z'a ku file Muñ'a Bupilo, sina ha ni ku bulelezi, mi u cele nama yeo mwa hae f'o latela kaufela. 
Mañi ni mañi, ya kenile kamba ya si ka kena, a ka na a ca kwa nama yeo, sina mw'a n'a ka cela nama ya mutobo kamba ya lizwii. 
 Kono feela u si ke wa ca bumete, kakuli bupilo bu mwa mali. U si ke wa ca bupilo hamohocwalo ni nama. 
U si ke wa ca mali. U a sululele fafasi sina mezi. 
Haiba u sa ci bumete, Muñ'a Bupilo u ka taba, mi linto kaufela li ta ku zamaela hande, wena ni baikulu ba hao. 
U ise litabelo za hao hamoho ni limpo z'o sepisize Muñ'a Bupilo kwa sibaka si li siñwi feela sa ku lapelela. 
U ezeze, hona ko, litabelo ze ciselezwa fa katala ka Muñ'a Bupilo, haili litabelo ze tokwa kuli mali zona a sululelwe fa katala, nama ya teñi u i ce. 
U mamele ka ku sepahala linto kamukana ze ni ku laezi, mi lika kaufela li ta ku zamaela hande, wena ni baikulu ba hao kuya kuile, kakuli u ka na u ezanga ze nde, ze lukile, ze tabisa Muñ'a Bupilo, Mulimu wa hao.
“Muñ'a Bupilo, Mulimu wa hao, u ka yundisa macaba ao, wena ha u nz'o a lwanisa, mi u ka hapa naha ya ona ni ku yaha mwateñi. 
Muñ'a Bupilo ha s'a yundisize macaba ao, u bone kuli u si ke wa latelela mo ba lapelela, kakuli fo i ta ba bumai. U si ke wa batisisa mo ba lapelela milimu ya bona, kuli ni wena u lapele cwalo. 
U si ke wa lapela Muñ'a Bupilo, Mulimu wa hao, ka mukwa o swana ni mo ba lapelela milimu ya bona, kakuli ha ku lapelwa milimu ya bona ba eza lika kaufela ze nyenyisa, z'a toile Muñ'a Bupilo. Mane ba ezanga bana ba bona litabelo ka ku ba ciseza fa tutala twa bona.
  “U eze linto kamukana ze ni ku laezi. U si ke wa ekeza kamba ku zwisa se siñwi ku zona.
“Mupolofita kamba mutalusi wa litolo u kona ku sepisa poniso kamba makazo. 
U ka eza cwalo kuli mina Maisilaele mu lumele ku lapela ni ku sebeleza milimu ye ne mu sa lapelangi pili. Mwendi sepiso ya hae i ka ezahala. 
U si ke wa mu teeleza. Muñ'a Bupilo, Mulimu wa mina, u itusisa yena ku mi lika kuli a bone kamba mu lata Muñ'a Bupilo ka pilu ni ka moya wa mina kaufela. 
Mu latelele Muñ'a Bupilo, mi mu mu sabe. Mu mu utwe, mi mu buluke litaelo za hae. Mu mu sebeleze, mi mu sepahale ku yena. 
Kono mu bulaye mupolofita ufi ni ufi, kamba mutalusi wa litolo, ya ka mi bulelela kuli mu fetuhele Muñ'a Bupilo, ya mi zwisize mwa Egepita, mo ne mu li batanga. Mutu ya cwalo u maswe hahulu, mi u lika ku mi kelusa mwa bupilo bw'a mi laezi Muñ'a Bupilo kuli mu pile ka bona. Cwalehe u lukela ku bulaiwa. Ka ona mukwa wo, mu ka pima bumaswe bo.
“Mwanahenu wa munna, kamba mwan'a hao wa mushimani, kamba wa musizana, musali y'o lata, kamba mulikan'a hao y'o utwana hahulu ni yena a ka kona ku ku susueza kwa mukunda kuli u lapele milimu i sili, ili milimu y'o si ka lapela kale wena ni bo kukw'a hao. 
Yo muñwi wa ku bona a ka kona ku ku susueza ku lapela milimu ya batu b'o pila ni bona, kamba milimu ya ba ba pila kwahule ni wena. 
U si ke wa susuezwa ki yena kamba ku mu teeleza. U si ke wa mu bonisa musa kamba makeke, mi u si ke wa mu sileleza. 
U mu bulaye! U be wena wa pili ku mu pobola ka licwe, mi cwale mañi ni mañi a mu pobaule cwalo. 
U mu pobaule ka macwe, mane a shwe, kakuli n'a bata ku ku kelusa ku Muñ'a Bupilo, Mulimu wa hao, ya ku zwisize mwa Egepita, mo n'o pila mwa butanga. 
Cwale batu ba Isilaele kaufela, ba ta utwa ze ezahalile. Ba ta mamela temuso, mi ha ku na ya ka eza hape nto ye maswe cwalo.
“Ha u pila mwa minzi y'o ta fiwa ki Muñ'a Bupilo, Mulimu wa hao, u ka na wa utwa mabulatwi. 
Mwendi mu ka utwa kuli banna ba bañwi ba ba si na tuso, ili ba sicaba sa mina, ba se ba kelusize batu ba munzi wa bona ku lapela milimu y'o n'o sa lapelangi pili. 
Haiba u ka utwa mabulatwi a cwalo, u a batisise ka tokomelo. Mwendi u ka fumana kuli ki niti kuli nto ye maswe yeo i ezahalile. 
Fohe, u bulaye batu kaufela mwa munzi wo, ni likomu za bona kamukana. U shandaule munzi wo, kaufel'a ona. 
U tise tutu ya bona kaufela, mi u i kubukanye fa patelo ya munzi. Cwale u cise munzi ni ze mwateñi kaufela, i be sitabelo ku Muñ'a Bupilo, Mulimu wa hao. Munzi wo, u lukela ku siyala ili matota kuya kuile, mi u si ke wa yahwa sinca ni kamuta. 
U si ke wa ipulukela se siñwi sa linto ze laezwi kuli li sinyiwe. Cwale kihona Muñ'a Bupilo a ka itetulula kwa buhali bwa hae bo bu sabisa, mi a ku bonise musa wa hae. U ta ba ni mukekecima ku wena, mi a ku atise hahulu, sina mw'a n'a sepiselize bo kukw'a hao. 
U ka eza cwalo haiba u mamela litaelo kaufela ze ni ku file kacenu, mi u eza s'a bata kuli u si eze.
  “Mina mu bana ba Muñ'a Bupilo, Mulimu wa mina. Ha mu silisa ba ba shwile, mu si ke mwa ikolofaza kamba ku ikuta litenda kwa litoho. 
 Mu ba Muñ'a Bupilo, Mulimu wa mina, kakuli u mi ketile ku ba ba hae mwahal'a batu kaufela ba ba pila mwa lifasi.
“U si ke wa ca sifi ni sifi s'a bulezi Muñ'a Bupilo kuli ha si si ka kena. 
Lifolofolo ze mu lukela ku ca ki ze, likomu, lingu, lipuli, 
mazwii, litutunga, mitobo kamba likwalata, 
ili lifolofolo kaufela ze na ni litaku ze abani, mi li busulusa muswañi ni ku weya. 
Kono ha ku na folofolo ye ka ciwa konji ye abani litaku, ye busulusa muswañi ni ku weya. Mu si ke mwa ca likamele, tusulwe ni tupifo. Ze li balwa kuli ha li si ka kena, kakuli za weya, kono ha li si ka abana litaku. 
Mu si ke mwa ca likulube. Li lukela ku ba ze si ka kena, kakuli zona li na ni litaku ze abani, kono ha li busulusi muswañi. Mu si ke mwa ca lifolofolo ze nihaili ku swala feela nama ya zona.
“Mu ce mifuta ya litapi kaufela ze na ni mazwele ni mayayu. 
Kono nto ifi ni ifi ye pila mwa mezi, mi i si na mazwele ni mayayu, i si ke ya ciwa. Ha i si ka kena.
“Mu ce linyunywani kaufela ze kenile. 
Kono cwale ki ye mishobo ya linyunywani ze mu si ke mwa ca, ili limbande, liñwanyi, lingonga, 
masikita, limbungu, bo mankoli, 
mañwalala kaufela ka mifuta ya zona, 
lifi, limpye, limbundamusheke, bo sambamba, 
lingwemba, manoñu, mikwela, 
maya, tuñumbi, tuñoti, 
litolo, tukuluñuñu ni bo sikampafwa.
“Likokwani kaufela ze na ni mafufa, ha li si ka kena. Mu si ke mwa li ca. 
Mu ce likokwani kaufela ze kenile.
  “Mu si ke mwa ca folofolo ye ishwezi. Mu tuhele i ciwe ki balicaba ba ba pila mwahal'a mina, kamba mu i lekise ku balicaba ba bañwi. Kono mina mu ba Muñ'a Bupilo, Mulimu wa mina. Mu batu ba hae.
  “U beye kwatuko kalulo ya bulishumi, ili kalulo ya lico z'o fumana mwa masimu a hao ka silimo ni silimo. 
Cwale u ye ku sona sibaka seo se si ketilwe ki Muñ'a Bupilo, Mulimu wa hao, kuli ki fona f'a ka lapelelwanga. Mi hona fo, u y'o cela fapil'a hae likalulo zeo za bulishumi, ili za lico za bubeke kaufela, waine, mafula a olive hamoho ni manamani a maizibulo a likomu ni a lingu za hao. 
Haiba u pila kwahule hahulu ni sibaka sa ku lapelela, mi u palelwa ku isa linto za bulishumi bw'a ku tohomolofalize ka bona Muñ'a Bupilo, fohe, u eze cwana. 
U lekise z'o fumani, mi u lwale mali, u a ise kwa sibaka sa ku lapelela. 
U y'o leka z'o lata kaufela, nama ya komu, ya ngu, waine ni lino ze ñwi, mi hona fo, fapil'a Muñ'a Bupilo, Mulimu wa hao, wena ni lubasi lwa hao, mu li ce mi mu ikole.
“Kono u si ke wa libala Malivi ba ba pila mwa minzi ya hao, kakuli ha ba na liuwo la bona luli. 
Mwa silimo ni silimo sa bulalu, u tise za bulishumi bwa lico, mi u t'o li buluka mwa minzi ya hao. 
Lico ze ki za Malivi, kakuli bona ha ba na liuwo. Mi hape ki za balicaba, lindiala ni limbelwa, ba ba pila mwa minzi ya hao. Ba ka na ba tahanga ku t'o nga ze ba tokwa kaufela. U eze cwalo, mi Muñ'a Bupilo, Mulimu wa hao, u ka ku tohonolofaza mwa linto kaufela z'o eza.
“Ka silimo ni silimo sa busupa, u swanezi ku feza likoloti za ba ba ku kolotezi mali. 
Ku ka eziwanga cwana. Yo muñwi ni yo muñwi ya kolotisize Muisilaele yo muñwi mali, u na ni ku felisa sikoloti seo. Mi a si ke a lika ku mu lifisa mali ao hape, kakuli ni yena Muñ'a Bupilo kasibili s'a si felisize. 
U hapeleze feela mulicaba ku lifa mali a' kolotile, kono u si ke wa kutisa mali a kolotilwe ki wahenu.
Ha ku na ku bahenu ya ka ba mubotana, kakuli Muñ'a Bupilo, Mulimu wa hao, u ka ku fuyaula mwa naha y'a ku fa. 
U ka eza cwalo haiba u mamela Muñ'a Bupilo, mi u tokomela linto kaufela ze ni ku laela kacenu. 
Muñ'a Bupilo u ka ku tohonolofaza, sina mw'a sepiselize. U ka kolotisa macaba mali a mañata, kono u si ke wa kolota se siñwi ku ona. U ka zamaisa macaba a mañata, kono ha ku na sicaba se si ka ku zamaisa.
  “Haiba mwanahenu wa Muisilaele a tokwa tuso, mwa munzi ufi ni ufi mwa naha y'a ku fa Muñ'a Bupilo, Mulimu wa hao, u si ke wa hana ku mu tusa. Buikupuli bu maswe. 
Bakeñisa cwalo u be ni bufani. U mu tuse ka mw'a tokwela kaufela. 
U si ke wa hana ku mu kalima se siñwi kabakala kuli silimo sa ku felisa likoloti si fakaufi. U si ke wa lumelela muhupulo o maswe cwalo ku kena mwa pilu ya hao. Ha u ka hana ku mu kolotisa, u ka na liloka ku Muñ'a Bupilo, mi wena u ka fiwa mulatu. 
U mu fe feela u sa ñoñolehi, mi Muñ'a Bupilo u ka ku tohonolofaza mwa linto kaufela z'o eza. 
 Kamita ku ta banga ni Maisilaele ba bañwi ba babotana, mi ba ka na ba tokwa lituso, mi cwale na ku laela kuli u be ni mukekecima ku bona.
  “Haiba Muheberu yo muñwi, wa munna kamba wa musali, a itekisa ku wena kuli a be mutang'a hao, u na ni ku mu lukulula ha s'a ku sebelelize lilimo ze silezi. Silimo sa busupa ha si fita, u swanezi ku mu lukulula. 
Ha u mu lukulula, u si ke wa mu fundula feela, u sa mu fi se siñwi. 
U mu fe ka bufani kwa linto z'a ku tohonolofalize ka zona Muñ'a Bupilo, ili lingu, waine ni lico cwalo. 
U hupule kuli n'o li mutanga mwa Egepita, mi Muñ'a Bupilo, Mulimu wa hao, u ku lukuluzi. Kikabakaleo ha ni ku fa taelo ye.
“Kono mutang'a hao mwendi h'a lati ku lukuluha, kakuli wa ku lata, wena ni lubasi lwa hao cwalo, mi u iketile. 
Cwale u mu ise kwa munyako wa ndu ya hao, mi u mu punye zebe. Cwale, u ka ba mutang'a hao ku isa lifu. U eze cwalo ni ku mutang'a hao wa musali. 
Ha u lukulula mutanga, u si ke wa bilaela, kakuli u ku sebelelize lilimo ze silezi ka tuelo ye kwatas'a ya mubeleki ya n'a ka ku sebeleza. U eze cwalo, mi Muñ'a Bupilo, Mulimu wa hao, u ta ku tohonolofaza mwa linto kamukana z'o eza.
  “U ketele Muñ'a Bupilo, Mulimu wa hao, lipulwana ni lingunyana za lipoho za hao za maizibulo. U si ke wa sebelisa ifi kapa ifi ya limunanu zeo, mi hape u si ke wa kuta ifi kapa ifi ya lingu zeo boya. 
Ka silimo ni silimo, wena ni lubasi lwa hao mu li celange fapil'a Muñ'a Bupilo, ili ku sona sibaka sa ku lapelela. 
Kono haiba ku na ni se si nyazahala ku yona folofolo yeo, i ka ba ku toza, ku shwa meeto, kamba ku ba ni butuku bufi ni bufi bo bu maswe, u si ke wa i ezeza Muñ'a Bupilo, Mulimu wa hao, sitabelo. 
Lifolofolo ze cwalo, u lukela ku li cela kwa hae. Kaufel'a mina, i ka ba ya kenile kamba ya si ka kena, a icele feela sina mw'a celanga lizwii kamba kwalata. 
 U si ke wa ca bumete bwa zona, kono u sululele feela mali a zona fafasi sina mezi.
  “Isilaele, u kuteke Muñ'a Bupilo, Mulimu wa hao, ka ku mu ezeza Mukiti wa Paseka mwa kweli ya Abibi, kakuli n'e li ka busihu bo buñwi bwa yona kweli yeo, Muñ'a Bupilo h'a kile a ku lukulula mwa Egepita. 
U ye kwa sibaka sa ku lapelela, mi u y'o bulaela kwateñi komu kamba ngu ya mulalelo wa Paseka, ili ku kuteka Muñ'a Bupilo, Mulimu wa hao. 
Ha u ca mulalelo wo, u si ke wa ca linkwa ze umezwi. Ka mazazi a supile u na ni ku ca linkwa ze si na mumela, kakuli n'o na ni ku zwa mwa Egepita ka putako. U ce linkwa ze kuli li ku hupulise manyando a hao, ili kuli mwa bupilo bwa hao kaufela u ka na u hupula lizazi l'o zwile ka lona mwa Egepita. 
Mwa sibaka sa hao ku si ke kwa ba ni ya ka ba ni mumela mwa ndu ya hae, mwa mazazi ao a supile. Mi nama ya folofolo ye bulailwe manzibwana a lizazi le li tatamwa ki la pili la mukiti i swanezi ku ciwa kaufel'a yona lizazi la mukiti li si ka pazula kale.
“U si ke wa bulaela folofolo ya Paseka mwa munzi ufi kapa ufi w'a ta ku fa Muñ'a Bupilo, Mulimu wa hao. 
U i bulaele feela kwa sibaka sa ku lapelela, mi u eze cwalo lizazi ha li likela, ili yona nako y'o zwile ka yona mwa Egepita. 
U i apehe, u i cele mwa sibaka sa ku lapelela, mi habusa u kutele kwa hae. 
U ce linkwa ze si na mumela ka mazazi a silezi, kono ka lizazi la busupa ku kopanwe ku sebeleza Muñ'a Bupilo, Mulimu wa hao, mi ka lona lizazi leo u si ke wa sebeza.
  “Ku zwa f'o kalezi ku kutula lico za hao, u bale lisunda ze supile. 
Mi cwale u eze Mukiti wa Kutulo ku kuteka Muñ'a Bupilo, Mulimu wa hao, ka ku mu tiseza limpo ka lilato la hao ku likana ni mw'a ku fezi litohonolo. 
U tabe fapil'a Muñ'a Bupilo, hamoho ni bana ba hao, babeleki, Malivi, balicaba, lindiala ni limbelwa ba ba pila mwa minzi ya hao. U ezeze linto zeo mwa sibaka sa ku lapelela. 
U hupule kuli n'o li mutanga mwa Egepita. Cwalehe, u tokomele, mi u mamele litaelo ze.
  “Ha u se u pulile lico za hao ni ku hamula miselo ya veine, u eze Mukiti wa Minganda ka mazazi a supile. 
U ce mukiti wo ni bana ba hao, batanga ba hao, Malivi, balicaba, lindiala ni limbelwa ba ba pila mwa minzi ya hao. 
U kuteke Muñ'a Bupilo, Mulimu wa hao, ka ku eza mukiti wo ka mazazi a supile mwa sibaka sa ku lapelela. U tabe kakuli Muñ'a Bupilo u tohonolofalize kutulo ni musebezi wa hao.
“Banna kufela ba sicaba sa hao ba na ni ku t'o lapela Muñ'a Bupilo halalu ka silimo, hona mwa sibaka sa ku lapelela, ili ka nako ya mukiti wa Paseka, wa Kutulo ni wa Minganda. Munna yo muñwi ni yo muñwi u swanezi ku tisa mpo. 
A tise ka mw'a konela kaufela, ka ku ya ka mw'a fezwi litohonolo ki Muñ'a Bupilo, Mulimu wa hao.
“Mwa lusika ni lusika u kete baatuli ni manduna mwa munzi o muñwi ni o muñwi w'a ta ku fa Muñ'a Bupilo, Mulimu wa hao. Batu ba, ba na ni ku atula ku si na sobozi. 
 Ba swanezi ku atula ka ku luka, isi ku bonisa sobozi mwa likatulo za bona. Hape ha ba lukeli ku amuhela limpo za kweta, kakuli kweta i foufaza meeto a banna ba ba butali, ba ba sepahala, mi i ba atulisa maswe. 
U si ke wa ba ni ketululo ni hanyinyani. U sepahale kamita, ili kuli u yahe mwa naha y'a ku fa Muñ'a Bupilo, Mulimu wa hao, mi u zwelepili ku pila mwateñi.
  “Ha u ezeza Muñ'a Bupilo, Mulimu wa hao, katala, u si ke wa toma kwatukw'a kona musumo wa mulimu wa musali wa kota, ili ya bizwa Ashera. 
 Mi u si ke wa beya nihaiba musumo wa macwe, kakuli Muñ'a Bupilo u li toile.
“U si ke wa ezeza Muñ'a Bupilo, Mulimu wa hao, sitabelo sa poho kamba ngu ye holofezi. Yeo, ki nto y'a toile Muñ'a Bupilo.
“Mwendi fokuñwi u ka utwa kuli mwa munzi o muñwi wa hao munna kamba musali yo muñwi u foselize Muñ'a Bupilo mi u sinyize bulikani bwa hae. 
 Mwendi u fosize ka ku lapela ni ku sebeleza milimu i sili, i ka ba lizazi, kweli ni linaleli, ka ku shelana ni taelo ya Muñ'a Bupilo. 
Ha u ka utwa piho ye cwalo u i batisise hande. Mi mwendi ki niti kuli nto ye cwalo i ezahalile mwa Isilaele. 
Fohe u nge mutu yo, mi u y'o mu bulaela kwand'a munzi ka macwe. 
 Mutu a ka bulaiwa ka bupaki bwa batu ba babeli kamba ba balalu, kono isiñi ka bupaki bwa mutu a li muñwi feela. 
 Lipaki ki bona ba ba ta kala ku mu posa macwe a pili, mi kihona batu kaufela ba ka mu pobaula ka macwe. Kamukwaocwalo u ta felisa bumaswe bwa mufuta wo.
“Fokuñwi ku ta ba tata kwa baatuli ku atula litaba za lipulao, mizeko ya bufumu, kamba ya likolofalo. Fohe, u ye kwa sibaka sa ku lapelela. 
U y'o biha taba ya hao kwa baprisita ba Malivi ni ku muatuli ya li mwa musebezi ka yona nako yeo, mi ba i atule. 
Ba ta fa katulo ya bona, mi u swanezi ku eza sina mo ba ta ku bulelela. 
U amuhele katulo ya bona, mi u latelele likelezo za bona ka mo li inezi kamukana. 
Mañi ni mañi ya si ke a utwa muatuli kamba muprisita ya fa musebezi ka yona nako yeo, u lukela ku bulaiwa. Ka ku eza cwalo u ka pimisa Maisilaele kwa bumaswe bo. 
Cwale mañi ni mañi ya ka utwa temuso ye, u ka i mamela, mi ha ku sa na ya ka eza cwalo hape.
  “Ha u s'o hapile naha y'a ta ku fa Muñ'a Bupilo, Mulimu wa hao, mi u s'o yahile mwateñi, u ka swana wa bata mulena sina macaba kaufela a ku potolohile. 
U bone kuli mutu y'o ta keta ku ba mulena, ki yena y'a ketilwe ki Muñ'a Bupilo. U lukela ku ba wa ku mina luli. U si ke wa beya mulicaba fa bulena. 
 Mulena h'a lukeli ku ba ni lipizi ze ñata-ñata za mpi ya hae, mi a si ke a luma batu kwa Egepita ku y'o leka lipizi, kakuli Muñ'a Bupilo u ize batu ba hae ha ba sa na ku kutela kwateñi ni kamuta. 
 Mulena h'a swaneli ku ba ni basali ba bañata, kakuli u ta fulalela Muñ'a Bupilo, mi hape a si ke a ikubukanyeza bufumu bwa gauda ni silivela. 
H'a beiwa fa bulena, a be ni buka ya milao ya Mulimu ni ya lituto ze ngilwe ku za pili ze bulukilwe ki baprisita ba Malivi. 
U na ni ku buluka buka ye fakaufi ni yena, mi a n'o i balanga mwa bupilo bwa hae kaufela, kuli a itute ku saba Muñ'a Bupilo ni ku mamela ka ku sepahala litaelo kaufela ze laezwi mwateñi. 
Ye ki nto ye ka mu hanisa ku hupula kuli u fita Maisilaele ba bañwi, ni ku mu konisa ku mamela litaelo za Muñ'a Bupilo mwa maneku kaufela. Fohe, yena ni baikulu ba hae ba ta busa Isilaele ka nako ye telele.
“Baprisita ba lusika lwa Livi ha ba na ku fumana kalulo ya naha mwa Isilaele. Ba ta pila ka limpo ni litabelo ze ñwi ze fiwa Muñ'a Bupilo. 
 Ha ba na ku ba ni naha ya bona, sina masika a mañwi. Kabelo ya bona ki buprisita sina mw'a sepiselize Muñ'a Bupilo.
“Ha ku taha mutu ufi kamba ufi ku t'o eza sitabelo sa poho kamba sa ngu, baprisita ba na ni ku fiwa sipaka, mutahali ni muholu. 
Baprisita ba na ni ku fiwa kabelo ya pili ya lico za bubeke kaufela, hamoho ni ya waine, mafula a olive ni ya boya bwa lingu. 
Mwa masika a mina kamukana Muñ'a Bupilo u ketile ba lusika lwa Livi kuli ba mu sebeleze mwa buprisita kuya kuile.
“Mulivi kamukana ya lata cwalo, nih'a ka zwa mwa munzi ufi kamba ufi o mwa Isilaele, wa kona ku taha mwa sibaka si li siñwi sa litabelo. 
U kono ku t'o ba muprisita ya sebeleza Muñ'a Bupilo, Mulimu wa hae, mwa sibaka sa ku lapelela, sina Malivi ba bañwi ba ba sebeza mwateñi. 
U ta fiwa kabelo ya lico ye likana ni ya baprisita ba bañwi, mi hape a ka ipulukela s'a lumelelwa ki lubasi lwa hae.
“Ha u fita mwa naha y'a ku fa Muñ'a Bupilo, Mulimu wa hao, u si ke wa latelela mikwa ye nyenyisa ya macaba a pila mwateñi. 
 U si ke wa eza bana ba hao litabelo za ku ba ciseza fa tutala. Hape, u si ke wa tuhela banabahenu ba ituta mabibo a mufuta ufi ni ufi, kamba ku laula ni ku posa batu liposo. 
 U si ke wa ba tuhelela ba pailela ba ba shwile. 
Muñ'a Bupilo, Mulimu wa hao, u toile batu ba ba eza linto ze nyenyisa cwalo, mi kikabakaleo a lelekisa batu bao mwa naha, wena ha u nz'o sutelela. 
 U sepahale luli ku Muñ'a Bupilo.”
Cwale Mushe a li, “Batu ba naha y'o tuha u yaha ku yona, ba latelela likelezo za ba mabibo, kamba za ba ba batanga litaula, kono Muñ'a Bupilo, Mulimu wa hao, h'a ku lumeleli ku eza ze cwalo. 
 Konohe, u ka ku lumela bapolofita ba ba swana ni na, ili banabahenu, mi mu swanezi ku ba utwa.
“Ka zazi l'o n'o putehezi kwa Lilundu la Sinai, wena Isilaele, n'o kupile kuli u si ke wa utwa Muñ'a Bupilo a bulela hape, kamba ku bonahala kwa hae mwa mulilo hape, kakuli ha ne i ka ba cwalo n'o ka shwa. 
Cwale Muñ'a Bupilo a li ku na, ‘Ba kupile hande ka butali. 
Ni ta ba lumela bapolofita, sina wena, be ni ta keta mwahal'a bona. Ni ta ba taluseza se ba ka bulela, mi ba ta bulelela batu linto kaufela ze ni laela. 
 Ni ta utwisa butuku mutu kaufela ya ta hanyeza s'a bulela mupolofita ka libizo la ka. 
Kono haiba mupolofita a ka lika ku bulela ka libizo la ka, ni si ka mu laela cwalo, u swanezi ku shwa kabakala mulatu wo. Ku cwalo ni ku mupolofita kamukana ya ka bulela ka libizo la milimu i sili.’
“Mwendi u ka ipuza kuli, ‘Ku ta zibiwa cwañi kuli s'a bulela mupolofita ha si zwi ku Muñ'a Bupilo.’ 
Haiba mupolofita a bulela ka libizo la Muñ'a Bupilo, mi za bulela li sa ezahali, fohe, ha si manzwi a zwa ku Muñ'a Bupilo. Mupolofita yo u ipulelezi feela za hae, mi ha u swaneli ku mu saba.
  “Muñ'a Bupilo, Mulimu wa hao, ha s'a bulaile batu ba mwa naha y'a ku fa yona, mi wena s'o hapile minzi ni mandu a bona, u yahe mwateñi. 
Cwale u kete kwateñi minzi ye milalu mi u lukise mikwakwa ye liba kwateñi. 
U kauhanye naha y'a ku fa Muñ'a Bupilo ka likiliti ze talu, mi mwa sikiliti ni sikiliti ku be ni o muñwi wa minzi yeo, ili kuli mutu ya bulaya yo muñwi a kone ku matela ku o muñwi wa yona minzi yeo kuli a y'o silelezwa mwateñi. 
Haiba mutu a ka bulaya ye si sila sa hae ka ziezi, a ka sabela ku o muñwi wa yona kuli a pile. 
Lu likanye cwana, lu li, ‘Haiba banna ba babeli ba ya mwa mushitu ku y'o lwalela likota, mi yo muñwi wa bona, h'a nz'a lema kota, silepe sa kuleha, mi si bulaya muhabo yena. Mutu yo u kona ku matela ku o muñwi wa minzi ye milalu yeo kuli a y'o pilela mwateñi. 
Ha ne i ka ba kuli ki munzi u li muñwi feela, musipili n'o ka ba o mutelele hahulu, mi mutu ya bata ku kutisa bumaswe ka bumaswe, ka pulao yeo, n'a ka mu swala, mi ka bunyemi n'a ka bulaya mutu ya si na mulatu. Kanti yena u bulaile ka ziezi mutu ye n'e si sila sa hae.’ 
Kikabakaleo ni mi laela kuli mu kete minzi ye milalu.
“Muñ'a Bupilo, Mulimu wa hao, u ta ekeza kwa naha ya hao, sina mw'a sepiselize bo kukw'a hao, mi a ku fa naha kamukana y'a n'a sepisize. 
Fohe, u ta keta hape minzi ye miñwi ye milalu. U ta ku fa naha yeo, haiba u eza ze ni ku laela kaufela, ili ku lata Muñ'a Bupilo, Mulimu wa hao, ni ku latelela lituto za hae. 
U eze cwalo, mi ha u na ku ba ni mulatu wa ku bulaya batu ba ba si ka fosa mwa naha y'a ku fa Muñ'a Bupilo.
“Lu hupule kuli mutu u bulaya sila sa hae ka bomu, mi u matela ku yona minzi yeo ku y'o silelezwa mwateñi. 
Mwa taba ye cwalo, bahulu ba munzi wa habo ba lukela ku y'o mu nga, mi ba mu tise ku mutu ya swanezi ku mu kutiseza bumaswe ka pulao yeo kuli ni yena a bulaiwe. 
U si ke wa mu shwela makeke. U zwise mubulai yo mwa Isilaele kuli linto kaufela li ku zamaele hande.
  “Ha u ka fita mwa naha y'a ku fa Muñ'a Bupilo, Mulimu wa hao, u si ke wa sutisa mululwani wa mubu wa mutu y'o bapani ni yena, ili mululwani o n'o pumilwe ki baikale.
  “Ha ku lukeli kuli mutu a fiwe mulatu ka bupaki bwa mutu a li muñwi feela. Kono ku lukela ku ba ni bupaki bwa batu ba babeli ni ku fita, kuli mutu yo a fiwe mulatu. 
Lu hupule kuli mutu a bata ku utwisa yo muñwi butuku, ka ku mu tameleza mulatu w'a si ka eza. 
Bubeli bwa bona ba na ni ku yema mwa sibaka sa ku lapelela, ni ku atulwa ki baprisita ni baatuli ba ba li mwa musebezi ka nako yeo. 
Baatuli ba ka batisisa taba hande. Mwendi mutu u tamelelize Muisilaele wa habo taba. 
U ka fiwa mulatu o n'o lukela ku fiwa ya n'a tamelelizwe litaba ka buhata. Kamukwaocwalo u ka felisa bumaswe bo. 
Cwale mañi ni mañi u ta utwa se si ezahalile, batu ba ta lemuha, mi ha ku na ya ka eza bumaswe bo bu cwalo hape. 
 U si ke wa ba ni makeke. Katulo i lukela ku ba cwana. Ya bulaya a bulaiwe ni yena, ya punya liito a punyiwe liito, mi ni yena ya loba liino a lobiwe liino. Lizoho ka lizoho ni lihutu ka lihutu!
“Ha u y'o lwanisa lila za hao, mi u bona likoloi ni lipizi za bona ni mpi ye tuna ye fita ya hao, u si ke wa ba saba. Muñ'a Bupilo, Mulimu wa hao, ya ku zwisize mwa Egepita, u ta ba ni wena. 
Pili u si ka kala ku lwana, muprisita u lukela ku taha fapil'a mpi, mi a li ku yona, 
‘Mu teeleze, banna ba Isilaele! Kacenu mu y'o kena mwa ndwa. Mu si ke mwa saba lila za mina, kamba ku zwafa, kamba ku kenelwa ki sabo feela. 
Muñ'a Bupilo, Mulimu wa mina, u ta ya ni mina, mi u ta mi konisa ku tula lila.’
“Cwale bazamaisi ba ka bulelela masole, ba li, ‘Kikuli ku na ni munna fa, ya sa z'o feza ku yaha ndu ya hae, mi h'a si ka i kakula kale? Haiba u teñi, a kutele kwa hae. Kakuli mwendi a ka swana a y'o shwa mwa ndwa, mi ndu ya hae i kakulwe ki yo muñwi. 
Na ku na ni munna fa, ya cezi likota za veine, mi a si ka ba ni sibaka sa ku kutula? Haiba u teñi a kutele kwa hae, kakuli mwendi a ka swana a y'o shwa mwa ndwa, mi mutu u sili a ikole waine ya hae. 
Kikuli ku na ni munna fa, ya bata ku kenya sinawenga? Haiba u teñi, a kutele kwa hae, kakuli a ka swana a y'o bulaiwa mwa ndwa, mi musali y'a n'a bata ku nyala a inyalelwe ki u sili.’
“Bazamaisi hape ba ta li ku bona, ‘Kana ku na ni lipyeha fa, ya s'a tulile pilu, mi s'a saba, nji? Haiba u teñi, a kutele kwa hae ni yena. Kakuli mwendi a ka swana a sinya bundume bwa ba bañwi.’ 
Cwale bazamaisi ha ba se ba felize ku bulela kwa mpi, ku ketwe baeteleli ba makolo.
“Ha u y'o lwanisa munzi, pili u fe batu ba ona sibaka sa ku koza. 
Haiba ba kwalula minyako, mi ba koza, ba ta ba batanga ba hao kamukan'a bona, mi ba ka ku sebeleza ka kapelezo. 
Kono haiba batu ba mwa munzi wo ba hana ku koza, kono ba iketela ku lwana, mpi ya hao i u beye mwahali. 
Muñ'a Bupilo, Mulimu wa hao, h'a ku lumelela ku hapa munzi wo, u bulaye banna kaufela ba mwateñi. 
Nihakulicwalo, u ikungele basali, bana, limunanu, ni linto kaufela ze mwa munzi wo. U itusise linto kaufela z'e n'e li za lila za hao. Muñ'a Bupulo u ku file zona. 
Kihona m'o ka ezeza ka minzi yeo, ye kwahule ni naha y'o ta yaha ku yona.
“Kono ha u hapa minzi ye mwa naha y'a ku fa Muñ'a Bupilo, Mulimu wa hao, u bulaye batu kaufela. 
U ba bulaelele kaufela bona, Mahiti, Maamori, Makanana, Maperizi, Mahivi ni Majebusi, sina mw'a ku laelezi Muñ'a Bupilo. 
U ba bulaye kuli ba si ke ba ku fosisa ku Muñ'a Bupilo ka ku ku luta ku eza linto kaufela ze nyenyisa, ze ba eza ha ba lapela milimu ya bona.
“Ha u ka lika ku hapa munzi, u si ke wa lemaka likota za miselo ye ciwa ze mwateñi, niha u ka lwana mwateñi nako ye telele. U ce miselo, kono u si ke wa sinya likota kakuli zona ha si lila za hao. 
U ka lema likota ze ñwi ze sa ciwi, mi u itusise zona, ha u sa lwanisa munzi wo ku fitela u' hapelela.
“Lu nge kuli mwa naha y'o ta fiwa ki Muñ'a Bupilo, Mulimu wa hao, ku fumaneha situpu sa mutu ya bulaezwi mwa naheñi, mi ku sa zibwi ya mu bulaile. 
Manduna ni baatuli ba hao ba na ni ku ya kwateñi ku y'o likanya libima za ku zwa fo ku fumanehile situpu ku isa ku o muñwi ni o muñwi wa minzi ye fakaufi ni sibaka seo. 
Cwale manduna ba munzi o fakaufi hahulu ni sibaka seo, ba kete nkomwana ya komu ye si ka sebeliswa kale. 
Ba i ise kwa sibaka se si kwatuko a kanukana ka ka sa kalangi, fo ku sa limiwangi, kamba ku calwa, mi ba i lobele kwateñi mulala. 
Baprisita ba Malivi ba ye kwateñi ni bona, kakuli ba na ni ku batisisa mo ku tahezi pulao yeo. Muñ'a Bupilo, Mulimu wa hao, u ba ketile kuli ba mu sebeleze ni ku fuyaula ka libizo la hae. 
Cwale manduna kamukana ba ba zwa mwa munzi wo, o fakaufi hahulu ni fo ku fumanehile situpu sa mutu yo ya bulailwe, ba na ni ku tapa kwa mazoho fahalimw'a komu. 
Ba itatule, ba li, ‘Ha si luna ba ba bulaile mutu yo, mi ha lu zibi ya mu bulaile. 
Muñ'a Bupilo u swalele batu ba hao, bona Maisilaele b'o lukuluzi mwa Egepita. U lu swalele, mi u si ke wa lu beya mulatu wa lifu la mutu yo, ya si na mulatu.’ 
Mi cwale, ka ku eza z'a bata Muñ'a Bupilo, wena ha u na ku ba ni mulatu wa pulao.
“Mwa ndwa, Muñ'a Bupilo, Mulimu wa hao, u ka ku fa ku tula ni ku hapa batanga. 
Yo muñwi wa ku mina a ka swana a bona mwahal'a ba ba hapilwe musali yo munde, y'a lata mi a lata ku mu nyala. 
A mu ise kwa hae, a mu beule kwa toho kaufela mi a mu pume ni manala kwa mazoho. 
Cwale u ka mu apese liapalo li sili. Musali yo a ine mwa hae kweli kaufela ku silisa bashemi ba hae. Mwamulaho a zeo, wa lukela ku mu nyala. 
Hape kwapili haiba ha u sa mu lata, u mu lukulule hande, a ikele, kakuli u mu hapelelize ku zibana ni wena, mi ha u lukeli ku mu eza sina mutanga, kamba ku mu lekisa.
“Lu bulele cwana kuli mutu u na ni basali ba babeli, mi bubeli bwa bona ba mu pepela bana ba bashimani, kono mweli u pepwa ki musali ya sa latiwi hahulu. 
Ndat'a bona h'a lela ku ba abela liuwo la hae, h'a na ku bonisa ketululo ka ku fa mwana wa ku musali ya latiwa kabelo ye lukela ku ba ya mweli wa hae. 
U na ni ku fa mweli wa hae hahulu, nih'a si mwan'a musali ya latiwa. Mutu u swanela ku olisa mwan'a hae wa mweli, mi ka mulao u lukela ku mu fa kabelo ya hae ye mu swanela.
“Fokuñwi mutu a ka ba ni mwana ya mahañi, mwana wa mufetuheli ya sa utwi bashemi, niha ba ka mu nata. 
Ya cwalo, bashemi ba hae ba mu ise kwa bahulu ba munzi wa bona, mi a zekiswe. 
Ba ta li ku bona, ‘Mwan'a luna u na ni mahañi, ki mufetuheli, mi u hana ku lu utwa. Ki sinwi, mi u sinya mali a luna.’ 
Cwale batu ba mwa hae ba mu pobaula ka macwe mane a shwe, mi fo u ta kona ku felisa bumaswe bo. Yo muñwi ni yo muñwi wa Isilaele u ka utwa se si ezahalile, mi u ka saba.
“Mwendi mutu a bulailwe ka mulatu w'a ezize, mi situpu sa hae si pahekilwe kwa kota. 
 Situpu seo si si ke sa lobala kwateñi. Si swanezi ku pumbekwa ka lona lizazi leo, kakuli ponahalo ya situpu se si lepelela kwa kota, ki ku foseza Muñ'a Bupilo. U pumbeke situpu kuli u si ke wa silafaza naha y'a ku fa Muñ'a Bupilo, Mulimu wa hao.
  “Haiba u bona komu kamba ngu ya Muisilaele wa henu, i latehile, u si ke wa i tuhela. U mu iseze yona. 
Kono haiba muñ'a yona u ina kwahule ni wena, kamba u sa zibi muñ'a yona, fohe, u ye ni yona wena. Muñ'a yona h'a ka taha a i bata, u mu fe yona. 
U eze cwalo ha u ka fumana mbongolo, siapalo, kamba sika sifi ni sifi se si latehile, ili sa Muisilaele wa henu.
“Haiba mbongolo kamba komu ya mwanahenu wa Muisilaele i wezi mwa nzila, u si ke wa i lisela cwalo, kono u mu tuse ku i yemisa.
“Basali ba si ke ba apala liapalo za sinna, mi banna ba si ke ba apala liapalo za sisali. Muñ'a Bupilo, Mulimu wa hao, u toile batu ba ba eza ze cwalo.
“Ha u ka fumana siyaleto sa nyunywani kwa kota, kamba fafasi, mi yona i nze i bubami mai, kamba bana, u si ke wa nga nyunywani ya mushemi. 
U nge bana ba yona, mi u tuhele mushemi a ikele, kuli u be ni bupilo bo bunde bo butelele fa lifasi.
“Ha u yaha ndu ye nca, u beye limota le li potoloha situwa. Cwale, mutu nih'a ka wa, mi a shwa, wena ha u na ku ba ni mulatu.
  “U si ke wa cala lico za mufuta u sili mwa simu ya likota za veine. Ha u eza cwalo, u ka haniswa ku itusisa miselo kamba zona lico kasibili.
“U si ke wa pana pulu hamoho ni mbongolo ha u lima.
“U si ke wa apala siapalo se si ezizwe ka boya bwa ngu hamoho ni bwanda bwa line.
  “U lukele manjobo kwa maneku a mane a liapalo za hao.
“Lu bulele kuli mutu u nyala musizana, u kena mwa likubo ni yena, mi mwamulaho a hupula ku mu hana. 
Cwale u mu tameleza litaba za buhata, kuli ha ba nyalana u mu fumani a si mwalyanjo.
“Haiba nto ye i ezahala, bashemi ba musizana ba nge lisila la sinawenga, le li bonisa kuli musizana n'a sa li mwalyanjo, mi ba li ise mwa kuta kwa bahulu ba munzi. 
Ndat'ahe musizana u ta li ku bona, ‘Ni nyalisize mwan'a ka ku munna yo, mi cwale h'a sa mu lata. 
U mu tamelelize milatu ya buhata, u li kuti n'e si mwalyanjo h'a mu nyala, kono bupaki ki bo, bo bu bonisa kuli mwan'a ka n'e li mwalyanjo luli! A mu bone lisila la sinawenga!’ 
Cwale manduna ba munzi ba ta nga munna yo, mi ba mu nate. 
Ku zwa fo hape, ba mu lifise mali a likana mwanda a muwaya-waya wa silivela, mi ba a fe ndat'ahe musizana, kakuli u swabisize hahulu musizana wa Muisilaele. Mi nihakulicwalo, u ka ba musal'a hae, mi h'a sa na ku kauhana ni yena ku isa lifu.
“Lu nge kuli taba ki ya niti, kono ha i na bupaki bo bu bonisa kuli musizana n'e li mwalyanjo luli. 
Cwale ba ka nga musizana, ba mu ise kwa munyako wa ndu ya ndat'ahe, ko banna ba munzi ba ta y'o mu pobaula ka macwe mane a shwe. U ezize nto ye swabisa mwahal'a luna ka ku kena mwa likubo ni munna pili a si ka nyalwa, mi a sa pila mwa ndu ya ndat'ahe. Ka ku eza cwalo, u ta felisa bumaswe bwa mufuta wo.
“Haiba munna a swaleha ni musali ya nyezwi, bubeli bwa bona ba lukela ku bulaiwa. Ka mukwa wo, u ta felisa bumaswe bwa mufuta o cwalo.
“Mwendi munna a swaleha mwa hae ni musizana ya s'a beelelizwe. 
Bubeli bwa bona mu ba ise kwand'a munzi, mi mu y'o ba bulaela kwateñi ka macwe. Musizana u na ni ku shwa kakuli n'a si ka huwa kuli batu ba mu utwe, niha n'a li mwa munzi mw'a n'a ka kona ku utwiwa. Munna ni yena u na ni ku shwa kakuli u fosize ni musizana y'a n'a bata ku nyalwa ki Muisilaele yo muñwi. Ka mukwa wo, u ta felisa bumaswe bo bu cwalo.
“Lu hupule kuli munna h'a nz'a li mwa naheñi, u katana ni musizana ya beelelizwe, ibe a mu swala likalala, mi a fosa ni yena. Fohe, ku bulaiwe feela munna. 
Ha ku na se si ka eziwa ku musizana, kakuli h'a si ka eza sibi se si swanela ku mu bulaisa. Taba ye, i swana ni ya mutu ya lwanisa yo muñwi, mane a mu bulaye. 
Munna yo u swalezi musizana ya beelelizwe mwa naheñi, mi musizana niha n'a ka huwa kuli a tusiwe, ha ku na ya n'a ka mu tusa.
  “Lu likanye kuli munna u fumanwa a sweli musizana ya si ka beelezwa likalala, mi a fosa ni yena. 
U na ni ku lifela ndat'ahe musizana mali a sonda a likana mashumi a ketalizoho a muwaya-waya wa silivela. Mi musizana a belele musal'a hae kakuli u mu hapelelize ku fosa ni yena. H'a na ku mu leleka ni kamuta haisi lifu.
  “Ha ku na mutu ya ka tompolola ndat'ahe ka ku fosa ni yo muñwi wa basali ba hae.
“Ha ku na munna ya tumbuzwi kamba ya pumehile bunna ya ka balelwa kwa batu ba Muñ'a Bupilo.
“Ha ku na mwana wa mwa bucwañi, kamba wa lusika lwa hae, niha i ka ba wa lusika lwa bulishumi, ya ka balelwa kwa batu ba Muñ'a Bupilo.
  “Ha ku na Muamoni, Mumoabi kamba yo muñwi wa masika a bona, mane nihaili wa mwa lusika lwa bulishumi, ya ka balelwa kwa batu ba Muñ'a Bupilo. 
 Ne ba hanile ku mi fa lico ni mezi mwa musipili wa mina ha mu zwa mwa Egepita, mi ne ba lifile Balaami mali, yena mwan'a Beori wa mwa munzi wa Petori mwa naha ya Mesopotamia, ku t'o mi kuta. 
 Kono Muñ'a Bupilo, Mulimu wa hao, h'a si ka utwa za Balaami, mi mane sikuto sa hae u si fetuzi mbuyoti kakuli n'a mi lata. 
Ha u nz'o li sicaba, u si ke wa tusa macaba ao ni kamuta, kamba ku a zwisezapili.
“U si ke wa nyaziseza Maedomo. Ki banabahenu. Mi u si ke wa nyefula Maegepita, kakuli n'o kile wa pila mwa naha ya bona. 
Ku kalela kwa lusika lwa bona lwa bulalu, baikulu ba bona ba ka balelwa kwa batu ba Muñ'a Bupilo.
“Ka nako ya ndwa ha u li mwa mafulo, u kauhane ni lika kaufela ze ka ku silafaza. 
Haiba mutu a silafala ka ku lola tolo busihu mi a ikolobisa, a zwe mwa mafulo, a y'o ina kwand'a ona. 
Manzibwana a tape, mi a kutele mwa mafulo lizazi ha li likela.
“U be ni sibaka sa ku yela mutabani ha u bata ku y'o itamulela. 
U lwale kakota ka ku yepisa musima, ili kuli ha s'o felize ku itamulela, u pumbeke fateñi. 
U buluke mafulo a hao a kenile kakuli Muñ'a Bupilo, Mulimu wa hao, u inzi ni wena mwa mafulo ku ku sileleza ni ku ku tulisa lila za hao. U si ke wa eza nto ifi kamba ifi ye lisila ye ka nyemisa Muñ'a Bupilo, Mulimu wa hao, kuli mane a ku fulelele.
“Haiba mutanga a tobela muñ'a hae, mi a taha ku wena kuli u mu sileleze, u si ke wa mu kutiseza ku yena. 
Wa kona ku pila kw'a ka iketela, mwa minzi ya hao, mi u si ke wa mu nyandisa.
  “Ha ku na munna kamba musali wa Muisilaele, ya ka ikeza lihule mwa libaka za lilapelelo. 
Ha ku na mali a fumanwi ka buhule a ka tiswa mwa ndu ya Muñ'a Bupilo, Mulimu wa mina, ku t'o taleleza buitamo. Muñ'a Bupilo u toile mahule.
  “Ha u kolotisa Muisilaele yo muñwi mali, sico kamba sika kaufela, u si ke wa mu lifisa ñambeko. 
U ka lifisa mali a ñambeko ku balicaba, kono isiñi ku Muisilaele yo muñwi. U mamele mulao wo, mi Muñ'a Bupilo, Mulimu wa hao, u ka tohonolofaza z'o ka eza kaufela mwa naha m'o ka y'o yaha.
  “Ha u itama ku Muñ'a Bupilo, Mulimu wa hao, u si ke wa tuhela ku eza s'o sepisize. Muñ'a Bupilo u ta tokwa kuli u taleleze buitamo bwa hao, mi hape ki sibi ku sa bu buluka. 
Ha si sibi ku sa itama ku Muñ'a Bupilo. 
Kono haiba u itama ka ku lata kwa hao, u tokomele ku buluka buitamo bo.
“Ha u zamaya mwa nzila ye fita mwa simu ya Muisilaele yo muñwi, ya likota za veine, u ce miselo kaufela y'o lata, kono u si ke wa lwala ye miñwi mwa sizuma. 
Ha u zamaya mwa nzila ye fita mwa simu ya hae ya lico, u ce lico kaufela z'o ka kona ku yangula ka mazoho a hao, kono u si ke wa li puma ka cekesi.
  “Lu hupule kuli mutu u nyala musali, mi kasamulaho u lela ku mu leleka, kakuli u na ni s'a nyazize ku yena, mi kabakaleo u ñola mañolo a telekano ni ku a fa musali. Ku zwa fo, wa mu leleka. 
Cwale lu hupule hape kuli musali yo u y'o nyalwa ku munna yo muñwi. 
Mi ni yena hape a lela ku mu leleka. Kamukwaocwalo, a ñola mañolo a telekano ni ku mu fa ona, mi a mu leleka. Mi mwendi munn'a hae wa bubeli yo wa shwa ba nze ba sa nyalani. 
Mwa litaba zeo ze peli, munn'a hae wa pili h'a sa na ku mu kutisa hape. U lukela ku mu nga kuli u masila. Haiba a mu kutisa hape, i ta ba ku foseza Muñ'a Bupulo. Cwalehe, u si ke wa kenya sibi mwa naha y'a ku fa Muñ'a Bupilo, Mulimu wa hao.
“Munna ha sa z'o nyala-nyala, a si ke a ya kwa ndwa, kamba ku fiwa musebezi o muñwi wa sicaba. U na ni ku fiwa silimo mutumbi sa ku ina kwa hae, kuli a tabise musal'a hae.
“Ha u kalima mutu sika, u si ke wa mu amuha cika kamba licwe l'a silanga lico ka lona, kuli i be swalelele feela ya sikoloti s'a ngile. Fo ki ku mu paleliswa ku ipilisa.
  “Mañi ni mañi ya uzwa Muisilaele yo muñwi, ku mu eza mutang'a hae kamba ku mu lekisa ku y'o ba mutanga, u swanezi ku bulaiwa. Kamukwaocwalo u ta felisa bumaswe bwa mufuta wo.
  “Haili ka za butuku bwa mbingwa bo bu yambukela, u tokomele ku eza s'o bulelelwa ki baprisita ba Malivi. U latelele litaelo ze ni ba file. 
 U hupule s'a ezize Muñ'a Bupilo, Mulimu wa hao, ku Miriame ha lu zwa mwa Egepita.
  “Ha u kolotisa mutu sika se siñwi, u si ke wa ikenela mwa ndu ya hae ku y'o ikungela sibyana sa swalelele ku fitela a ku lifa. 
U yeme kwande kuli a ku tiseze sona, ili yena. 
Haiba ki mubotana, u si ke wa ipulukela sona ku fitela ha bu sa. 
U mu kutiseze sona manzibwana, lizazi ha li likela, mi u ka ba ni sa ku apala h'a lobala. Cwalehe, u ka itumela hahulu, mi Muñ'a Bupilo, Mulimu wa hao, u ka ku tabela.
  “U si ke wa putelela mubeleki wa njebwe ya ku sebeleza, i ka ba Muisilaele kamba mulicaba ya pila ku o muñwi wa minzi ya hao. 
U mu lifange ka zazi ni zazi tifo ya musebezi wa lona lizazi leo, lizazi li si ka likela kale, kakuli ki mubotana, u tokwa mali ao, mi s'a hupuzi kuli u ka a fumana. Haiba u sa mu fi ona, u ta ku ñoñolehela hahulu ku Muñ'a Bupilo, mi yena u ta ku nyaza.
  “Bashemi ha ba na ku bulaiwa bakeñisa milatu ye ezizwe ki bana ba bona, ni bona bana ha ba na ku bulaelwa milatu ye ezizwe ki bashemi ba bona. Mutu u bulaelwa mulatu w'a ezize ili yena kasibili.
  “U si ke wa amuha balicaba ni lindiala litukelo za bona, kamba ku nga siapalo sa mbelwa kuli si be swalelele ku fitela a lifa. 
U hupule kuli n'o li mutanga mwa Egepita, mi Muñ'a Bupilo, Mulimu wa hao, u ku lukuluzi. Kikabakaleo ni ku fa taelo yeo.
  “Ha u kutula lico za hao mwa simu, mi wa palelwa ku tisa kwa hae ze ñwi ku z'o s'o kutuzi, u si ke wa li kutela. Lico zeo li ka siyalela bazwahule, lindiala ni limbelwa, kuli Muñ'a Bupilo, Mulimu wa hao, a ku tohonolofaze mwa linto kaufela z'o eza. 
Ha u s'o kutuzi liolive za hao hañwi feela, u si ke wa kutela ze siyezi. Zeo ki za bazwahule, lindiala ni limbelwa. 
Mi ha u s'o kutuzi miselo ya veine hañwi, u si ke wa kutela ye siyezi. Yeo ki ya bazwahule, lindiala ni limbelwa. 
U si ke wa libala ni kamuta kuli n'o li mutanga mwa Egepita. Kikabakaleo ni ku file taelo ye.
“Lu bulele kuli Maisilaele ba babeli ba y'o zekisana mwa kuta. Yo muñwi u y'o fiwa mulatu, mi yo muñwi, yena, u y'o showelela. 
Haiba ya filwe mulatu u lukela ku natiwa, muatuli u ta mu patamisa, mi a shapiwe. U ta natiwa lipafa ze likana mulatu wa hae. 
 A ka na fiwa lipafa ze ñata, mane ze fita fa mashumi a mane, kono isiñi ze fitelela zeo. Kakuli ku li fiteleza, i ka ba ku mu swabisa fapil'a batu.
  “U si ke wa tama pulu kwa mulomo ha u itusisa yona ku pula mbonyi kamba mabele.
  “Haiba mutu ni munyan'a hae ba yahile hamoho, mi yo muñwi a shwa a si ka pepa mwana, mbelwa y'a siile h'a na ku nyalwa ki mutu feela ye si wa mba ya bona. Kono ki swanelo ya mwanahabo mufu ku nyala musali yo. 
Mwana wa mweli ya ka pepiwa ku musali yo, u ka ngiwa kuli ki mwan'a mufu kuli lusika lwa hae lu zwelepili mwa Isilaele. 
 Kono haiba mwanahabo mufu h'a lati ku nyala yena musali yo, yena mbelwa u ka ya kwa baeteleli ba munzi, a y'o li, ‘Mulamu h'a lati ku eza swanelo ya hae. U hana ku simululela mwanahabo lusika mwahal'a batu ba Isilaele.’ 
Cwale baeteleli bao ba ka biza munna yo ku t'o bulela ni yena. Kono mwendi u sa zwelapili ku hana. 
Cwale mbelwa yo u ta ya ku mulamwae, fapil'a baeteleli ba munzi, a zwise se siñwi sa likatulo za hae kwa lihutu, a mu kwele mati fa pata, mi a li, ‘Ye ki yona nto ye ezahalanga ku munna ya hana ku fumanela mwanahabo lusika.’ 
Mwa Isilaele, ba mba ya hae ba ka bizwa ‘ba mba ya munna ya comozwi sikatulo kwa lihutu!’
“Lu nge kuli banna ba babeli ba lwana, mi musal'a yo muñwi u bata ku tusa munn'a hae ka ku swala munna yo kwa bunna. 
U si ke wa mu shwela makeke. U mu pume feela lizoho.
  “U si ke wa putelela ha u itusisa litikanyo ze peli mwa mukotana wa hao, ili ze bubebe ni ze bukiti. 
U si ke wa ba ni litikanyo ze peli mwa ndu ya hao ili ze tuna ni ze nyinyani. 
U itusise litikanyo ze lukile, kuli u pile nako ye telele mwa naha y'a ku fa Muñ'a Bupilo, Mulimu wa hao. 
Muñ'a Bupilo u toile ba ba puma batu ka mukwa wo.
  “U hupule se ba ku ezize Maamaleke ha ne mu zwa kwa Egepita. 
Ne ba sa sabi Mulimu, mi ba ku lwanisa kwamulaho, ha n'o s'o katezi ni ku felelwa ki maata, mi ba bulaya ba ba ne ba ngongaela mwa mulaho kaufela. 
Cwalehe, Muñ'a Bupilo, Mulimu wa hao ha s'a ku file naha, ni ku ku pilisa kwa lila za hao ze ku beile mwahali kamukana, u bone kuli u bulaya Maamaleke kaufela, ili kuli ba si ke ba hupulwa ki mutu hape ni kamuta. U si ke wa libala!
“Ha u s'o hapile naha y'a ku fa Muñ'a Bupilo, Mulimu wa hao, mu yahe mwateñi. 
 Yo muñwi ni yo muñwi wa mina u na ni ku beya mwa sizuma kalulo ya pili ya mufuta o muñwi ni o muñwi wa sico s'o kutula, mi u si ise kwa sibaka sa ku lapelela. 
U ye ku muprisita ya zamaisa sibaka seo ka nako yeo, mi u li ku yena, ‘Ni izibahaza ku Muñ'a Bupilo, Mulimu wa ka, kuli cwale ni se ni keni mwa naha y'a n'a sepisize bo kukw'a luna kuli u ta lu fa yona.’
“Muprisita u ta nga sizuma ku wena, mi u ka si beya fa katala ka Muñ'a Bupilo, Mulimu wa hao. 
Cwale wena u ka bulela manzwi a, fapil'a Muñ'a Bupilo, u li, ‘Kukw'a ka n'e li Muarami, mukozi ya n'a si na munzi, f'a n'a iselize lubasi lwa hae ku y'o pila kwa Egepita. N'e si ba bañata fo ba yela kwateñi, kono ba il'o ba sicaba se situna, se si maata. 
Maegepita ba lu nyandisize ka situhu, mi ba lu hapelelize ku sebeza ka tata sina batanga. 
Cwale kiha lu itilelela ku kupa tuso ku Muñ'a Bupilo, Mulimu wa bo kukw'a luna. A lu utwa, mi a bona maswenyeho, butata, ni bumai bwa luna. 
Ka maata a hae a matuna, u lu punyusize mwa Egepita. U ezize limakazo ni liponiso, mi a tahisa linto ze sabisa hahulu. 
U lu tisize kwanu, mi u lu file naha ye, ye fumile, ye nunile hahulu. 
Cwalehe, ni tiselize Muñ'a Bupilo kalulo ya pili ya kutulo y'a ni file.’
U tabe kabakala linto ze nde z'a ku file Muñ'a Bupilo, Mulimu wa hao, wena ni lubasi lwa hao. Mi u lisele Malivi ni balicaba ba ba pila mwahal'a mina ba ku swalise mwa mukiti-tuna wo.
  “Ka silimo sa bulalu ni sa bulalu, u ka fa kalulo ya bulishumi ya lico z'o lima kamukana kwa Malivi, balicaba, lindiala, ni limbelwa, ili kuli mwa minzi kaufela ku be ni lico ze ba likana. U eze cwalo. 
Mi u bulelele Muñ'a Bupilo, u li, ‘Ha ku na kalulo ya bulishumi ye siyezi mwa ndu ya ka. Ni i file Malivi, balicaba, lindiala, ni limbelwa, sina mo n'o ni laelezi. Ha ni si ka hanyeza kamba ku libala se siñwi ka za bulishumi. 
Ha ni si ka ca se siñwi sa bulishumi, ha ne ni sa silisa. Ha ni si ka zwisa se siñwi sa bulishumi mwa ndu ya ka, ha ne ni sa silafezi. Ha ni si ka nga se siñwi sa bulishumi ku si pailelisa milimu. Ni ku utwile Mulimu wa ka. Ni ezize z'o n'o ni laezi kaufela bakeñisa mulao wa bulishumi. 
Muñ'a Bupilo, u talime fafasi, mi u tokomele sicaba sa hao sa Isilaele, u nz'o li mwa lihalimu, mwa sibaka sa hao se si kenile. Mi hape u tohonolofaze cwalo ni naha ye nunile, y'o lu file, sina mo n'o sepiselize bo kukw'a luna.’
“Wena sicaba sa Isilaele, kacenu Muñ'a Bupilo, Mulimu wa hao, u ku laela ku mamela milao ya hae kaufela. Cwale u i mamele ka ku sepahala, ka pilu ni ka moya wa hao kaufela. 
Kacenu u zibahalize kuli Muñ'a Bupilo ki Mulimu wa hao. U sepisize ku mu utwa, ku buluka milao ya hae kaufela, ni ku eza z'a ku laela kaufela. 
 Kacenu Muñ'a Bupilo u ku amuhezi kuli u be sicaba sa hae sina mw'a n'a ku sepiselize, mi u ku laela ku mamela milao ya hae kamukana. 
U ta ku hulisa ku fita sicaba sifi ni sifi s'a ezize. U ta ba sicaba sa hae se si kenile, sina mw'a sepiselize. Mi u ka lumbeka ni ku kuteka libizo la hae.”
Cwale Mushe, hamoho ni bazamaisi ba Isilaele, ba li kwa batu, “Wena Isilaele, u mamele litaelo kaufela ze ni ku fa kacenu. 
 Ka lona lizazi l'o ka sila Nuka ya Jordani, ni ku kena mwa naha y'a ku fa Muñ'a Bupilo, Mulimu wa hao, u tome macwe a mañwi a matuna. U a yemise, u a matehe ni ku a lila hande. 
Mi u ñole milao ni lituto zeo ku ona. U ta kena mwa naha ye fumile, ye nunile, y'a ku sepisize Mulena, Mulimu wa bo kukw'a hao. 
Mi ha mu se mu li mwabuse bwa Jordani, mu tome macwe a fa Lilundu la Ebali, sina mo ni mi laelela kacenu, mi mu a matehe hande. 
 U yahe mwateñi katala ka macwe a si ka betwa ka lisebeliso za sipi. 
Katala k'o yahela Muñ'a Bupilo, Mulimu wa hao, ka lukela ku ezwa ka macwe a si ka betwa. U ezeze fa katala fo litabelo za ku cisa. 
Mi i sa li hona fo, u ezeze fateñi litabelo za ku tiisa bulikani, u li ce, mi u tabe fapil'a Muñ'a Bupilo, Mulimu wa hao. 
Fa macwe ao a matehilwe, u ñole hande manzwi kamukana a milao ya Mulimu.”
Cwale Mushe, hamoho ni baprisita ba Malivi, ba li kwa sicaba kaufela sa Isilaele, “Wena Isilaele, u ni teeleze hande. U s'o li sicaba sa Muñ'a Bupilo, Mulimu wa hao. 
Cwalehe, u mu mamele, mi u buluke milao ya hae kaufela ye ni ku fa kacenu.”
Cwale Mushe a bulelela batu ba Isilaele, a li, 
 “Ha mu se mu silile Jordani, masika ao a tatama a y'o yema fa Lilundu la Gerizimi, ha ku fuyaulwa sicaba, ili masika a bo Simoni, Livi, Juda, Isakare, Josefa ni Benjamine. 
Mi masika a mañwi ao a tatama a ta yema fa Lilundu la Ebali, ona ha ku kutiwa, ili masika a bo Rubeni, Gadi, Asere, Zebuloni, Dani ni Nafetali. 
Cwale Malivi ba ka bulela manzwi a, ka ku huweleza, ba li,
  “‘Sikuto sa Mulimu si be ku mañi ni mañi ya ikezeza mulimu wa siswaniso se si betilwe fa licwe kamba se si tulilwe fa butale, mi a si lapelela kwa mukunda. Muñ'a Bupulo u toile bulapeli bwa milimu ya maswaniso.’
  “‘Sikuto sa Mulimu si be ku mutu kaufela ya shwaula ndat'ahe kamba m'ahe.’
  “‘Sikuto sa Mulimu si be ku mañi ni mañi ya ka sutisa kamba ku shimbulula mululwani wa Muisilaele yo muñwi.’
  “‘Sikuto sa Mulimu si be ku mutu kaufela ya ta etelela sibofu, mi a mu libisa ku sili.’
  “‘Sikuto sa Mulimu si be ku mañi ni mañi ya amuha balicaba, lindiala ni limbelwa litukelo za bona.’
  “‘Sikuto sa Mulimu si be ku mutu kaufela y'a swabisa ndat'ahe ka ku fosa ni yo muñwi wa basali ba hae.’
  “‘Sikuto sa Mulimu si be ku mañi ni mañi ya ka lobala folofolo.’
  “‘Sikuto sa Mulimu si be ku mutu kaufela ya ka fosa ni kaizel'a hae, kamba kaizel'a hae ya kopanezi ni yena ku m'ahe kamba ku ndat'ahe.’
  “‘Sikuto sa Mulimu si be ku mañi ni mañi ya ka fosa ni mukwenyan'a hae.’
“‘Sikuto sa Mulimu si be ku mutu kaufela ya bulaela mutu yo muñwi kwa mukunda.’
“‘Sikuto sa Mulimu si be ku mañi ni mañi ya ka amuhela mali kuli a bulaye mutu ya si na mulatu.’
  “‘Sikuto sa Mulimu si be ku mañi ni mañi ya sa mameli milao ni lituto kaufela za Mulimu.’
  “Ha u ka utwa Muñ'a Bupilo, Mulimu wa hao, mi u buluka ka ku sepahala milao ya hae kaufela ye ni ku fa kacenu, u ka ku eza sicaba se situna ku fita macaba kamukana a mwa lifasi. 
U utwe Muñ'a Bupilo, Mulimu wa hao, mi limbuyoti ze kaufela li ka ba za hao.
“Muñ'a Bupilo u ta tohonolofaza minzi ni masimu a hao.
“Muñ'a Bupilo u ta ku fuyaula kuli u be ni bana ba bañata, lico, likomu ni lingu ze ñata.
“Muñ'a Bupilo u ta tohonolofaza kutulo ya hao ni lico z'o ka lukisa ka z'o kutuzi.
“Muñ'a Bupilo u ta tohonolofaza linto z'o ka eza kaufela.
“Muñ'a Bupilo u ta tula lila za hao ha li ku lwanisa. Li ka ku lwanisa kwa neku li li liñwi, kono ha li ka saba, li ka hasanela mwa maneku a supile.
“Muñ'a Bupilo, Mulimu wa hao, u ka tohonolofaza misebezi ya hao, mi u ka taza matuli a hao ka lico. U ta ku tohonolofaza mwa naha y'a ku fa yona.
“Haiba u utwa Muñ'a Bupilo, Mulimu wa hao, mi u eza z'a ku laela kaufel'a zona, u ka ku eza sicaba sa hae sina mw'a sepiselize. 
Cwale macaba kamukana, mwa lifasi, a ka bona kuli Muñ'a Bupilo u ku ketile kuli u be sicaba sa hae luli, mi a ka ku saba. 
Muñ'a Bupilo u ta ku fa bana ba bañata, likomu ni kutulo ye ñata mwa naha y'a sepisize bo kukw'a hao kuli u ta ku fa yona. 
U ta ku lumela pula ye zwa mwa sibulukelo sa hae sa malu a mwa lihalimu, ka nako ye lukela, mi u ta tohonolofaza misebezi ya hao kaufela, kuli u te u kolotisange macaba a mañata, isiñi kuli wena u a kolotele se siñwi. 
Muñ'a Bupilo, Mulimu wa hao, u ka ku eza mueteleli mwahal'a macaba kaufela, isiñi mulateleli. Mi kamita u ka na u eza hande mwa linto kaufela, u sa palelwi, haiba u mamela, ka ku sepahala, litaelo za hae kamukana ze ni ku fa kacenu. 
Kono u si ke wa lika ni hanyinyani ku sa mamela litaelo zeo, kamba ku lapela milimu i sili.
“Kono haiba u sa mameli Muñ'a Bupilo, Mulimu wa hao, mi u sa buluki, ka ku sepahala, litaelo ni milao ya hae kamukana, ili ye ni ku fa kacenu, bumaswe bo kaufela bu ta ku tahela.
“Muñ'a Bupilo u ta kuta minzi ni masimu a hao.
“Muñ'a Bupilo u ta kuta likutulo ni lico z'o ka eza ka zona.
“Muñ'a Bupilo u ta ku kuta ka ku ku fa bana ba sikai feela, kutulo ye maswe, likomunyana feela ni lingu li sikai.
“Muñ'a Bupilo u ta kuta linto kamukana z'o ta eza.
“Haiba u eza ze maswe, mi u hana Muñ'a Bupilo, u ka ku tiseza likozi ni manyando, lifapahano ni liziezi mwa linto kaufela z'o ta eza, ku fitela mane u timezwa kapili. 
U ka na a ku lumela matuku ka ku tatamana, ku fitela mane ku tokwe nihaili a li muñwi ya siyezi mwa naha y'o tuha u kena ku yona. 
Muñ'a Bupilo u ta ku nata ka matuku a yambukela, ka litombo ni fibele. U ka ku lumela linanga ni matuku a mifuta-futa ku t'o sinya lico za hao. Manyando a, a ka ba ni wena ku fitela u shwa. 
Ha ku na pula ye ka nela, mi naha ya hao i ka ba tata sina sipi. 
Bakeñisa pula, Muñ'a Bupilo u ta lumela mañungwa ku fitela u felelela mbuu.
“Muñ'a Bupilo u ka ku tuhelela, u tulwa ki lila za hao. U ka ba lwanisa ka ku zwa kwa neku li li liñwi, kono ha u ka ba saba u ta hasanela mwa maneku a supile, mi batu kamukana mwa lifasi ba ka kenwa ki sabo, ha ba ta bona se si ezahala ku wena. 
Ha u ka shwa, linyunywani ni libatana za mwa naheñi li ka t'o ca situpu sa hao, mi ha ku na ya ta li sabisa. 
Muñ'a Bupilo u ka ku lumela mambongola, sina mw'a n'a ezelize kwa Maegepita. U ka momauna mubili wa hao ka litombo. U ka tala lukwekwe, mi u ka na u babelwanga ni ku iñwaya, kono ha ku na ku ba ni kalafo. 
Muñ'a Bupilo u ka ku tokwisa ngana. U ta ku eza sibofu mane u angabale. 
U ka bubutela musihali kaufela sina sibofu, mi ha u na ku fumana nzila ya hao. Ha u na ku zwelapili mwa linto kaufela z'o eza. U ka na u nyandiswa ni ku uzwezwa, mi ha ku na ya ka ku tusa.
“U ka beeleza musizana, kono u ka swalwa likalala ki munna u sili. U ka yaha ndu, kono ha u na ku pila mwateñi. U ka cala tima ya likota za veine, kono ha u na ku ca miselo ya zona. 
Likomu za hao li ta bulaelwa mwa meeto a hao luli, kono ha u na ku ca kwa nama ya zona. Limbongolo za hao li ka ngiwa u nz'o talimezi, mi ha li na ku kutisezwa ku wena. Lingu za hao li ka fiwa lila za hao, mi ha ku na ya ka ku tusa. 
Bana ba hao ba bashimani ni ba basizana ba ka fiwa balicaba u nz'o talimezi. Ka zazi ni zazi u ka lutula meeto a hao, kuli mwendi u ta bona bana ba hao ba kuta, kono ha u na ku fumana tuso ni ye kana. 
Sicaba si sili si ka ikungela lico za hao kaufela z'o nyandezi ku lima ka tata, ku si na s'o ka kutisezwa, haisi feela manyando a sa feli a ku putelelwa ni ku utwiswa butuku. 
Manyando a hao a ka ku pulumukisa. 
Muñ'a Bupilo u ka taza linumbu za hao ka litombo ze ñata, ze butuku, ze sa koni ku alafiwa. U ka melwa ki mambongola mubili kaufela, ku zwa kwa toho mane ku y'o fita kwa mahutu.
“Muñ'a Bupilo u ka ku nga, hamoho ni mulen'a hao, a ku ise mwa naha i sili, m'o si ka pila wena kamba bo kukw'a hao, mi kwateñi u ka y'o sebeleza milimu ya maswaniso ye betilwe fa likota kamba fa macwe. 
Mwa macaba mw'a ta ku hasanyeza Muñ'a Bupilo, batu ba ka saba hahulu ka ku bona ze ezahala ku wena. Ba ka ku sheununa ni ku ku shendaula.
“U ka cala lipeu ze ñata, kono u ka kutula hanyinyani, kakuli lico za hao li ka ciwa ki nzie. 
U ka cala litima za veine ni ku li babalela luli, kono ha u na ku li kutula kamba ku nwa waine ya zona kakuli miselo ya zona i ka ciwa ki mabuku. 
Likota za olive li ka mela ni ku hula kai ni kai mwa naha ya hao, kono ha u na ku ba ni mafula, kakuli yona miselo ya olive i ka wela fafasi. 
U ka ba ni bana ba bashimani ni basizana, kono u ka ba tokwa, kakuli ba ka hapiwa. 
Likota ni lico za hao kamukana li ka ciwa ki likokwani.
“Balicaba ba ba pila mwa naha ya hao ba ka na ba bubana, mi wena u ka na u kutela mwatasi. 
Ba ka ba ni mali a ku ku kolotisa, kono wena ha u na ku ba ni s'o ka ba kolotisa. Ba ta ku busa.
“Manyando ao kamukana a ka ku tahela. A ka ba ni wena ku fitela u felela ku shwa, kakuli ha u si ka mamela Muñ'a Bupilo, Mulimu wa hao, ni ku buluka milao ya hae y'a ku file kaufela. 
Zeo kaufela i ka ba bupaki bwa katulo ya Mulimu ku wena ni kwa baikulu ba hao kuya kuile. 
Muñ'a Bupilo u ku fuyauzi mwa maneku kaufela, kono u hanile ku mu sebeleza ka tabo ni ka nyakalalo. 
Cwalehe, u ka sebeleza lila z'a ka ku lumela Muñ'a Bupilo. U ka lapa ni ku nyolwa. U ka tokwa liapalo ni linto ze ñwi kamukana. Lila za hao li ka ku nyandisa ka tata ku fitela li ku yundisa. 
Muñ'a Bupilo u ta ku tiseza sicaba se si zwa kwa mafelelezo a lifasi, ku t'o ku lwanisa, ili sicaba s'o sa zibi puo ya sona. Si ka ku shulumukela fahalimu sina mbande. 
I ta ba sicaba se si lunya, mi ha si na ku ba ni makeke ku mutu ufi ni ufi, yo munyinyani kapa yo muhulu. 
Batu ba sona ba ka ca likomu ni lico za hao, mi wena u ka shwa tala. Ha ba na ku ku siyela lico, waine, mafula a olive, likomu kamba lingu, mi u ta shwa. 
Ba ta lwanisa minzi kamukana ye mwa naha y'a ku fa Muñ'a Bupilo, Mulimu wa hao, mi mamota a matelele, o n'o sepile ku iseleleza ka ona, a ka wa.
“Lila ha li ka beya minzi ya hao mwahali, u ka tokwa hahulu lico, mane tala i ka ku hapeleza ku ca bana b'a ku file Muñ'a Bupilo, Mulimu wa hao. 
Nihaili munna ya pepehile hande, ya itata, wa lukendende, h'a na ku ikabela s'a ca ni mwanahabo, musal'a hae y'a lata hahulu kamba mwan'a hae wa mushimani ni wa musizana. 
U ka tima ku si na makeke yo muñwi ni yo muñwi ku bona kwa nama ya mwan'a hae y'o ca bakeñisa ku tokwa sico, lila ha li beya munzi wa habo mwahali. 
Nihaili musali ya pepehile hande, ya itata, wa lukendende, ya fumile hahulu, ya li mane h'a lati ku hata nihaili fafasi, u ka eza cwalo ni yena. H'a na ku ikabela nihaili maemba-emba ni munn'a hae y'a lata hahulu, kamba ni mwana wa mba ya hae. 
 H'a na ku ikabela ni yo muñwi wa bona mbututu y'a sa z'o pepa kamba mane nihaili yona ndu ya mwana kasibili. Lila ha li t'o ambeka munzi wa habo, u ta shwa hahulu tala kuli mane a cele mbututu y'a sa z'o pepa kwa mukunda, mane ni yona ndu ya mwana cwalo.
“U mamele hande, ka ku sepahala, lituto za Mulimu ze ñozwi mwa buka ye, mi u kuteke libizo la Muñ'a Bupilo, Mulimu wa hao, le li komokisa, le li sabisa. 
Haiba u sa ezi cwalo, wena ni baikulu ba hao kaufela, u ta ku lumela matuku a sa alafiwi kamba ku tibelwa. 
U ka ku tiseza hape matuku ao a ku sabisize mwa Egepita, mi ha u na ku fola ni kamuta. 
U ta ku lumela ni mifuta kamukana ya matuku, a si ka bulelwa mwa buka ye ya milao ni lituto za Mulimu, mi u ka timezwa. 
Niha mu ka ata sina linaleli ze kwahalimu, ki ba sikai feela ba ba ka banduka ku mina, kakuli wena Isilaele ha u si ka mamela Muñ'a Bupilo, Mulimu wa hao. 
Sina mw'a n'a latezi Muñ'a Bupilo ku mi zwisezapili ni ku mi atisa, kamukwaocwalo u ka tabela ku mi yundisa ni ku mi fetula matota. Mu ka zwiswa mwa naha ye mu tuha mu yaha ku yona.
“Muñ'a Bupilo u ka ku hasanyeza mwa macaba kaufela, ku zwa kwa makalelo a lifasi ku y'o fita kwa mafelelezo a lona, mi kwateñi u ka y'o sebeleza milimu ye betilwe fa likota ni fa macwe, milimu y'o si ka sebeleza, wena kamba bo kukw'a hao. 
Ha u na ku fumana kozo kai ni kai. Ha ku na sibaka s'o ka biza kuli ki sa hao. Muñ'a Bupilo u ka ku apesa ka sabo, u ka tokwa tuso, mi u ka felelwa ki sepo. 
Bupilo bwa hao bu ta ba mwa kozi nako kaufela. Ka zazi ni zazi musihali ni busihu u ka ba mwa sabo ye tuna, mi u ka pila ka ku ikalelwa lifu. 
Pilu ya hao i ta mbambiswa ki sabo ya linto z'o bona kaufela. Ka zazi ni zazi, bu sa sa feela, u ka lakaza kuli kambe i s'e li manzibwana. Mi li sa likela feela, u ka lakaza kuli bu se kapili. 
Muñ'a Bupilo u ka ku kutiseza kwa Egepita mwa lisepe za batanga, niha n'a ku sepisize kuli ha u sa na ku kutela kwateñi hape. Ko, mu ka y'o lika ku itekisa kwa lila za mina inge batanga, kono ha ku na nihaiba a li muñwi ya ka mi tokwa.”
Ze, ki zona litumelelano za bulikani bw'a n'a laezwi Mushe ki Muñ'a Bupilo ku bu eza ni batu ba Isilaele, mwa naha ya Moabi, zeo n'e li za ku ekeza kwa bulikani bw'a n'a isweli ni bona Muñ'a Bupilo kwa Lilundu la Sinai.
Mushe a biza batu kamukana ba Isilaele, mi a li ku bona, “Mu iponezi, ili mina, s'a ezize Muñ'a Bupilo ku mulena wa Egepita, kwa manduna ba hae, ni kwa sicaba sa hae kaufela. 
Mu boni likozi ze sabisa, limakazo ze tuna ze komokisa, ze ezizwe ki Muñ'a Bupilo. 
Kono ku fitela la kacenu le, Muñ'a Bupilo h'a si ka mi konisa ku utwisisa ze mu boni ni ze mu utwile. 
Mwahal'a lilimo ze mashumi a mane, z'a mi zamaisize Muñ'a Bupilo mwa lihalaupa, liapalo ni makatulo a mina ne li si ka pazauha kamba ku supala. 
Ne mu si na buhobe bwa ku ca kamba waine ya ku nwa, kono Muñ'a Bupilo a mi lukiseza ze ne mu ka tokwa kaufela, ili ku mi luta kuli ki yena Mulimu wa mina. 
 Mi ha lu fita mwa sibaka se, kwa taha Mulena Sihoni wa Heshiboni ni Mulena Ogo wa Bashani ku t'o lu lwanisa. Kono lwa ba tula. 
 Lwa nga naha ya bona, mi lwa i abela masika a bo Rubeni ni Gadi, ni kalulo ye ñwi ya lusika lwa Manase. 
Mu mamele, ka ku sepahala, manzwi kaufela a bulikani bo, ili kuli mu te mu kondise ze mu eza kamukana.
“Kacenu le, kamukan'a mina mu yemi fapil'a Muñ'a Bupilo, Mulimu wa mina, ili baeteleli ni manduna, banna, 
basali ni bana ba mina hamohocwalo ni balicaba ba ba pila mwahal'a mina, ili ba ba mi lwalelela likota, ni ku mi kela mezi, mina Maisilaele. 
S'o tezi fa, kacenu, ki ku t'o kena mwa bulikani bw'a iswala ni wena Muñ'a Bupilo, Mulimu wa hao, ni ku lumela kuli u ta peta liswanelo za bona. 
Kamukwaocwalo, Muñ'a Bupilo u ta ku eza sicaba sa hae, mi yena a be Mulimu wa hao, sina mw'a ku sepiselize, wena ni bo kukw'a hao, bo Abrahama, Isaka ni Jakobo. 
Ha si mina feela bao Muñ'a Bupilo a iswala bulikani bo, hamoho ni liswanelo za bona. 
U iswala bona ni luna kaufela ba ba yemi fapil'a hae kacenu, hamoho ni baikulu ba luna kamukana ba ba si ka pepwa kale.
“Mu sa hupula mo ne bu inezi bupilo mwa Egepita, ni mo ne ku inezi ha mu zamaya mwa naha ya macaba a sili! 
Mu boni milimu ya bona ya maswaniso, ye nyenyisa, ye ezizwe ka likota, macwe, silivela ni gauda. 
 Mu bone kuli ku si ke kwa ba ni munna, musali, lubasi lwa mutu, kamba mushobo ku ba ba li teñi fa kacenu, o ka fulalela Muñ'a Bupilo, Mulimu wa luna, ni ku lapela milimu ya macaba a sili. Nto ye, n'e ka ba sina mubisi o mela ni ku beya miselo ye baba, ye bulaya. 
Mu bone kuli ku si ke kwa ba ni mutu mwahal'a mina mo kacenu, ya utwa manzwi a buitamo bo butuna cwana, mi nihakulicwalo u ikolwisa ili yena kuli lika kaufela li ka mu zamaela hande, nih'a ka ikezeza mw'a latela ka toho-tata ya hae. Nto ye, ne i ka mi bulaya kaufela, ba bande ni ba ba maswe kamukwaoswana. 
Muñ'a Bupilo h'a na ku swalela mutu ya cwalo, kono buhali bwa hae bo bu cisa bu ta mu tukela, ni liziezi kaufela ze ñozwi mwa buka ye li ta wela fahalimw'a hae, ku fitela Muñ'a Bupilo a felisa libizo la hae mwa lifasi. 
Muñ'a Bupilo u ka mu eza mutala fapil'a masika kaufela a Isilaele, mi u ka mu tiseza liziezi ni likuto kamukana ka ku ya ka manzwi a bulikani a ñozwi mwa buka ye ya milao ya Muñ'a Bupilo.
“Mwa masika a sa taha, baikulu ba mina ni balicaba ba ba zwa mwa manaha a kwahule, ba ta bona liziezi ni manyando a tisizwe ki Muñ'a Bupilo mwa naha ya mina. 
 Masimu a ta ota, mane a tokwe tuso. A ta apeswa ki sikela ni lizwai. Ha ku na se si ka calwa mwateñi, mane nihaili bucwañi feela ha bu na ku mela mwateñi. Naha ya mina i ta swana ni minzi ya Sodoma ni Gomora, ni Adima ni Zeboimi, minzi y'a n'a sinyize Muñ'a Bupilo ha n'a halifile hahulu. 
Cwale lifasi kamukana li ta ipuza, li li, ‘Muñ'a Bupilo u ezelizeñi naha ya bona cwana? N'a halifisizwe ki sika mañi cwalo?’ 
Kalabo i ta li, ‘Ki kakuli batu ba Muñ'a Bupilo ba lobile bulikani bo ne ba isweli ni Mulimu wa bo kukw'a bona, h'a ba zwisa mwa Egepita. 
Ba sebelelize milimu i sili, ye ne ba si ka lapela pili, ili milimu y'a n'a ba hanisize Muñ'a Bupilo ku i lapela. 
Kikabakaleo Muñ'a Bupilo a halifezi batu ba hae ni ku ba tiseza mwa naha ya bona liziezi kaufela ze ñozwi mwa buka ye. 
Muñ'a Bupilo u ba halifezi hahulu, mi mane, ka bunyemi bwa hae, u ba zwisize mwa naha ya bona, ni ku ba nepela mwa naha i sili, mi ki mo ba sa li teñi ni kacenu le.’
“Ku na ni likunutu ze ñwi, z'a si ka bonahaza Muñ'a Bupilo, Mulimu wa luna. Kono u zibahalize Mulao wa hae, mi luna ni baikulu ba luna kaufela lu na ni ku u mamela kuya kuile.
“Cwale se ni ku file ku iketela mwahal'a limbuyoti ni likuto. Lika ze kaufela ha li se li ezahalile ku wena, mi u pila mwahal'a macaba mw'a ku hasanyelize Muñ'a Bupilo, Mulimu wa hao, u ta hupula se ni bulezi. 
Cwale wena u ta kutela ku Muñ'a Bupilo hamoho ni baikulu ba hao, ka pilu ni moya wa hao kaufela, mi u ta mamela litaelo za hae ze ni ku fa kacenu. 
Fohe, Muñ'a Bupilo, Mulimu wa hao, u ta ku shwela makeke. U ta ku kutisa ku zwa mwa macaba mw'a n'a ku hasanyelize, mi u ta ku pilisa hande hape. 
Niha u hasanyelizwe kafa ni kafa mwa lifasi, Muñ'a Bupilo, Mulimu wa hao, u ta ku kutisa. 
U ta eza cwalo kuli u t'o nga naha mo ne ku pila bo kukw'a hao. Mi u ta ku fumisa ni ku ku atisa ku fita mo ne ba inezi bo kukw'a hao. 
Muñ'a Bupilo, Mulimu wa hao, u ka fa wena ni baikulu ba hao lipilu ze utwa, kuli u te u mu late ka pilu ni moya wa hao, mi u zwelepili ku pila mwa naha yeo. 
U ta libisa likuto ze kaufela kwa lila za hao, ba ba ne ba ku toile ni ku ku nyandisa. 
Cwale fo u ta mu mamela hape ni ku buluka litaelo za hae ze ni ku fa kacenu. 
Muñ'a Bupilo u ta ku fa litohonolo mwa linto kaufela z'o eza. U ta ba ni bana ba bañata ni likomu ze ñata, mi masimu a hao a ka tahisa kutulo ye tuna. U ka tabela ku ku pilisa hande sina mw'a n'a tabezi ku eza cwalo ku bo kukw'a hao. 
Kono u na ni ku mu utwa ni ku buluka litaelo za hae kaufela, ze ñozwi mwa buka ya milao. U swanezi ku sikuluhela ku yena ka pilu ni ka moya wa hao kaufela.
“Taelo ye ni ku fa kacenu, ha si ye tata hahulu kamba y'o sa koni ku buluka. Batili! 
 Ha i yo kwahalimu. Ha u na ku buza kuli, ‘Ki mañi ya ka y'o lu pahululela yona kuli lu t'o i utwa, mi lu i mamele?’ 
Mi ha i yo mwabuse bwa liwate. Ha u na ku buza kuli, ‘Ki mañi ya ka sila liwate, a y'o lu tiseza taelo yeo kuli lu i utwe, mi lu i mamele?’ 
Batili, i teñi ku wena. Wa i ziba, mi wa kona ku i bulela. Cwale u i buluke.
  “Kacenu ni ku fa ku iketela mwahal'a buiketo ni bupilo, kamba sinyeho ni lifu. 
Haiba u mamela litaelo za Muñ'a Bupilo, Mulimu wa hao, ze ni ku fa kacenu, mi haiba u mu lata, wa mu mamela, ni ku buluka milao ya hae kaufela, fohe, u ta iketa hande, mi u ta fetuha sicaba sa batu ba bañata. Muñ'a Bupilo, Mulimu wa hao, u ta ku tohonolofaza mwa naha y'o tuha u hapa. 
Mu si ke mwa hana ku mamela kamba ku utwa ni kuli mu si ke mwa yaulukela kwa ku lapela milimu i sili. 
Ha mu si ke mwa eza cwalo na ku lemusa hona fa kuli u ta bulaiwa. Ha u na ku pila nako ye telele mwa naha yani ye mwabuse bwa Jordani, y'o tuha u kena ku yona. 
Cwale ni ku fa kuli u iketele mwahal'a bupilo ni lifu, mwahal'a mbuyoti ya Mulimu ni sikuto sa hae, mi ni kupa lihalimu ni lifasi ku paka s'o keta. U kete bupilo. 
 U late Muñ'a Bupilo, Mulimu wa hao. U mu mamele, mi u sepahale ku yena kuli, wena ni baikulu ba hao, mu te mu pile nako ye telele mwa naha y'a n'a sepisize ku i fa bo kukw'a mina, bo Abrahama, Isaka, ni Jakobo.”
Mushe a zwelapili ku bulelela batu ba Isilaele. 
 A li, “Ni se ni na ni lilimo ze mwanda ka mashumi a mabeli. Ni se ni supezi, mi ha ni sa kona ku ba mueteleli wa mina. Kwand'a zeo, Muñ'a Bupilo u ni bulelezi kuli ha ni na ku sila Nuka ya Jordani. 
Wena Isilaele, Muñ'a Bupilo, Mulimu wa hao kasibili, u ka ku etelela ili yena, mi u ta sinya macaba ao, kuli u kone ku hapa naha ya bona. Mi Joshua ki yena ya ta ba mueteleli wa hao, sina mw'a bulelezi Muñ'a Bupilo. 
 Muñ'a Bupilo u ka felisa macaba ao sina mw'a tulezi Sihoni ni Ogo, malena ba Maamori, mi a sinya naha ya bona. 
Muñ'a Bupilo u ka mi fa maata a ku ba tula, mi mu ta ba eza sina mo ni mi bulelezi. 
Mu itiise, mi mu be ni bundume. Mu si ke mwa saba macaba ao. Mulimu wa mina, yena Muñ'a Bupilo kasibili, u ta ba ni mina. H'a na ku mi paleliswa kamba ku mi siya mu nosi.”
Cwale Mushe a biza Joshua, mi a li ku yena fapil'a batu kamukana ba Isilaele, “U itiise, mi u be ni bundume. Ki wena ya ta etelelea sicaba se ku y'o yaha mwa naha yeo Muñ'a Bupilo n'a i sepisize bo kukw'a bona. 
 Yena Muñ'a Bupilo kasibili u ta ku etelela, mi u ta ba ni wena. H'a na ku ku paleliswa kamba ku ku siya u li nosi. Cwalehe u si ke wa zwafa kamba ku saba.”
Cwale Mushe a ñola Mulao wa Mulimu, mi a u fa baprisita ba Malivi ba ba tokomela Likwati la Bulikani, ni bazamaisi ba Isilaele. 
 Mushe a ba laela, a li, “Kwa mafelelezo a silimo sa busupa ka mwaha wa tukuluho, u tiise linzwi ha u balela batu mulao wo kwa Mukiti wa Minganda. 
U balele Maisilaele Mulao wo ha ba t'o lapela Muñ'a Bupilo, Mulimu wa hao, mwa sibaka sa ku lapelela. 
U bize banna kaufela, basali, banana ni balicaba ba ba pila mwa minzi ya hao, kuli yo muñwi ni yo muñwi a utwe, mi a itute ku saba Muñ'a Bupilo, Mulimu wa hao, ni ku mamela lituto za hae kaufela ka ku sepahala. 
Kamukwaocwalo baikulu ba hao ba ba si ka utwa kale Mulao wa Muñ'a Bupilo, Mulimu wa hao, ba ta u utwa. Mi cwale ba ka ituta ku mu saba mwa bupilo bwa bona kaufela, mwa naha y'o tuha u kena ku yona mwabuse bwa Jordani.”
Cwale Muñ'a Bupilo a li ku Mushe, “Ha u sa na ku pila nako ye telele hahulu. Biza Joshua, mi u mu tise kwa Tende ya Kopano kuli ni t'o mu fa litaelo za hae.” Mushe ni Joshua kiha ba ya kwa Tende. 
Mi Muñ'a Bupilo a iponahaza ku bona a li mwa lilu le ne li til'o yema kwatukw'a munyako wa Tende.
Muñ'a Bupilo a li ku Mushe, “U ka tuha u shwa, mi mwamulaho a lifu la hao, batu ha ba na ku sepahala ku na, mi ba ka sinya bulikani bo ne ni itamile ni bona. Ba ta ni siya, mi ba lapele milimu ya sihedeni ya mwa naha mo ba tuha ba kena. 
Nto yeo ha i ka ezahala, ni ta ba nyemela. Ni ta ba siya, mi ba ta feliswa. Ba ta telwa ki likozi ze ñata, mi kihona ba ta lemuha kuli lika ze li ezahala ku bona kakuli na, Mulimu wa bona, ha ni sa li yo ku bona. 
Mi fo ni ta hana ku ba tusa, kakuli ba fosize hahulu, mi ba lapezi milimu i sili.
“Cwale, ñola pina ye. U i lute batu ba Isilaele, kuli i be bupaki bwa ka ku bona. 
Ni ta ba isa mwa naha yeo, ye nde ye nunile, sina mo ne ni sepiselize bo kukw'a bona. Mwateñi ba ta y'o ba ni lico kaufela ze ba bata, mi ba ta pila hande luli. Kono ba ta ni fulalela, ba lapele milimu i sili. Ba ta ni hana, mi ba ta sinya bulikani bwa ka. 
Mi ba ta telwa ki likozi ze sabisa. Cwale pina ye i ta ba teñi kuli i be bupaki bwa ka ku bona, kakuli i ka na i opelwa ki baikulu ba bona. Ni hona fa, ni si ka ba isa kale mwa naha ye ni sepisize ku ba fa, na ziba ze ba hupula.”
Ka lona lizazi leo Mushe a ñola pina, mi a i luta batu ba Isilaele.
  Cwale Muñ'a Bupilo a bulelela Joshua, mwan'a Nuni, a li, “U tiye pilu, mi u be ni bundume. U ta etelela batu ba Isilaele mwa naha ye ni ba sepisize, mi ni ta ba ni wena.”
Mushe a ñola Mulao wa Mulimu mwa buka. H'a si ka siya se siñwi. 
Ha s'a felize, a bulelela baprisita ba Malivi, ba ba ne ba babalela Likwati la Bulikani bwa Muñ'a Bupilo, a li, 
“Mu nge buka ye ya Mulao wa Mulimu, mi mu i beye kwatukw'a Likwati la Bulikani bwa Muñ'a Bupilo, Mulimu wa mina, kuli i ine hamoho ku ba paki kwa batu ba hae. 
Ni ziba buñañeli ni lipetuhelo za bona. Ha ba fetuhezi Muñ'a Bupilo, na ni sa pila, ba ka mu fetuhela hahulu ni ku fita ha ni se ni shwile. 
Mu kopanye baeteleli ba masika ni manduna ba mina fapil'a ka, kuli ni ba bulelele lika ze. Ni ta konka ka lihalimu ni lifasi kuli li be lipaki za ka ku bona. 
Na ziba kuli, mwamulaho a lifu la ka, mina mu ta ba batu ba ba maswe, mi mu ta hana ze ni mi lutile. Mi ka linako ze taha mu ka tahelwa ki liziezi, kakuli mu ta be mu nyemisize Muñ'a Bupilo ka ku eza z'a mi hanisize.”
Cwale Mushe a peta manzwi a pina ye, a' bulela batu ba Isilaele ba nze ba a teelelize kaufela.
“Lifasi ni lihalimu,
Tuto ya ka i ka ba sina malotoli
Ni ta lumbeka libizo
“Muñ'a Bupilo ki musilelezi
Kono mina ha mu sepahali.
Kikuli wo ki ona mukwa
“Mu hupule ze felile, za ka nako
  Muambakani ya Pahami u abezi licaba
Kono yena a iketela baikulu
“A ba fumana ba yambaela
Sina mbande ye luta bana ba yona
Ki Muñ'a Bupilo a nosi y'a etelezi
“A ba tuhela ba busa linaha
Likomu ni lipuli za bona za sisa.
“Batu ba Muñ'a Bupilo ba fuma,
Bulapeli bwa bona mwa milimu
  Ba ezeza milimu ya buhata
Ba libala Mulimu wa bona,
“Muñ'a Bupilo h'a bona cwalo,
A li, ‘Ha ni sa na ku ba tusa.
  Ba ni halifisize ka milimu ya bona
Bunyemi bwa ka bu ka tuka sina
“‘Ni ka ba tiseza likozi
Ba ta bulaiwa ki tala ni fibele.
Ndwa i ka tisa lifu mwa mikwakwa.
Ne ni ka be ni ba felize kaufela,
Kono ne ni sa koni ku tuhelela lila
“Isilaele ki sicaba se si
Ba palelwa ku bona kuli
Kikabakalañi batu ba ba eza lule
Lila za bona ba ziba kuli milimu
Lila za bona, ba ba maswe
Ba swana sina waine ye ezizwe
“Muñ'a Bupilo wa ziba se si ezizwe
  Muñ'a Bupilo u ta kutisa bumaswe,
  Muñ'a Bupilo u ta lamulela batu
Cwale Muñ'a Bupilo u ta buza batu
Mu i utile ka lisuzo la litabelo
“‘Na feela, na ni nosi,
Kaniti luli, sina ha ni li
Na konka kuli ni ta looza mukwale
Masho a ka a ka lota mali a bona,
  “Macaba, mu swanezi ku lumba batu
Mushe ni Joshua, mwan'a Nuni, ba peta pina yeo ili kuli batu ba Isilaele ba utwe.
Mushe a feza ku fa batu lituto za Mulimu. 
Cwale a li, “Mu bone kuli mu mamela litaelo ze ni mi file kacenu. Mu li bulelele bana ba mina, ili kuli ba mamele lituto za Mulimu kaufela ka ku sepahala. 
Lituto ze, ha si manzwi feela a si na tuso, kono ki bona bupilo bwa mina luli. Mu li mamele, mi mu ta pila nako ye telele mwa naha ye mwabuse bwa Jordani, ili naha ye mu tuha mu kena ku yona.”
  Ka lona lizazi leo Muñ'a Bupilo a li ku Mushe, 
“Zamaya, u ye fa malundu a Abarimi mwa naha ya Moabi, ye libani ni munzi wa Jeriko. U pahame fa Lilundu la Nebo, mi u talime naha ya Kanana ye ni tuha ni i fa sicaba sa Isilaele. 
U ta shwela ku lona lilundu leo sina mw'a shwezi mwanahenu Aruni fa Lilundu la Hore. 
Bubeli bwa mina ha mu si ka sepahala ku na fapil'a sicaba sa Isilaele. Ha ne mu li kwa mezi a kwa Meriba, fakaufi ni munzi wa Kadeshi mwa lihalaupa la Zini, mu ni shwauzi fapil'a batu ba Isilaele. 
Naha ye ni fa sicaba sa Isilaele, u ta i bonela kwahule, kono ha u na ku kena ku yona.”
Ze, ki zona limbuyoti ze bulezwi kwa batu ba Isilaele ki Mushe, mutu wa Mulimu, pili a si ka shwa.
“Muñ'a Bupilo a zwa
Muñ'a Bupilo u lata batu ba hae,
Lu mamela Mulao w'a lu file Mushe,
Muñ'a Bupilo u bile Mulen'a sicaba
Mushe a bulela ka lusika lwa Rubeni, a li,
Ka lusika lwa Juda a li,
  Ka lusika lwa Livi a li,
Ba bonahalize ku ipeya hahulu
Ba ta luta sicaba ku mamela Mulao
Muñ'a Bupilo, u tuse lusika
Ka lusika lwa Benjamine a li,
Ka lusika lwa Josefa a li,
Naha ya bona i tohonolofazwe
Malundu a bona a kale a apeswe
Naha ya bona i tale lika ze nde
Josefa u na ni maata a pulu,
Ka masika a bo Zebuloni ni Isakare a li,
Ba memela macaba kwa lilundu
Ka lusika lwa Gadi a li,
Ba ikungezi kalulo ya naha ye nde
Ka lusika lwa Dani a li,
Ka lusika lwa Nafetali a li,
Ka lusika lwa Asere a li,
Minzi ya hae i silelezwe ka likwalo
Batu ba Isilaele, ha ku na mulimu
Mulimu u bile sisilelezo sa mina
Cwale ba lusika lwa Jakobo ba pila
Wena Isilaele, u na ni litohonolo!
Mushe a zwa mwa Mabala a Moabi ku ya kwa Lilundu la Nebo, kwahalimw'a Lilundu la Pisiga, ili kwa upa wa Jeriko, mi fateñi Muñ'a Bupilo a mu bonisa naha kamukana, naha ya Giliadi ku isa kwa munzi wa Dani, 
naha ya Nafetali kaufela, linaha za bo Eferaimi ni Manase, naha ya Juda ku isa kwa Liwate la Mediteranea kwa wiko, 
kalulo ya naha ya Juda ya kwa mboela, ni libala le li zwa kwa Zoari ku y'o fita kwa Jeriko, munzi wa likota za linzalu. 
 Cwale Muñ'a Bupilo a li ku Mushe, “Ye ki yona naha ye ne ni sepisize Abrahama, Isaka, ni Jakobo kuli ni ka i fa baikulu ba bona. Ni ku bonisize feela yona, kono ha ni na ku ku lumelela ku y'o kena mwateñi.”
Cwale Mushe, mutang'a Muñ'a Bupilo, a shwela hona mo mwa naha ya Moabi, sina mw'a n'a bulelezi Muñ'a Bupilo. 
Muñ'a Bupilo a mu pumbeka mwa Musindi wa Moabi ku bapana ni munzi wa Beti-Peori, kono ku fitela ni la kacenu le, ha ku na ya ziba luli fa pumbekilwe. 
Mushe u shwile a na ni lilimo ze mwanda ni mashumi a mabeli. N'a sa na ni maata sina kamita, mi meeto a hae n'a sa kona ku bona hande. 
Batu ba Isilaele ba mu silisa mazazi a mashumi a malalu mwa Mabala a Moabi ku fitela nako ya sililo sa hae i fela.
Joshua, mwan'a Nuni, n'a na ni butali kakuli Mushe n'a mu beile mazoho fahalimu. Batu ba Isilaele ba utwa Joshua, mi ba buluka litaelo z'a n'a ba file Muñ'a Bupilo ka Mushe.
  Ku zwa fo, ha ku si ka ba ni mupolofita ya swana ni Mushe mwa Isilaele, ili ya n'a bulelanga ni Muñ'a Bupilo ba nze ba talimani. 
Ha ku na mupolofita u sili ya kile a eza limakazo ni ze komokisa sina z'a n'a ezize Mushe, ka taelo ya Muñ'a Bupilo, fapil'a mulena wa Egepita, manduna ba hae, hamohocwalo ni naha ya hae kaufela. 
Ha ku na mupolofita u sili ya konile ku eza linto ze tuna, ze sabisa hahulu, sina ze ne ezizwe ki Mushe fapil'a meeto a batu ba Isilaele kamukana.
