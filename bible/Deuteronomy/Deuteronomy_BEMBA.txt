Aya e mashiwi Mose aebele abena Israeli bonse, ilyo bali mu matololo mu Araba ku kabanga ka mumana wa Yordani. Bali mwiwanga lya Yordani mupepi na Sufu, pakati ka Parani na Tofeli, Labani, Haseloti na Disahabu. 
Ubulendo ukufuma ku Holebu no kuya ku Kadeshi Banea ukupita umusebo wa ku lupili lwa Seiri, lwendo lwa nshiku ikumi limo na bumo (11). 
Pa bushiku bwakutampa umweshi uwalenga ikumi limo na umo (11), mu mwaka walenga amakumi yane (40) elyo Mose aebele abena Israeli fyonse ifyo Yawe amukonkomeshe pali bena. 
Apa ninshi ni panuma yakucimfya imfumu Sihoni iya bena Amoli, iyaleteeka mu Heshiboni. Kabili pa Edilei acimfishepo Ogi, imfumu ya calo ca Bashani iyaleteeka mu Ashitaroti. 
Ku kabanga ka mumana wa Yordani mu calo ca Moabu eko Mose atendekele ukulondolola amafunde.
“Yawe Lesa wesu atwebele pa lupili lwa Holebu ati, ‘Namwikalisha nganshi pali ulu lupili. 
Kulululeni inkambi. Akuyeni mulungame mu calo ca bena Amoli, na mu ncende shonse isha bena mupalamano babo mu Araba, na mu mpili, na ku kapinda ka ku kuso, mu matololo ya Negebu, na mu lulamba lwa bemba, ukufika na mu calo ca bena Kenani na ku Lebanoni, ukufikafye na ku mumana uukalamba uwa Yufurate. 
Moneni, nimupeela ici calo. Akuyeni mucipoke, pantu e calo Yawe alapile ukuti ali nokupeela ifikolwe fyenu Abrahamu, Isaki na Yakobo, na ku ba mu ndupwa shabo abakakonkapo.’
“Na pa nshita ilya namwebele nati, ‘Cangafya ukulamutungulula nekafye. 
Yawe Lesa wenu, namusandulula icakuti ilelo mufulile nge ntanda sha mu mulu. 
Yawe, Lesa wa fikolwe fyenu, amuleke musanduluke imiku ikana limo (1,000), kabili amupaale ngomo alaile! 
Nomba bushe kwena kuti nasenda shani amafya yenu ne fisendo fyenu, elyo no kupusana kwenu, ine nekafye? 
Kanshi saleni ukufuma mu nko shenu shonse lumo lumo abantu bamo abacenjela, abacindikwa, kabili abamano, pakuti ebo ncite bacilolo benu.’ 
Na imwe mwanjaswike amuti, ‘Ico walanda ukucita, ala cintu icisuma nganshi.’ 
Kanshi na ine epakubuula intungulushi sha nko shenu ishamano kabili ishacindikwa, esho nasonta ukulamutungulula. Shimo shalatungulula abantu amakana, shimbi abantu mu myanda, shimbi abantu mu makumi yasano, shimbi nasho abantu mu makumi. Elyo nasonta na bacilolo bambi abakumona pa nko shenu shonse lumo lumo. 
Napali ilya nshita, ine natile ku ntungulushi shenu, ‘Muleumfwa imilandu ilecitika pakati ka bamunyinenwe, elyo mulepingula bwino no mulinganya. Nangufye umulandu uli pakati ka bena Israeli beka beka nangufye ni pakati ka mwina Israeli no mwinafyalo. 
Tecakwesha kuba na mucishacinani pakupingula umulandu. Bonse mulebalinganya nangu abe shani. Tekwesha kutiina muntu nelyo umo, pantu ubupingushi bwaba na Lesa. Muleleta umulandu onsefye uwamwansha kuli ine, naisa umfwa umo ulolele.’ 
Kabili na pa nshita ilya, nalimwebele fyonse ifyo mwali nokulacita.
“Nomba ngefyo Yawe Lesa wesu atukonkomeshe, twafumine ku Holebu no kuya ukulungatana ne calo ca mpili ica bena Amoli, mu matololo ayakalamba kabili ayakutiina icibi no kuya fika na ku Kadeshi Banea. 
Elyo natile kuli imwe, ‘Nomba mwafika mu calo ca mpili ica bena Amoli, ico Yawe Lesa wesu aletupeela. 
Moneni, Yawe Lesa wenu namupeela ici calo. Kabiyeni, mucipoke nga fintu Yawe Lesa wa fikolwe fyenu amukonkomeshe. Mwitiina nangu ukutompoka.’
 “Elyo imwe bonse mwaishile kuli ine no kusosa amuti, ‘Leka tutale tutume inengu, pakuti bakese twebako amashiwi palwa nshila iyingalinga ukupitamo, na palwa misumba ilimo, iyo tuli nokuyamo.’ 
Ine nacimwene ukuti naciwama, eico kanshi na ine nasalile abantu ikumi limo na babili (12) ukufuma kuli cila luko lwenu umuntu umo. 
Nabo epakuya ku calo ca mpili, kabili baya fika na kwishika lya Eshikoli no kulengula. 
Elyo basendako ne fisabo fya muli cilya calo batuletelako, baisa tweba nokuti, ‘Icalo ico Yawe Lesa wesu aletupeela, cintu cafunda nganshi.’
 “Lelo imwe tamwalefwaya ukuya muli cilya calo, mwasangukile ifyo Yawe Lesa wenu amukonkomeshe. 
Mwaleisosha mu matenti yenu amuti, ‘Yawe alitupatafye, ico atufumishishe mu Egupto ni kukwisa tuposa mu minwe ya bena Amoli, pakuti batulofye. 
Bushe ni kwi twingaya? Awe ifwe natwikatwa no mwenso. Bamunyinefwe nabatufuupula imitima, batile, “Abantu abekala muli cilya calo, bamaka kabili batali ukutucila. Bena bekala mu misumba iyikalamba iyakuulwa na malinga ayafika na mu mulu. Twamweneko na bena Anaki, ifipokapoka fya bantu.” ’
“Nomba ine namwebele nati, ‘Mwibatiina, kabili mwitutuma. 
Yawe Lesa wenu ewakulamutungulula, kabili ewakulamulwilako, nga filya fine mwaimwenene na menso yenu ifyo acitile mu calo ca Egupto. 
Kabili nga filya fine mwayimwenene mu matololo ifyo Yawe Lesa wenu amusendele, nga filya wishi asenda umwana wakwe umwaume, mu nshilafye yonse mwaendelemo, mpaka ukwisa fika na pali cino cifulo.’ 
Nomba nangu cali ifyo, nalyo line imwe tamwatetekele Yawe Lesa wenu, 
uwalemutangilila pa bulendo bwenu, mu nshita ya bushiku mu ntumba ya mulilo, elyo akasuba nalyo mwikumbi, pakuti amufwaile icifulo apakucita inkambi no kumulanga umwakuya.
 “Ilyo Yawe aumfwile ukuilishanya kwenu, nao alifulilwe. Epakulapa ati, 
‘Tapali nangu umo pali aba bantu ba nkulo ibi uukengila mu calo icisuma ico nalaile ifikolwe fyenu. 
Kanofye Kalebu mwana Yefune, ena eukengilamo. Nkamupeela pamo na ba mu lupwa lwakwe icalo ico aile lengula, pantu alikonka Yawe no mutima wakwe onse.’ 
Pa mulandu wa imwe, Yawe alinkalipile na ine wine no kutila, ‘Na iwe wine Mose tawakengilemo muli cilya calo. 
Lelo kafwa obe, Yoshua mwana Nuni, ena eukengilamo. Mukoseleshe, pantu eukatungulula abena Israeli kukupoka icalo. 
Kabili abana benu abanono, abashilaishiba ifibi ne fisuma, abo mwatile bakabasenda bunkole, ebakengila mu calo, ebo nkapeela icalo no kucipoka ebakacipoka. 
Nomba imwe alulukeni no kubwelelela mu matololo, konkeni umusebo walola kuli Bemba Wakashika.’
“Elyo imwe mwanjaswike amuti, ‘Natubifya kuli Yawe. Tuli nokuyafye ku bulwi, ngefyo Yawe Lesa wesu atukonkomeshe.’ Kanshi onse uwa muli imwe aipangeshe ne fyanso fyakwe nokuya ku bulwi, mwaleti cintu cayanguka ukunina mu calo ca mpili. 
Nomba Yawe epakunjeba ati, ‘Bebe beyanina kukulwa, pantu ine nshabe na imwe. Baleya mucimfya ku balwani benu.’ 
Ine nalimwebele ifyo Yawe anjebele, lelo imwe mwalikene ukumfwa. Mwatalamine ifunde lyakwa Yawe. Na ku cilumba cenu mwaya ingila na mu calo ca mpili. 
Elyo abekalacalo ca mu Amoli bamwishilila nge nshimu, no kumukunkunika, kabili bamupumaula ukumufumya ku Seiri mpaka ku Homa. 
Kanshi na imwe mwabwelele no kulilila kuli Yawe, lelo taumfwile kulila kwenu, nangufye ukukutika kuli imwe iyoo.
“Eico kanshi, ecalengele ukuti mwikale ku Kadeshi Banea inshiku ishingi, pa nshita iyitali mwaikele kulya.”
 Kabili Mose atile, “Kanshi na ifwe twalyalulwike no kulakonkafye umusebo wa mu matololo walola kuli Bemba Wakashika, ngefyo Yawe anjebele. Pa nshita iyitali twalelulumbafye mu calo ca mpili ica Seiri. 
Elyo Yawe anjebele ati, 
‘Namukokola ukululumba mu calo ca mpili, nomba alukileni ku kapinda ka ku kuso.’ 
Yawe anjeba ukukonkomesha abantu ukuti, ‘Mwalapita mu calo ca bamunyinenwe aba mu lupwa lwakwa Esau, abaikala mu calo ca Seiri. Bali nokumutiina, lelo mube abacenjela nganshi. 
Tecakwesha kubalwisha, pantu ine nshakamupeele calo cabo, nangu pakunyantafye ulukasa. Pantu icalo ca mpili sha Seiri napeela kuli Esau ukuti cibe cakwe. 
Ifyakulya na menshi fyena mukaleshita ne ndalama sha silifa.’ 
Yawe Lesa wenu alimupaala muli fyonse ifyo mwabomba. Yawe alamusakamana ilyo mululumba mu matololo ayashaikulila nganshi. Pa myaka amakumi yane (40) iyi, Yawe Lesa wenu aba na imwe, elyo mulakwata na fyonse ifyo mukabila. 
Kanshi na ifwe epakuya, twasha na bamunyinefwe aba mu lupwa lwakwa Esau, abaleikala mu Seiri. Twalola ukufuma mu musebo walola ku Araba, uwafuma ku Elati na Esioni Geberi, twalola mu matololo ya mu musebo wa Moabu. 
Elyo Yawe anjeba ati, ‘Tecakwesha kulwisha abena Moabu nangu ukubacusha, pantu ine nshakamupeele calo cabo. Pantu umusumba wa Ari napeela ku ba mu lupwa lwakwa Loti.’ ”
 (Abena Emi ebaleikala kulya. Bali fipokapoka kabili abengi. Elyo bali abatali nga bena Anaki. 
Nga bena Anaki nabo bene baleitwa abena Refaimu, nomba abena Moabu baleita abena Anaki ati bena Emi. 
Abena Hori kale ebaleikala mu calo ca Seiri, nomba aba mu lupwa lwakwa Esau babatamfyamo. Babalofya ukufuma pa cinso cabo, balaikala namo nga filya fine abena Israeli bafulumwine abalwani babo mu calo Yawe abapeele.)
“Elyo Yawe atile, ‘Nomba imeni no kwabuka ishika lya Seredi.’ Elyo twayabuka ishika nga fintu Yawe atukonkomeshe. 
Na panuma ya myaka amakumi yatatu na cine konse konse (38) ukutuula apo twaimine ku Kadeshi Banea ukushinta napo twayabukile ishika lya Seredi, ninshi ne nkulo yamalamba ya baume bonse ababulwi balipwa ukufwa pa nkambi nga mulya mwine Yawe alapile. 
Ukuboko kwakwa Yawe kwali pali bena mpaka abalofyafye bonse mu nkambi.
“Nomba ilyo amalamba ya bantu babulwi yapwile ukufwa, 
Yawe epakunjeba ati, 
‘Ilelo mulepita mu citungu ca Moabu ku Ari. 
Ilyo mukapalama ku bena Amoni, tecakwesha ukubalwisha nangu ukubacusha, pantu ine nshakamupeele icalo cabo, ici calo nacipeela ku ba mu lupwa lwakwa Loti.’ 
(Ici calo naco caishibikwe ukuti ca bena Refaimu, pantu ebaleikalamo kale, lelo abena Amoni balebeta abati bena Samusumimu. 
Bali abengi nganshi, abamaka kabili abatali nga bena Anaki. Nomba Yawe alibalofeshe ukufuma pa cinso ca bena Amoni, nabo babafulumuna mu calo ebalaikalamo. 
Efyo Yawe acitile na bena Edomu aba mu lupwa lwakwa Esau, abaleikala mu Seiri, ilyo alofeshe abena Holi ukufuma pa cinso cabo. Nabo abena Edomu bafulumuna abena Holi mu calo, ebalaikalamo ukufika na lelo. 
Elyo palwa bena Afimu abaleikala mu mishi ukufikafye na ku Gaza, abena Kafito abafumine ku Kafito, ebabalofeshe baikala na mu calo cabo.) 
‘Nomba imeni, mwabuke no mukonko wa Alinoni. Moneni, nimbika mu maboko yenu Sihoni umwina Amoli, imfumu ya mu Heshiboni, pamo pene ne calo cakwe. Muwililileni, mutampeko ukupoka icalo. 
Ukutampa lelo ndelenga imishobo yonse pano calo ilemutiina no kumukwatila umwenso. Bonse bakulaitutuminafye no kulilishika ilyo baumfwa ululumbi lwenu.’
“Ukufuma mu matololo ya Kedemoti, natumine inkombe ku mfumu Sihoni iya ku Heshiboni ishakuya mweba palwa cibote ukuti, 
‘Leka tupitemo mu calo cobe, twakulakonkafye inshila, tatwakapatukile ku kulyo nelyo ku kuso. 
Muletushitishafye ifilyo twakulalya na menshi twakulanwa pa mutengo wa silifa. Lekafye tupite mu calo cobe pa makasa, 
pamo ngefyo aba mu lupwa lwakwa Esau abekala mu calo ca Seiri na bena Moabu abekala mu calo ca Ari, batusuminishe ukupita mu fyalo fyabo mpakafye twayabuka umumana wa Yordani, ukuya mu calo ico Yawe Lesa wesu ali nokutupeela.’ 
Nomba imfumu Sihoni iya ku Heshiboni atukaanya ukupitamo mu calo cakwe. Pantu Yawe Lesa wenu amukoseshe amano no kumutalamika umutima, pakuti amupose mu minwe yenu ngefi fine acita na nomba. 
Elyo Yawe epakunjeba ati, ‘Mona, nintendeka ukukulubwila Sihoni pamo ne calo cakwe. Kanshi nomba tendekeni ukupoka icalo cibe cenu.’ 
Ilyo Sihoni ne fita fyakwe fyonse baishile kukutulwisha mupepi no musumba wa Yahasi, 
Yawe Lesa wesu amuposele mu minwe yesu. Twamucimfya, pamo na bamwane ne fita fyakwe fyonse. 
Pali iyo nshita, twapoka imisumba yakwe yonse no kuipeela kukonaulwa, twaipaulula na bantu abalimo, abaume, abanakashi na baice. Takwali wapuswike nakalya. 
Kanofye ifitekwa ne fitapwa fya mu misumba iyo twapokele, efyo twaibuulile nokusenda fwe bene. 
Yawe Lesa wesu ewalengele tupoke imisumba yonse ukutampila ku Aroeli ukukonka no mukonko wa Alinoni. Ukufuma ku musumba wa mukonko ukushinta na ku Gileadi, takwali musumba nangu umo uwatwanshishe. 
Lelo ku calo ca bena Amoni kwena tamwapalemeko, nangu ku lulamba lwa mumana wa Yaboku, nangufye imisumba iyaba mu calo ca mpili nangu kumbi konse uko Yawe Lesa wesu atukonkomeshe ukukanafikako.”
Kabili Mose atile, “Kabili twalyalulwike, twakonka no musebo walola ku Bashani. Kanshi imfumu Ogi iya ku Bashani ne fita fyaiko fyonse, baisa mukutulwisha ilyo batukumenye ku Edelei. 
Yawe epakunjeba ati, ‘Wimutiina, pantu nimupeela mu minwe yobe, kumo kwine ne fita fyakwe fyonse, pamo ne calo cakwe cine. Umucite filya wacitile Sihoni imfumu ya bena Amoli uwaleteeka mu Heshiboni.’
“Kanshi Yawe Lesa wesu nao epakutupeela Ogi imfumu ya ku Bashani ne fita fyakwe fine fyonse. Twabepaya bonsefye, ukwabula ukushapo nangu umo uwakupusuka. 
Pa nshita ilya twapokele ne misumba yakwe yonsefye. Takwashele musumba nelyo umo uo tushapokele pa misumba amakumi mutanda (60) ne citungu conse ica Agobu ico imfumu Ogi iya mu Bashani yaleteeka. 
Yonse iyi misumba yali na malinga ayatali ne mpongolo ne mipilikisho yakwisalilako, kabili kwali ne mishi imbi iyingi iyishakwete malinga. 
Elyo na ifwe epakupeela imisumba yonse kukonaulwa, nga filya twacitile Sihoni imfumu ya Heshiboni. Twaonaula imisumba yonse no kwipaya abantu balimo abaume, abanakashi na baice. 
Lelo ifitekwa ne fitapwa ukufuma mu misumba yabo fyena twalifisendele fwe bene.
“Kanshi pa nshita ilya efyo twapokele ifyalo fya shamfumu ishi shibili isha bena Amoli lubali lwa ku kabanga ka mumana wa Yordani, ukutendeka ku mukonko wa Alinoni ukushinta na ku lupili lwa Hemoni.” 
(Abena Sidoni beta ulupili lwa Hemoni ukuti lupili lwa Sirioni, abena Amoli nabo balwita ukuti lupili lwa Seni.) 
“Twapoka ne misumba yonse iya mu calo cabatama, na Gileadi yonse, Bashani onse no kuya fikafye ku Saleka na ku Edelei, imisumba ya mu calo cakwa Ogi mu Bashani.” 
(Ogi eka, imfumu ya Bashani, ewashelepo pa bena Refaimu. Ne mbokoshi ya citumbi cakwe yali iye libwe, na mubwipi yali bamita babili, elyo mubutali bamita bane na citika. Ukushinta na lelo epo icili mu musumba wa bena Amoni mu Laba.)
“Pa calo twapokele pa nshita ilya, napeele ku bena Rubeni na bena Gadi icitungu ukutendekela mu musumba wa Aroeli ku kapinda ka ku kuso mupepi no mukonko wa Alinoni, no kulundako iciputulwa ca calo ca mpili ica Gileadi, kumo kwine ne misumba yaciko. 
Citika wa luko lwakwa Manase naupeele icitungu icasheleko ku calo ca Gileadi, nabikapo ne calo conse icakwa Ogi imfumu ya Bashani.” (Icalo conse ica Agobu mu Bashani caishibikwe ukuti e calo ca bena Refaimu. 
Yaili, uwa mu lupwa lwakwa Manase, apokele icalo conse ica Agobu, ukuya fika na mu mupaka wa bena Geshuri no wa bena Maaka. Ici calo conse cainikwe ishina lyakwe, ukufika na lelo citwa Hafoti Yairi.) 
“Kabili napeele Gileadi kuli Makiri. 
Lelo napeele ku bena Rubeni na bena Gadi icitungu ukutendekela ku Gileadi ukuya shinta na ku mukonko wa Alinoni, umupaka wabela pakati ka mukonko, elyo no kufika ku mumana wa Yaboku, uwapakanya na bena Amoni. 
Ku masamba umupaka wali mumana wa Yordani mu Araba, ukufuma ku Kinereti ukufika kuli bemba wa Araba, bemba wa Mucele, ukuya shintafye mwisamba lya lupili lwa Pisiga.
 “Elyo pa nshita ine ilya namukonkomeshe nati, ‘Yawe Lesa wenu namupeela ici calo ukuti cibe cenu. Nomba abaume bonse amalamba nabaipangashe ifyanso fyabulwi, babukile kwishilya lya mumana wa Yordani, batangilile bamunyinenwe bambi abena Israeli. 
Kanofye abakashi benu na bana benu ebali nokushala mu misumba namupeela pamo ne fitekwa fyenu, (ninjishiba namukwata ifitekwa ifingi), 
mpakafye Yawe akapeele na bamunyinenwe ukutuusha pamo nga imwe. Bakaikwatile nabo icalo ico Yawe Lesa wenu akabapeela kwishilya lya mumana wa Yordani. Lyena elyo mukabwelela cila umo ku citungu cakwe ico namupeela.’
“Elyo pa nshita ilya nakonkomeshe Yoshua nati, ‘Nauimwena na menso yobe we mwine fyonse ifyo Yawe Lesa obe acitile kuli shilya mfumu shibili. Yawe akalacita cimo cine ku shamfumu shonse isha uko muleya. 
Tecakwesha kushitiina, pantu Yawe Lesa obe e ukalakulwishishako.’
 “Kabili pali ilya nshita napapete Yawe nati, 
‘We Mfumu Yawe, walitampa ukulanga umubomfi obe ubulamba bobe na maka ya kuboko kobe. Bushe mulungu nshi umbi mu mulu na pano isonde uwingacita ifyabulamba ifyo iwe ucita? 
Leka njabuke umumana nje moneko icalo cisuma icili kwishilya lya Yordani, icalo cisuma ica mpili na Lebanoni.’ 
Pa mulandu wa imwe Yawe alimfulilwe, kabili tewakumfwa ifyo nalelanda, ati nokuti, ‘Walanda fyafula. Kabili wibwekeshapo kulanda pali uyu umulandu! 
Kabiye pa mulu wa lupili lwa Pisiga, ulolekeshe ku kapinda ka ku kuso, na ku kapinda ka ku kulyo, ku kabanga na ku masamba. Ulolekeshe bwino ifyo uleya mona, pantu iwe tawayabuke mumana wa Yordani. 
Kanshi upeele Yoshua imilimo, umukoseleshe no kumucincisha, pantu euli nokutungulula aba bantu pakwabuka, kabili eukalenga nokuti bakapoke cilya calo, ico iwe walatamba.’
“Kanshi ifwe epakwikala mwishika mupepi no musumba wa Beti Peori.”
Elyo Mose alaeba abantu ati, “Nomba mwe bena Israeli, umfwikisheni ifipope na mafunde ndemufunda. Mulekonka fyonse pakuti mukaleyenda abomi, mukengile, mukapoke ne calo ico Yawe, Lesa wa bashinwe ali mukumupeela. 
Pafyo ine ndemukonkomesha, tecakwesha kulundapo nelyo ukufumyapo fimo. Lelo mulesunga amafunde yakwa Yawe Lesa wenu ayo ndemupeela. 
Mwalimwene na menso yenu mwe bene ifyo Yawe acitile pa Baali Peori. Yawe Lesa wenu alilofeshe bonse abapepeleko umulungu Baali wa ku Peori. 
Nomba mwe bapetamine Yawe Lesa wenu mucili abomi ukufika na lelo.
“Moneni, nimufunda ifipope na mafunde ngefyo umwine Yawe Lesa wandi ankonkomeshe. Pakuti mukaleyakonka mu calo ico mwalaingilamo pakuti mucipoke. 
Mukaleyasunga bwino bwino, pakuti aba mishobo ya benafyalo bakalemona ukuti imwe muli bamano kabili abacumfwila. Abakomfwako fyonse ifi, bakalatila, ‘Cine cine uyu mushobo ukalamba wamano kabili uwacumfwila!’
“Bushe mushobo nshi na umbi, nangu wingakula shani, uwaba ne milungu mupepi ngefi ifwe Yawe Lesa wesu atupalama ilyo tumwita? 
Kabili mushobo nshi na umbi, nangu wingakula shani, uwakwata ifipope na mafunde ayalungama ngaya namupeela ilelo? 
Kanshi mulecenjela no kuisunga bwino pakuti mwikalaba ifintu mwamona na menso yenu nangu ukuleka fifume mu mitima ilyo muli abomi pano calo. Mukasambilisheko abana benu na bana babo abakakonkapo. 
Ibukisheni ubushiku mwaiminine pa cinso cakwa Yawe Lesa wenu ku Holebu, lilya anjebele ati, ‘Longanika abantu pa cinso candi pakuti bomfwe amashiwi yandi, basambilile ukunkwatila akatiina ilyo bacili abomi pano calo no kusambilishako abana babo.’
 “Na imwe mwalipaleme, mwaiminina mwisamba lya lupili ulwalebilima umulilo uwalefika na ku mulu, ulu lupili lwakupilwe ne ntumba ya cushi icafiita fititi. 
Kanshi Yawe epakulanda kuli imwe ukufuma mu mulilo. Mwaumfwile uko alelanda amashiwi, lelo tamwamumwene mu musango uuli onse. Mwaumfwilefye ishiwi epela. 
Alimwebele icipangano ico mwapangene nankwe, ifi e fyebo ikumi ifyo amukonkomeshe ukulakonka, kabili afilemba na pa mabwe ayapapatala yabili. 
Kabili Yawe ankonkomeshe pali ilya nshita ukuti mfunde ifipope na mafunde muli nokulakonka mu calo ico mwalapoka nga mwayabuka Yordani.”
“Ubushiku Yawe alandile na imwe ukufuma mu mulilo pa lupili lwa Holebu, tamwamumwene mu musango uuli onse. Kanshi cenjeleni, muleisunga bwino 
pakuti tamuilufyenye no kuipangila akalubi, icimpashanya ca musango onse, cibe icapala umwaume nangu umwanakashi, 
nangu icapala inama yonse pano calo, nangu icuni icipupuka mu lwelele, 
nangu icibumbwa icikulika panshi, nangu isabi lya mu menshi. 
Kabili nga mwapunamina mu mulu, mwamona akasuba, umweshi ne ntanda, ifitafye fyonse ifyaba mu mulu, mwilatunkwa ukufifukamina nangu ukupepa ifintu ifyo Yawe Lesa wenu ayakanya abantu ba mishobo yonse iyaba pano calo. 
Lelo imwe ni Yawe ewamubuulile no kumufumya mwilungu lya mulilo, mu Egupto, pakuti mube abantu bakwe ngefi fine mwaba ukushinta na lelo. 
Nomba ni pa mulandu wenu Yawe amfulilwe, alapa nokuti nshakabukeko umumana wa Yordani no kwingila muli cilya calo cisuma Yawe Lesa wenu alemupeela nge cacishilano cenu. 
Ine ndefwila muli cino calo, nshakabuke mumana wa Yordani. Lelo imwe muli mukwabuka, mukaya poka na cilya calo cisuma. 
Kanshi muleisunga, mwikalaba ne cipangano cakwa Yawe Lesa wenu, ico apangana na imwe. Tecakwesha kuipangila akalubi mu cipasho icili conse Yawe Lesa wenu amulesha. 
Pantu Yawe Lesa wenu, mulilo uoca fyonse, kabili ni Lesa uwabufuba.
“Panuma yakukwata abana na beshikulu, mwakokola muli cilya calo, nga cakuti mwailufyanya no kupanga akalubi akali konse, ukucita icabipa pa cinso cakwa Yawe Lesa wenu no kulenga akalipe, 
naita umulu ne calo nga bakambone pali imwe mu bushiku bwe lelo ukuti mukalobe bwangu ukufuma mu calo ico muleyabukila umumana wa Yordani mukuya cipoka. Tamwakekalemo inshita iyitali lelo mukalobelelafye. 
Yawe akamusalanganishisha mu bantu bambi, elyo pali imwe pakashalafye impendwa inono mu mishobo Yawe akamutwalamo. 
Kulya kwine mukalapepa imilungu iyo abantu bapanga ku fimuti na ku mabwe, iyishimona, nangu ukumfwa nangu ukulya, nangu ukununsha. 
Lelo kulya kwine nga eko mwatendekela ukufwaya Yawe Lesa wenu ne mitima yenu ne myeo yenu yonse, lyena mukamusanga. 
Ilyo mukaba mu macushi na fyonse ifi nga fyamufikila, elyo pakulekelesha mukabwelela kuli Yawe Lesa wenu no kumupetamina. 
Pantu Yawe Lesa wenu ena ni Lesa waluse. Takamulekeleshe nangu ukumulofya nangu ukulaba icipangano ico apangene ne fikolwe fyenu no mulapo.
“Nomba ipusheni pa nshiku shakale ilyo tamulabako, ukufuma pa bushiku ilyo Lesa abumbile umuntu pano isonde, ipusheni ukufuma ku mpela ya mulu ukufika na ku mpela ibiye. Bushe kwalitala akucitika icintu nangu cimo icacindama ifi? Bushe kwatala akumfwika icintu ca uyu musango? 
Bushe bantu nshi abaumfwa ishiwi lya mulungu uko ulelanda ukufuma mu mulilo, nga filya imwe mwaumfwile, nomba mucili abomi? 
Bushe kwalitala akuba mulungu uwaeshako ukuibuulila umushobo umo ukufuma mu mushobo umbi ku fyakwesha, ku fishibilo fyakupapa ne fipeshamano, ku nkondo, ku kuboko kwabulamba no kuboko ukwatambalala nangu ne fyakutiinya ifikalamba nge fintu fyonse ifyo Yawe Lesa wenu acitile pa menso yenu mu Egupto? 
Mwalangilwe ifi fyonse pakuti mwishibe ukuti Yawe e Lesa ekafye, takwaba na umbi iyoo. 
Alekele nokuti mumfwe ishiwi lyakwe ukutula ku mulu, epakuti amufunde. Pano isonde napo amulekele ukuti mumone umulilo wakwe, kabili mwaumfwile amashiwi yakwe ukufuma mu mulilo. 
Pa mulandu wakutemwa ifikolwe fyenu no kusala indupwa shabo ishakonkelepo, amufumishe mu Egupto mukuba na imwe na ku maka yakwe ayakalamba. 
Kabili pakumutemwa atamfishe imishobo iyikalamba iyamaka ukumucila, pakuti amwingishe mu calo cabo no kumupeela nge cacishilano ngefi fine cili nomba. 
Eico mucishibe ilelo, mucibike na mu mitima yenu icakuti Yawe e Lesa ekafye uwa mu mulu na pano isonde, takwaba na umbi iyoo. 
Mulesunga ifipope na mafunde yonse ayo namupeela lelo pakuti cikamuwamine imwe na bana benu, elyo mukatwalilila ukwikala pe mu calo Yawe Lesa wenu ali mukumupeela pakuti cibe cenu pe.”
 Kanshi Mose asontele imisumba itatu ku kabanga ka Yordani, 
iyakubutukilako nga cakuti umuntu aipaya umuntu mubiye ukushili ku mufulo. Kuti abutukila ku musumba wa musango uyu, pakupususha umweo wakwe. 
Abena Rubeni babapeela umusumba wa Beseri, uwaba mu matololo yabatama, abena Gadi babapeela umusumba wa Ramoti uwa mu Gileadi, elyo abena Manase babapeela umusumba wa Golani uwaba mu Bashani.
Aya e mafunde Mose apeele abana bakwa Israeli. 
Abapeele amafunde, ifipope ne fyebo, ilyo abana bakwa Israeli bafumine ku Egupto, 
ninshi bacili ku kabanga ka mumana wa Yordani, mwishika lyalungatana no musumba wa Beti Peori, mu calo ca mfumu Sihoni, iyaleteeka abena Amoli mu Heshiboni. Mose na bana bakwa Israeli balimucimfishe ilyo bafumine ku Egupto. 
Bapokele icalo cakwe ne calo cakwa Ogi imfumu ya Bashani. Ishi mfumu shibili isha bena Amoli shaleikala lwa ku kabanga ka Yordani. 
Bapokele icalo ukufuma mu musumba wa Aroeli, uwaba mu lulamba lwa mukonko wa Alinoni, ukufika na ku lupili lwa Sirioni, (ulu e lupili lwa Hemoni), 
ukubikapofye ne citungu ca Araba ku kabanga ka Yordani, ukushinta na kuli bemba wa Araba,  mwisamba lya lupili lwa Pisiga.
Mose aitile abena Israeli bonse, elyo asosa ati, “We Israeli umfwa ifipope na mafunde nalakweba ayo walaumfwa ilelo, uyeshibe kabili uleyasunga. 
Yawe Lesa wesu apangene na ifwe icipangano pa lupili lwa Holebu. 
Te fikolwe fyeka Yawe apangene nabo icipangano, lelo na ifwe bene, na bonse fwe bacili abomi ilelo. 
Yawe alandile na imwe pa lupili, ukufuma mu mulilo, ninshi namuloshanya amenso. 
Pali ilya nshita naiminine pakati, uku ni Yawe na imwe lubali lumbi, pakuti ndemweba ifilelanda Yawe. Pantu imwe tamwaile pa mulu wa lupili ico mwaletiina umulilo.
‘Nine Yawe Lesa wenu, uwamufumishe mu calo ca Egupto umo mwali abasha.
“‘Wilaba ne milungu imbi kanofye ine.
 “‘Wilaipangila kalubi nangu icintu conse icakupashanya icaba mu mulu umutali, nangu icaba pano isonde, nangu icaba mu menshi pesamba lya calo. 
Wilafukamina utulubi nangu ukutupepa. Pantu ine ne Yawe Lesa obe, ndi Lesa wabufuba, nkanda abana pa bubifi bwa bashibo ukufika na ku nkulo yalenga butatu ne yalenga bune iya bampata. 
Lelo ndalanga icitemwiko icishipwa ku nkulo amakana na makana isha bantu abantemwa, abasunga na mafunde yandi.
 “‘Wilalumbula ishina lyakwa Yawe Lesa obe apafye, pantu Yawe takalekepofye uyo onse uulumbula ishina lyakwe apafye.
 “‘Ulebaka ubushiku bwe Sabata no kubusunga ubwamushilo, ngefyo Yawe Lesa obe akukonkomeshe. 
Ulebomba mu nshiku mutanda kabili emo ulebomba imilimo yobe yonse, 
lelo ubushiku bwalenga cine lubali bwena Lisabata lyakwa Yawe Lesa obe. Wilabombamo mulimo uuli onse, we mwine, nelyo bamwano abaume na banakashi, nelyo ababomfi abaume atemwa na banakashi, nelyo iŋombe nangu kabalwe nangufye icitekwa icili conse, nelyo abenafyalo wikala nabo, pakuti umubomfi umwaume no mwanakashi batushe pamo nga iwe wine. 
Uleibukisha ukuti wali umusha mu Egupto, kabili nokuti Yawe Lesa obe ewakufumishemo ku kuboko kwabulamba no kuboko ukwatambalala. E mulandu Yawe Lesa obe akukonkomeshe ukubaka ubushiku bwe Sabata.
 “‘Ulecindika wiso na noko, ngefyo Yawe Lesa obe akukonkomeshe. Lyena ukekala inshiku ishingi kabili cikakuwamina mu calo Yawe Lesa obe alakupeela.
 “‘Wilaipaya.
 “‘Wilacita bucende.
 “‘Wilaiba.
 “‘Wilapeela bunte bwabufi pa mubiyo.
 “‘Wilakumbwa muka mubiyo. Wilakumbwa ŋanda ya mubiyo, nangu impanga yakwe, nangu umusha wakwe umwaume nelyo umwanakashi, nangu iŋombe yakwe, nangu punda wakwe, nangufye icili conse ico akwata.’
 “Aya e mafunde Yawe abilile ne shiwi likalamba kwibumba lyonse palya pa lupili ukufuma mu mulilo, mwikumbi na mu mfifi iyafiita fititi. Apeele aya mafunde ukwabula ukulandapo na yambi. Elyo alemba na mafunde pa mabwe ayapapatala yabili no kumpeela.
“Ilyo ulupili lwalebilima umulilo ne shiwi lyaleumfwika ukufuma mu mfifi, intungulushi shenu na bakalamba ba nko shenu baishile kuli ine. 
Kabili mwanjebele amuti, ‘Yawe Lesa wesu natulanga ifwe ubucindami no kupulama kwakwe, kabili natuyumfwila ishiwi lyakwe ililefuma mu mulilo! Ilelo twaimwena ukuti umuntu kanshi kuti aba umumi nangu Lesa alanda nankwe. 
Nga nomba cinshi twalafwila? Uyu mulilo ushaikulila uletulofya, kabili nga cakuti twatwalilila ukumfwa ishiwi lyakwa Yawe Lesa wesu tulefwa. 
Bushe kwatala akuba umuntunse uwaumfwapo uko Lesa umumi alelanda ukufuma mu mulilo, nga ifwe, kabili ashala umumi? 
Kabiye mupepi uye umfwikishe fyonse ifyo Yawe Lesa wesu alelanda. Elyo wise utwebe fyonse ifyo Yawe Lesa wesu aleya kweba. Kabili na ifwe tuleisa umfwa no kukonka twakulakonka.’
“Yawe alimumfwile ilyo mwalandile kuli ine, elyo anjeba ati, ‘Niŋumfwa ifyo abantu balandile kuli iwe. Fyonse fintu balandile nabalungika. 
Iyee, nga kuti cawama bakwata imitima yakuntiina no kubaka amafunde yandi inshiku shonse pakuti cikabawamine pamo na bana babo bene pe na pe! 
Kabiye, uye beba babwelele ku matenti yabo. 
Nomba iwe, shala kuno na ine, pakuti nkupeele amafunde yonse, amalango ne fipope ifyakuya bafunda, pakuti bakalefikonka mu calo ico nkabapeela ukupoka.’
“Kanshi cenjeleni mukucita ifyo Yawe Lesa wenu amukonkomesha. Tecakwesha ukupilibukila ku kulyo nangu ku kuso. 
Muleendela mu nshila shonse isho Yawe Lesa wenu amukonkomeshe pakuti mukabe abomi, cikamuwamine, mukekale ne nshiku ishingi mu calo ico mukaya poka.”
Kabili Mose atile, “Aya e mafunde, amalango ne fipope ifyo Yawe Lesa wenu ankonkomeshe ukumufunda, ukuti mukaleyabaka mu calo ico mwalaswa mwabukilemo mwishilya lya Yordani pakucipoka. 
Ndemufunda pakuti imwe pamo na bana benu na bana babo mukaleba na katiina kuli Yawe Lesa wenu, mukubaka ifipope na mafunde ayo namupeela pakuti mukekale ne nsansa inshita iyitali. 
Umfwa we Israeli, kabili ucenjele ukubeela pakuti cikuwamine kabili epakuti mukasande nganshi mu calo icifumfumukamo umukaka no buci. Nga mulya mwine Yawe, Lesa wa fikolwe fyenu amulaile.
 “Umfwa we Israeli! Yawe Lesa wesu, e Yawe ekafye. 
Uletemwa Yawe Lesa obe no mutima obe onse, no mweo obe onse, na maka yobe yonse. 
Aya mafunde nakupeela lelo uleyabaka. 
Uleyafunda na ku bana bobe. Muleyakomailapo ilyo mwikele pamyenu, kabili nelyo muleenda pa musebo, na pakusendama, kabili na lintu mwabuka mu tulo. 
Muleyakakila pakuyafwala pa mpumi shenu na pa maboko yenu, pantu e cishibilo cakumwibukishako. 
Mukayalembe na pa filu fya minshi ya mayanda yenu, na pa mpongolo shenu.
 “Kabili Yawe Lesa wenu akamufisha mu calo alaile ifikolwe fyenu Abrahamu, Isaki na Yakobo, ukuti akamupeela imwe icalo ca misumba ikalamba, kabili iyikankala, iyo imwe mushakuula. 
Akamupeela amayanda ayaisulamo ifintu ifisuma fyonse ifyo imwe mushabikamo, ifishima ifyo imwe mushaimba, amabala ya myangashi na ya miolifa ayalimwa ayo imwe mushalimba. Nomba ilyo mukalalya nokwikuta mwaikuta, 
cenjeleni, tecakwesha ukulaba Yawe, uwamufumishe mu calo ca Egupto umo mwali abasha. 
Muleba na katiina kuli Yawe Lesa wenu, eo mulebombela ekafye, kabili mukalelapafye mwishina lyakwe epela. 
Mwikalakonka milungu imbi, iya bantu bambi abakaba mumbali. 
Pantu Yawe Lesa wenu, uo mwaba nankwe ni Lesa wabufuba, no bukali bwakwe bukamwishila ngo mulilo, kabili akamulofya mpanga yonse pano isonde lyonse.
 “Mwilaesha Yawe Lesa wenu nga filya mwacitile ku Masa. 
Mumone ukuti mwabaka amafunde, ifyebo ne fipope ifyo Yawe Lesa wenu amupeela. 
Mulecita ifisuma kabili ifyalungama pa menso yakwa Yawe, pakuti lyena cikamuwamine. Elyo mukengile no kuya poka icalo icisuma ico Yawe alapile ku fikolwe fyenu, 
mukufulumunamo abalwani pa cinso cenu nga mulya mwine Yawe asosele.
“Mu nshiku sha kuntanshi umwana obe nga akwipusha ati, ‘Bushe calola mwi ici Yawe Lesa wesu amukonkomeshe ukulakonka amafunde, ifyebo ne fipope fyakwe?’ 
Kuti mwamweba ati, ‘Ifwe twali abasha bakwa Farao mu Egupto, nomba Yawe atufumishe mu Egupto ku kuboko kwakwe ukwabulamba. 
Twalimwene na menso yesu uko Yawe alecita ifipeshamano ne finjelengwe ifikalamba kabili ifyabipisha pa bena Egupto na Farao kumo na ba ŋanda yakwe yonse. 
Lelo atufumyako no kutuleta kuno, atupeela na cino calo alaile no mulapo ku fikolwe fyesu. 
Yawe alitukonkomeshe ukulabeela ifipope ifi fyonse, no kukwatila Yawe Lesa wesu akatiina pakuti cikatuwamine lyonse, tuleenda abomi, ngefi fine cili ilelo. 
Kabili nga twalabeela amafunde aya pa cinso cakwa Yawe Lesa wesu ngefyo atukonkomesha, cikaba e bololoke bwesu.’”
Kabili Mose atile, “Ilyo Yawe Lesa wenu akamutwala mu calo ico mukengilamo kukucipoka, akatamfyamo imishobo ya bantu iyingi. Akatamfyamo imishobo cine lubali iyikalamba kabili iyamaka ukumucila imwe, abena Hiti, abena Girigashi, abena Amoli, abena Kenani, abena Perisi, abena Hifi na bena Yebusi. 
Kabili nga Yawe Lesa wenu abaposa mu minwe yenu no kubacimfya mwabacimfya, mukapeela bonsefye kukonaulwa. Tecakwesha kupangana nabo bucibusa, kabili takuli kubabelela luse. 
Mwikalaupana nabo. Mwikalaleka abana benu abanakashi bakaleupilwako, nangu abana benu abaume bakaleupilako. 
Pantu bakafumya abana benu mukulankonka no kuya mukutumika imilungu imbi. Ninshi ubukali bwakwa Yawe bukamwimina no kumulofya bwangu. 
Ifi efyo muli nokubacita. Mukabongolole ifibumbili fya malambo fyabo, mukatobolole na mabwe yabo bacindikisha, mukaputaule ne nceshi sha Ashera umulungu wabo, elyo mukoce no tulubi twabo mu mulilo. 
Pantu imwe muli bantu bamushilo abakwa Yawe Lesa wenu. Yawe Lesa wenu, alimupatula ku bantu bonse mpanga yonse pano isonde lyonse, nimwefye aisalila ukuba abantu bakwe abo acindamika.
“Yawe tamutemenwe no kumusala pantu mwacilile abantu ba mu mishobo imbi ku bwingi, lelo nimwe mwacepeshepo pa mishobo ya bantu yonse. 
Lelo nico Yawe alimutemwa, alisunga no mulapo alaile ku fikolwe fyenu, ecalenga ukuti amupusushe ku kuboko kwa bulamba bwakwe, amulubule mu calo ca busha, amufumye na mu minwe yakwa Farao imfumu ya mu Egupto. 
Kanshi mwishibe ukuti Yawe Lesa wenu, e Lesa eka, uwacishinka, alasunga icipangano no kulanga icitemwiko icishipwa ku bantu abamutemwa, abakonka na mafunde yakwe, ukufikafye na ku nkulo ikana limo. 
Nomba
“Kanshi mulebaka amafunde, amalango ne fipope ifyo namupeela ilelo.”
 “Nga mwaumfwila aya mafunde kabili nokuyasunga bwino bwino, lyena Yawe Lesa wenu akalasunga icipangano no kulanga icitemwiko icishipwa kuli imwe ngefyo alaile ifikolwe fyenu. 
Akamutemwa no kumupaala, kabili akalenga mukasande. Akalapaala na bana mukafyala, ne fisabo fya mu mushili wenu, iŋanu shenu, umwangashi upya na mafuta ya miolifa, iŋombe, impaanga ne fitekwa fyonse mu calo ico alaile ifikolwe fyenu ukuti akamupeela. 
Mukapaalwa ukucila abantu bonse. Tapakabe umwaume nangu umwanakashi uushakakwate ubufyashi, nangufye ifitekwa fyenu ifishakakwate abana. 
Yawe akatalusha ubulwele bonse uko muli. Takaleke amalwele ayabipisha yakamwishile nga yalya mwamwene ku Egupto, lelo yena eyo akaletela abalwani benu bonse. 
Mufwile ukulofya abantu bonsefye abo Yawe Lesa wenu aposa mu minwe yenu. Mwikalabakwatila luse, mwikalapepa milungu yabo pantu cikaba citeyo kuli imwe.
“Limbi kuti mwasosa amuti, ‘Iyi mishobo naitucila amaka ifwe. Nga kuti twabatamfya shani mu calo?’ 
Lelo tecakwesha kubatiina, mwibukishe bwino ifyo Yawe Lesa wenu acitile Farao na bantu bakwe bonse mu Egupto. 
Mwaimwenene na menso yenu amacushi ayakalamba, ifishibilo fyakupapa, ifipeshamano, ukuboko kwakwe ukwabulamba no kuboko kwakwe ukwatambala uko Yawe Lesa wenu abomfeshe pakumufumya mu Egupto. Yawe Lesa wenu akacita cimo cine ku bantu bonse abo mutiina nomba. 
Kabili Yawe Lesa wenu akatuma amalonda pakati kabo, mpakafye na bakashalapo abakaya mukubelama bakalobe. 
Mwikalabatiina aba bantu, pantu Yawe Lesa wenu, uwaba na imwe, ena mukulu kabili ni Lesa wakutiina. 
Yawe Lesa wenu akalatamfya iyi mishobo pa ntanshi yenu panono panono. Tamwakasuminishiwe ukulofya bonse pa mukufye umo, pantu nga mwacita ifyo, ifinama fya mpanga fikasanda no kulamucusha. 
Nomba Yawe Lesa wenu akabaposa uko muli, akabafulunganya amano mpakafye bakalobe. 
Akaposa ne mfumu shabo mu minwe yenu, na imwe mukalofya amashina yabo pa calo. Takwakabe nelyo umo uwakumucimfya, mukabalofyafye bonse. 
Mukaleoca ifimpashanya fya milungu yabo mu mulilo. Mwikalakumbwa silifa nangu golide uo bakambatikako. Tecakwesha kuusenda. Nga mwacita ico, ninshi mwaibika mu citeyo. Pantu Yawe Lesa wenu alifipata. 
Kabili mwikengisha icintu icapatwa mu mayanda yenu, pantu imwe pamo nga cena mukapatulwa kukonaulwa. Kanshi na imwe bene muli nokucipatafye pantu capatwilwa kukonaulwa.”
Kabili Mose atile, “Mulecenjela pakukonka amafunde yonse ndemupeela ilelo pakuti muleenda abomi, mulesanda, mukengile no kupoka icalo ico Yawe alaile no mulapo ku fikolwe fyenu. 
Muleibukisha ifintu Yawe Lesa wenu amutungulwile pa lwendo ulutali mu matololo pa myaka amakumi yane (40) pakuti amunashe, amweshe, eshibe ifili mu mitima yenu no kumona nga kuti mwabaka amafunde yakwe. 
Alimunashishe, amuleka ukuti mumfwe insala elyo kabili amupeela na maana, icakulya ico imwe ne fikolwe fyenu mushaishibe, pakuti amulange ukuti te cakulya ceka cilenga umuntu aleenda umumi, lelo lishiwi lyonse ilifuma ku kanwa kakwa Yawe. 
Pa myaka iyi amakumi yane (40) ifyakufwala fyenu tafyalesapuka, na makasa yenu nayo tayalefimba nakalya. 
Mwishibe kanshi mu mitima yenu ukuti, Yawe Lesa wenu alamufunda nga filya umuntu afunda umwana wakwe umwaume. 
Mulebaka amafunde yakwa Yawe Lesa wenu, mulekonka mu nshila shakwe no kulamucindika. 
Pantu Yawe Lesa wenu alemwingisha mu calo icisuma umwaba imimana, ifishiba fya menshi no tumfukumfuku twa menshi ayapita mu mawanga na mu mpili. 
Icalo umwaba iŋanu, bale, imyangashi, imikunyu, amateke, amafuta ya miolifa no buci. 
Icalo umushakatale amubula icakulya kabili umo mushakakabile kantu nelyo kamo. Icalo umo amabwe yaba aya fyela kabili na mu mpili kuti mwaimbamo umukuba. 
Ilyo mukalalya no kulaikuta, mukalepaala Yawe Lesa wenu na matotelo pa mulandu wa busuma bwa calo ico amupeela.
 “Mulecenjela epali mwalaba Yawe Lesa wenu, mwafilwa ukulakonka amafunde, ifyebo ne fipope ifyo namupeela ilelo. 
Pantu limbi ilyo mwalya no kwikuta, mwakuula na mayanda ayasuma, mwaikala na bwino, 
kabili ilyo imikuni ya ŋombe ne mbushi ne mpaanga shenu shafulisha, silifa na golide wenu yafulilako, elyo na fyonse ifyo mwakwata fyafulilako, 
lyena imitima yenu ikaba ne cilumba, mukalaba kuli Yawe Lesa wenu uwamufumishe mu calo ca Egupto umo mwali abasha. 
Ewamutungulwile muli yalya matololo ayakalamba kabili ayakutiina, cilya calo ca cilaka umushali amenshi, umwali nsoka shabusungu na bakaliŋongo. Emo amufumishe amenshi mu cilibwe icakosa. 
Amupeele maana mu matololo pakuti mulye, icakulya ico ifikolwe fyenu fishaishibe. Pakumunasha no kumwesha, alefwaya ukuti pakulekelesha cikamuwamine. 
Limbi kuti mwasosa ati, ‘Amaka yandi no bulamba bwa kuboko kwandi efyandetela ubu bukankala.’ 
Nomba muleibukisha Yawe Lesa wenu, pantu ewamupeela amaka ayakumona ubukankala. Ico acitila ifyo ni pakuti abe uwacishinka palwa cipangano apangene ne fikolwe fyenu, ngefyo cili ilelo. 
Nga cakuti mwalaba Yawe Lesa wenu, mwakonka ne milungu imbi, mwalaipepa no kuifukamina, ndemusokako ine lelo ukuti cine cine muli nokuloba. 
Nga mwakaana ukubeela Yawe Lesa wenu, na imwe bene mukalobafye nge mishobo imbi ilya Yawe alofeshe mu menso yenu.”
Kabili Mose atile, “Nomba umfwa we Israeli, uli mupepi no kwabuka umumana wa Yordani no kuya poka icalo umwikala imishobo iyikalamba, kabili iyamaka ukucila iwe, iyaba ne misumba ikalamba na malinga ayatali ayalola na mumulu. 
Abantu babamo batali kabili abamaka, abena Anaki! Mwalibeshiba no kumfwa ifyo casoswa ukuti, ‘Nga nani engalwisha abena Anaki?’ 
Kanshi mwishibe ilelo ukuti Yawe Lesa wenu eumutangilila ngo mulilo wabonaushi. Akabacimfya no kubalofya, na imwe mukabatamfya no kubalofya mukwangufyanya, ngefyo Yawe amulaile.
“Ilyo Yawe Lesa wenu atamfyamo aba bantu pa ntanshi yenu, mwikalasosa ati, ‘Yawe atuleta kuno kukwisa poka cino calo, pa mulandu wa bulungami bwesu.’ Awe, ni pa mulandu wa bubifi bwa iyi mishobo, eco Yawe akabatamfisha. 
Te pa mulandu wa bulungami bwenu nangu bucishinka bwenu eco mwalapokela icalo, lelo Yawe Lesa wenu akatamfyamo iyi mishobo pa ntanshi yenu pa mulandu wa bubifi bwabo pakufikilisha icilayo ico alaile ifikolwe fyenu Abrahamu, Isaki, na Yakobo. 
Kanshi mwishibe nomba ukuti, te pa mulandu wakuba abalungami eco Yawe Lesa wenu alemupeelela icalo icisuma ukucipoka, pantu na imwe bene muli nkosamitwe.
“Muleibukisha no kukanalaba ifyo mwalengele Yawe Lesa wenu akalipe mu matololo. Ukutulafye pa bushiku mwafumine mu Egupto mpaka nelyo mwafikile pano, mwabafye abatalamina Yawe. 
Na ku Holebu mwalengele Yawe akalipe nganshi kwempefye no kumulofya. 
Ilyo naile pa mulu wa lupili kukupoka amabwe ayapapatala apalembelwe icipangano ico Yawe apangene na imwe, naikelepo inshiku amakumi yane (40), akasuba no bushiku, nshalelya nangu kamo nangu ukunwa amenshi. 
Yawe epakumpeela amabwe ayapapatala yabili apalembele ukuboko kwakwa Lesa. Pa mabwe ayapapatala palembelwe ifyebo fyonse ifyo Yawe abilile kuli imwe ukufuma mu mulilo pa bushiku mwalongene ku lupili. 
Panuma ya nshiku amakumi yane (40), akasuba no bushiku, Yawe epakumpeela amabwe ayapapatala yabili apalembelwe icipangano. 
Elyo Yawe anjeba ati, ‘Endesha ukubwelelamo nombalinefye, pantu abantu bobe abo wafumishe mu Egupto nabalubana. Tabakokwele kupatuka mufyo nabakonkomesha, nabaipangila akalubi ka cela.’
“Kabili Yawe epakunjeba ati, ‘Nimona ukuti aba bantu ni bankosa mitwe icine cine! 
Ndekafye mbalofye pakuti mfuute ne shina lyabo pano calo. Elyo iwe nkakulenga ukaba umushobo uwamaka kabili uukalamba ukubacila.’
“Kanshi na ine epakupilibuka natentemuka ulupili, ninsenda na mabwe ayapapatala yabili aya cipangano mu minwe yandi, ilyo ninshi ulupili lulebilimafye umulilo. 
Ilyo naloleshe, namwene ukuti namubifya kuli Yawe Lesa wenu. Mwaipangile icilubi ca ciponti ca ŋombe ica golide. Tamwakokwele kupula mwifunde ilyo Yawe amukonkomeshe. 
Na ine epakubuula amabwe ayapapatala yabili ayali mu minwe yandi nayaposa, nayatobaula no kutobaula na pa cinso cenu. 
Elyo kabili nawa ubukupeme pa cinso cakwa Yawe, nshalelya cakulya nangu ukunwa amenshi. Napwile inshiku amakumi yane (40), akasuba no bushiku. Ico nacitile ifyo ni pa mulandu wabubifi mwacita pakucita ifyabipa pa cinso cakwa Yawe no kulenga akalipe. 
Ine natiinine ubukali ne cipyu cakwa Yawe, pantu alikalipe nganshi, kwempefye no kumulofya. Lelo nakabili Yawe aliŋumfwile. 
Kabili Yawe alifulilwe Aroni nganshi kwempefye no kumulofya, lelo pa nshita ine ilya nao wine nalimupapatileko. 
Kanshi na ine epakubuula icabubifi cenu, iciponti mwaipangile, nacoca mu mulilo. Elyo nacishonaula cabafye ulukungu, nayaposa no lukungu mu kamana kalefuma pa mulu wa lupili.
 “Kabili mwalengele Yawe akalipe ilyo mwali ku Tabera, na ku Masa, na ku Kibroti Hatafa. 
Kabili na ku Kadeshi Banea ilyo Yawe amutumine amwebele ati, ‘Kabiyeni muye poka icalo namupeela.’ Nako kwine mwalitalamine ifyo Yawe Lesa wenu amukonkomeshe. Tamwamucetekele nangu ukumubeela. 
Mulatalamina Yawe ukufumafye apo namwishibila.
 “Kanshi nalele ubukupeme pa cinso cakwa Yawe pa nshiku amakumi yane (40), akasuba no bushiku, pantu Yawe atile ali nokumulofya. 
Ine nalepapata Yawe nati, ‘We Mfumu Yawe, napapata wilofya abantu bobe abacishilano abo walubula no kubafumya mu calo ca Egupto ku maka yobe no kuboko kobe ukwabulamba. 
Ibukisha ababomfi bobe, Abrahamu, Isaki na Yakobo. Wilolesha pali bucintomfwa bwa aba bantu na ku bubi bwabo na kufyo babifishe. 
Epali abena Egupto balasosa abati, “Pantu Yawe alifilwa ukubatwala mu calo abalaile, kabili alibapata, eco abasendele mu matololo pakuti abepaye.” 
Lelo aba bantu bena, bobe abacishilano abo wafumya mu calo ca Egupto ku maka yobe ayakalamba no kuboko kobe ukwatambalala.’”
“Na pa nshita ilya Yawe anjebele ati, ‘Pekanya amabwe ayapapatala yabili nga yalya ayapakubala, elyo wise kuli ine pa mulu wa lupili. Kabili upange ne mbokoshi iya fimuti. 
Nkalemba pa mabwe amashiwi nga yalya nalembele pa mabwe yapakubala ayo watobele. Elyo ukayabike na mu mbokoshi.’ 
Kanshi na ine epakupanga imbokoshi ya mbao ya cimuti ca akasia, napekanya na mabwe ayapapatala yabili nga yalya ayapakubala. Nanina no lupili na mabwe ayapapatala yabili mu minwe yandi. 
Kanshi Yawe epakulemba pali yalya mabwe amashiwi yamo yene nga yakubalilapo, e fyebo ikumi limo ifyo amupeele ilyo alebila kuli imwe ukufuma mu mulilo, bulya bushiku mwalongene ku lupili. Elyo Yawe ayapeela kuli ine. 
Kabili na ine epakwaluluka, natentemuka no lupili no kubika na mabwe ayapapatala mu mbokoshi intu napangile. Umo yacili na nomba, ngefyo Yawe ankonkomeshe.”
 (Abena Israeli balifumine ku fishima fya bena Yaakani, baya na ku Mosera. Kulya kwine eko Aroni aya fwila, no kushiika eko bamushiikile. Umwana wakwe Eleasa ewamupyene pali bushimapepo. 
Ukufuma kulya baya ku Gudigoda, kabili batwalilila no kuya ku Yotibata, icalo icabamo utumana utwingi. 
Pa nshita ilya Yawe aipatwilile aba mu luko lwa bena Levi ukulasenda Imbokoshi ya Cipangano cakwa Yawe no kulabomba nga bashimapepo pa cinso cakwa Yawe no kulapaala amapaalo mwishina lyakwe. Ukufika na lelo ebabomba uyu mulimo. 
E mulandu wine abena Levi bashapeelelweko icakaniko nangu icishilano pakati ka bamunyina. Yawe e cishilano cabo, ngefyo Yawe Lesa wenu abebele.)
 “Kanshi napwile inshiku amakumi yane (40) pa lupili, akasuba no bushiku, nga filya nacitile pakubala, nalyo line Yawe aliŋumfwile. Tacali bufwayo bwakwe ukumulofya. 
Elyo Yawe anjeba ati, ‘Kabiye, kabili ubatungulule mu nshila, pakuti bakengile no kupoka icalo ico nalaile ifikolwe fyabo ukubapeela.’”
“Kanshi nomba we Israeli, cinshi Yawe Lesa obe afwaya ulecita? Ala, kuba na katiina kuli Yawe Lesa obe, ukwenda mu nshila shakwe, ukumutemwa, ukutumika Yawe Lesa obe no mutima obe onse no mweo obe onse, 
no kubaka amafunde ne fipope fyakwa Yawe ifyo ndekweba ilelo nga cikakuwamine. 
Nangu umulu pamo pene ne myulu ya mumulu, isonde na fyonse ifyabamo, fyonsefye fyakwa Yawe Lesa obe. 
Nomba Yawe abikile umutima pa fikolwe fyenu no kufitemwa, epakumusala imwe mwe ba mu ndupwa shabo, ukucila aba mishobo imbi ngefyo cili ukushinta ilelo. 
Kanshi imwe mulebeela Yawe, kabili mwilaba bankosa mitwe. 
Pantu Yawe, Lesa wenu, ni Lesa wa milungu kabili ni Mfumu ya shamfumu, Lesa Mukulu, uwamaka, uwakukwatila akatiina, taba na mucishacinani, kabili tapoka mafisakanwa. 
Acita umulinganya kuli bakashiwa na bamukamfwilwa, alitemwa na beni, eubapeela ifyakulya ne fyakufwala. 
Kabili na imwe bene mulingile ukutemwa abeni, pantu na imwe mwali abeni mu Egupto. 
Muleba na katiina kuli Yawe Lesa wenu, kabili eo muletumika. Mulekonena kuli ena no kulapa mulelapila mwishina lyakwe. 
Mulemulumbanya, ni Lesa wenu, uwamucitile ifintu ifikalamba, ifipapwa fyakutiinya ifyo mwaimwenene na menso yenu. 
Ifikolwe fyenu ifyaile ku Egupto fyalifye amakumi cine lubali (70) fyonse pamo. Nomba Yawe Lesa wenu namusandulula, mulifye nge ntanda sha mu mulu ku bwingi.”
Kabili Mose atile, “Muletemwa Yawe Lesa wenu, mulekonka ifyo afwaya, amafunde, ifipope ne fyebo fyakwe. 
Mwibukishe ilelo ukuti te bana benu bamwene no kwishiba ukusambilisha kwakwa Yawe Lesa wenu, ubucindami bwakwe, ukuboko kwakwe ukwabulamba no kuboko kwakwe ukwatambalala, 
ne fisungusho acitile, na fyonse ifyo acitile mukati ka calo ca Egupto, kuli Farao imfumu ya mu Egupto na ku calo cakwe conse. 
Mwibukishe ifyo Yawe acitile ifita fya bena Egupto, kumo kwine na bakabalwe babo na maceleta yabo, ifyo banwenene muli Bemba Wakashika ilyo bamusupile panuma, nefyo Yawe abalofya mpaka na lelo. 
Te bana benu bamwene ifyo Yawe amucitile mu matololo ilyo tamulati mwise pali ino ncende. 
Mwibukishe ifyo acitile kuli Datani na Abiramu, abana abaume bakwa Eliabu, uwa luko lwakwa Rubeni, ilyo umushili waceneme no kubamina kumo kwine ne ndupwa shabo, amatenti yabo na fyonse ifyo bakwete mu menso ya bena Israeli. 
Lelo menso yenu yaimwenene ifintu fyonse ifyakupapa ifyo Yawe acita.”
“Mulekonka amafunde yonse ayo nalamupeela ilelo, pakuti mukabe na maka ayakupoka icalo ico mwalaswa mwingilemo ilyo mwalayabuka Yordani. 
Kabili epakuti mukaye ikala inshita iyitali mu calo ico Yawe alaile ukupeela ifikolwe fyenu pamo na ba mu ndupwa shabo, icalo icifumfumukamo umukaka no buci. 
Icalo mwalayabukilamo no kucipoka, tacili nge calo ca Egupto ico mwafumako, uko mwalebyala imbuto no kushitapilila nganshi kwati ni mwibala lya musalu. 
Nomba icalo mwalayabukilamo no kucipoka calo ca mpili na mawanga, umuloka imfula ukufuma mu mulu. 
Calo ico Yawe Lesa wenu asunga. Amenso yakwa Yawe Lesa wenu lyonse epo yalolesha ukufuma ku kutampa kwa mwaka mpaka na ku mpela.
 “Kanshi imwe nga mukalakonka amafunde bwino bwino ayo namupeela ilelo, ayakutemwa Yawe Lesa wenu no kulamubombela ne mitima yenu yonse ne myeo yenu yonse, 
lyena ninshi nkalamutumina imfula mu calo cenu ilyo ilekabilwa, pa mibundo na mu mainsa, pakuti mukalesombola iŋanu, umwangashi upya, na mafuta ya miolifa. 
Nkamesha ifyani mu mabala ifyakuti iŋombe shenu shikalelya, kabili na imwe mukalalya no kwikuta. 
Muleba abacenjela epali mwasangukila Yawe no kulapepa imilungu imbi no kulaifukamina. 
Nga mukalacita ifyo, lyena ubukali bwakwa Yawe bukamwishila. Akesala ne myulu pakuti akaleshe imfula ukulaloka, no mushili ukakaane no kumesha ifisabo. Ninshi nemwe bene tamwakakokole ukuloba muli cilya calo cisuma Yawe akamupeela.
 “Kanshi bikeni amashiwi yandi aya mu mitima yenu na mu mano yenu. Muleyakakila na ku maboko yenu, no kuyafwala pa mpumi shenu, nge fishibilo fyakwibukishishako. 
Muleyasambilisha na ku bana benu. Muleyakomailapo ilyo mwikele pa mayanda yenu, na lintu muletandala mu misebo, na pakusendama kabili na lintu mwabuka mu tulo. 
Muleyalemba na pa filu fya minshi ya mayanda yenu, na pa mpongolo shenu, 
pakuti lyena inshiku shenu pamo ne sha bana benu shikabe ishingi ishakwikala muli cilya calo, ico Yawe alapile ukupeela ifikolwe fyenu, ukushinta napo umulu ukekalila pa mulu wa calo.
“Nga mwalabaka amafunde yonse namupeela, ukutemwa Yawe Lesa wenu, mukwenda mu nshila shakwe shonse kabili no kukonena kuli ena, 
lyena Yawe akafulumuna imishobo iyi yonse pa ntanshi yenu, kabili mukapokolola ifyalo ku mishobo ikalamba, iyamaka ukucila imwe. 
Impanga yonse umo mukalanyanta ikalaba yenu. Icalo cenu cikalunduluka ukufuma ku matololo ukufika na ku Lebanoni, kabili ukufuma ku mumana wa Yufurate ukuya fika na kuli bemba wa ku masamba. 
Takwakabe uwakumwansha imwe, konsefye uko mukalaya. Yawe Lesa wenu akalenga abantu bonse ukulamutiina, ngefyo amulaile.
“Moneni, nabika ilelo pa ntanshi yenu ipaalo atemwa ukulapishiwa. 
Lipaalo, nga cakuti mwabeela amafunde yakwa Yawe Lesa wenu ayo namupeela ilelo. 
Kulapishiwa, nga tamulebeela amafunde yakwa Yawe Lesa wenu, kabili no kufuma mufyo ndemukonkomesha ilelo mukukonka imilungu imbi iyo mushatala amwishiba. 
Ilyo Yawe Lesa wenu akamufisha mu calo ico mwalaingilamo mukupoka, mukabile ipaalo pa lupili lwa Gerisimu, elyo ukulapisha nako pa lupili lwa Ebali. 
Mwalishiba ukuti ishi mpili shibili shabela mwishilya lya mumana wa Yordani ku masamba ya musebo ukuwila akasuba, mupepi na ku miti ikalamba iya More mu calo ca balya abena Kenani abekala mu Araba apalungatana na Giligali. 
Muli mupepi no kwabuka umumana wa Yordani, kukwingila no kupoka icalo ico Yawe Lesa wenu alemupeela. Nga mwacipoka no kulaikalamo, 
mukalesakamana ukubeela amafunde ne fipope ifyo ndemupeela ilelo.”
“Kabili aya e mafunde ne fipope ifyo muli nokubaka bwino bwino mu calo ico Yawe, Lesa wa fikolwe fyenu amupeela ukupoka, ilyo lyonse mukalaikalamo. 
Mukonaule incende shonse ishaba pa mpili ishitali, pa tupili na pesamba lya cimuti conse icayandalala umo imishobo mupokolweleko icalo yalepepela imilungu yaiko. 
Mukabongololemo ifibumbili fya malambo fyabo, mukatobaule amabwe yabo bacindikisha kabili mukoce inceshi sha Ashera, umulungu wabo, mu mulilo. Mukakomaule ifimpashanya fya milungu yabo, kabili mukalofye na mashina yatuko pali isho ncende.
“Tecakwesha kulapepa Yawe Lesa wenu mu musango bapepelamo. 
Lelo mukafwayepo incende Yawe Lesa wenu ali nokusalapo pa nko shenu apo akabika Ishina lyakwe nge cifulo cakwikalamo. Kuli ilya incende eko mufwile ukuya. 
Kuli ilya ncende eko mukalaleta amalambo yakoca, imituulo, ifya pa cekumi, ifyabupe fimbi ifyaibela, ifyabupe ifyo mukalalaya Yawe, ifyabupe ifyakuitemenwafye, amabeli ya ŋombe na ya mbushi ne mpaanga shenu. 
Palya pene pa cinso cakwa Yawe Lesa wenu, epo imwe ne ndupwa shenu mukalelya no kusansamuka pa fintu fyonse ifyo mwabomba ne minwe yenu pantu Yawe Lesa wenu alimupaala.
“Mwikalacita ngefi tucita kuno ilelo, cila muntu acitafye icamuwamina, 
apo tamulati mufike mu cifulo cakutuushamo icikaba icacishilano, ico Yawe Lesa wenu ali nokumupeela. 
Lelo muli nokwabuka umumana wa Yordani no kwikala mu calo Yawe Lesa wenu alemupeela nge cacishilano, kabili akalenga mukatushe ku balwani benu abamushinguluka bonse epakuti mukekale umutelelwe. 
Kanshi ku ncende Yawe Lesa wenu akasala nge cifulo cakwikalamo Ishina lyakwe, kulya eko mukalatwala fyonse ifyo namukonkomesha, amalambo ya cakoca, imituulo, ifyapekumi, ifyabupe fimbi ifyaibela na fyonse ifyo mwalaya ukupeela Yawe. 
Kabili kulya kwine eko mukalesansamuka pa cinso cakwa Yawe Lesa wenu, imwe, abana benu abaume na banakashi, ababomfi benu abaume na banakashi, na bena Levi abakalaikala mu misumba yenu, abashakwata icitungu nangu icacishilano cabo. 
Tecakwesha kulekela amalambo yenu ayakoca pa ncendefye yonse iyo mwatemwa. 
Mukalalekelafye amalambo yakoca pa ncende imofye iya ba mu luko lwenu lumo iyo Yawe akasala, kulya kwine eko mukalekonka fyonse ifyo namukonkomesha.
“Lelo kuti mwaipaya inama shenu mu musumba uuli onse, no kulya apo mulefwaila nga filya fine mulelya insebula nangu impombo ukulingana na mapaalo umo Yawe Lesa wenu amupeelela. Bonse abashasangululwa na basangululwa kuti balyako. 
Nomba mwilalya mulopa, wena mukalewitila panshi nga menshi. 
Mwilalya mu misumba yenu icapekumi ca ŋanu shenu, umwangashi upya na mafuta, nangu na mabeli ya ŋombe na ya mbushi ne mpaanga shenu nangu conse ico mwalaya ukupeela ne fyabupe fyenu ifyakuitemenwa, nangu ifyabupe fimbi. 
Lelo mukalelya fyonse pa cinso cakwa Yawe Lesa wenu pa ncende apo Yawe Lesa wenu ali nokusala. Mukalelya pamo, imwe, abana benu abaume na banakashi, ababomfi benu abaume na banakashi, na bena Levi abaikala mu misumba yenu. Muli nokusansamuka pa cinso cakwa Yawe Lesa wenu pa fintu fyonse mwabomba ne minwe yenu. 
Tecakwesha kulekelesha abena Levi pa nshita yonse mukekala mu calo cenu.
“Ilyo Yawe Lesa wenu akalundako icalo cenu ngefyo amulaile, elyo na imwe mwaumfwa icikasha kabili mwasosa amuti, ‘tulefwaya inama,’ lyena kuti mwalya inama umo mulefwaila. 
Nga cakuti incende iyo Yawe Lesa wenu asala nge cifulo cakwikalamo Ishina lyakwe ili ukutali nganshi, kuti mwaipayapo iŋombe nangu impaanga Yawe amupeela. Kabili ngefyo amukonkomeshe, mukalelya mu misumba yenu umo mulefwaila. 
Bonsefye abashasangululwa na basangululwa kuti balyako isho nama, nga filya fine mulya insebula nangu impombo. 
Lelo tecakwesha kulya kumo no mulopa pantu ubumi bwaba mu mulopa. Mwikalalya ubumi kumo ne nama. 
Kanshi mwilalya mulopa. Wena mukalewitila panshi nga menshi. 
Mwikalalya mulopa pakuti ifintu fikamuwamine imwe pamo na bana benu. Pantu ninshi mukalacita icalungama pa cinso cakwa Yawe. 
Nomba ifintu ifyamushilo na fyonse mwalaya ukupeela, mulefisenda ku ncende imofye iyo Yawe akasala. 
Mukalalekela amalambo yakoca pa bulambo bwakwa Yawe Lesa wenu, fyonse inama no mulopa. Umulopa wa malambo yenu wena mukalewitila lubali lwa bulambo bwakwa Yawe Lesa wenu, lelo inama yena mukalelya.” 
Mukalebeela bwino amafunde aya yonse ndemupeela pakuti ifintu fikamuwamine, imwe pamo na bana benu, pantu mukalacita icisuma kabili icalungama pa cinso cakwa Yawe Lesa wenu.
 “Yawe Lesa wenu akonaula imishobo pa ntanshi yenu iyo mwalaya lwisha no kucimfya kabili mukabafulumunamo no kwikala mu calo cabo. 
Lelo panuma yakulofya imishobo pa ntanshi yenu, imwe mukacenjele mukukanawila mu citeyo cakwipusha pa milungu yabo, amuti, ‘Bushe iyi mishobo ipepa shani imilungu yaiko, pakuti na ifwe efyo tulecita?’ 
Imwe tecakwesha kulapepa Yawe Lesa wenu mu musango wabo, pantu mukupepa imilungu yabo, bena balacita ifintu ifingi ifyamuselu ifyo Yawe apata. Bena baloca na bana babo abaume na banakashi pakutuula amalambo ku milungu yabo.
 “Muleshininkisha ukuti mulekonka fyonse ifyo namukonkomesha, mwilalundapo atemwa ukufumyapo fimo.”
“Nga cakuti kasesema nangu kalota wa filoto umo aisa mwebako icishibilo cimo atemwa icisungusho cimo, 
kabili nga icishibilo nangu icisungusho ico asoselepo caisa citika, elyo atila, ‘Kanshi nomba natulekonka imilungu imbi,’ iyo imwe mushatala amwishiba, kabili atila, ‘Natulepepa iyi ine milungu.’ 
Tecakwesha kumfwako kuli ayo mashiwi ya uyo kasesema nangu uyo kalota wa filoto. Ala ni Yawe Lesa wenu eulemwesha pakuti amone nga mwalimutemwa ne mitima yenu yonse ne myeo yenu yonse. 
Mulekonkafye Yawe Lesa wenu, kabili mulemukwatila akatiina. Mulemumfwila no kulasunga amafunde yakwe, mulemupepa no kukonena kuli ena. 
Uyo kasesema nangu kalota wa filoto muli nokumwipaya, pantu alemweba ukutalamina Yawe Lesa wenu, uwamufumishe mu Egupto kabili ewamulubwile ukumufumya mu calo ca busha. Uyo muntu alefwaya ukumutalusha mu nshila iyo Yawe Lesa wenu amukonkomesha ukukonka. Kanshi mufwile ukufumya ububi pakati kenu.
“Nga cakuti ni munonko, nangu umwana obe umwaume nangu umwanakashi nangu umukashi uo watemwa, nangu cibusa obe uo mwaampana nankwe, ewaisa kukutunka mu bumfisolo ati, ‘Natuleya kukupepa imilungu imbi,’ (imilungu iyo imwe nangu bashinwe bashatalile abeshiba, 
imilungu ya bantu abamushinguluka nangu abali ukutali, ukufuma uko icalo catampila, ukufika noko capela.) 
Tecakwesha kusumina nangu ukumfwako. Tewakukwatila luse nangu ukumulekafye nangu ukumucingilila. 
Cine cine mufwile ukumwipayafye! Iwe niwe wine ubalilepo ukumupola ilibwe, elyo na bambi nabo balemupolaula. 
Wakwipayafye ku mabwe, pantu alefwaya ukumutalusha kuli Yawe Lesa wenu, uwamufumishe mu calo ca Egupto umo mwali abasha. 
Ilyo abena Israeli bonse bakomfwako, bakaba no mwenso. Takwakabe nangu umo uukabwekeshapo nakabili ukucita ico cintu icabipa.
“Nga mwaumfwa calandwa ukuti umusumba umo pa misumba yenu iyo Yawe Lesa wenu alemupeela ukwikalamo, 
ukuti abantu babi nabema pakati kenu no kulenga abantu aba mu musumba wabo ukupondoka no kusosa abati, ‘Natuleya kukupepa imilungu imbi, (imilungu iyo mushatala amwishiba),’ 
ninshi mukalefwailisha bwino bwino umulandu. Kabili nga cacine ukuti ici cintu calicitika icishaibipila pakati kenu, 
mukalemona ukuti bonse abekala muli uyo musumba baipaiwa. Onauleni umusumba nakalya nakalya, pamo pene na bantu ne fitekwa. 
Ifitapwa fyonse ifya muli uyo musumba mukalefikolonganika pamo pakati ka lubansa lwa mu musumba, elyo no koca umusumba onse ne fitapwa fyonse mukufipeela kuli Lesa kukonaulwa. Ukashalafye ifitantala ifishakakuulwe nakabili. 
Tecakwesha kusangwa ne fintu ifili nokonaulwa mu minwe yenu, pakuti Yawe akaleke ubukali nokumubelela uluse. Ku luse lwakwe akalenga mukasande, ngefyo alaile ifikolwe fyenu, 
nga cakuti mulebeela Yawe Lesa wenu mukubaka amafunde ayo ndemupeela ilelo no kulacita ifyalungama pa cinso cakwe.”
 Kabili Mose atile, “Imwe muli bana bakwa Yawe Lesa wenu. Tecakwesha ukuitetaula mwe bene, nangu ukubeya inkuso, pa mulandu waufwile, 
pantu imwe muli bantu bamushilo abakwa Yawe Lesa wenu. Yawe alimusala ukufuma mu bantufye bonse mpanga yonse pano isonde lyonse ukuba abantu bakwe abo acindamika.
“Tecakwesha ukulya conse icamuselu. 
Ishi e nama mulingile ukulya, iŋombe, impaanga, imbushi, 
insebula, nasele, impombo, mula, icibushi mabwe, inkonshi ne mpelembe. 
Kuti mwalya inama ishapwililika ukupanduka ifibondo, elyo ishibukula ifyakulya. 
Nomba pa nama ishibukula nangu ishapanduka ifibondo, pamo nga ingamila, kalulu nangu pati, mwilalya. Ishi nelyo shibukula, tashapanduka fibondo, nasho shintu shakowela kuli imwe. 
Mwilalya nkumba, pantu intu yakowela nangu yapanduka ifibondo, nomba taibukula ifyakulya iyoo. Tecakwesha kulya inama yaiko nangu ukukumya ku citumbi caiko.
“Pali fyonse ifipema ifyaba mu menshi, kuti mwalya conse icakwata utulebelebe na mamba. 
Lelo consefye icishakwata tulebelebe na mamba tecakwesha kulya pantu cintu cakowela kuli imwe.
“Kuti mwalya icuni conse icishakowela. 
Lelo ifi e fyuni ifyo mushili nakulya, kapumpe, ikubi likalamba ne kubi ilyafiita, 
bapungwa abali bonse, pumbwa, akapata makanga imisango yonse, 
mwankole imisango yonse, 
imbuni, akambasa, isela ne nkoshi sha misango yonse, 
akapululu kanono, icipululu, swelelele, 
intitimushi, ikubi lyabuuta, inondo, 
icipansankola, inkoba isha misango misango na pupute elyo na kasusu.
“Ifishishi fyonse ifipupuka, fintu fyakowela kuli imwe, tecakwesha ukulya. 
Lelo ifipema fimbi ifyakwata amapindo ifishili fyakowela, fyena kuti mwalya.
 “Mwilalya fyonse mwasanga nafiifwila. Ifi fyena kuti mwapeela abenafyalo muleikala nabo mu musumba uuli onse, bena kuti balya, nangu kuti mwashitisha ku benafyalo. Pantu imwe muli bantu bamushilo abakwa Yawe Lesa wenu.
 “Cila mwaka pafyo mukalasombola mu mabala yenu, mukalebuulapo icekumi pekumi limo. 
Mukalelya icapekumi ca ŋanu shenu, umwangashi upya na mafuta, kabili ne beli lya ŋombe ne fitekwa fyenu fyonse pa cinso cakwa Yawe Lesa wenu pa ncende akasala nge cifulo ce shina lyakwe, pakuti mukasambilile ukukwatila Yawe Lesa wenu akatiina inshita yonse. 
Nomba nga ilya ncende yaba ukutali noko mwikala, icakuti mwafilwa no kusenda ifyekumi pafyo Yawe Lesa wenu amupaala, (pantu incende iyo Yawe Lesa wenu akasala nge cifulo ce shina lyakwe ili ukutali nganshi), 
lyena mulekabula ifyapekumi ne ndalama, elyo mukalesenda isho ndalama no kuya nasho ku ncende iyo Yawe Lesa wenu akasala. 
Isho shine indalama esho mukalebomfya ukushitamo fyonse ifyo mulefwaya pamo nge ŋombe, impaanga, umwangashi nangu icakunwa icikola, nangu fimbi ifyo mwingatemwa. Kulya kwine pa cinso cakwa Yawe Lesa wenu, imwe pamo na ba mu ŋanda yenu eko mukalelya no kusansamuka. 
Nomba mwikalaba kubaka abena Levi mukalaikala nabo mu misumba yenu, pantu tabaikwatila citungu nangu icacishilano cabo.
“Pa mpela ya mwaka walenga butatu, mukaleleta icipande ca pa fyekumi fyonse pa fintu mwasombwele mu mwaka wine uyo, mukatutile na mu misumba yenu, 
pakuti abena Levi abashaikwatila citungu nangu icacishilano cabo, abenafyalo, bakashiwa na bamukamfwilwa abakalaikala mu misumba yenu baleisa mukupokako icakulalya conse balekabila epakuti Yawe Lesa wenu akalemupaala muli fyonse ifyo mukalabomba.”
Kabili Mose atile, “Kabili pa mpela ya mwaka walenga cine lubali, uwakusuula ku nkongole. 
No musango wakusuulilamo ni uyu, umuntu onsefye uwakongwesha umwina Israeli munankwe tali nakupoka nkongole iyoo. Tali na kulipilwa ku mwina Israeli munankwe nangu ni ndume yakwe, pantu ni Yawe apingwile ukusuulako ku nkongole pali iyo nshita. 
Umwinafyalo ena kuti wamupinda, lelo ufwile ukusuulako ku nkongole munonko akongola.
“Yawe Lesa wenu akalamupaala nganshi mu calo ico ali nokumupeela kukuba icacishilano cenu. Eico pali imwe tapafwile ukuba umulanda 
nga cakuti mwalabeela Yawe Lesa wenu no kukonka bwino amafunde yonse ayo ndemupeela ilelo. 
Yawe Lesa wenu akalamupaala nga mulya mwine alaile. Nimwe mukalakongwesha imishobo iyingi, lelo imwe tamwakalekongola nangu kumo iyoo. Mukalateeka imishobo iyingi, lelo tapakabe mushobo nangu umo uwakumuteeka.
 “Nga cakuti mu musumba wenu umo uwa calo ico Yawe Lesa wenu alamupeela muli uulekabila, mwilaumya mitima nangu ukutunkanika amaboko kuli munyinenwe. 
Mukalefungulula amaboko, kabili mukuitemenwa, mukalemwashimisha fyonse ifyo alekabila. 
Cenjeleni mukukanakwata itontonkanyo lyabipa ilyakuti, ‘Umwaka wa cine lubali, umwaka wakusuula ku nkongole naupalama,’ epakuti tamulangile umutima wabipa kuli munyinenwe uulekabila, mwakaana no kumupa nangu kamo. Kuti akuuta kuli Yawe pa mulandu wenu, na imwe mukasangwa no mulandu wa bubifi. 
Mukalemupeelafye ukwabula ukuilishanya mu mitima yenu, lyena pa mulandu wa ifi, Yawe Lesa wenu akalamupaala muli fyonse ifyo mukalabomba na fyonse mwaikatako. 
Lyonsefye mu calo mukalaba na balanda. Kanshi e mulandu wine namukonkomesesha imwe ukulafungulula amaboko kuli bamunyinenwe, abalanda na bakabila mu calo cenu.”
 “Nga cakuti Umuhibulu munobe, umwaume nangu umwanakashi, aishitisha ubusha kuli iwe, akubombela na pa myaka mutanda, mu mwaka walenga cine lubali ufwile ukumulekako abe umuntungwa. 
Kabili ilyo wamuleka ukuti abe umuntungwa, wikaleka aye iminwe nkutwa. 
Ukamupeele ifyabupe ukwabula ukusalulula ukufuma pafyo Yawe Lesa obe akupaalilapo, impaanga, iŋanu no mwangashi. 
Mwibukishe ukuti na imwe bene mwali abasha mu calo ca Egupto, kabili Yawe Lesa wenu amulubula. Kanshi e mulandu wine na ine namupeelela ili funde ilelo.
“Nomba nga cakuti umusha obe asosa kuli iwe ati, ‘Nshilefwaya kuya,’ pantu alikutemwa, atemwa no lupwa lobe lwine, kabili ekala uwasansamuka, 
lyena ukabuule akakutulilako ukutwi, ukamushintilikishe ku cibi ca ŋanda no kumutula ukutwi kwakwe kumo. Ninshi aba umusha obe wape. Kabili no musha obe umwanakashi, nao wine efyakumucita. 
Wikalacimona ukwafya ukuleka umusha obe abe umuntungwa. Pantu imilimo akubombela pa myaka mutanda (6), kuti yalingana no muntu wancito uwingakubombela pa myaka itatu. Kanshi na iwe nga wacita ifi, lyena Yawe Lesa obe akakupaala mu fintufye fyonse ifyo ukalabomba.
 “Amabeli yonse ayalume aya ŋombe shenu na ya fitekwa fyenu muleyapatwila Yawe Lesa wenu. Kanshi isho ŋombe mwikalaesha kushibomfya ku milimo, kabili ne mpaanga nasho mwikalashibeya masako. 
Cila mwaka imwe pamo na ba mu lupwa lwenu, mukaleshilya pa cinso cakwa Yawe Lesa wenu pa ncende iyo akasala. 
Nomba nga cakuti inama nga yalikwata akalema, nangu yalitulika amenso, nangu ilasunta, nangu yaba na kalema kambi akabipisha nganshi, yena tamuli nakulekela Yawe Lesa wenu ilambo. 
Inama ya musango uyo muli nokuilya mu misumba yenu. Bonse abasangululwa na bashasangululwa kuti balyako iyo nama, nga filya fine balya impombo nangu insebula. 
Nomba mwikalalya kumo no mulopa, wena mukalewitila panshi nga menshi.”
 Kabili Mose atile, “Mukalebaka umweshi wa Abibu no kusefya Ipasaka lyakwa Yawe Lesa wenu, inshikunkulu ya Cakucilila, pantu Abibu e mweshi amufumishemo mu calo ca Egupto pa nshita ya bushiku. 
Mukaleleka ilambo nge Pasaka kuli Yawe Lesa wenu ilya nama ukufuma pa mpaanga nangu imbushi shenu pa ncende iyo Yawe akasala nge cifulo ce shina lyakwe. 
Mwikalalya iyo nama kumo ne mikate iyatutumuka, lelo mukalelya imikate iyishatutumuka pa nshiku cine lubali, e mikate ya mu bucushi, pantu mwafumine mu lubilo mu calo ca Egupto, epakuti inshiku shonse isha bumi bwenu mukaleibukisha inshita mwafumine mu Egupto. 
Pa nshiku cine lubali mwikalasangwa intutumushi mu calo cenu conse. Mwikalaleka inama mwalekela ilambo pa bushiku bwakubalilapo icungulo ishaleko mpaka ulucelo.
“Mwikalalekela ilambo lye Pasaka mu musumba uuli onse Yawe Lesa wenu alemupeela, 
kanofye pa ncende iyo Yawe Lesa wenu akasala nge cifulo ce shina lyakwe. Epantu mukalalekela ilambo lye Pasaka mu cungulo, ilyo akasuba kawa, pakwibukisha inshita ilya ine mwafuminepo mu Egupto. 
Muli nokoca inama no kuilya pa ncende ine Yawe Lesa wenu akasala. Elyo akacelo mwabwelelamo ku matenti yenu. 
Pa nshiku mutanda mukalelya imikate iyishatutumuka, nomba pa bushiku bwalenga cine lubali mukalelongana pamo pakucindika Yawe Lesa wenu, kabili mwikalabombapo imilimo iyoo.”
 “Mukalependa imilungu cine lubali ukufuma ubushiku mwatampa ukulobolola iŋanu. 
Elyo mukalesefya inshikunkulu ya milungu, iyakucindikilamo Yawe Lesa wenu, pakumuletela umutuulo wakuitemenwafye ukulingana ne paalo ilyo amupaala. 
Kabili mukalesansamuka pa cinso cakwa Yawe Lesa wenu, pa ncende iyo Yawe Lesa wenu akasala nge cifulo ce shina lyakwe. Mukalesansamukila pamo imwe, abana benu abaume na banakashi, ababomfi benu abaume na banakashi, na bena Levi abaikala mu misumba yenu, kabili na benafyalo, bakashiwa, na bamukamfwilwa abo mwikala nabo. 
Muleibukisha ukuti mwali abasha mu calo ca Egupto, kanshi mulekonka bwino aya mafunde.”
 “Mulesefya inshikunkulu ya Nsakwe pa nshiku cine lubali ilyo mwapwisha ukututila iŋanu, elyo no kukama ifitwalo fya myangashi. 
Mukalesansamuka mu nshikunkulu shenu, imwe, abana benu abaume na banakashi, ababomfi benu abaume na banakashi, abena Levi, abenafyalo, bakashiwa na bamukamfwilwa abekala mu misumba yenu. 
Pa nshiku cine lubali mukalesefya inshikunkulu mukucindika Yawe Lesa wenu, pa ncende iyo Yawe akasala. Pantu Yawe Lesa wenu akamupaala mu busomboshi bwenu ne milimo ya maboko yenu, elyo ne nsansa shenu shikaba ishapwililika.
“Abaume benu bonse bali nokuya monekela pa cinso cakwa Yawe Lesa wenu imiku itatu pa mwaka pa ncende iyo akasala, emukuti, Inshikunkulu iyakulyamo Imikate Iyishatutumuka, Inshikunkulu ya Milungu elyo ne nshikunkulu ya Nsakwe. Takuli mwaume wakumonekela pa cinso cakwa Yawe iminwe nkutwa. 
Cila muntu ali nokusenda icabupe ukulingana ngefyo Yawe Lesa wenu amupaala.”
“Mukasonte abapingushi na bacilolo ba cila luko mu misumba Yawe Lesa wenu akamupeela, ebakalapingwila abantu no mulinganya. 
Bekalacita lufyengo pakupingwila, bekalacita mucishacinani, kabili bekalapoka mafisakanwa. Pantu amafisakanwa yapofwisha abamano amenso, kabili no kupondamika amashiwi ya balungami. 
Mukalecita umulinganya, umulinganya wekafye, epakuti muleenda abomi, mukapoke ne calo Yawe Lesa wenu alemupeela.”
 “Nga mwakuulila Yawe Lesa wenu ubulambo, tecakwesha kushimpa mumbali uluceshi lwa cimuti ulwa mulungu Ashera. 
Kabili mwikalakuulapo luceshi lwa mabwe bacindikisha, pantu fyonse ifi Yawe Lesa wenu alifipata.
 “Mwilalekela Yawe Lesa wenu ilambo lya ŋombe nangu impaanga iyalemana nangu iyaba na kalema akali konse, pantu fintu fyapatwa kuli Yawe.
“Nga cakuti umwaume umo nangu umwanakashi umo, uwikala mu musumba uuli onse Yawe alamupeela, asangwa mukucita icabipa pa cinso cakwa Yawe Lesa wenu pakonaula icipangano, 
elyo mukukanakonka amafunde yandi apepa imilungu imbi, alatufukamina, nangu alapepa akasuba, umweshi nangu intanda sha mu mulu. 
Ilyo ici caishibikwa kuli imwe, lyena mukalefwailisha bwino umulandu. Nga cakuti cacine ico cintu cabipa calicitika mu Israeli, 
mukafumishe kunse ya mpongolo yenu uyo mwaume nangu umwanakashi, mukamulase amabwe mpakafye akafwe. 
Umuntu pakumwipaya kano bakambone bali babili nangu batatu ebamushinina, nomba nga kambone ali umofye lyena takuli kumwipaya. 
Bakambone ebafwile ukubalilapo ukumupola amabwe pakumwipaya, elyo bonse abantu bakakonkepo. Kanshi efyo mufwile ukufumya ububi pakati kenu.
“Nga cakuti kwaba imilandu iyaletwa ku filye fyenu iyingamukosela ukupingula, kuti yaba yakwipaya umuntu, nangu palwa cuma ca muntu kumo ne nsambu shakwe, nangu palwa kucenana ifilonda, mukaletwala iyi milandu ku ncende iyo Yawe Lesa wenu akasala. 
Mukaleya kuli bashimapepo abena Levi na kuli kapingula uukabapo pali iyo nshita. Mukalebepusha, nabo bakalamweba ubupingushi. 
Mukalecita ukulingana nefyo ubupingushi buli pa ncende iyo Yawe akasala. Mube abacenjela mukucita fyonse ifyo bamwebele. 
Mukalecita ifintu ukulingana na mafunde bamufunda kabili no kukonka bwino ubupingushi. Mwikalafuma kufyo bamweba, ukuya ku kulyo nangu ku kuso. 
Umuntu onse uwacita imisuula pakukanaumfwila bakapingula nangu shimapepo uuletumika Yawe Lesa wenu, wena wakwipayafye. Kanshi efyo mufwile ukufumya ububi mu Israeli. 
Abantu bonse bakomfwako no kutiina, lyena tabakacite imisuula nakabili.”
 “Ilyo mukengila mu calo ico Yawe Lesa wenu alemupeela, kabili mwacipoka, mwalaikalamo, elyo mukatile, ‘Katuikwatile imfumu iyakututeeka pamo nge mishobo imbi iyatushinguluka.’ 
Mukaleshininkisha ukuti umuntu uo mwasonta ukuba imfumu yakumuteeka ni Yawe Lesa wenu eumusalile. Afwile afuma muli bamunyinenwe. Tecakwesha kubuula umwinafyalo ukumuteeka uushili mwina Israeli. 
Iyo mfumu taili nakuikwatila bakabalwe abengi nganshi, kabili taili nakutuma abantu ku Egupto kukufwailapo bakabalwe na bambi. Pantu Yawe alimweba ati, ‘Mwikatala amubwelelako nakabili.’ 
Iyo mfumu taifwile kukwata abakashi abengi, pantu kuti yatalama. Kabili taifwile kukwata silifa na golide uwingi nganshi. 
Ilyo aba pa bufumu, ali nokuilembela umwine mu citabo aya mafunde. Akayambule ukufuma mu citabo cisungwa na bashimapepo abena Levi. 
Imfumu ikabe naco, kabili ikalecibelengamo inshiku shonse isho ikekala pa calo. Epakuti ikasambilile ukuba na katiina kuli Yawe Lesa waiko, ikalekonka bwino amashiwi ya aya mafunde nefi fipope fyonse. 
Kabili ici cikalenga iyo mfumu ukukanaitutumuna pali bamunyina abena Israeli, no kufuma ku mafunde ukuya ku kulyo nangu ku kuso. Lyena iyo mfumu pamo na ba mu lupwa lwaiko bakalateeka pa bufumu bwa bena Israeli inshita ntali.”
Kabili Mose atile, “Bashimapepo abena Levi, emukuti uluko lwakwa Levi lonse, bena tabakakwatemo citungu nangu icacishilano mu Israeli. Bena bakalalyafye imituulo na malambo yakoca ifikatuulwa kuli Yawe. Pantu ici e cacishilano cabo. 
Tabakakwate icacishilano muli bamunyina, lelo Yawe e cacishilano cabo.
“Ici e cakaniko cili nokupeelwa kuli bashimapepo ukufuma ku bantu abaleka cilume wa ŋombe nangu impaanga, ukuboko, inshetelo elyo ne fyamumala. 
Mukalebapeela ifisabo fyantanshi ifya ŋanu shenu no mwangashi upya na mafuta ya miolifa, elyo na masako ya mpaanga ayakubalilapo. 
Pantu Yawe Lesa wenu alibasala pamo ne ndupwa shabo ukufuma mu nko shenu shonse pakuti baleiminina no kubomba mwishina lyakwa Yawe inshiku shonse.
“Ngo mwina Levi afuma mu musumba wenu umo uwa mu Israeli umo ekala, aisa mukuitemenwa umwine ku ncende iyo Yawe akasala, 
kuti abomba umulimo wa bushimapepo mwishina lyakwa Yawe Lesa wakwe nga bena Levi bambi ababombela kulya kwine pa cinso cakwa Yawe. 
Ali nokupeelwako ifyakaniko ukulinganafye na bashimapepo bambi, nangu engapokelela ulupiya lwafuma mukushitisha ifyuma fya lupwa.”
“Ilyo mukafika mu calo ico Yawe Lesa wenu alemupeela, mwikalakonkelela imicitile iyapatwa iya mishobo ya kulya. 
Pekasangwa nangu umo pakati kenu uwakuleka umwana wakwe umwaume nangu umwanakashi nge lambo lyakoca mu mulilo, ababuka imbuko, abakuuta imipashi, abapendula, abaloshi, 
abalanda amashiwi ya filayi, abepusha abawilwa nangu imipashi, atemwa abepusha imipashi ya bafwa. 
Onse uucita ifi fintu ifyamakankamike alipatwa kuli Yawe. Ni pa mulandu wa iyi micitile yamuselu, Yawe Lesa wenu akafulumwina ilya mishobo pa ntanshi yenu. 
Kanshi imwe mufwile ukuba abapwililika pa cinso cakwa Yawe Lesa wenu.”
“Imishobo iyo imwe mwalapokolola icalo yumfwila ku bakuuta imipashi na kuli bakabuka wa mbuko. Nomba imwe, Yawe Lesa wenu alimubinda ukulacita ifi fintu. 
Kanshi Yawe Lesa wenu akamwimisha kasesema nga ine ukufuma pali bamunyinenwe. Mukalemumfwila uyo wine. 
Pantu ici eco mwalombele kuli Yawe Lesa wenu ku Holebu ubushiku mwalongene ilyo mwatile, ‘Tekuti tumfwe ishiwi lyakwa Yawe Lesa wesu nangufye ukumona umulilo ukalamba nakabili, pantu kuti twafwa.’
“Kanshi Yawe epakunjeba ati, ‘Ifyo abo bantu balanda nafilungama. 
Ine nkabemisha kasesema nga iwe ukufuma pali bamunyinabo. Ine nkalamweba ifyakulanda, kabili eukalaeba abantu fyonsefye ifyo nkalakonkomesha. 
Nga cakuti umo akaana ukumfwila amashiwi kasesema akalanandilako, uyo muntu wena ine nkamupeela umulandu. 
Lelo kasesema nga apamafye ukulanda mwishina lyandi ifyo ine nshimukonkomeshe ukulanda, nangu kasesema uwalandila mwishina lya milungu imbi, afwile ukwipaiwa.’
“Limbi kuti mwasosa mwe bene amuti, ‘Kuti twaishiba shani amashiwi ayashisoselwe na Yawe?’ 
Nga cakutila kasesema alandila mwishina lyakwa Yawe elyo ifyo asosele taficitike nangu tafifikilishiwe, ninshi te mashiwi yakwa Yawe ayo alandile. Kasesema uyo aitendekefye. Tecakwesha kumutiina iyoo.”
 Kabili Mose atile, “Ilyo Yawe Lesa wenu akalofya imishobo ya bene ba calo ali nokumupeela, kabili ilyo mukabafulumunamo no kwikala mu misumba yabo na mu mayanda yabo, 
mukapatulepo imisumba itatu iyaba pakati ka calo Yawe Lesa wenu ali nokumupeela ukucipoka. 
Mukapangileko imisebo, kabili mukakanya mu fiputulwa fitatu icalo Yawe Lesa wenu ali nokumupeela nge cacishilano. Epakuti onse uwaipaya umuntu mubiye eko abutukila. 
Ili e funde pa muntu uwaipaya umuntu mubiye ukwabula umufulo kabili ukwabula impatila yakale, elyo abutukila kuli iyi misumba pakupususha ubumi bwakwe. 
Tutile, abantu babili nga baya mu mpanga mukuteta ifimuti, elyo pakusunsha isembe lilya aletema, lyasokoka, lyakoma no munankwe, afwa no kufwa. Uyo muntu kuti abutukila mu musumba wa musango uyu, lyena ninshi apusuka. 
Epali kalandula wa mulopa amukonka mu cipyu, amusanga pantu umusumba wakubutukilako uli ukutali nganshi, kabili amwipaya, nelyo ashilingile kufwa, nangu ulya muntu aipeye umunankwe ukwabula impatila yakale. 
E mulandu wine namukonkomesha ukuti mukwatepo imisumba itatu iyakubutukilako.
“Lesa akamupeela icalo conse ico alaile ifikolwe fyenu nga mwalakonka bwino amafunde yonse aya namukonkomesha ilelo, ukutemwa Yawe Lesa wenu no kulaenda lyonse mu nshila shakwe. 
Nomba nga Yawe Lesa wenu akushishako icalo cenu, ngefyo alaile no mulapo ku fikolwe fyenu, lyena mukapatulepo imisumba na imbi itatu. 
Mukalecita ici pakuti umulopa wakaele wikalasuma mu calo cenu, ico Yawe Lesa wenu ali nokumupeela nge cacishilano. Kabili epakuti mwikakwata mulandu wakusumya umulopa.
“Nomba nga cakuti umuntu alipata umubiye, kabili amubelamina, amusansa, amwipaya no kumwipaya, elyo abutukila ku musumba umo pali ilya itatu, 
lyena abakalamba ba mu musumba wakwe bakatume abakuya mubwesha kuli ulya musumba no kwisa mulubwila kuli kalandula wa mulopa, pakuti nao amwipaye. 
Mwikalamukwatila luse. Kanshi mufwile ukufumya umulandu wakusumya umulopa wakaele mu Israeli, epakuti cikalemuwamina.
 “Mwikalasesha amabwe ya mipaka ya banenu, iyapiminwe kale na bantu babalilepo mu calo ico Yawe Lesa wenu ali nokumupeela ukucipoka.”
 “Kambone umo tekuti ashinine umuntu uupeelwe umulandu uuli onse nangu icilubo ico nalimo acicita. Pakuti kube ukupeela umulandu, kano kwaba bakambone babili nangu batatu abakushininkisha. 
Nga cakuti kambone walufyengo aiminina pakubepesha umuntu umulandu, 
bonse babili abali mu mulandu bali nokwiminina pa cinso cakwa Yawe pantanshi ya bashimapepo na bakapingula abakabapo pali iyo nshita. 
Bakapingula bakafwailishe umulandu bwino. Kabili nga basanga ukuti kambone wabufi, alebepesha umunankwe, 
ninshi uyo kambone wabufi mumucitile ifyo acilafwaya umunankwe bamucitile. Kanshi efyo mufwile ukufumya ububi pakati kenu. 
Ilyo bonse bakomfwako, bakalatiina, kabili takwakabe nangu umo uukabwekeshapo ukucita nakabili icintu icabipa ifyo pakati kenu. 
Mwikalakwata luse iyoo. Mukalelinganyafye ubumi pa bumi, ilinso pa linso, ilino pa lino, icisansa pa cisansa, ulukasa nalo pa lukasa.”
Kabili Mose atile, “Ilyo mukalaya ku nkondo kukulwisha abalwani benu, elyo mwamona bakabalwe na maceleta ne bumba lya fita ilikulu ukumucila, tecakwesha kubatiina. Pantu Yawe Lesa wenu, uwamufumishe mu Egupto, akalaba na imwe. 
Ilyo tamulati mutendeke ukulwa, shimapepo akaleisa kukulanda ne fita. 
Akalesosa ati, ‘Umfweni, mwebena Israeli! Ilelo muleya ku nkondo kukulwisha abalwani benu. Tecakwesha kubatiina nangu ukufupuka, mwikwata umwenso nangu ukutunsha imitima pa menso ya balwani benu. 
Pantu Yawe Lesa wenu muleya nankwe, akulamulwishishako kabili aleya lenga ukuti muye cimfya.’
“Elyo bakangalila ba fita fyankondo bakalanda ku fita ati, ‘Bushe palipo umuntu uukuulile iŋanda ipya, lelo tailapaalwa? Nabwelele kumwakwe, epali aya fwila mu nkondo, elyo no muntu umbi eo akalenge ikapaalwe. 
Bushe palipo umuntu uulimbile imyangashi mwibala, iyo talatampa kulyako? Nabwelele kumwakwe, epali aya fwila mu nkondo, elyo no muntu umbi eo akashale alelyako. 
Bushe palipo umuntu uwakobekela umwanakashi, uo ashilaupa? Nabwelele kumwakwe, epali aya fwila mu nkondo, elyo no muntu umbi eo akashale amuupa.’
“Kabili bakangalila ba fita fyankondo bakalakonkanyapo ukweba ifita ati, ‘Bushe pano tuli palipo umuntu uuletiina nangu ukufupuka? Nga epo ali nabwelele kumwakwe, epali aya fupula abanankwe.’ 
Nga bakangalila ba fita fyankondo bapwa ukulanda ku fita, bafwile ukusonta abakalamba ba fita.
“Nga mwalaya kukulwisha umusumba, abena musumba kuti mwabatumina amashiwi yakubepusha nga balefwaya icibote. 
Nga cakuti basumina, baisula ne mpongolo shabo, bonse bali nokubafye abasha benu, kabili bali nokulabombela imwe umulaasa. 
Nomba nga bakaana icibote, babusha ne nkondo, ninshi mushinguluke uyo musumba. 
Ilyo Yawe Lesa wenu alenga ukuti mupoke uyo musumba, imwe mukaleipaya bonse abaume ababamo. 
Nomba kuti mwaisendelamo abanakashi, abaice ne fitekwa, elyo na fyonse ifyaba muli uyo musumba nge fitapwa. Kuti mwalabomfya ifintu fyonse ifyo mwatapa ku balwani benu, pantu ni Yawe Lesa wenu ewamupeele. 
Ifi efyo mukalecita ku misumba yonse iyikaba ukutali na imwe, iyishili ya mishobo imbi mupepi.
“Nomba mu misumba iyaba mu calo Yawe Lesa wenu alemupeela nge cacishilano, mukaleipayamo fyonse ifipema. 
Mukapeele bonsefye kukonaulwa, abena Hiti, abena Amoli, abena Kenani, abena Peresi, abena Hifi na bena Yebusi, ngefyo Yawe Lesa wenu amukonkomeshe. 
Pantu limbi, kuti bamusambilishako ukukonka imisango yabo yonse iyabipisha iyakupepelamo imilungu yabo. Na imwe ninshi mwabifya kuli Yawe Lesa wenu.
“Ilyo mwashinguluka umusumba pa nshita iyitali, mwalwisha pakuti muupokolole, mwikalaonaula miti mukukomaulamo amasembe, pantu kuti mwalyako ifitwalo fyauko. Mwikalaitema iyoo. Bushe imiti ya mu mabala bantu abakuti mushinguluke? 
Lelo kuti mwatema imiti iyo mwishibe ukuti teyafitwalo, kuti mwaibomfya ilyo muleshinga umusumba mulelwisha mpakafye mwaupoka.”
Kabili Mose atile, “Nga cakuti mwasanga umuntu nabamwipaya, alele mu mpanga, mu calo ico Yawe Lesa wenu alemupeela ukucipoka, nomba uwamwipaya teshibikwe. 
Intungulushi shenu na bakapingula bali nokuya pima ubutali ukufuma apabelele icitumbi ukuya fika na ku misumba iyili mupepi. 
Kanshi intungulushi sha mu musumba uupalamishe pa ncende pali icitumbi shikabuule umusepela wa ŋombe iyikota, uushatala aubombapo nangu ukufwala ikoli mu mukoshi. 
Bakaleutwala mwishika umushatala amulimwa nangu ukubyalwamo kabili ukuli umumana uulepisha amenshi. Mwishika mwine mulya emo bakafunine uyo umusepela wa ŋombe umukoshi. 
Bashimapepo, abana baume bakwa Levi bakapalame, pantu Yawe Lesa wenu alibasala pakuti ebo balebomba no kulapaala amapaalo mwishina lyakwa Yawe no kupingula imilandu yonse palwa fikansa na palwa kucenana. 
Elyo intungulushi shonse isha mu musumba uupalamishe pa ncende pali icitumbi, shili nokusamba iminwe pa mulu wa musepela wa ŋombe uyo bafunine umukoshi mwishika, 
no kulasosa ashiti, ‘Te minwe yesu yasumishe uyu mulopa, kabili na menso yesu tayamwene uko calecitika. 
Belela uluse abantu bobe abena Israeli abo walubula, we Yawe, elyo witupeelelapo mulandu pa mfwa ya muntu wakaele.’ Kabili no mulopa ukafutila pa fyabubifi. 
Kanshi efyo mukafumya pakati kenu umulandu wa kusumya konse ukwa mulopa wakaele, pantu namucita icalungama pa cinso cakwa Yawe.”
“Ilyo mwaya kukulwisha abalwani benu, na Yawe Lesa wenu alenga ukuti mucimfye mu nkondo no kusenda bankole. 
Nga wamonapo nkole umo umwanakashi umusuma nganshi uo watemwa, kuti wamubuula ukuba umukashi obe. 
Uyo mwanakashi umusende kumobe, abeye ne mishishi, asembe ne ngala, 
elyo afuule ifyakufwala fya bunkole. Panuma yakwikala mu ŋanda umweshi utuntulu no kuloosha wishi na nyina, lyena kuti wamuupa waba umulume nao aba umukashi. 
Nomba nga takusekeshe, lyena muleke aye konse uko engatemwa ukuya. Tauli na kumushitisha, nangu ukumucita ngo musha, pantu wamupatikishafye pakulasendama nankwe.
“Nga cakuti umwaume umo ali na bakashi babili, atemwapo umo umbi iyoo, elyo bonse babili bamufyalila abana abaume. Elyo ibeli lyafyalwa mu mukashi ashatemwa. 
Ilyo uyo muntu alefwaya ukwakanya ifyuma ku bana, tafwile nakuba na mucishacinani, tafwile kupeela ifyuma fye beli ku mwana uwa mukashi uo atemwa. 
Pakupeela umwana wakwe uwe beli fyuma, alingile ukucishapo imiku ibili pali munyina. Nangu line tali mwana wa mu mukashi uo atemwisha. Pantu ibeli elyo ailangilepo amaka. Kanshi insambu ne cuma cine icabubeli, cakwe.
 “Nga cakuti umuntu umo alikwata umwana uwatalama kabili cintomfwa, umwana uushumfwila bafyashi bakwe, nangufye bamukande shani. 
Abafyashi bakwe, wishi na nyina bali nokumutwala ku ntungulushi sha mu musumba pa mpongolo ya musumba wakwe. 
Abafyashi balaeba intungulushi abati, ‘Uyu mwana wesu ni cintomfwa, kabili alitutalamina. Takonka nefyo tumweba kabili ni cakolwa.’ 
Elyo abaume bonse aba mu musumba wenu bamupole amabwe imfwila. Lyena mukalapwisha ubo bubi pakati kenu. Umuntu onse mu calo ca Israeli ilyo akomfwako akalatiina.”
 “Umuntu nga acita umulandu ukulu nganshi, bamwipailapo, bakulikila icitumbi cakwe na ku muti, 
icitumbi cakwe tacili nakulala ku cimuti iyoo. Mufwile ukucishiika ubo bwine bushiku, pantu umuntu uwakulikwa pa cimuti ninshi alitipwa kuli Lesa. Mukaleshiika ifitumbi epakukanakowesha icalo Yawe Lesa wenu ali mukumupeela.
 “Nga wamona iŋombe atemwa impaanga iya mwina Israeli mubiyo ileendaukafye icende ende, wiilekafye, ulingile ukumutwalila. 
Ngo mwine teshibikwe atemwa ekala ukutali, uli nokuitwala kumobe. Ilyo umwine aisa alefwaya fwaya, uli nokumupeela. 
Efyo uli nokucita nga wasanga punda, nangu icakufwala nangu icili conse ico umwina Israeli mubiyo alufishe. Wilasuulakofye iyoo.
“Nga wamona punda atemwa iŋombe ya mwina Israeli mubiyo naiwa pa musebo. Wilasuulakofye iyoo. Ulingile ukumwafwilishako ukuimya.
“Abanakashi bekalafwala fyakufwala fya baume, abaume nabo bekalafwala fyakufwala fya banakashi. Pantu uyo onse uucita ifya uyu musango, camuselu pa menso yakwa Yawe Lesa wenu.
“Nga wasanga icisansala ca cuni mumbali ya musebo, nangu ku muti nangu panshi, na nyina nafukatila amani nangu utwana. Wikasenda nyina pamo no twana. 
Kuti wasendapofye utwana, nyina ena wamulekafye aya, epakuti cikakuwamine kabili ukaleikala inshiku ishingi.
“Ilyo wakuula iŋanda iyipya, mumbali mukalekuulamo icibumba icakucingililako umutenge. Lyena umuntu nga apona no kufwa afwa, awe iwe tawakakwatilepo mulandu.
 “Wikalabyalamo mwibala lyobe imbuto sha misango ibili. Nga cakuti wacita ifi ninshi ifilimwa fya kuli ishi mbuto pamo pene ne fitwalo fyonse fya mwibala ili fili nokukowela.
“Pakulima, wikalima na pulao naukakila punda ne ŋombe mwikoli limo line.
“Wikalafwala nsalu iyapikulwa no bushishi bwa misango ibili ubwa masako no bwa butonge.
 “Ku fisempe fyonse fine ifya nsalu shobe ukalebikako insenkebele.”
“Nga cakuti umwaume aupa umwanakashi, kabili panuma yakusendama nankwe amupata, 
elyo amubepesha mufyo ashacita no kumutunganya ukukanaba nacisungu, ati, ‘Naupile uyu mukashana, lelo ilyo nasendeme nankwe, nshasangile icishininkisho ca bunacisungu bwakwe.’ 
Ifi nga efyo caba, lyena wishi na nyina ba mukashana bali nokuleta icishininkisho ca bunacisungu bwakwe ku ntungulushi sha mu musumba pa mpongolo. 
Wishi kwa mukashana ali nokulanda ku ntungulushi ati, ‘Ine naufishe umwana wandi kuli uyu mwaume nomba namupata. 
Elyo namutunganya no kusosa ukuti, “Ine nshasangile umwana wenu ukuba nacisungu.” Lelo ici e cakushininkishishako icisungu ca mwana wandi.’ Elyo abafyashi bakwe bakafungulule insalu pa cinso ca ntungulushi sha mu musumba. 
Elyo intungulushi sha mu musumba shikabuule uyu mwaume no kumukanda. 
Bakalipilishe umwaume amashekeli ya silifa umwanda umo (100), bakapeele wishi kwa mukashana. Pantu asebanya umukashana umwina Israeli pa lwalala. Kabili umwaume tali nakuleka ulya mukashana, mukashi wakwe mpaka imfwa.
“Nomba, nga cakuti cacine, kabili takuli na cakushininkishishako ukuti umukashana ali ni nacisungu, 
lyena kuti batwala uyo mukashana pa mwinshi wa ŋanda yakwa wishi, epo abaume ba mu musumba wakwe bakamulase amabwe mpaka akafwe. Pantu nacita icamusebanya mu Israeli pakusendama no mwaume ilyo talati opwe, acili mu ŋanda yakwa wishi. Efyo mufwile ukufumya ububi pakati kenu.
 “Nga cakuti mwasangilisha umwaume nasendama na muka mwine, bonse babili, umwaume uwasendama no mwanakashi elyo no mwanakashi wine bafwile ukufwa. Efyo mufwile ukufumya ububi pakati ka Israeli.
“Nga cakuti mu musumba umwaume akumanya nacisungu uwakobekelwa, elyo asendama nankwe, 
bonse babili mukalebatwala pa mpongolo ya musumba no kubalasaula amabwe mpaka bafwa. Pantu umukashana ali mu musumba, kabili tapundile mutuule, nao umwaume pantu aonaula icupo ca mwine. Efyo mufwile ukufumya ububi pakati kenu.
“Nomba nga cakuti umwaume mu mpanga emo akumanya umukashana uwakobekelwa, amwikata pa bukangalume no kulala nankwe, lyena umwaume eka uwacita ici euli nokufwa. 
Umukashana ena mwimucita nangu cimo, pantu tacitile bubifi ubwakumwipailapo. Uyu mulandu uli kwati muntu uwaimina umuntu mubiye no kumwipaya. 
Uyu mwaume asangile umukashana mu mpanga. Nangu line uyu umukashana uwakobekelwa apundile, takwali uwakumupokololako.
 “Nga cakuti umwaume akumanya nacisungu uushakobekelwa, amwikata ku bukangalume, alala nankwe elyo babasangilisha, 
ali nokulipila wishi kwa mukashana amashekeli ya silifa amakumi yasano (50). Afwile ukuupa umukashana pantu namonaula pakusendama nankwe. Kabili umwaume tafwile ukumuleka mpaka imfwa.
 “Umwaume tafwile ukuupa muka wishi. Tafwile kusebanya busanshi bwakwa wishi.”
Kabili Mose atile, “Umuntu onse uo batungula nangu uo baputula ubwaume tafwile kulongana mu lukuta lwa bantu bakwa Yawe.
“Umwana wa mu cupo icishasuminishiwa nangu aba mu lupwa lwakwe tabali nakulongana mu lukuta lwa bantu bakwa Yawe ukufika na pa nkulo iyalenga ikumi limo.
 “Takufwile ukuba umwina Amoni nangu umwina Moabu, nangu umukakonkanina aba mu nkulo shabo ukufika na pa nkulo iyalenga ikumi limo, abakasuminishiwa ukulongana mu lukuta lwakwa Yawe. 
Pantu tabamusengele ne filyo na menshi mu bulendo bwenu ilyo mwafumine ku Egupto. Kabili mu calo ca Mesopotamia balipile Balamu mwana Beori, umwina Peto, pakuti amutipwile. 
Nomba Yawe Lesa wenu taumfwile kuli Balamu, ena epakwalula ukulapisha ukuba amapaalo, pantu Yawe Lesa wenu alimutemwa. 
Tecakwesha kupangana nabo icibusa inshiku sha bumi bwenu.
“Mwikalapata umwina Edomu pantu ni munyinenwe. Kabili mwikalapata umwina Egupto pantu mwaikele nga benafyalo mu calo cakwe. 
Abana babo bakafyalwa ukufuma pa nkulo yalenga butatu, bena kuti balalonganako mu lukuta lwa bantu bakwa Yawe.”
“Pa nshita ya nkondo na balwani benu, ilyo mukalaba mu nkambi, mukaletaluka kuli fyonse ifyakowela. 
Nga cakuti umo pa baume akowela pa mulandu wakupemena panshi ku tulo ubushiku, alingile ukufumina kunse ya nkambi eko aya ikala. 
Ilyo caba icungulo ali nokowa, akasuba cilya kawa lyena kuti abwelela ku nkambi.
“Mukasale incende imo kunse ya nkambi eko mukaleya ku cimbusu. 
Pa fibombelo fyenu mulekwatapo icakwimbilako. Kabili ilyo mwayafwilisha, mukaleimba icilindi umwakushiika ubusali bwenu. 
Pantu Yawe Lesa wenu alendauka mu nkambi pakumucingilila no kuposa abalwani benu mu minwe yenu. Inkambi yenu ili nokuba iyamushilo, pakuti Yawe elamona pakati kenu icintu conse icansoni icingalenga ukumutaluka.”
“Nga cakuti umusha abutukila kuli imwe mwimubweseshamo kuli shikulu wakwe. 
Mulekeni ekale na imwe konse uko atemwa kabili mu musumba umwine alasala. Mwikalamucusha iyoo.
 “Kwikalaba umwaume nangu umwanakashi umwina Israeli uwakuba cilende wa ku mfuba. 
Ulupiya ulo cilende umwaume nangu umwanakashi akwila telwakwesha kutwala mu ŋanda yakwa Yawe Lesa wenu pakufuta pafyo balaile, pantu Yawe Lesa wenu alibapata bonse babili.
 “Wikalafwaya kulundapo pafyo munonko akongola pa ndalama, ifyakulya nangu pa fintu fimbi ifyo wingamwenapo nga wakongwesha. 
Umwinafyalo ena kuti alundapo pafyo akukongola, nomba umwina Israeli mubiyo ena iyoo, pakuti Yawe Lesa wenu akalemupaala muli fyonse ifyo mukalacita mu calo mwalaingilamo mukucipoka.
 “Nga cakuti walaya kuli Yawe Lesa obe, wikalashingashinga pakucita ico walaya. Pantu Yawe Lesa obe mu cinefye akacifwaya, kabili ninshi ukaba no mulandu wabubifi. 
Lelo nga cakuti wakaana ukulaya, ninshi taukwete mulandu. 
Conse ico walanda, ushininkishe ukuti wacicita. Pantu walaile ukwabula ukupatikishiwa kuli Yawe Lesa obe, walandile na kanwa kobe.
“Nga cakuti waingila mwibala lya myangashi ilya mwina Israeli mubiyo, kuti walyamo ifitwalo fya myangashi apo utemenwe, nomba tecakwesha kulonga fimo mu cipe. 
Nga cakuti waingila mwibala lya ŋanu ilya mubiyo, kuti watimpulamo imisonso iyo ulefwaya ku minwe walya. Lelo tecakwesha kuseepa iŋanu ku cikwakwa.”
 Kabili Mose atile, “Nga cakuti umwaume aupa umwanakashi uushimusekeshe pantu amonamo kamo akabi, elyo alemba kalata wakumulekelapo, apeela no mwanakashi, amutamfya na mu ŋanda yakwe. 
Kabili nga cakuti afuma mu ŋanda yakwe aya upwa ku mwaume umbi, 
no mulume wacibili nao amupata, kabili amulembela na kalata wakumulekelapo, amupeela, amutamfya na mu ŋanda yakwe, nangu nga cakuti uyu mulume wacibili afwa, 
lyena ninshi umwaume wapakubala uwamutamfishe tasuminishiwe ukumubwesha nakabili. Pantu balimukowesha. Elyo nga amubwesha, cintu cabipa mu menso yakwa Yawe. Mwikalaleta ububifi pa calo Yawe Lesa wenu ali mukumupeela nge cacishilano.”
“Nga cakuti umwaume elyo opile, tafwile kuya ku nkondo nangu ukupeelwa umulimo umbi. Pa mwaka umo ali nokulaikalafye pa ŋanda pamwakwe, alesansamusha umukashi wakwe uo opile.
“Tecakwesha kubuula impelo shonse shibili nangu umwana wa mpelo ukuba icikatilo ca pa nkongole, pantu cimo no kubuula ubumi bwa muntu ukuba icikatilo.
 “Nga cakuti umuntu asangwa mukwiba umwina Israeli munankwe no kumucita umusha, nangu ukumushitisha, uwamwibile wakwipayafye. Efyo mufwile ukulapwisha ububi pakati kenu.
 “Nga ni pa mulandu wa malwele ya fibashi, mukalesakamana ukulacita ngefyo bashimapepo abena Levi bakulamweba. Mufwile ukukonka bwino ifyo nabakonkomesesha. 
Muleibukisha ifyo Yawe Lesa wenu acitile kuli Miriamu mu nshila ilyo mwafumine mu Egupto.
 “Ilyo wakongwesha umubiyo icili conse, tecakwesha kuya ingila mumwakwe mu ŋanda kukuya buulamo ico alefwaya ukukupeela nge cikatila mulandu. 
Iwe iminina panse no kulolela umwine uo wakongwesha eo ese akupeele. 
Nga cakuti umuntu mulanda, wikaya kukusendama ilyo ucili ne cikatila mulandu. 
Umubweseshe icakufimbana cakwe lintu akasuba takalawa pakuti akwate icakufimbana. Lyena akakutotela. Kabili umulimo ukamoneka uwalungama pa cinso cakwa Yawe Lesa obe.
 “Wikalacenjelela mubomfi uo waingisha incito umulanda kabili uukabila, nangu engaba mwina Israeli mubiyo, nangufye umwinafyalo uwikala mu musumba wenu umo. 
Cila bushiku ilyo akasuba takalawa uli nokumulipila, pantu mulanda alekabila ayo malipilo yene. Nga taulemulipila kuti akulilila kuli Yawe, nobe ninshi ukakwatilapo umulandu.
 “Bashibo ba bana tabali nakufwila pa milandu iyacita abana babo. Na bana nabo bene tabali nakufwila pa milandu iyacitwa na bashibo. Cila umo ali nokufwila pa bubifi acita umwine eka.
 “Mwikalapoka abenafyalo nangu bakashiwa insambu, nangu ukupokolola mukamfwilwa icakufimbana, pakuba icikatila mulandu. 
Mukaleibukisha ukuti nemwe bene mwali abasha mu Egupto, kabili Yawe Lesa wenu ewamulubwile no kumufumyamo. E mulandu wine namukonkomesesha ukulacita ici.
 “Ilyo mulelobolola ifisabo mwibala lyenu, nomba mwalaba umwanshi, mwikabwelelamo kukuya buula. Ifyo fisabo mukalefishila abenafyalo, bakashiwa na bamukamfwilwa pakuti Yawe Lesa wenu akalemupaala mu fintu fyonse ifyo mukalabomba. 
Ilyo mulelukusha imiolifa yenu umuku wakubalilapo mwikalabwelela ku misambo ukuyalukusha umuku wabubili no tusheleko. Utusheleko twena mukalelekela abenafyalo, bakashiwa na bamukamfwilwa. 
Ilyo mwapwisha ukusaba ifitwalo fya myangashi mwibala lyenu, mwikalabwelelako no kuya saba utusheleko. Utusheleko twena mukalelekela abenafyalo, bakashiwa na bamukamfwilwa. 
Mukaleibukisha ukuti nemwe bene mwali abasha mu Egupto. E mulandu wine namukonkomesesha ukulacita ici.
“Ilyo abantu babili bafilwa ukumfwana, bali nokutwala uyu umulandu ku cilye, na bakapingula bali nokuputula uyu umulandu. Uushili na mulandu bali nokumweba ukuti wakaele, umbi ena ali nokupeelwa umulandu. 
Uwamulandu nga bali nokumuma ifikoti, kapingula ali nokulalika uyo muntu panshi pakumuma ifikoti pa cinso cakwe, impendwa ukulingana no mulandu acitile. 
Nomba tabali nakumuma ifikoti ukucila pa makumi yane (40). Nga fyacilapo kuti munyinenwe asebanina pa menso yenu.
 “Wilakaka ŋombe ku kanwa ilyo ilenyantaula iŋanu pakushisokola.”
 “Nga cakuti bamunyina bekala pamo, elyo umo afwa ukwabula ukufyalapo umwana umwaume, mukamfwilwa talingile kupwa ku muntu umbi uushili wa mu lupwa lwakwa wiba. Munyina wa mulume ali nokumusenda ukuba umukashi wakwe, alebomba ne milimo munyina alebomba. 
Umwana wantanshi umwaume uo umwanakashi akafyala, ali nokulaitwa ishina lya uyo uwafwa, munyina kwa wishi, pakuti ishina lyakwe likaloba mu Israeli. 
Nomba, nga cakuti munyina akaana ukupa uyo mwanakashi, ali nokuya ku bakalamba pa mpongolo ya musumba no kuya beba ati, ‘Munyina kwa mulume wandi nakaana ukubuula ishina lyakwa munyina mu Israeli. Taalemombela ifyo munyina alemombela.’ 
Abakalamba ba musumba bakete uyu munyina no kulanshanya nankwe. Nga cakuti atwalilila ukusosa ukuti, ‘Nshilefwaya ukumuupa,’ 
mukamfwilwa akamupalamina pa cinso ca bakalamba, akamufule ulusapato lumo, elyo akamufwishile amate ku menso no kusosa ati, ‘Ifi efyo bacita umwaume uwakaana ukulundulula ulupwa lwakwa munyina.’ 
Mu calo ca Israeli ishina lya ulo lupwa lwa mwaume bakalalwita abati, ‘Ulupwa Lwakwa Mufulwa Lusapato.’ ”
“Nga cakuti abaume babili balelwa, elyo muka umo pa balelwa aisa kukupokolola umulume wakwe ku ulemuma, aikata ku fyamfwalo fya uyo umbi, 
uyo mwanakashi mufwile ukumuputulako icisansa, tecakwesha kumubelela luse.
 “Mwikalakwata fipimino fibili mu mufuko wenu, icafina ne cayanguka. 
Mwikalakwata mu ŋanda yenu ifipimo fya misango ibili, icikulu na kanono. 
Mukalekwata ifipimo ifyalingana kabili ifyacishinka, pakuti mukekale inshiku ishingi mu calo Yawe Lesa wenu alemupeela. 
Pantu Yawe Lesa wenu alipata umuntu onse uucita ifi fintu mu bucenjeshi bwa uyu musango.
 “Mukaleibukisha ifintu abena Amaleki bamucitile mu nshila lilya mwafumine mu Egupto. 
Ilyo mwali abanaka no kufwa ulushile bamukumenye pa bulendo bwenu, balimuwililile kabili baipeye na bonse abali kunuma. Tabali na katiina kuli Lesa. 
Kanshi ilyo Yawe Lesa wenu akamulenga ukutuusha ku balwani benu bonse abakamushinguluka mu calo alemupeela ukucipoka cibe icacishilano, muli nokulofya abena Amaleki bonsefye, epakuti kwikaba wakubebukishako pano calo. Tecakwesha kulaba!”
Kabili Mose atile, “Ilyo mukengila mu calo Yawe Lesa wenu alemupeela nge cacishilano, kabili mwacipoka nokulaikalamo, 
mukabuule ifisabo fyantanshi fimo pafyo mukasombola mu mushili wa mu calo Yawe Lesa wenu alemupeela. Kabili mukafilonge na mu museke mukafitwale ku ncende Yawe Lesa wenu akasala nge cifulo ce shina lyakwe. 
Elyo mukatile kuli shimapepo alipo pali iyo nshita, ‘Ine ilelo nasosa kuli Yawe Lesa wandi ukuti ninjisa mu calo ico Yawe alapile ku fikolwe fyesu ukuti akatupeela.’
“Shimapepo akapoka umuseke mu minwe yenu no kuubika pa ntanshi ya bulambo bwakwa Yawe Lesa wenu. 
Elyo mukasose amashiwi aya pa cinso cakwa Yawe Lesa wenu amuti, ‘Tata ali mwina Aramu, uwalelulumbafye. Kabili aile kukwikala ku Egupto na bantu abanono, basuka basanduluka baba umushobo uukalamba, uwamaka. 
Lelo abena Egupto baletusunga buluku buluku no kulenga ukuti tucule kukubomba imilimo yacibe. 
Kanshi na ifwe epakulilila kuli Yawe Lesa wa fikolwe fyesu, na Yawe aumfwa ishiwi lyesu, kabili amona no bucushi bwesu, ukutitikishiwa ne milimo yacibe. 
Kanshi Yawe epakutufumya mu Egupto ku maka yakwe ayabulamba no kuboko kwakwe ukwatambalala, ku fipeshamano ne finjelengwe, na kufyakutiinya ifikalamba. 
Ewatuleta kuli cino cifulo kabili atupeela na cino calo icifumfumukamo umukaka no buci. 
Eico nomba nakuletela ifisabo fyantanshi ifya mu mushili uo we Yawe wampeela.’ Ukateke umuseke pa cinso cakwa Yawe Lesa obe elyo ukamupepe no kumupepa. 
Kanshi iwe na bena Levi na benafyalo abo mwikala nabo mukasansamukile capamo pa fintu ifisuma ifyo Yawe Lesa obe akupeela pamo na ba mu ŋanda yobe.
 “Ilyo mwapwisha ukufumyapo icapekumi pafyo mukasombola fyonse mu mwaka wabutatu, umwaka wa pa cekumi, mukalepeela abena Levi, abenafyalo, bakashiwa na bamukamfwilwa pakuti bakalelya no kwikuta mu misumba yenu. 
Elyo ukasose kuli Yawe Lesa obe auti, ‘Ine nimfumya mu ŋanda yandi icipande camushilo kabili nincipeela ku bena Levi, ku benafyalo, bakashiwa na kuli bamukamfwilwa, ukulingana ngefyo wakonkomesha. Nshipulile amafunde yobe nangu ukulabapo ifunde limo. 
Ine nshalyapo nelyo kamo pa cipande camushilo ilyo naleloosha, nangu ukufumyapo kamo ilyo nali uwakowela, nangu ukutuulapo kamo ku bafwa. Nalibeela Yawe Lesa wandi. Nalicita na fyonse ifyo wankonkomesha. 
Lolesha ukufuma ku mulu, icifulo cobe icamushilo uko waikala, kabili upaale na bantu bobe abena Israeli no mushili uo watupeela ngefyo walaile ku fikolwe fyesu no mulapo, icalo icifumfumukamo umukaka no buci.’
“Ubushiku bwe lelo Yawe Lesa wenu amukonkomesha ukulakonka amafunde ne fipope ifi. Mulefibaka bwino ne mitima yenu yonse ne myeo yenu yonse. 
Namuisosela ilelo ukuti Yawe e Lesa wenu, mwakulaenda mu nshila shakwe, mwakulasunga ifyebo, ifipope na mafunde yakwe nokuti mwakulamubeela. 
Kabili Yawe nao nasosa ilelo ukuti muli bantu bakwe abo acindamika, nokuti muli nokulasunga amafunde yakwe yonse. 
Yawe nasosa ukuti akamucita ukuba abalulumbi, abatashiwa kabili abacindami ukucila imishobo yonse iyo apanga, kabili nokuti mukaba abantu bamushilo abakwa Yawe Lesa wenu ngefyo alaile.”
Mose pamo na bakalamba ba mu Israeli bakonkomeshe abantu ati, “Mulebaka amafunde yonse ayo namupeela ilelo. 
Ilyo mukaabuka Yordani no kwingila mu calo Yawe Lesa wenu alemupeela, mukemike amabwe yamo ayakulu, elyo mukayamase. 
Mukalembepo pa mabwe amashiwi ya mafunde aya ilyo mukaabuka pakwingila mu calo Yawe Lesa wenu alemupeela, icalo umufumfumuka umukaka no buci ngefyo Yawe Lesa wa fikolwe fyenu amulaile. 
Kanshi ilyo mukaabuka Yordani, mukemike aya mabwe pa lupili lwa Ebali, ngefyo namukonkomesha ilelo, kabili nokuyamasa 
Mukakuule palya pene ubulambo bwakwa Yawe Lesa wenu ubwa mabwe. Mwikabomfya icibombelo ca cela pali aya mabwe. 
Mukakuule ubulambo bwakwa Yawe Lesa wenu na mabwe ayashaputulwa ayatuntulu, epo mukatuulile amalambo yakocela Yawe Lesa wenu. 
Palya pene epo mukalekele amalambo yakwampana, ukuyalya no kusansamuka pa cinso cakwa Yawe Lesa wenu. 
Pali ayo mabwe mukemika, mukalembepo bwino bwino amashiwi ya mafunde aya.”
Elyo Mose na bashimapepo abena Levi baebele Israeli onse ati, “Ikala tondolo, we Israeli, kabili umfwe! Imwe nomba mwaba abantu bakwa Yawe Lesa wenu. 
Mulebeela Yawe Lesa wenu no kulakonka amafunde ne fipope ifyo namupeela ilelo.”
Pa bushiku bwine bulya, Mose akonkomeshe abantu ati, 
“Ilyo mukaabuka Yordani, ishi nko shikeminine pa lupili lwa Gerisimu no kupaala abantu. Ne nko ni ishi: Abena Simeoni, abena Levi, abena Yuda, abena Isaka, abena Yosefu na bena Benjamini. 
Kabili ishi nko shena shikeminine pa lupili lwa Ebali pakulapisha abantu. Ne nko ni ishi: abena Rubeni, abena Gadi, abena Asheri, abena Sebuloni, abena Dani na bena Naftali. 
Abena Levi bakekatishe pakwankula aya mashiwi, bakebe abena Israeli bonse abati,
  “‘Abe uwalapishiwa umuntu uubasa icakupashanya nangu ukwenga akalubi, akapangwa na maboko ya bantu, elyo no kulakapepa mu bumfisolo, icintu ico Yawe apata.’
  “‘Abe uwalapishiwa umuntu uukasuula wishi na nyina.’
  “‘Abe uwalapishiwa uukasesha ilibwe lya mupaka wa mubiye.’
  “‘Abe uwalapishiwa umuntu uukalenga impofu ukuluba inshila.’
  “‘Abe uwalapishiwa uukalafyengelesha abenafyalo, bakashiwa nangu bamukamfwilwa.’
  “‘Abe uwalapishiwa uukasendama na bamuka wishi pantu asebanya ubusanshi bwakwa wishi.’
  “‘Abe uwalapishiwa uukasendama ne nama iyili yonse.’
  “‘Abe uwalapishiwa uukasendama na nkashi yakwe uwafyalwa kuli wishi nangu kuli nyina.’
  “‘Abe uwalapishiwa uukasendama na nyinafyala.’
“‘Abe uwalapishiwa uukepaya umubiye nangu ni mu bumfisolo.’
“‘Abe uwalapishiwa uukapoka amafisakanwa pakuti epailepo umuntu uwakaele.’
  “‘Abe uwalapishiwa uukakaana ukubika umutima ku mafunde aya yonse no kukanayakonka.’
 “Kabili nga cakuti mukalaumfwila Yawe Lesa wenu no kulakonka bwino amafunde yakwe yonse ayo ine namupeela ilelo, Yawe Lesa wenu akamucita umushobo ukalamba ukucila imishobo yonse iya pano isonde. 
Amapaalo yonse aya yakesa pali imwe, kabili mukalaba nayo nga mwalapetamina Yawe Lesa wenu.
“Mukapaalwa mu musumba kabili mukapaalwa na mu mpanga.
“Ubufyashi bwa mwifumo lyenu bukaba ubwapaalwa pamo ne fisabo fya mu mushili wenu, abana ba fitekwa fyenu, abana ba ŋombe shenu elyo na bana ba mpaanga shenu.
“Imiseke yenu ne fyakukashilamo imifuba fili nokupaalwa.
“Muli nokupaalwa ilyo mukalaingila, nelyo mukalafuma.
“Yawe akamupeela amaka yakucimfya abalwani benu nga bamwimina. Pakumulwisha bakatula ku ntungafye imo, lelo pakufulumuka lyena bakalasalanganina mu ntunga cine lubali.
“Yawe akatuma ipaalo pa matala yenu na pa cintu conse ico mukekatako ne minwe yenu. Yawe Lesa wenu akamupaala mu calo alamupeela.
“Yawe akamucita abantu bakwe abamushilo, ngefyo alaile no mulapo, nga mwalasunga amafunde yakwa Yawe Lesa wenu no kulaenda mu nshila shakwe. 
Elyo abantu bonse pano isonde bakamona ukuti mwaitwa kwishina lyakwa Yawe, elyo nokutiina bakalamutiina. 
Yawe akamupeela ubukankala nganshi mu bufyashi bwa mwifumo lyenu, ifitekwa fyenu na mu fisabo fya mu mushili wenu mu calo alaile ifikolwe fyenu ukumupeela. 
Yawe akamwiswila umulu, umo atutila ifya bukankala bwakwe. Akalatuma imfula pa nshita yaiko, kabili akapaala ne milimo ya maboko yenu. Mukalaashimishako imishobo iyingi ifintu, lelo imwe tamwakaashime kantu ku mushobo nangu umo. 
Yawe akamucita ukuba imitwe, te micila iyoo. Mukalaba aba pamulu, tamwakaleba aba pesamba iyoo. Lelo kwena cikulu mukalekonka bwino amafunde yakwa Yawe Lesa wenu no kuyasunga yonse, ayo ine namupeela lelo. 
Kanshi tecakwesha kupulapo ifunde nangu limo payo namupeela ilelo, ukwalukila ku kulyo nangu ku kuso mukukonka imilungu imbi no kuitumika.
“Nomba nga cakuti mwakaana ukulaumfwila Yawe Lesa wenu, kabili mwakaana no kulakonka bwino amafunde ne fipope fyakwe fyonse ifyo ine ndemupeela ilelo, ukulapisha konse uku kukamwishila no kumucimfya.
“Mukalapishiwa mu musumba, kabili mukalapishiwa mu mpanga.
“Imiseke yenu ne fyakukasawilamo umufuba fili nokulapishiwa.
“Ubufyashi bwa mwifumo lyenu bukalapishiwa pamo ne fisabo fya mushili wenu, abana ba ŋombe shenu elyo na bana ba mpaanga shenu.
“Muli nokulapishiwa ilyo mukalaingila nelyo mukalafuma.
“Yawe akatuma pali imwe ukulapishiwa, icimfulunganya elyo no kukalipilwa muli fyonse ifyo mukalacita ne minwe yenu, mpakafye mukonaike no kuloba bwangu pa mulandu wa bubi mwacita ubwakusuula Yawe. 
Yawe akamuletela icikuko ca malwele mpakafye akamulofye mu calo mwalaingila mukucipoka. 
Yawe akamulwalika amalwele ya ntandabwanga, cifimba ne mpepo. Akaleta ne cilala icikali no kukabisha no bulwele bwakukonkotanika amabula no kufufuma. Ifikuko fikaba pali imwe mpaka mukalobe. 
Umulu ukakosa ngo mukuba, no mushili uo ukanyantapo ukaba nge cela. 
Yawe akaalula imfula ya calo cenu ukuba ulukungu no lufukutu, efikalafuma mu mulu mpakafye mukalobe. 
Yawe akalenga abalwani benu ukumucimfya. Pakuya kukubalwisha mukalatula ku ntungafye imo, lelo pakufulumuka lyena mukalasalanganina mu ntunga cine lubali. Kabili aba mu bufumu bonse ubwa pano isonde bakapapa no kumfwa umwenso. 
Ifitumbi fyenu fikaba ifyakulya fya fyuni fya mu lwelele ne fiswango fya mu mpanga. Kabili takwakaleba nangu umo uwakufitamfyapo. 
Yawe akamulwalika ifipute fya ku Egupto elyo na bamumena, ifilonda fya pa nkanda ne fiseseya, amalwele ayashakaleposhiwa. 
Yawe akalamulwalika ubushilu, ubupofu no kufulungana kwa mano. 
Nangu akasuba kali pakati ka mutwe, imwe mukalapulumpunta nge mpofu mu mfifi. Tamwakaleba ne shuko mu cintufye conse ico mukalacita. Cila bushiku, bakalamufyenga no kulamwibilafye pe, lelo takwakaleba nelyo umo uwakumupokololako.
“Mukalakobekela abakashana bakuupa, lelo ni bambi bakababuula no kusendama nabo ku maka. Mukalakuula amayanda, lelo tamwakaleikalamo. Mukalabyala imyangashi, lelo tamwakatale amulyako fisabo fyaiko. 
Bakalaipaila iŋombe shenu pa cinso cenu, lelo imwe tamwakalelyako. Bakalasenda bapunda benu ku maka no kubabwesha iyoo. Bakalapeela abalwani benu impaanga shenu, lelo takwakaleba uwakushipokololako. 
Abana benu abaume na banakashi, bakalabapeela ku mushobo umbi, elyo cila bushiku mukalakalifyafye amenso pakuti mumone uko abana benu balebwela, lelo mukabulwa amaka yakucitapo cimo. 
Abantu abo mushaishiba ebakalalya ifisabo ifikafuma mu mushili na mu maka yenu, lelo imwe mukalapelwapofye no kulaculilapo buluku buluku cila bushiku. 
Ifintu ifyo mukalamona fikamupenya. 
Yawe akalamulwalika ifipute ifikali ku molu na mu makufi ifishakaleposhiwa ukufuma ku makasa ukushinta na ku mutwe.
“Yawe akamutwala, imwe pamo ne mfumu mukasonta, ku mushobo umbi uo imwe nangu ifikolwe fyenu fishatala afishiba. Kulya eko mukalapepa imilungu imbi, iyapangwa ku fimuti na ku mabwe. 
Abakalamona bakapapa no kumfwa umwenso. Bakalamuwela nokumuseka ku mishobo yonse uko Yawe akamufulumwina.
“Mukalabyala imbuto ishingi mu mabala, lelo mukalasombola utunono pantu makanta akalya ifisabo fyenu. 
Mukalima amabala ya myangashi no kuyasekwila, lelo tamwakanweko mwangashi nangu ukusombolako ifisabo, pantu ifinsenda fikalya. 
Mukakwata imiti ya miolifa mu calo cenu conse, lelo tamwakengeko mafuta no kuyabomfya, pantu imiolifa ikalukuta. 
Mukalakwata abana abaume na banakashi, lelo tamwakabe nabo pantu bakasendwa muli bunkole. 
Makanta akonaula imiti yenu yonse ne filimwa fya mu mushili wenu onse.
“Abenafyalo abo muleikala nabo mu calo cenu bakalacindaminakofye, elyo imwe mwakulabwelelafye kunuma. 
Bena ebakalamukongwesha, lelo imwe tamwakalebakongwesha. Bena bakaba imitwe, lelo imwe mukaba imicila.
“Ukulapisha konse uku kukesa pali imwe, kukamukonka no kumusanga mpaka mukalobe, pantu mwakene ukubeela Yawe Lesa wenu nokulakonka amafunde ne fipope amupeele. 
Efikaba icakwishibilako ne cisungusho kuli imwe na ba mu ndupwa shenu pe na pe. 
Yawe alimupaalile muli fyonse, nomba imwe mwalifililwe ukumubombela ne mitima yenu yonse ne nsansa mu nshita ya bukankala. 
Eico nomba mukalabombela abalwani Yawe akamutumina abakumulwisha, kabili ni mu nsala ne cilaka, mukusapula ne cipowe icishaibipila. Akamukulikila ikoli lya cela mu mikoshi mpaka akamulofye. 
Yawe akamuletela umushobo wakumulwisha ukufuma ukutali, ukufuma ku mpela ye sonde, nga kapumpe afukukila icintu, abantu abo mukafilwa ukutesha ululimi lwabo. 
Mushobo wa bantu abakatama ifinso, uwabula umucinshi ku bakalamba kabili uwabula uluse ku baice. 
Ebakesa onaula utwana twa fitekwa fyenu ne fisabo fya mu mushili wenu mpakafye mukalobe. Tabakamushileko iŋanu, nangu umwangashi upya, nangu amafuta nangu abana ba ŋombe nangu impaanga pa fitekwa fyenu, mpakafye na imwe bene mukalobelele. 
Bakashinguluka imisumba yenu yonse mu calo cenu mpaka amalinga ayashailepela ayo mwacetekelamo yakabongoloke. Bakashinguluka imisumba yonse mu calo Yawe Lesa wenu alamupeela.
“Pa mulandu wa bucushi abalwani benu bakamuletela ilyo bakamushinguluka, mukalalya abana ba mwifumo lyenu, umunofu wa bana benu abaume na banakashi abo Yawe Lesa wenu amupeela. 
Kabili no mwaume wamutembo nganshi kabili uwanakilila pakati kenu, takakwatile munyina wakwe inkumbu nangufye umukashi wakwe uo atemwisha, nangu abana bakwe bashelepo. 
Kabili takapeleko nangu umo umunofu wa bana abo alelya. Pantu e cakulya akashalafye naco, pa mulandu wa balwani abakashinguluka imisumba no bucushi bakamuletela. 
Umwanakashi wamutembo nganshi kabili uwanakilila pakati kenu, icakuti tekuti anyante akatende kakwe panshi, takaakanyeko umulume wakwe uo atemwa no mwana wakwe umwaume, nangu umwanakashi, 
icisa cabufyashi icikafuma mwifumo lyakwe na bana akafyala. Pantu akafwaya ukufilya mu bumfisolo ilyo abalwani bakashinguluka imisumba yenu no bucushi bakamuletela.
“Nga cakuti tamulekonka bwino amashiwi ya mu mafunde aya, ayalembwa muli ici citabo, kabili tamulecindika ishina lyalulumbi ilyakupapa ilyakwa Yawe Lesa wenu, 
ninshi Yawe akamuletela ifikuko ifyakutiinya, imwe pamo na ba lupwa lwenu, ifinkunka ifyabipisha kabili ifishakapwe, amalwele ayabi kabili ayashakapole. 
Akamuletela amalwele yonse aya ku Egupto, ayo mwatiinine, kabili tayakatale ayapwa. 
Yawe akamuletela amalwele ya misango misango ne finkunka ifishatala afilembwa muli ici citabo ca mafunde, mpakafye mukalobelele. 
Imwe mwe bafulisha nge ntanda sha mu mulu, banono bakashalapo abampendwafye. Pantu mwalikene ukumfwila Yawe Lesa wenu. 
Nga filya fine casekeshe Yawe ukuti mube abakankala no kumufusha mu mpendwa, kanshi efyo cikamusekesha ukumulofya no kumonaula. Mukanukulwa mu calo mwalaingilamo kukucipoka.
“Elyo Yawe akamusalanganishisha pakati ka mishobo yonse, ukufuma ku mpela ya calo ukufika na ku mpela ibiye. Kulya kwine eko imwe mukalapepa imilungu imbi, imilungu iyabaswa ku fimuti na ku mabwe, uto imwe nangu ifikolwe fyenu fishatala afishiba. 
Ilyo mukaba pakati ka mishobo imbi tamwakamone kutuusha, kabili na makasa yenu tayakakwate pakunyanta na pakutuusha. Kabili kulya kwine, eko Yawe akamupeela amano aye sakamiko, amenso ayanakuka ukupembelela no mutima uwabula isubilo. 
Imikalile yenu ikaba iyakutwishika lyonse. Mukaba no mwenso akasuba no bushiku, ukwabula ukushininkisha palwa bumi bwenu. 
Imitima yenu ikalaba iyabebuka ku fintu ukalatiina, na menso ku fintu yakalamona. Ulucelo mukalati, ‘Kanshi nga caciba icungulo,’ kabili icungulo naco amuti, ‘Kanshi nga caciba ulucelo!’ 
Yawe akalamubweseshamo ku Egupto mu mato, ubulendo ubo ine namuleseshe. Kulya kwine imwe eko mukalaishitisha mwe bene ku balwani benu pakuti mube abasha babo abaume na banakashi, lelo takwakabe nangu umo uukafwaya ukumushita.”
Aya e mashiwi ya cipangano Yawe akonkomeshe Mose ukupangana na bena Israeli mu calo ca Moabu, ukulunda pa cipangano ico apangene nabo ku Horebu.
Mose alonganika abena Israeli bonse, alabeba ati, “Amenso yenu yalimwene fyonse ifyo Yawe acitile mu Egupto kuli Farao, bacilolo bakwe bonse elyo na ku calo cakwe conse. 
Na menso yenu mwalimwene ifyamesho ifikalamba, ifishibilo fyacipeshamano ne fisungusho ifikalamba. 
Nomba ukushinta na pa bushiku bwa lelo, Yawe tamupeela amano yakwishiba nangu amenso ayamona nangu amatwi ayomfwa. 
Pa myaka amakumi yane (40) iyo namutungulula mu matololo, ifyakufwala fyenu tafyalepukapo nangu indyato shenu nasho tashalepukapo. 
Tamwalyapo mukate nangu ukunwa umwangashi nangu conse icikola. Nacitile ifi pakuti mwishibe ukuti nine Yawe Lesa wenu. 
Ilyo twafikile pali ino ncende, imfumu Sihoni iya ku Heshiboni ne mfumu Ogi iya Bashani, balishile kukutulwisha, nomba twalibacimfishe. 
Twabapoka ne calo, twacipa nge cacishilano ku bena Rubeni, na ku bena Gadi, na kuli citika wa luko lwakwa Manase. 
Mulebaka bwino amashiwi ya cipangano ici, epakuti mukabe abakankala mu fintu fyonse mwakulacita.
“Imwe bonse ilelo namwiminina pa cinso cakwa Yawe Lesa wenu, intungulushi shenu na bashimucindikwa, abakalamba, bacilolo na bantufye bambi bonse abena Israeli, 
pamo pene na bana benu, abakashi benu, na benafyalo abekala mu nkambi shenu, abamutebela inkuni no kumutapilako amenshi. 
Namwiminina pano pakuti mupangane icipangano na Yawe Lesa wenu, icipangano Yawe alepangana na imwe no kucikaka no mulapo, 
pakuti amusuminishe ilelo ukuba abantu bakwe, ukuti abe Lesa wenu ngefyo alaile ifikolwe fyenu Abrahamu, Isaki, na Yakobo. 
Ndepangana ici cipangano no mulapo waciko tekuli imwe mweka 
mwe beminine pano na ifwe ilelo pa cinso cakwa Yawe Lesa wesu, lelo na bashili pano ilelo.
“Imwe mwe bene mwalishiba ifyo twaleikala mu Egupto nefyo twapitile mu fyalo ilyo twaleisa kuno. 
Mwalimwene pakati kabo ifimpashanya fyabo ifyapatwa no tulubi twa fimuti na mabwe, utwa silifa na golide. 
Muleshininkisha ukuti tapali mwaume nangu umwanakashi, umukowa nangu uluko pali imwe mwe bali pano ilelo, uwakutalusha umutima wakwe ukufuma kuli Yawe Lesa wesu nokuya mukulapepa imilungu ya mishobo ilya. Mushininkishe ukuti peba mushila pakati kenu uufumya ubusungu ubwalula filya. 
Ilyo uyu umuntu aumfwa aya mashiwi ya uyu mulapo, elyo aipaala umwine kabili alatontonkanya ukuti, ‘Nkabafye umutende nangu ningatwalilila ukulakonka inshila yandi.’ Ici cikaleta ifinkunka pa mushili uwatapililwa na pa mushili uwauma wine. 
Yawe takatale afwaya ukubelela umuntu wa musango uyu uluse. Ubukali bwakwe ne cipyu fikemina uyu muntu. Ukulapisha konse ukwalembwa muli ici citabo kukamuponena, na Yawe akalofya ishina lya uyo muntu pano calo. 
Yawe akamusobolola ukufuma mu nko shonse isha bena Israeli pakumuletela ifinkunka, ukulingana no kulapishiwa kwa cipangano kwalembwa muli ici citabo ca mafunde.
“Mu nkulo sha kuntanshi, abana benu abakamukonkapo elyo na benafyalo bakafuma mu fyalo fyakutali bakamona ifinkunka ifikapona pa calo na malwele ayo Yawe akacushishako icalo. 
Icalofye conse cikaba mito ya mucele na salufa, tapakabe cakubyalamo, tapakabe icakumenamo, kabili tamwakakule fimuti fya mpanga. Cikaba ngo konaika kwa Sodoma na Gomora, Adima na Seboyimu, imisumba Yawe aonawile ilyo akalipe nganshi. 
Elyo imishobo yonse ikepusha aiti, ‘Bushe cinshi Yawe acitile ifi kuli ici calo? Ngeci cifukushi cabukali cilolele mwi?’ 
Ubwasuko bwa bantu bukaba nifi, ‘Ni pa mulandu wakuti aba bantu baonawile icipangano cakwa Yawe, Lesa wa fikolwe fyabo. Icipangano apangene nabo ilyo abafumishe mu calo ca Egupto. 
Baleitumika no kupepa imilungu imbi, kabili no kuifukamina, iyo bashatalile abeshiba, imilungu Yawe ashabapeele. 
Kanshi ecalengele icipyu cakwa Yawe cimine ici calo, icakuti aleta nokulapisha konse ukwalembwa muli ici citabo. 
Mu kukalipa kwakwe ukukalamba, kabili na mu cipyu cakwe, Yawe alibafumya mu calo cabo, abatamfisha mu calo cimbi, ngefi fine cili na nomba.’
“Ifyankaama fyonse fyakwa Yawe Lesa wesu, lelo ifyo atusokolwela fyesu ifwe na bana besu pe na pe, pakuti tulekonka amashiwi yonse aya mafunde aya.”
Kabili Mose atile, “Ilyo aya mapaalo yonse no kulapisha konse uko mbikile pali imwe nga kwamufikila, elyo mukaleibukisha mu mitima yenu konse ku mishobo uko Yawe Lesa akamupashila. 
Kabili imwe na bana benu kuti mwabwelela kuli Yawe Lesa wenu, no kulamubeela ne mitima yenu yonse ne myeo yenu yonse ukulingana na fyonse ifyo namukonkomesha ilelo. 
Elyo Yawe Lesa wenu akamukwatila uluse no kumubwesesha ishuko lyenu, elyo nokumubwesha ukufuma mu mishobo amupashilemo. 
Nangufye cakuti mwasalanganina ukwapelela isonde pesamba lya kasuba, ukufuma kulya Yawe Lesa wenu akamubwesha no kumukolonganya pamo. 
Yawe Lesa wenu akamubwesha mu calo icali ca fikolwe fyenu no kucipoka cikabe cenu. Kabili akamulenga ukuba abakankala no kusanda ukucila pa fikolwe fyenu. 
Yawe Lesa wenu akasembulula imitima yenu, ne mitima ya ndupwa shenu, pakuti mukalemutemwa ne mitima yenu yonse ne myeo yenu yonse, elyo mukaba no bumi. 
Yawe Lesa wenu akalwila ukulapisha konse pa balwani benu abamupata no kumucusha. 
Nakabili imwe mukalaumfwila no kulakonka amafunde yakwe yonse ayo nalamupeela ilelo. 
Elyo Yawe Lesa wenu akamulenga ukuba abakankala mu fintu fyonse mukalabomba ne minwe yenu na mu bufyashi bwa mu mafumo yenu, abana ba fitekwa fyenu elyo ne fisabo fya mushili wenu. Yawe Lesa wenu akasekela muli imwe no kumulenga ukuba abakankala ngefyo asekele mu fikolwe fyenu, 
nga cakuti mwalabeela Yawe Lesa wenu no kulasunga ifyebo ne fipope ifyalembwa mu citabo ca mafunde no kubwelela kuli Yawe Lesa wenu ne mitima yenu yonse ne myeo yenu yonse.
“Nomba ico ndemukonkomesha ilelo te funde lingamwafya kabili talili ukutali na imwe. 
Talili mu mulu, icakuti mwingepusha amuti, ‘Bushe nani enganina mu mulu aye apoke no kwisa twebako, uleke tulelibeela?’ 
Kabili talili kwishilya lya bemba, icakuti mwingepusha amuti, ‘Bushe nani aleyabuka bemba, aye apoke no kwisa twebako pakuti tulelibeela?’ 
Iyoo, ishiwi lilifye mupepi na imwe. Lili mu kanwa kenu na mu mitima yenu pakuti mulelibeela.
“Moneni, nabika ku cinso cenu ilelo ubumi no bukankala, ukuloba ne mfwa. 
Pantu ilelo namukonkomesha ukutemwa Yawe Lesa wenu, ukulaenda mu nshila shakwe kabili no kulasunga amafunde yakwe, amalango yakwe ne fipope fyakwe. Lyena mukaba no bumi, kabili mukasanduluka, na Yawe Lesa wenu akamupaala mu calo mwalaingilamo no kucipoka. 
Lelo nga cakuti imitima yenu yatalama, mwakaana no kulabeela, kabili nga cakuti mwalakonkelela ukulafukamina no kupepa imilungu imbi, 
ine ndemweba ilelo ukuti cine cine mukaloba. Tamwakakokolemo muli cilya calo mwalaabukila Yordani ukwingilamo no kucipoka. 
Ilelo naita umulu ne calo ukuba bakambone bandi pali imwe ukuti nabika pa cinso cenu ubumi ne mfwa, amapaalo no kulapisha. Nomba salenipo ubumi pakuti imwe na bana benu mukabe abomi. 
Muletemwa Yawe Lesa wenu, muleumfwa kwishiwi lyakwe kabili eo mulekonenamo. Pantu Yawe e bumi bwenu, kabili akamupeela ukwikala imyaka iyingi mu calo ico alaile ifikolwe fyenu, Abrahamu, Isaki, na Yakobo.”
Elyo Mose aile landa ku bena Israeli bonse amashiwi aya ati, 
“Ine nomba ndi ne myaka umwanda umo na makumi yabili (120) kabili nshikwete maka yakumutungulula. Yawe nanjeba ukuti, ‘Tawakabuke mumana wa Yordani.’ 
Yawe Lesa wenu umwine eukamutangilila pakwabuka. Akalofya iyi mishobo ili ku ntanshi yenu, kabili mukapoka ne calo cabo. Yoshua nao eukamutangilila ukwabuka ngefyo Yawe asosele. 
Kabili Yawe akabacita ngefyo acitile kuli Sihoni na Ogi, imfumu sha bena Amoli, abo alofeshe pamo ne calo cabo. 
Yawe akabaposa mu minwe yenu, elyo muli nokubacita ngefyo namukonkomeshe. 
Mukose kabili mushipe. Mwitiina nangu ukukwata umwenso pa mulandu wabo, pantu Yawe Lesa wenu akulaba na imwe, takamushe nangu ukumulekelesha.”
Elyo Mose aita Yoshua pa cinso ca bena Israeli bonse alamweba ati, “Kosa kabili ushipe, pantu ufwile ukuya na aba bantu mu calo ico Yawe alapile ku fikolwe fyabo ukubapeela. Kabili ufwile ukucakanya pakati kabo nge cacishilano cabo. 
Yawe umwine ewakulakutangilila, kabili akulaba nobe. Takakushe nangu ukukulekelesha. Tecakwesha kutiina kabili tecakwesha kunenuka iyoo.”
Kanshi Mose epakulemba aya mafunde kabili ayapeela kuli bashimapepo, bamwana Levi abaume, abalesenda Imbokoshi ya Cipangano cakwa Yawe, elyo na ku bakalamba bonse aba mu Israeli. 
Elyo Mose abakonkomesha ati, “Pa mpela ya cila mwaka walenga cine lubali, mu mwaka wakusuula ku nkongole, pa nshikunkulu ya Nsakwe, 
ilyo abena Israeli bonse baisa mukumonekela ku cinso cakwa Yawe Lesa wenu, pa ncende iyo akasala, mukalebelenga aya mafunde pa cinso cabo ilyo balekutika. 
Mukalekolonganika abantu, abaume, abanakashi na bana, pamo na benafyalo abekala mu misumba yenu, pakuti bakaleumfwa no kusambilila ukukwatila Yawe Lesa wenu akatiina, kabili bakalekonka bwino na mashiwi yonse aya mafunde aya. 
Abana babo abashaishiba aya mafunde bafwile baleyomfwako pakuti basambilile ukulatiina Yawe Lesa wenu pa nshitafye yonse mukalaikala mu calo ico mwalayabukila Yordani mukucipoka.”
Yawe aebele Mose ati, “Mona shapalama inshiku shobe ishakufwa, ita Yoshua, mwise kwi Tenti Lyakukumaninamo, uko ndi nokumupeelela imilimo.” Kanshi Mose na Yoshua epakuya iminina kwi Tenti Lyakukumaninamo. 
Elyo Yawe nao epakumonekela pe Tenti mu ntumba ye kumbi, elyo intumba ye kumbi yaiminine lwa pa mwinshi we Tenti. 
Elyo Yawe aebele Mose ati, “Iwe uli nokuya lala ukwalala ifikolwe fyobe. Lelo aba bantu tabakakokole balampondokela mukuikowesha muli bucilende bwakupepa imilungu ya benafyalo iya mu calo balaingilamo. Bali nokumpondokela nokonaula icipangano ico twapangene nabo. 
Pali ubo bushiku ine nkabafulilwa no kubasuulako. Nkafisa icinso candi uko bali, elyo bakaloba. Ifinkunka ifingi fikabaponena, na mafya ayengi yakabeshila, kabili pa bushiku bulya bakepusha abati, ‘Bushe ifi finkunka tafitufikile pa mulandu wakuti Lesa natusenguka?’ 
Mu cinefye nkafisa icinso candi pali bulya bushiku pa mulandu wa kubifya kwabo ukwakupilibukila ku milungu imbi.
“Nomba ilembeleni ulu lwimbo mwe bene. Kabili iwe Mose, ulusambilishe na ku bena Israeli elyo balwimbe no kulwimba pakuti lukabe e lukambone lwandi pali bena. 
Ilyo nkabatwala mu calo umufumfumuka umukaka no buci, icalo nalaile no mulapo ku fikolwe fyabo, kabili ilyo balya baikuta no kwina baina, bakapilibukilila ku milungu imbi no kuipepa, bakankaana, bakonaula ne cipangano candi. 
Kabili ilyo ifinkunka na mafya fikabeshila, ulu lwimbo lukabashinina, pantu aba mu ndupwa shabo tabakalulabe. Neli line nshilati mbengishe mu calo nabalaile no mulapo ukubapeela, ninjishiba ifintu baletontonkanya ukucita.”
Kanshi Mose ubo bwine bushiku epakulemba ulu lwimbo no kulusambilisha ku bena Israeli.
 Yawe akonkomesha Yoshua mwana Nuni ati, “Iwe shipa, kabili ukose pantu niwe ukatungulula abana bakwa Israeli mu calo nabalaile no mulapo, kabili ine wine nkalaba na iwe.”
Panuma Mose apwile ukulemba amashiwi mu citabo ca mafunde aya, ukufuma kukwamba mpaka na kumpela, 
akonkomeshe abena Levi abalesenda Imbokoshi ya Cipangano cakwa Yawe ati, 
“Sendeni ici citabo ca mafunde, muye cibika lubali lwa Mbokoshi ya Cipangano cakwa Yawe Lesa wenu. Palya pene epo cikalaikala nga cikambone icakumushinina. 
Pantu nalishiba bucisanguka na bunkosamitwe bwenu. Nga cakuti kuti mwasangukila Yawe ilyo ncili umumi kabili pamo na imwe, palibufi nga nafwa! 
Longanikeni pa cinso candi abakalamba bonse aba nko shenu na bacilolo bonse, pakuti nande aya mashiwi ninshi balekutika elyo njite umulu ne calo fibe efyakubashinina. 
Pantu ninjishiba ukuti pa numa ya mfwa yandi namwishiba bwino ifyo mukailufyanya kabili no kufuma kufyo namukonkomesha. Mu nshiku ishikesa, ifinkunka fikamuponena pantu mukacita ifyabipa pa menso yakwa Yawe no kumulenga akalipe pa mulandu wa ifyo iminwe yenu yapanga.”
Elyo Mose asosele amashiwi ya lwimbo ulu ukufuma pakwamba mpaka pa mpela, ninshi ibumba lyonse ilya bena Israeli lilekutika.
Umfweni mwe myulu, na ine nalalanda,
Lekeni ukufunda kwandi kuloke nge mfula,
Ine nkalasabankanya ishina lyakwa Yawe.
Ena e cilibwe, ne milimo yakwe yaba iyapwililika,
 Bena bacitile ifyalubana ku nsoni shabo,
Bushe uyu e musango mwingatashishamo Yawe,
Ibukisheni inshiku shakale ishapita,
 Ilyo Lesa Mukulu apeele imishobo ifyacishilano fyabo,
Pantu icakaniko cakwa Yawe bantu bakwe,
Mu calo ca matololo emo asangile Yakobo,
kwati ni kapumpe uulesunga icisansala cakwe
Yawe ekafye ewamutungulwile,
Alenga Yakobo ukunina pa ncende ishasansuka pa calo,
no mukaka uwatikama no wasongoloka uwalefuma ku fitekwa,
Yeshuruni aliinine, elyo alaitutumuna,
Balengele Yawe ukuba no bufuba pa mulandu wa milungu yabo iya benafyalo,
 Baletuula amalambo ku mipashi iyakowela, iyishali imilungu,
Mwasuulile Icilibwe, icali Shinwe.
Ilyo Yawe amwene ifi, abakaana,
Epakusosa ati, “Nkafisa icinso candi uko bali,
 Banengele ukuba no bufuba pa mulandu wa cishili umulungu,
Pantu umulilo naukoshiwa ku bukali bwandi,
“Nkatulika ifinkunka pali bena,
Nkabaletela icipowe icakubapwa
Panse ulupanga lukalenga ukufwilwa abana,
Ine natile nkabapasa,
Lelo natiinine ukusonsomba kwa balwani,
Umushobo uyu tawakwata mano,
Nga cakutilafye bali bamano kabili kuti baishiba umo cilolele ici
Bushe umuntu umo kuti afulumuna shani abantu ikana limo (1,000),
Pantu ilibwe lyabo talyaba nge Cilibwe cesu,
Umwangashi wabo ufuma ku mwangashi wa ku Sodoma,
Umwangashi wabo busungu bwa nsoka,
“Bushe nshabika ifi mu butala,
 Ne mwine wacilandushi nine, kabili nkabakanda.
 Yawe akapokolola abantu bakwe,
Elyo Yawe akatila, “Nomba imilungu yabo ili kwi,
Imilungu ili kwi iyalelya amafuta ya malambo yabo,
“Moneni nomba ukuti ine wine nine Lesa.
Naimya ukuboko kwandi mu mulu no kusosa ukuti,
ilyo nanona ulupanga lwandi ulwabeka,
Nkalenga imifwi yandi ikaletona imilopa,
 Sansamukeni, mwe mishobo pamo na bantu bakwe. 
Mose baishile na Yoshua mwana Nuni no kulanda amashiwi yonse aya ulu lwimbo ninshi abantu baleumfwa. 
Ilyo Mose apwile ukusosa amashiwi yonse aya ku bena Israeli bonse, 
atile kuli bena, “Mulebika mu mitima amashiwi yonse ayo nasosa mu cine ilelo, pakuti mulekonkomesha abana benu ukulabeela bwino amashiwi yonse aya mafunde aya. 
Te mashiwi yafyefye kuli imwe, e bumi bwenu. Muli yena emo mukekala inshiku ishingi mu calo mwalayabukila Yordani mukucipoka.”
 Pa bushiku bumo bwine Yawe aebele Mose ati, 
“Nina ulupili lwa Nebo, ulwa mu mpili sha Abarimu, mu calo ca Moabu, ukulungatana no musumba wa Yeriko, utambe icalo ca Kenani, ico ine nalapeela abena Israeli ukuba icuma cabo. 
Pali lulya lwine lupili walanina epo uleya fwila no kuya lala ukwalala abantu bobe, nga filya fine munonko Aroni afwilile pa lupili lwa Hori no kuya lala ukwalala abantu bakwe. 
Pantu imwe bonse babili tamwancetekele pa cinso ca bena Israeli pa cishima ca ku Meriba Kadeshi mu matololo ya Sini, kabili pantu tamwalangile ukuti ndi wamushilo pa cinso ca bena Israeli. 
Eico ulemonakofye cilya calo akatalamukila, tawakengilemo mu calo ndepeela abena Israeli.”
Ili e paalo Mose umuntu wakwa Lesa apaalile abana bakwa Israeli ilyo talafwa. 
Atile,
Cine cine niwe we watemwa abantu,
amafunde ayo Mose atupeela,
Ewali Imfumu mu Yeshuruni,
“Lekeni Rubeni abe umumi kabili efwa,
Kabili ifi efyo alandile pali Yuda,
 Palwakwa Levi atile,
Palwakwa wishi na nyina atile,
Eufunda ifipope fyobe kuli Yakobo
We Yawe, paala ukucenjela kwakwe konse,
Palwakwa Benjamini atile,
Palwakwa Yosefu atile,
ku fyawamisha ifileta akasuba
ku fisabo ifyawamisha ifya mu mpili shakale,
ku fyabupe ifyawamisha ifya mu calo na fyonse ifyaisulamo,
Mu bucindami ali kwati libeli lya cilume wa ŋombe,
Palwakwa Sebuloni atile,
Bakalaita abantu ku mpili,
Palwakwa Gadi atile,
Ena aisalilepo icalo cawamisha,
Palwakwa Dani atile,
Palwakwa Naftali atile,
Palwakwa Asheri atile,
Ifyakukakila impongolo fikaba fya fyela no mukuba,
“Takwaba nangu umo uwaba nga Lesa wa ku Yeshuruni,
Lesa wa pe na pe e cubo cobe,
Kanshi Israeli akaikalila umutelelwe umwine ekafye.
Walishuka iwe we Israeli!
Elyo Mose aninine ulupili lwa Nebo ukufuma ku mawanga ya Moabu ukufikafye na pa mulu wa lupili lwa Pisiga, ukulungatana no musumba wa Yeriko. Kulya kwine eko Yawe amulangile icalo conse, ukutendekela ku Gileadi no kufika ku Dani, 
icalo conse icakwa Naftali, ne fitungu fyakwa Efulemu na Manase, icalo conse icakwa Yuda ukuya fikafye na kuli bemba wa ku masamba, 
ku matololo ya Negebu ne citungu conse ukufuma kwishika lya Yeriko, umusumba wa Tuncindu, no kufika ku Sowa. 
Elyo Yawe aeba Mose ati, “Ici e calo nalaile no mulapo kuli Abrahamu, Isaki, na Yakobo ilyo natile nkacipeela ku ndupwa shabo. Nkulengele ukuti iwe ucimonekofye na menso yobe, lelo tawakaabukilemo no kwingilamo.”
Kanshi Mose umubomfi wakwa Yawe, epakufwila mulya mu Moabu, nge shiwi Yawe asosele. 
Yawe nao amushiika mu Moabu, mwishika ukulungatana na Beti Peori. Lelo ukushinta na nomba tapaba uwaishiba apabela uluputa lwakwe. 
Mose ali ne myaka umwanda umo na makumi yabili (120) ilyo afwile, lelo amenso yakwe tayanakwike nangu amaka yakwe ukupwa. 
Abena Israeli bamulooseshe mu mawanga ya Moabu inshiku amakumi yatatu (30), mpakafye inshita yakuloosha no kulila yapwa.
Nomba Yoshua mwana Nuni aisushiwa no Mupashi wamano, pantu Mose alimutambalikilepo amaboko. Kanshi abena Israeli epakulaumfwila Yoshua, kabili nao alecitafye ifyo Yawe akonkomeshe Mose.
 Ukufuma lilya line, takwatala akuba kasesema nangu umo mu Israeli uwaba nga Mose uo Yawe aishibe no kuloleshanya nankwe amenso. 
Kabili takwatala akuba uwacitile ifipeshamano ne finjelengwe nga filya Yawe atumine Mose ukuti aye acite mu Egupto, kuli Farao na kuli bacilolo bakwe, kabili na ku calo cakwe consefye. 
Kabili takwaba kasesema nangu umo uwatala acita ifintu ifyamaka kabili ifyakutiinya nga filya Mose alecita pa cinso ca bena Israeli bonse.
