Mu lupapulo luu muli amazwi yano Mose wavwanzile ku ina Izlaeli yonsi lino yali mu lwanga lwaku ufumondaka wa Luzi lwa Yodani. Yene yali mu cifoloma ca Yodani, pipi nu ku Sufi pakasi ka musumba wa Palani ku mbali yonga nga ni misumba ya Tofeli, Labani, Hezeloti, na Dizaabu ku mbali yuze. 
(Cikasenda amanda ikumi na onga ukupita ulwendo ukufuma ku Mwamba wa Holebu ukuya ku Kadesyi Banea ku nzila ya mpanga ya Edomu, ya myamba.) 
Pa wanda wakutandika uwa mwezi uwalenga ikumi na onga mu mwaka uwalenga amakumi yani pacisila lino yatiyafuma mu Eguputo, Mose anena aina Izlaeli ivintu vyonsi vino Yawe wamupeezile ilamulo kuti ayanene. 
 Cii cali pacisila lino wene watacimvya Siooni umwene wa ina Amoli, wino wateesile mu musumba wa Hesyiboni, nga na Ogi umwene waku Basyani, wino wateesile mu misumba ya Asyitaloti na Edilei. 
Cali lino antu yali lwaku ufumondaka wa Luzi lwa Yodani mu muputule wa mpanga ya Moabu lino Mose watandike kuyalondolwela amasunde nga na masambilizyo yakwe Leza.
“Lino twali pa Mwamba wa Holebu, Yawe Leza witu wavwanzile kunotuli ati, ‘Caticilingana ukwikalisya kuno mwatimwikalisya pa mwamba uu. 
Pangululini insakwe zinu nga muye ku nkolelo. Yangini ku mpanga ya myamba iya ina Amoli nga nu ku ncende zyonsi izizingulwike lwaku Cifoloma ca Yodani, ku mpanga ya myamba nu ku mpanga zitambalale, lwaku kaeya, nga nu ku nkumba yakwe Yemba wa Adiliya. Yangini ku mpanga ya Kenani mupitilile kucila pa Myamba ya Lebanoni mufike nu ku luzi lukulu lwa Yufulate. 
Impanga ii yonsi aino ne Yawe nalavile ukupeela kuli Abulaamu, Isaki, Yakobo, nga nu ku vikolwe vinu. Yangini mukapokolole impanga ilya mukikalemo.’ ”
Mose anena antu ati, “Lino twali pa Mwamba wa Sinai namunenyile inti, ‘Umulimo wakutungulula mwemwe watiunkomela cuze. Ntangembombe nenga. 
Yawe Leza winu uwalenga kuti muvule wa ntanda umwiyulu. 
Si Yawe, Leza wa vikolwe vinu, aleke muvulileko amaila izimbi nu kumipolelela wakwe vino walavile! 
Lelo uzye cingacitika uli kuti umutembo wakuputula imilandu inu unyomele pali nene nenga sile? 
Sololini antu yamwi amano, akwata ukwiluka, amanyikisya vintu nupya acindikwa, ukufuma muli cila mutundu, nga nani ndayapeela umulimo wa kwangalila mwemwe.’ 
Namwe mwazumile ukuti icintu cii icisuma ukucita. 
Acino natoozile intunguluzi zyamano zilamoke zino mwasolwile ukufuma mu mitundu inu, nga nzipeela uwangalizi kuti zyamwangalila. Zimwi zyangalilanga antu izimbi, zimwi zyangalilanga antu umwanda, zimwi zyangalilanga antu amakumi yasano, na zimwi zyangalilanga antu ikumi. Nasolwile na yacilolo yauze mu mitundu yonsi.
“Pa nsita ilya nakonkomizye yakapingula inu inti, ‘Mwauvwa imilandu ino antu inu yamaletanga kunomuli. Mulinzile kupingula cila mulandu ukwaula ulufyengo, cisi cimwi ndu mulandu uli pakasi ka antu inu nanti ndi uli pakasi kinu na inamasi yano yakwikala namwe. 
Mutaya na kasoozi lino mukupingula. Mwapingula cila muntu kwaula kunyomela mbali, cisi cimwi vino umuntu wiyo ali. Mutaoopa umuntu nanti umwi, pano upinguzi uno mumacita ukafuma kuli Leza. Ndi umulandu umwi wakomesya cuze kunomuli, muulete kunondi nga nani ndapingula.’ 
Pa nsita ilya ili imwi kwene namunenyile vintu vyonsi vino mwali nu kucita.
“Lyene wakwe vino Yawe watupeezile ilamulo kuti tucite, twafumile pa Mwamba wa Holebu nga tusalala ulwanga lulu lukulu ulwakofya itulungama ku mpanga ya myamba iya ina Amoli. Alino tufika ku Kadesyi Banea. 
Lyene namunenyile inti, ‘Mwatimufika ku mpanga ya myamba ya ina Amoli, ino Yawe Leza witu akutupela. 
Lolini, Yawe Leza winu watamupeela impanga. Yangini mukapokolole impanga ilya wakwe vino Yawe, Leza wa vikolwe vinu, wamunenyile. Mutuvwa intete nanti kutovoka.’
“Lelo mwizile kunondi nu kuti, ‘Lekini tutume antu nkolelo yakatunengwile impanga, pakuti yangiza yatunene inzila ino ingazipisya kunotuli kupitamo nga ni vyaya imisumba ya kweneko.’
“Ilangulusi lilyo lyalolike ilisuma kunondi. Acino nasolwile antu ikumi na yaili, wenga ukufuma muli cila mutundu. 
Antu yaya yatumbela impanga ya myamba, nga yafika ku Cifoloma ca Esyikoli nga iyacendezya. 
Yatuletela iviseekwa vimwi vino yazanyile kuku, nga yatunena ukuti impanga ino Yawe akutupela yavunda wakwe cimwi.
  “Lelo mutakasi ukuya kweneko. Mwakanyile kuyela ilamulo lyakwe Yawe Leza winu. 
Mwailizyanyizye pakasi kinu, imuti, ‘Yawe watupata. Watufumya ku Eguputo kuti aize atupeele mu makasa ya ina Amoli pakuti yangatukoma. 
Uzye pacani cino tungaila kukwa? Tukuuvwa intete. Antu yano twatumile kweneko yakutunena ukuti antu aya kukwa yaya namaka cuze nupya amalamba ukutuluta, nu kuti yakaikala mu misumba ya malinga atali kufika nu mwiyulu. Yene yaweni aina Anaki kukwa!’
“Lelo namunenyile inti, ‘Mutoopa antu yaya. 
Yawe Leza winu amamutungulula, nga amamulwisizya, wakwe vino mwaweni akucita mu Eguputo 
 nu mu lwanga kwene. Kuku mwaweni vino Yawe wamusenzile nzila yonsi amuleta ku cifulo cii, wakwe vino isi akasunsa umwana pa ciye.’ 
 Lelo nanti namunenyile vii, nalyo kwene mutataile Yawe, 
nanti angala wene wamukolelelanga kuti amulondele cifulo pakuti mukuule insakwe. Apa kuti amulange inzila, wene wamukolelelanga mu mvumba ya moto usiku nu mu mvumba yi kumbi umusanya.
  “Yawe uvwile kuilizyanya kwinu nga asoka. Acili cino wene walafile ati, 
‘Kusi nanti wenga uwamu mukulo uu uwipe alingila mu mpanga ivunde ino nalavile ukupeela ku vikolwe vinu. 
Suka sile Kalebu umwana wakwe Yefune aalingilamo. Wene acili uwakutailwa kunondi, nga nani ndapeela impanga ino waile aendezya kunoli nu ku amu mupanda wakwe.’
“Pamulandu wakwe mwemwe Yawe wansokile nga avwanga ati, ‘Nanta awewe kwene, Mose, utalingila mu mpanga ilya. 
Lelo ukomelezye kazwilizya wako, Yoswa umwana umonsi wakwe Nuni. Wene alatungulula aina Izlaeli kuti yakapyane impanga ilya.’
“Lyene Yawe anena swensi ati, ‘Ana inu yano yacili anono atali yamanye kupusanya pakasi ka cisuma ni ciipe, yalingila mu mpanga ilya, ana yaya kwene yano mwatangi yalayasenda mu uzya. Indayapeela impanga ilya, nga nayo yalaipyana. 
Lelo mwemo, seleukini nga mutenuke nu kuswilila kulungama ku lwanga mupite umu nzila iyaya kuli Yemba Muyenzu.’
“Lyene mwemo mwaasuka muti, ‘We Mose, twatitwifya kuli Yawe. Lelo ndakai tumaya tukayalwisye, wakwe vino Yawe watupeezile ilamulo.’ Nga lyene cila wenga munomuli waiteinye ukuya mukulwa, ala akwelenganya ukuti cili icangumpale ukuzanza impanga ya myamba.
“Lelo Yawe anena ati, ‘Uyanene yateezya ukuya ku kulwa, pamulandu wakuti ntamaya namwe, nga na anisi inu yamamucimvya.’ 
Namunenyile amazwi yano Yawe wavwanzile, lelo mwemo mutasumvileko amano. Mwamutalamile nga nu mu cilumba cinu imutumbela impanga ya myamba. 
Lyene aina Amoli yano yikalanga mu myamba ilya yamukatukile wa cikundi ca nzimo. Yene yamuzinginye mpaka kufika nu ku Holima nga kukwa kwene akuno yamucimvizye mu mpanga ya myamba ya Edomu. 
Lino mwawelulwike mwakuusile kuli Yawe kuti amwazwe, lelo wene atuvwile nanti kusumbako amano kunomuli.
“Acino mwatenzi mu Kadesyi amanda avule pa nsita yonsi ino mwali kweneko.
  “Mukusyalikizya tusuka tusenuka nga itutenuka kulungama ku lwanga, tupita umu nzila iyaya kuli Yemba Muyenzu, wakwe vino Yawe wapeezile ilamulo. Nupya twasumvile insita tula tukululumba mu mpanga ya myamba ya Edomu.
“Lyene Yawe anena ukuti 
twatitululumba ku na ku mu mpanga ii ya myamba pa nsita ntali ilingane, nu kuti ndakai tulinzile kulungama ku katutu. 
 Wene wanenyile ukumupeela amalamulo yaa, akuti, ‘Mwasya mupite ukusalala impanga ya myamba yamu Edomu, impanga ya anyonko, amu mupanda wakwe Esau. Yene yamauvwanga intete zya pali mwemwe. 
Lelo mutalinzile ukuyasonka kuti mutandike ukulwa inkondo nayo, pamulandu wakuti intalamupeela impanga yao, nanti akacipande akalingine ukulyata sile ulwazo lwinu. Natimpeela impanga ya myamba ya Seili ku amu mupanda wakwe Esau. 
Ivyakulya vyao pamwi na manzi vyene mungakala.’
“Mwiusye vyonsi vino Yawe wamupolelela mu milimo inu yonsi. Wene wamusakamalanga nu kumuwaka lilyo lyonsi lino mwalulumbanga mu lwanga ulutaikulila. Apa myaka ii yonsi amakumi yani Yawe wali namwe, nupya mutulilwanga icintu nanti cimwi.
“Acino itupitilizya ulwendo lwitu ukupuzya impanga ya Seili, itusya umuseo uwafuma mu Eloti na Ezioni Gebeli, nu kulungama kuli Yemba wa Musilya, nga tusenukila lwaku katutu itulungama nu museo uwamu lwanga uwaku Moabu. 
 Alino lyene Yawe wanenyile ati, ‘Mutezya ukucuzya aina Moabu, amu mupanda wakwe Loti, nanti ukuyasonka kuti mukatusye inkondo mulwe nayo. Yene nayapeela umusumba wa Ali, nupya ntalamupeela impanga yao ili yonsi.’ ”
(Apa mpiti aikalanga mu musumba wa Ali aina Emimu, ivi yantu ivituuluke ivyali umutundu uwamaka cuze. Yali ivipombolo wa ina Anaki, umutundu uze uwa vipombolo. 
Wa ina Anaki, aina Emimu nayo kwene yayamanga ukuti aina Lefaimu. Lelo aina Moabu yene yamanga aina Lefaimu yati aina Emimu. 
Aina Holi yikalanga mu Edomu, lelo amu mupanda wakwe Esau yayazinzile mwenemo, iyonona uluko lwao, nga aisikulu yikala mwenemo, wakwe vino aina Izlaeli yazinzile anisi yao mu mpanga ino Yawe wayapezile.)
“Alino lyene itulamba Luzi lwa Zeledi wakwe vino Yawe watunenyile ukucita. 
 Ukutandikila pano twakatukile ku Kadesyi Banea ukwizafika na pano twalambile Luzi lwa Zeledi, papisile imyaka amakumi yatatu na cinani. Lilyo ala asilika yonsi yafwa, wakwe vino Yawe walafile kunoyali. 
Yawe umwisikulu uwayazulwile mpaka aleka kuti yonsi pyu yasile mu kufwa.
“Pacisila lino yonsi yatiyafwa, 
Yawe watunenyile ati, 
‘Ilelo mumapita musalale mu mpanga ya ina Moabu, mulondele umuseo uno walungama ku Ali. 
 Lino mwapalamila ku mpanga ya ina Amoni, mutaca mwezye ukuyacuzya nanti ukuyakatusizya inkondo, pamulandu wakuti mwemo ntalamupeela icipande ca mpanga ino nayapeela.’ ”
(Impanga ii nayo kwene yamanyika wa mpanga ya Lefaimu, izina lya antu aikalanga kweneko. Aina Amoni yamanga aina Lefaimu yati Zamuzumimu. 
Yene yali ivipombolo wa ina Anaki. Yali avule cuze nupya yali amaka. Lelo Yawe wayononyile, pakuti aina Amoni yapoke impanga yao nu kwikala mwenemo. 
Yawe wacisile icili cimwi ku ina Edomu, amu mupanda wakwe Esau, yano yatenzi mu mpanga ya myamba ya Edomu. Wene wononyile aina Holi, pakuti aina Edomu yapoke impanga yao nu kwikala mwenemo, muno yacili ikala ukufika na pilelo. 
Kulanda pa ina Aavi, yano yatenzi mu misumba yonsi mpaka ukufika nu ku Gaza, impanga yao yaposilwe na ina Kafitoli afumile ku Kafitoli, yayo ayakomile nu kwikala mu mpanga yao.)
“Pacisila cakupita ukusalala mu mpanga ya Moabu, Yawe watunenyile ati, ‘Lyene tenukini nga mulambe Luzi lwa Alinoni. Namapeela mu makasa inu Siooni umwina Amoli, umwene waku Hesyiboni, kumwi ni mpanga yakwe. Yangini mukamuzanze mupoke impanga yakwe mwikale mwenemo. 
Ukutandikila sile ilelo kwene ne Yawe namaleka kuti antu konsikonsi yaoopa mwemwe. Antu yonsi yalazakaza ku ntete pa kuvwa izina linu.’
“Lyene natumile inkombe ukufuma ku lwanga lwa Kedemoti kuti ziye kuli Siooni umwene waku Hesyiboni, ku kuyamunena amazwi amutende akuti, 
‘Tuzumilizye ukupita ukusalala mu mpanga inu. Tumalondela sile inzila ukwaula kupaaluka. 
Ivyakulya vino tumalyanga na manzi yano tumamwanga tumakalanga sweisikulu. Cino swemo tukulonda sile ukupita ukusalala mu mpanga yako, 
suka tuce tulambe nu Luzi lwa Yodani, twingile nu mpanga ino Yawe akupeela kunotuli. Amu mupanda wakwe Esau, yano yakaikala mu Edomu, na aina Moabu, yano yakaikala mu Ali, yene yatuzumilizye ukupita mu mpanga yao.’
“Lelo Siooni umwene waku Hesyiboni atatuzumilizye ukupita ukusalala mu mpanga yakwe. Yawe Leza winu walenzile umwenzo wakwe uumalale nu kutalama pakuti amupeele mu makasa itu kuti tumucimvye nu kupoka impanga yakwe, ino napilelo tucili tukwikala mwenemo.
“Lyene Yawe anena ati, ‘Lola, vino natintazyela umwene Siooni kumwi ni mpanga yakwe. Tolini impanga yakwe nu kwikala mwenemo.’ 
Siooni na antu yakwe ali pa kwiza ku kutulwisya apipi nu musumba wa Yaazi. 
Lelo Yawe Leza witu amupeela mu makasa itu, nga naswe itumukoma, itukoma na ana yakwe aonsi, kumwi na asilika yakwe yonsi. 
Lilyo kwene itupokolola nu konona imisumba yakwe yonsi, nu kukoma antu onsi, aonsi, anaci, na ana kwene. Tutasile nanti wenga uwa mbezu. 
Itusampa ing'ombe ni vyuma vyonsi ivyali mu misumba ilya. 
Yawe Leza witu uwalesile kuti tungapokolola imisumba yonsi, ukutandikila ku Aloeli, mu mbali mbali ya Cifoloma ca Alinoni, ukufika nu ku musumba uwaya pakasi ka cifoloma cici, nzila yonsi ukufika nu ku Gileadi. Kusi umusumba uwakweti ilinga lino lingatuposya kukwela. 
Lelo ukulingana ni lamulo lino Yawe watupeezile, swemo tutaile ku mpanga ya ina Amoni nanti ku nkumba ya Luzi lwa Yaboki nanti ku misumba ya mpanga ya myamba nanti ku ncende yuze ili yonsi kuno wene watulesizye ukufika kweneko.
“Icalondelile penepo cakuti twalungime lyene ku katutu ulunga nu ku Basyani, nga Ogi umwene waku Basyani pamwi ni vita vyakwe vyonsi yiiza iyatulwisya pipi nu musumba wa Edilei. 
Lelo Yawe anena ati utamoopa pano namamupeela mu makasa yako kumwi ni vita vyakwe vyonsi nga ni mpanga yakwe yonsi pyu. Umamucita sile vivi kwene vino wacisile Siooni umwene wa ina Amoli mu Hesyiboni.
“Acino Yawe ali pa kwika umwene Ogi umwene waku Basyani kumwi ni vita vyakwe mu makasa itu, nga naswe ituyakomola yonsi pyu. 
Pa nsita ili yonga kwene itupoka ni misumba yao yonsi ukwaula ukusyapo nanti onga. Imisumba yonsi pamwi yali amakumi mutanda. Ali mpanga yonsi pano yapezile iya ku Aligobu, ino Ogi umwene waku Basyani wateekanga. 
Imisumba iyo yonsi yakweti amalinga atali cuze, ni mpongolo ni mifikilo iyakupikilizya, nga kwali nu tumisumba utwingi ututakweti amalinga. 
Naswe itonona imisumba yonsi nu kukoma aonsi yonsi, na anaci, na ana kwene, wakwe vino twacisile Siooni umwene waku Hesyiboni. 
Itusampa ni ng'ombe zyao pamwi ni vyuma vyamu misumba ilya yonsi.
“Acino pa nsita ilya twaposile impanga yakwe yamwene yaya yaili ya ina Amoli, ku lusansa lwaku ufumondaka wa Luzi lwa Yodani, ukutandikila sile ku Luzi lwa Alinoni mpaka ukufika nu ku Mwamba wa Helimoni. 
(Aina Sidoni yakaama Mwamba wa Helimoni yati Silioni. Aina Amoli nayo yakaawama yati Senili.) 
Itupoka ni mpanga yonsi yakwe Ogi umwene waku Basyani. Kuli kuti imisumba yonsi iya mulundu utambalale, ukwikapo ni mpanga yaku Gileadi ni yaku Basyani, ukufika nu ku ufumondaka ku misumba ya Saleka na Edilei.”
(Ogi umwene waku Basyani uwasyalikizye kweneko pa ina Lefaimu. Imbokosi umwali icala cakwe yali iya mawe. Umu wipi yali amamita ukulingana yaili, nu mu utali namo yali amamita yani. Imbokosi iyo icilipo na pilelo mu musumba wa ina Amoni ku Laba.)
“Lino twaposile impanga pa nsita ilya, natoozile impanga nu kuipeela ku amu mutundu wakwe Lubeni nu ku amu mutundu wakwe Gadi, ukutandikila lwaku katutu ka musumba wa Aloeli pipi nu Luzi lwa Alinoni. Injaputwila ni cipande cimwi ica mpanga ya myamba yaku Gileadi, kumwi ni misumba iyaya kweneko. 
Amu mutundu pakasi wakwe Manase nayo njapeela impanga iyasile ku mpanga yaku Gileadi nga ni mpanga yakwe Ogi umwene waku Basyani, kuli kuti impanga yonsi yaku Aligobu.”
Yaili, uwali uwamu mupanda wakwe Manase, nawe ali pakutoola impanga yonsi yaku Aligobu, kuli kuti, Basyani, aya apelela ku mupaka wa ina Gesyuli na ina Maaka. Ali pakutemela imisumba ya kweneko izina lyakwe, wakwe ndi muno ikaamilwa na pilelo ukuti imisumba yakwe Havoti Yaili.)
“Aluko lwakwe Makili amu mutundu wakwe Manase nayapile impanga yaku Gileadi. 
Amu mutundu wakwe Lubeni na wakwe Gadi nayo nayapile impanga iyakutandikila mu Gileadi ukufika nu ku Luzi lwa Alinoni. Pakasi ka luzi apaya umupaka wao uwaku kaeya, nga nu mupaka wao uwaku katutu waya ku Luzi lwa Yaboki, ni cipande cimwi ica luzi kwene luu uli mupaka wa ina Amoni. 
Lwaku uwondaka impanga yao yanyetelile ukufika ku Luzi lwa Yodani, nu kufuma kuli Yemba wa Galile ku katutu mpaka ukutentemukila kuli Yemba wa Musilya lwaku kaeya mpaka nu mu mutentemuko wa Mwamba wa Pisiga lwaku ufumondaka.
  “Pa nsita ilya ali lino nayapile amalamulo ya, inti, ‘Yawe Leza witu watamupeela impanga ii yaku ufumondaka wa Luzi lwa Yodani kuti mupoke amuno mwaikala. Fwandi lyene leka asilika yonsi yaipangasye nga uyatume ku mbalama ya Luzi lwa Yodani yakolelele imitundu yuze ya ina Izlaeli, kuti yakayazwilizye ukupoka impanga nu kwikala mwenemo. 
Suka sile aci inu, na ana inu, ni viteekwa vinu (namanya ukuti mwakwata iviteekwa vivule wakwe cimwi) yene yangasyala mu misumba ino namupeela. 
Kazwilizini anyonko aina Izlaeli suka nayo yace yapoke impanga ino Yawe Leza winu akuyapeela lwaku mbalama ya Luzi lwa Yodani. Akasuke Yawe akaleke ukuti yaikala ningo ndi vino cati ciya kuli mwemwe. Ali lino lyene namwe mulaweluluka ku mpanga zinu zino namupeela.’
“Lyene napeezile Yoswa ilamulo, inti, ‘We mwisikulu wailolile vyonsi vino Yawe Leza wako wacisile kuli yamwene yaya yaili, Siooni na Ogi. Ali vino ali nu kucita ku mwene ali wensi uwikala mu mpanga ino mulasawanga nu kwikala mwenemo. 
Mutakezye ukuyoopa. Yawe Leza winu umwisikulu alamulwisizya.’
  “Pa nsita ilya napefile nu mwenzo onsi inti, 
‘Yawe Simwandalali, namanya ukuti watandika ukulangilila ne muomvi wako ivintu vimwi ivikulu nupya ivyakuzunguka vino wemo uli nu kucita. Kutaya Leza nanti aumwi umwiyulu nanti pano nsi angacita ivyakuzunguka wakwe vino ukacita. 
Su ngaleka sile indambe Luzi lwa Yodani, uleke inje nkalole impanga ivunde iyaya ku mbalama yuze, impanga iyembe ya myamba nga ni Myamba ya Lebanoni.’
“Lelo pamulandu wakwe mwemwe Yawe wansokile akana nu kunguvwa. Mucifulo cakwe cico, anena ati, ‘Uwi! Walanda vyavula! Utezya nupya ukuvwanga pamulandu uu! 
Yanga papela ya Mwamba wa Pisiga ucecete lwaku katutu nu ku kaeya, nu ku ufumondaka nu ku uwondaka. Ukacecete ningo vintu vino umaya ukalole, pamulandu wakuti utalasya nupya ulambe imbalama ya Luzi lwa Yodani. 
Wemo peela sile Yoswa amalamulo. Fwandi umukomelezye nu kumupeela inzyansyo, pamulandu wakuti aliwe alatungulula antu ku kulamba nu kuyapoka nu kwikala mu mpanga ino wemo umalola sile.’
“Acino swemo twasile tutenzi mu cifoloma ulunga nu musumba wa Beti Peoli.”
Lyene Mose anena antu ati, “Mwayela amasunde yonsi yano nkumusunda ilelo, nga lyene mulapoka impanga nu kwikala mwenemo iyo ino Yawe, Leza wa vikolwe vinu, akupeela kunomuli. 
Mutakezye ukulunda penepo nanti ukufumya penepo cimwi pa malamulo yano natimupeela. Mwayela amalamulo yakwe Yawe Leza winu yano natimupeela. 
 Mweisikulu mwailolile na manso inu vino Yawe wacisile pa Mwamba wa Peoli. Wene wononyile umuntu wensi uwapepanga Baali kuku, 
lelo mwemuno mwali acumi kuli Yawe Leza winu mucili nu umi apilelo.
“Anene namusambilizya amasunde yonsi, wakwe vino Yawe Leza wane wanenyile ukucita. Muce mwayayela mu mpanga ino mwasya musawange apakuipoka nu kwikala mwenemo. 
Muce mwayela amasunde ningo, lyene cico cilalanga antu amu nko zyuze ukuti mwemwe yamano nupya mwamanyikisya ivintu. Lino yacayuvwa amasunde yaa yonsi, yalazakaza nu kulanda yati, ‘Cumi kwene uluko luu ulukulu lwakwata amano ni cuvwilo!’
“Kusi umutundu uze nanti onga, nanti ungakula uli, uno wakwata Leza wao mu pipi wakwe vino Yawe Leza witu waya kunotuli. Wene akatwasuka lyonsi lino twamulaizya. 
Kusi umutundu uze nanti onga, nanti ungakula uli, uno wakwata amasunde aulungami wakwe yao yano natimusambilizya apilelo. 
Ali cino fwandi cenjelini! Nupya lino mucili nu umi, mutakezye ukwilila vintu vino mweisikulu mwailolela na manso inu. Muce mwanena ku yana yinu na izikulu inu 
ukuyanena ivya pa wanda uno mwemo mwimilile pa manso yakwe Yawe Leza winu apisika ya Mwamba wa Holebu, lino wene wavwanzile kunondi ati, ‘Konganika antu. Nkulonda kuti yuvwe vino namayanena, pakuti yasambilile ku nkwatila icoopo nu kuncindika mu manda yonsi yano yalikala mu mpanga na pakuti yasambilizye ana yao ukucita icili conga kwene.’
  “Muce mwanena ana inu vino mwaile imwimilila umwisika lya mwamba uno wavimbilikiziwe na makumbi ya cunsi icafisizye na fititi. Alino ni cimbilimbili ca moto icalunkumanga ukufika nu mwiyulu. 
Muce mwayanena na vino Yawe wavwanganga kunomuli ukufuma mu moto, na vino mwamuvwile akuvwanga lelo mutamuweni mu musango uli onsi. 
 Wene wamunenyile vino mulinzile ukucita apakusunga upangano uno wene wacisile namwe, ukuyela Amasunde Ikumi, yano walemvile pa vipampa vya mawe viili. 
 Pa nsita ilya Yawe umwisikulu ali wino wankonkomizye kuti imusambilizye amasunde yonsi yano mulinzile kuyela mu mpanga ino mwasya musawange pa kuipoka nu kwikala mwenemo.
“Lino Yawe walandanga kunomuli ukufuma mu moto pa Mwamba wa Holebu, mwemo mutaweni icata ca musango uli onsi. 
 Pakuti cimuzipile mwemwe, musininkizye ukuti mutakezye ukwifya pa kuipangila akaluwi mu musango uli onsi, akakukolanya ku monsi nanti ku mwanaci, 
 nanti ku nyama nanti ku cunyi, 
nanti ku visela nanti ku nswi. 
Mutakezye ukutunkwa ukupepa nu kutumikila vino mukalola umwiyulu, ivili wi lanzi, umwezi, ni ntanda. Yawe Leza winu wapeela vii ku antu yauze yonsi kuti yavipepa. 
 Lelo mwemo, Yawe wamutozile amufumya mu mpanga ya Eguputo, muno mwali kwati umwi lungu lya moto. Aliwe wamufumizye pakuti mungaya antu yakwe kololo, wakwe vino muli apilelo. 
 Yawe wansokela nene pamulandu wakwe mwemwe, nga alapapo nu mulapo ukuti nemo ntalalamba Luzi lwa Yodani nu kwingila mu mpanga ivunde ino wene akupeela kunomuli. 
Nemo ndafwila kuno kwene. Ntalalamba Luzi lwa Yodani. Lelo mwemo mwasya mulambe nu kupoka impanga iya ivunde nga mwikale mwenemo. 
Ali cino fwandi cenjelini! Mutailila upangano wakwe Yawe Leza winu uno wacisile namwe. Mwayela ilamulo lyakwe ilyakuti mutakezye ukuipangila akaluwi mu musango wa cintu icili consi cino wene wamulesya, 
 pamulandu wakuti Yawe Leza winu akoline wa cimbilimbili ca moto. Wene asizumilizya kupepa tuleza tuze.
“Nalyo kwene ndi mwaca mwikala mu mpanga ilya mwalengela mwenemo, mwavyala ana nu kukwata aizikulu, mutakezye ukupanga akaluwi mu musango uli onsi. Cintu cico iciipe pa manso yakwe Yawe, nupya cilamulenga ukusoka. 
Nemo naama amu mayulu na apano pansi ukuya yakambone akumusinila ilelo ukuti, ndi mwakana ukuyela nene, ale lyene mulalowa zuwazuwa pa mpanga ilya. Mutalalengela ukwikala mu mpanga ilya iya ku mbalama ya Luzi lwa Yodani, ino mwasya mupoke nu kwikala mwenemo. Mulononwa pyu. 
 Yawe alamusalanganyizizya mu nko zyuze, kuko kuno yanono sile amunomuli yalapusuka. 
Kuku kwene akuno mulatumikila tuleza utwapangwa na antu, tuleza utwapangwa ku miti na mawe, tuno tutangalola nanti ukuvwa, tuno tutangalya nanti ukununsya. 
 Kuku kwene ali kuno mulatandika nu kulonda Yawe Leza winu, nga ndi cakuti mwaca mwamulonda ni myenzo inu yonsi nu umi winu onsi, lyene mulamuzana. 
Lino mulaya mu ucuzi nga na lino ivintu vii vyonsi vilamucitikila, lyene ali lino mulaseleukila kuli Yawe Leza winu nu kumuyela. 
Pasi pano Yawe Leza winu a Leza uwa mizu. Wene atalamutazyela nanti ukumonona, nupya atalilila upangano uno umwisikulu wacisile ni vikolwe vinu.
“Muzye nu kulondelezya ivyampiti, pa nsita ino walanga mutacili muvyalwe, ku katalili lino Yawe waumvile antu pano nsi. Muzye nu kulondelezya mu nsi yonsi. Uzye kwatala kwacitika icintu cimwi wakwe cii? Uzye umwi watala uvwa icili consi ica musango uu? 
Uzye kwatala kwaya antu yamwi acili apuma yano yatala yuvwa kuno Yawe wavwangila mu moto, wakwe vino mwemo muvwile? 
Uzye kwatala kwaya kaleza kamwi kano katala kezya ukufumya antu mu luko luze nu kuyacita antu yakako kololo, wakwe vino Yawe Leza winu wacitile mwemwe ku mpanga ya Eguputo? Mwailolile na manso inu ntontonto vino wene waomvizye amaka yakwe akulu nu ulamba. Wene waponyizye impungo ni nkondo, wacisile ivinjelengwe ni vizungusyo, nu kuleka kuti ivintu ivyakoofya vicitike. 
 Yawe wamulanzile ivintu vii vyonsi pakuti mumanye ukuti wene ali Leza wenga mpo nu kuti kutaya namuze foo. 
Wene walesile kuti muvwe izwi lyakwe ukufuma ukwiyulu pakuti angamusunda. Alino pano nsi napo walesile kuti mulole umoto wakwe uwamuzilo, imuvwa nakuno akumuvwanzya mwenemo. 
Pamulandu wakuti watemilwe ivikolwe vinu, wene wamusolwile, nga mu maka yakwe akulu amufumya mu mpanga ya Eguputo. 
Na lino mwayanga pa nkolelo, wene wazinzile imitundu ikulu nupya iya maka ukuluta mwemwe, pakuti amwingizye mu mpanga kwene ilya, impanga ino icili iyakwinu. 
Acino fwandi apilelo iusyini nupya mutakezye ukwilila ukuti Yawe ali Leza umwiyulu na pano nsi. Kutaya Leza namuze foo. 
Mwayela amasunde yakwe yano namupeela apilelo, nga ivintu vyonsi vilamuzipila mwemwe na amu mupanda winu. Mulatwalilila ukwikala mu mpanga ino Yawe Leza winu akumupeela kuti iye iyakwinu pee.”
  Lyene Mose apaatula imisumba itatu iyaya ku ufumondaka wa Luzi lwa Yodani, 
kuko kuno umuntu ali wensi uwasya wakoma umuntu muze ukusi ku mufulo angapuukila aye ulumi. Wene angapuukila ku musumba onga pa misumba ii nga lyene atanga akomwe. 
Amu mutundu wakwe Lubeni yayapile umusumba wa Bezeli, lwaku lwanga lutambalale lwa pa myamba. Amu mutundu wakwe Gadi yayapile umusumba wa Lamoti, uno waya mu mpanga ya Gileadi. Nga amu mupanda wakwe Manase yayapile umusumba wa Golani, mu mpanga ya ina Basyani.
Mose wapeezile aina Izlaeli amasunde na masambilizyo yakwe Leza. 
Yakwene ali malamulo, ni vyeo nga na masunde yano Mose wapeezile aina Izlaeli lino yafumile mu mpanga ya Eguputo, 
lino yali mu cifoloma lwaku uwondaka wa Luzi lwa Yodani, pipi nu musumba wa Beti Peoli. Mwali mu mpanga yakwe Siooni umwene wa ina Amoli, wino uwateekanga mu musumba wa Hesyiboni. Mose pamwi na Ina Izlaeli yamucimvizye lino yafumile mu mpanga ya Eguputo. 
Yene yapokolwile nu kwikala mu mpanga yakwe na yakwe Ogi umwene waku Basyani, wino wali umwene muze uwa ina Amoli uwikalanga lwaku ufumondaka wa Luzi lwa Yodani. 
Impanga kwene ii yatandikile pa musumba wa Aloeli, uno waya pa cituntu ca Luzi lwa Alinoni, ukufika nu ku Mwamba wa Siyoni (kuli kuti Mwamba wa Helimoni), 
ukuminkanya ni mpanga yonsi iyaya lwaku ufumondaka wa Luzi lwa Yodani, ukufika na lwaku kaeya kuli Yemba wa Musilya nga nu ku uwondaka mu mutentemuko wa Mwamba wa Pisiga.
Mose aama aina Izlaeli yonsi nga ayanena ati, “Mwe ina Izlaeli, si angala muvwe amasunde yonsi yano nemo namamupeela ilelo. Muyasambilile nu kuyayela. 
Yawe Leza witu wapangine upangano naswe pa Mwamba wa Holebu. 
Wene atapangine upangano uwo ni vikolwe vitu sile, lelo naswe kwene kumwi swemuno tucili apuma ilelo. 
Kuku kwene pa mwamba ali pano Yawe wavwanzile kunomuli pa manso inu ntontonto ukufuma mu moto. 
Pa nsita ilya, ali lino nemo nimilile apakasi kinu na Yawe kuti imunene vino wene wavwanzile, pamulandu wakuti mwemo mutakwezile pa mwamba pano mutukanga umoto.
‘Nene indi Yawe Leza winu, wino walenzile kuti mufume mu mpanga ya Eguputo, kuko kuno mwali azya.
“ ‘Mutapepa tuleza tuze suka nene nenga.
  “ ‘Mutaipangila tuluwi mu unkolanya wa cintu icili consi ca mwiyulu nanti camu nsi nanti camu manzi pansi ya musili. 
 Mutafukamila unkolanya wakwe tuleza nanti kutupepa. Pano ne Yawe Leza winu, nsizumilizya kuti mwapepa tuleza tuze, nupya nkavunuka ana pa maifyo yakwe yaisi, kufika ku nkulo yalenga citatu na yakwe cini, zyakwe yao ampata. 
Lelo nkalanga kutemwa ku nkulo mazimbi zino zyantemwa nu kuyela amasunde yane.
  “‘Utalumbula izina lyakwe Yawe Leza wako mu mwata wipe. Pano Nene, Ne Yawe Leza wako, ndavunuka ali wensi akalumbula izina lyane mu mwata wipe.
  “‘Wawaka uwanda wi Sabata nu kuusunga nu muzilo, wakwe vino ne Yawe Leza wako wakupeela ilamulo. 
 Mu manda mutanda waomba imilimo yako yonsi. 
Lelo uwanda uwalenga cinimbali wene i Sabata kuli ne Yawe Leza wako. Utaomba umulimo mu wanda uu, wewe nanti ana yako aonsi nanti anaci, nanti aomvi yako aonsi nanti anaci, nanti a masaye wako, nanti a punda wako, nanti iciteekwa cako icili consi, nanti umwenyi wino akaikala mu mikalo yako, pakuti umuomvi wako umonsi nu mwanaci kwene apuze, ndi vino wemo ukapuza. 
Uwiusye ukuti watazile uya umuzya mu mpanga ya Eguputo, nu kuti Yawe Leza wako wakufumizye mwenemo ku maka yakwe ataikulila ni kasa lyakwe livunguluke. Caleka Yawe Leza wako watakupeela ilamulo kuti wacindika uwanda wi Sabata.
  “‘Cindika so na nyoko wakwe vino Yawe Leza wako wakupeela ilamulo kuti amanda ya umi wako yavule nu kuti vyonsi vikuzipile mu mpanga ino Yawe Leza wako akukupeela.
  “‘Utakoma.
  “‘Utalongozya.
  “‘Utaiya.
  “‘Utatumpwila umuzo.
  “‘Utakumbwa umuci wa muzo. Utakumbwa ng'anda nanti mpanga ya muzo, nanti umuomvi wakwe umonsi, nanti umuomvi wakwe umwanaci, masaye wakwe nanti punda wakwe, nanti icili consi cino wakwata.’
  “Yao ali masunde yano Yawe wamupeezile lino mwakongine mwensi pa mwamba. Lino wene wavwanzile ni zwi likalamba ukufuma mu moto nu mwi kumbi litifi, wene wapeezile amasunde yaa nga kusi nayauze. Alino lyene wayalemvile pa vipampa viili vya mawe nga ampeela.
“Lino muvwile izwi ukufuma mu mfinzi, ala na pa mwamba ponsi pakulunkuma umoto, ali lino intunguluzi zya mitundu inu pamwi na makombe yapalime kunondi 
nga yavwanga yati, ‘Yawe Leza witu watalanga ukulu nu lulumbi lwakwe kunotuli, umwi izwi lino twatituvwa ukufuma mu cimbilimbili ca moto. Ilelo twatitulola ukuti umuntu angaya nu umi nanti angala Leza wavwanga nawe. 
Ale lyene pacani cino tungafwila? Umoto uu uwakoofya umatulovya, nga ndi tuvwa nupya izwi lyakwe Yawe Leza witu, ale tumafwa. 
Uzye kwatala kwaya umuntu umwi uwatala uvwa izwi lyakwe Leza wa umi akuvwanga ukufuma mu moto, nga pacisila atwalilila ukuya umupuma? 
Wewe kwene Mose, swilila ukauvwa vyonsi vino Yawe Leza witu akulanda. Alino lyene wize utunene vyonsi vino amakunena. Naswe twiza kuvwa nu kuyela.’
“Yawe nawe uvwile amazwi yonsi yano mwavwanzile kunondi. Ali pa kunena ati, ‘Natinuvwa amazwi yonsi yano antu yaa yakunenyile. Vyonsi vino yatiyalanda vili sile ningo. 
Endi, si cizipe imyenzo yao avino iye iyakoopa nene nu kusunga amasunde yane yonsi insita zyonsi, pakuti vyonsi viyazipile kumwi na ana yao amanda pe! 
Yanga, kayanene yaswilile ku mataalu yao. 
Lelo wemo, Mose, wize usyale nani pakuti nkupeele amalamulo, ni vyeo nga na masunde yonsi yano ulinzile kusambilizya antu, pakuti yace yayayela mu mpanga ino nkuyapeela kuti iye iyakwao.’
“Acino fwandi mwe ina Izlaeli cenjelini nu kucita vino Yawe Leza winu wamupeela ilamulo kuti mucite. Mutakezye ukukana yela isunde lyakwe ilili lyonsi. 
Mwayela amasunde yonsi yakwe Yawe Leza winu ndi vino wamupeezile ilamulo, pakuti muye nu umi nupya mukwate ulongo nga mwikale amanda avule mu mpanga ino mulapoka nu kwikala mwenemo.
“Yaa, ali masunde ni vyeo vino Yawe Leza winu wampeezile ilamulo kuti imusunde pakuti namwe muce mwayalondela mu mpanga ino mwasya mwingile nu kwikala mwenemo. 
Lino muli nu umi, mwemwe pamwi na amu mupanda winu mulinzile ukucindika Yawe Leza winu nu kuyela amasunde yakwe yonsi yano nkumupeela, pakuti mwikale mu mpanga ilya amanda avule. 
Uvwikisini, mwe ina Izlaeli, nu kuyela amasunde! Ndi caya vivyo mulalola ukuti ivintu vyonsi vimamuzipilanga, nupya mulasanduluka cuze nu kwikala mu mpanga iya uzombozi ukulu cuze nupya iivunde, ndi vino Yawe umwisikulu, Leza wa vikolwe vitu, walavile.
  “Uvwini, mwe ina Izlaeli! Yawe Leza witu, Yawe wenga sile, ali Leza witu. 
 Uwatemwa Yawe umwene Leza wako nu mwenzo wako onsi, nu umi wako onsi, na maka yako yonsi. 
 Mutezya ukwilila amasunde yaa yano nkumupeela ilelo. 
Mwayasambilizya ku yana yinu. Mwayataka lino mutenzi pa ng'anda, lino muli pa lwendo, lino mukupuza na lino mukuomba. 
Muyanyepelele ku makasa inu nu kuyazwala pa mausyu inu pakuti yangaya wa ciusizyo. 
Muyalembe pa meema zya mang'anda inu na pa mpongolo zya misumba inu
  “Wakwe vino Yawe Leza winu walavile ivikolwe vinu, Abulaamu, Isaki, na Yakobo, avino wene alamupeela impanga umwaya imisumba ikulu wakwe cimwi iyapolelelwa ino mwemo mutakuuzile. 
Amang'anda yayo mwazula ivintu visuma, vino mwemo mutatutilemo, muno mwaya ni vifula vino mwemo mutimvile, ni vyalo vya matingi vino mwemo mutalimile nga ni miolivi ino mwemo mutalemile. Lino Yawe alamuleta mu mpanga ii, ndi mwaca mwalya mwikuta, 
muce mutekele pano limwi mungazana ukuti mwilila Yawe uwamufumizye mu Eguputo, muno mwali azya.
  “Mwaoopa Yawe Leza winu. Mwamupepa aliwe wenga sile nu kucita ivilayo umwi zina lyakwe mpo. 
Mutaezya ukupepa tuleza tuze utwa antu yano yamizinguluka. 
Ndi cakuti mwapepa tuleza tuze, ukali wakwe Yawe ulamukatukila umonone pyu, pamulandu wakuti Yawe Leza winu, wino ali pakasi kinu a Leza wino asilonda uwakucimvyanya nawe.
  “Mutakezye ukwezya Yawe Leza winu, wakwe vino mwacisile ku Masaa. 
Sininkizini ukuti mwayela amasunde yonsi yano wene wamupeela. 
Mwacita sile ivilungame ni visuma vino Yawe akalonda, nga lyene ivintu vyonsi vilamuzipila. Lyene mulaya na maka akupoka impanga ino Yawe walavile ivikolwe vinu, 
nupya mulazinga anisi inu wakwe vino wene wamulavile.
“Mu manda akwiza inkolelo ana inu yalamuzya yati, ‘Uzye pacani cino Yawe Leza witu wapeezile ilamulo kunotuli kuti twayela amasunde yaa yonsi?’ 
Lyene muce muyanene muti, ‘Swemo twali azya ya mwene waku Eguputo, nga lelo Yawe watukulula ku maka yakwe akulu. 
Twailolile na manso itu ivinjelengwe nga ni vintu ivyakoofya vino wene wacisile ku ina Eguputo nu ku mwene wao nga nu ku ntunguluzi zyakwe. 
Yawe watufumizye mu Eguputo kuti atulete kuno nga atupeele impanga ii, wakwe vino walavile ivikolwe vitu ukuti ali nu kucita. 
Lyene alino Yawe Leza witu watupeezile ilamulo kuti twayela amasunde yaa yonsi nu kumucindika. Ndi twacita vii, ale lyene lyonsi kwene alawaka uluko lwitu nu kulupeela ulongo. 
Ndi cakuti twaya acumi mukuyela ivintu vyonsi vino Yawe watupeela ilamulo kuti tuyele, ale wene alazangila munotuli.’
“Yawe Leza winu alamutwala mu mpanga ino mulapoka nu kwikala mwenemo, nga wene alazinga mwenemo inko zivule. Lino mukuya pa nkolelo, wene alazinga mwenemo inko cinimbali izikulu nupya izya maka ukuluta mwemwe. Inko zii izya ina Hiti, na ina Giligasi, na ina Amoli, na ina Kenani, na ina Pelizi na ina Hivi, nga na ina Yebusi. 
Lino Yawe Leza winu wapeela antu yaa mu makasa inu nga namwe mwayacimvya, lyene mulinzile kukoma yonsi kwene. Mutaezya ukucita cipangano nayo nanti ukuya na mizu kunoyali. 
Mutakezye ukutwalana nayo. Mutaca muleke ana inu yakatwalile nanti ukutwalilwa kunoyali, 
pamulandu wakuti yene yangalenga ana inu yafutatile Yawe nu kupepa tuleza tuze. Ndi cakuti cico cacitika, ale lyene Yawe alamusokela nu konona mwemwe lilyo kwene. 
 Acino muce momolole utuvuwa twao, mutamole viumbili vya mawe, nu kuputola incesi zyakwe Asyela, kaleza kanaci, nga nu koca utuluwi twao tonsi. 
 Mulinzile ukucita vii, pamulandu wakuti mwemwe yakwe Yawe Leza winu. Wene wamusolwile ukufuma mu antu yonsi pano nsi kuti muye antu yakwe aiyele.
“Yawe atamutemilwe nu kumusolola pamulandu wakuti mwavulisye ukuluta antu yauze asyala. Mwemo mwali uluko lucepesye ku wingi pa antu yonsi pano nsi. 
Lelo Yawe wamutemilwe nupya walondesyanga ukufikilizya ulayo wakwe uno wene wacisile ku vikolwe vinu. Uli mulandu uno wene wamutuuzile ku maka yakwe akulu nu kulenga kuti muye antungwa ku uzya kuli Falao umwene waku Eguputo. 
 Mwaiusya ukuti Yawe Leza winu aliwe ali Leza wenga sile nga nu kuti wene uwakutailwa. Wene alawaka upangano wakwe nu kulanga ukutemwa kwakwe ukwa pe ku antu amu mikulo izimbi yano yamutemwa nupya yakayela amalamulo yakwe. 
Lelo atalasitoka ku kuvunuka yao amupata. 
Ali cino fwandi mwalondela vyonsi vino mwasundwa. Mulinzile kuyela amasunde yonsi yano natimupeela
  “Ndi mwasumba amano ku masunde yaa nu kutekela ukuyalondela, ale lyene Yawe Leza winu alatwalilila ukuwaka upangano wakwe uno wacisile namwe nupya alamutemwa nu kutemwa kwakwe ukwa pe, wakwe vino walavile ivikolwe vinu. 
Wene alamutemwa nu kumupolelela, cakuti mulasandana mukakwate na ana avulisye. Wene alapolelela ana inu, ni vilimwa vyamu vyalo vinu pakuti mukakwate imbezu, waini, na mafuta ya miolivi. Nga alamupolelela pa kumupeela ing'ombe ni mfwele izivule. Wene alamupeela upolelelo uu onsi mu mpanga ino walavile ivikolwe vinu ukuti ali nu kumupeela. 
Impanga yonsi pano yapela, kutalaya alakwata upolelelo ukankala ngu winu. Kutalaya umonsi nanti umwanaci wenga panomuli wino atalakwata umwana nanti iviteekwa vinu vino vitalakwata ana. 
Yawe alamucingilila ku ndwala zyonsi. Wene atalamuletela indwala izyakoofya izili zyonsi wakwe zino mwailolile mu Eguputo, lelo wene alazileta pa anisi inu yonsi. 
Muce monone antu ya nko zyonsi yano Yawe alapeela mu makasa inu. Mutakezye ukuyuvwila uluse, nanti ukupepa tuleza twao, pano lyene mungailetelela sile.
“Mutakezye ukuvwanga ukuti antu yaa avule ku mpendwa ukutuluta nu kuti mutangayazinga mu mpanga ilya. 
Mutakezye ukuyoopa. Mwiusye vino Yawe wacisile kuli Falao nu ku antu yakwe yonsi. 
Mwiusye ivilumbelo iviipisye vino mwailolile na manso inu, pamwi ni vinjelengwe ni vizungusyo, nga na maka akulu nu ulamba uno Yawe waomvizye apakuleka kuti muye antungwa. Mu musango uli onga uno wene wononyile aina Eguputo, avino ali nu konona antu yaa yonsi yano mwemo mukoopa pali ndakai. 
Nupya Yawe Leza winu alayaponyezya ingofyo nga nu konona yao alutuka ku kufisama. 
Acino mutaca mwaoopa antu yaa. Yawe Leza winu ali namwe. Wene a Leza wa maka wino antu yalinzile ukoopa. 
Yawe Leza winu alazinga antu amu nko zizi panono panono lino mwemo mukuya pa nkolelo. Mutalaya na maka aku yonona lilyo kwene, pasi pano ndi caya vivyo, ale lyene ivilyanyi vyamu mpanga vilasanda viye uzanzo kunomuli. 
Lelo Yawe alika anisi inu mu makasa inu nu kuyoofya mpaka yasuke yononwe. 
Wene alika yamwene yao mu makasa inu. Namwe mulayakoma, nga antu yalayilila. Kusi umwi alamulesyanya ukucita cico. Mwemo mulonona yonsi pyu. 
Mulinzile ukoca utuluwi twao. Mutaca mwezye kukumbwa nanti ukusenda siluva nanti zaabu wino yakoweka utuluwi tuto. Ndi mwaca mwacita vivyo, ale lyene mungailetelela sile, pamulandu wakuti Yawe wapata ukupepa utuluwi. 
Mutaca mwezye ukuleta akaluwi nanti konga mu mang'anda inu, pano limwi intipu izili pano yali zingaya panomuli. Mulinzile kupata nu kusausya utuluwi tuu, pamulandu wakuti Yawe watutipwila.
“Cenjelini muyele amasunde yonsi yano natimupeela ilelo, pakuti muye nu umi, musande mu mpendwa, nga mupoke nu kwikala mu mpanga ino Yawe walavile ivikolwe vinu. 
Mwaiusya vino Yawe Leza winu wamutungulwile mu lwendo luu lutali nzila yonsi mu lwanga pa myaka iyapita amakumi yani, ala akumutumila intazi kuti amwezye nga alole ndi mumayelanga amalamulo yakwe. 
 Wene wamulesile imupita ni nzala, nga lyene amupeela mana kuti mulye, icakulya cino mwemwe ni vikolwe vinu mutatazile mulye. Wene wacisile cii kuti amusambilizye ukuti umuntu atangaya nu umi pa cakulya citupu, suka api zwi lyonsi ilikafuma pa mulomo wa Mwene. 
Umu myaka ii amakumi yani vyakuzwala vinu vitasila, nanti ni ngazo zinu zitatala zyavimba. 
Mwaiusya ukuti Yawe Leza winu akasunda nu kuvunuka mwemwe wakwe vino akwasi yakasunda ana yao. 
Acino lyene, mulinzile mwacita wakwe vino wapeezile ilamulo kunomuli, mule mukwikala viine na masunde yakwe nu kumucindika. 
Yawe Leza winu akumuleta mu mpanga ivunde, ino yakwata inguzi ni viziya, nga nu tufukoka twa manzi yano yakapompolokela mu vifoloma nu mu myamba. 
Impanga iya uzombozi wa ngano na baale, na matingi, ni misamvu, ni viseekwa vya pomegeleneti, na mafuta ya miolivi, nga nu uci. 
Kuku mutalatala muvwe inzala nanti ukuulilwa cimwi. Amawe yakweneko mwaya icela, nga mu myamba ya kweneko mungimba mwenemo mukuwa. 
Mulailyokezya vyonsi vino mulalonda ukulya, nga nalino mwikuta muce mwataizya Yawe Leza winu pa kumupeela impanga ivunde ino wamupeela.
  “Musininkizye ukuti mutilila Yawe Leza winu. Mutaposiwa kuyela isunde lyakwe lili lyonsi pa masunde yakwe yano nkumupeela ilelo. 
Lino mwakwata vyonsi vino mukulonda kulya nga nu kukuula mang'anda asuma akwikala mwenemo, 
na lino ing'ombe ni mfwele zinu, na siluva na zaabu winu vyasanda kumwi na vyonsi vino mukweti, 
muce musininkizye ukuti mutakaye ni cilumba nga mwilile Yawe Leza winu wino wamufumizye mu Eguputo, muno mwali azya. 
Wene wamutungulwile mu lwanga lulu luwatuke muno mwali inzoka zya usungu na makalela ausungu. Wene wamupeezile amanzi ukufuma mwi we likome cuze mu mpanga ilya iyumalale nupya iyaula amanzi. 
Wene wamupeezile mana mu lwanga kuti mulye, ivyakulya vino ivikolwe vinu vitatazile vilye. Wene wamuletile intazi kuti amwezye, pakuti lino zyasila amupeele ulongo nga na vyonsi vimuzipile. 
Caleka, lyene mutalinzile mwaelenganya ukuti mwaipangila icuma ku maka inu nu kukoma kwa makasa inu. 
Mwaiusya ukuti Yawe Leza winu aliwe akamupeela amaka akuya akama. Wene akacita cii pamulandu wakuti ni lelo kwene acili uwacumi ku upangano uno wene wacisile ni vikolwe vinu. 
Mutakezye ukwilila Yawe Leza winu nanti ukusenukila kuli tuleza tuze ku kutupepa nu kututumikila. Ndi mwaca mwacita cico, lyene ilelo nkumusoka ukuti cumi kwene mulononwa. 
Ndi mwakana kuyela Yawe Leza winu, lyene mulononwa wakwe vino alonona inko zizi zyuze lino mukuya apankolelo.
“Uvwini kuno, mwe ina Izlaeli! Ilelo muli pipi nu kulamba Luzi lwa Yodani nu kupoka impanga umwikala antu amu nko nupya izya maka ukuluta mwemwe. Imisumba yao iikulu, nupya yakwata amalinga atali kufika nu mupela umwiyulu. 
Antu aya mwenemo yakwata amaka nupya ivipombolo. Yayo ali ina Anaki. Mumanyile ivya pali aliyo nupya muvwa kuno vyalandwa ukuti kusi nanti wenga angalwisya aina Anaki. 
Lelo ilelo mumasininkizya ukuti Yawe Leza winu aliwe akamukolelela wa cimbilimbili ca moto icikaonona. Wene ali nu kuyacimvya cakuti mulayazinga nu kuyonona pyu zuwazuwa, wakwe vino wene walavile.
“Pacisila lino Yawe Leza winu watayazinga mu mpanga pa manso inu, mutaca mwezye kulanda mu myenzo inu ukuti Yawe wamuleta kuno kuti mupoke impanga ii iye iyakwinu pamulandu wakuti mukacita ivyawololoke. Awe, asi vivyo. Lelo a pamulandu wa ukakasi wa antu amu nko zino Yawe akuzinga pa manso inu. 
Asi pamulandu wakuti mwemo mukacita ivyawololoke nanti kuya ni miyele isuma icingalenga kuti mwemo muyapoke impanga. Lelo pamulandu wa ukakasi wa antu amu nko zii, Yawe Leza winu alayazinga mu mpanga ilya pa manso inu, kuti afikilizye cino walavile ku vikolwe vinu, Abulaamu, na Isaki na Yakobo. 
Lyene, manyini ukuti asi pamulandu wakuti mwemo mukacita ivyawololoke acino Yawe Leza winu akumupeela impanga ii ivunde kuti iye iyakwinu. Awe, mwemwe antu akome myenzo.
“Mwaiusya cii nupya mutaca mwilile vino mwalenzile Yawe Leza winu ukusoka mu lwanga. Ukufuma sile pa wanda uno mwafumile mu Eguputo kufika na pa wanda uno mwafisile kuno mwemo mwasangukila Yawe. 
Nu ku Mwamba wa Holebu kwene mwemo mwakatwisye ukali wakwe Yawe cakuti asoka mpaka cilingana nu konona mwemwe. 
 Lino nakwezile ku mwamba ku kupokelela vipampa vya mawe ivya upangano uno Yawe wacita namwe, ali lino natenzi pa mwamba amanda amakumi yani, usiku nu musanya. Ntalile icakulya nanti kumwa amanzi. 
Yawe wampeezile vipampa viili vya mawe pano umwisikulu walemvile nu munwe wakwe. Pa vipampa vivyo pali masunde yonsi yano Yawe wamunenyile pa mwamba ala akuvwanga ukufuma mu moto, pa wanda uno mwakongine kuku ku mwamba. 
Endi, pacisila ca manda yalya amakumi yani, usiku nu musanya, ali lino Yawe wampeezile vipampa vivya viili ivya mawe, vipampa vya upangano.
“Lyene alino Yawe wanenyile ati, ‘Tentemuka ukufuma pano likwene, pamulandu wakuti antu yano wafumizye mu Eguputo yatiyiifya. Yene yatiyafutatila zuwazuwa ilamulo lino nayapeezile nga yatiyaipangila akaluwi.’
“Nga Yawe avwanga kunondi ati, ‘Natimanya vino antu yaa yakoma myenzo. 
Utezya kundesya, pakuti lyene ningayonona kuti kutaya umwi uwakuiusya pano pansi nupya. Nga lyene wemo ndakucita ukuya uluko lukulu ulwa maka nu kuleka kuti musande ukuyaluta.’
“Acino nasenwike nu kutentemuka umwamba lino ucili pa moto, nga ni vipampa vya mawe ala vili mu makasa yane. 
Lyene lino nalolekisye, naweni ukuti mwatimwifya kuli Yawe Leza winu. Mwemo mwaipangile akaluwi mu musango wakwe cipambasi. Mwafutatile zuwazuwa ilamulo lino Yawe wamupeezile. 
Acino natoozile vipampa vya mawe vivya viili nu kuvisumba, imvitamola ale mukulola.
“Lyene nupya kwene impona pansi ala mfupime pa manso yakwe Yawe pa manda amakumi yani, musanya nu usiku. Ntalile cakulya nanti kumwa amanzi, pamulandu wi ifyo lino mwemo mwacisile, apakucita inkota pa manso yakwe Yawe nu kumulenga kusoka. 
 Nemo nakweti intete zya pa ukali ukulu wakwe Yawe, pamulandu wakuti wene wasosile kulingana nu konona mwemwe. Lelo nupya kwene Yawe uvwile kupapata kwane. 
Nupya Yawe wasokile Aaloni kulingana nu kumukoma, lelo Aaloni nawe kwene namupepelile pa nsita ilya. 
Natoozile ni cintu cicya iciipe, unkolanya wa mwana wa ng'ombe wino mwapanzile ni cela, nga imoca mu moto. Alino lyene imuvungola nu kumusyuta mpaka aya ulukungu nga nsumba lukungu lulo mu kaluzi akapongolokanga kwisika lya mwamba.
  “Nupya mwalenzile kuti Yawe asoke lino mwali ku Tabela, nu ku Masaa, nga nu ku Kibuloti Hataava. 
Nga lino Yawe wamutumile ukufuma pa Kadesyi Banea, wene wamupeezile ilamulo kuti mukatuke mutumbele ku kupoka impanga ino wamupeela iye iyakwinu. Lelo mwemo mwasangukila ilamulo lyakwe Yawe Leza winu. Mwemo mutamutaile nanti kumuyela. 
Mwemo mwasangukila Yawe ukufuma sile lino namanyile mwemwe.
“Nemo naponyile pansi ala mfupime pa manso yakwe Yawe pa manda yalya amakumi yani, musanya nu usiku, pamulandu wakuti namanyile ukuti wene wavwanzile vino ali nu konona mwemwe. 
Nga nani napefile inti, ‘Iye, we Yawe Simwandalali, utezya wonone antu yako, antu yako kololo yano wakulwile nu kuyafumya mu Eguputo ku ulamba na maka yako akulu. 
Iusya aomvi yako, Abulaamu, na Isaki, na Yakobo, nga nupya utasumba amano ku kutalama, nu ku ukakasi nga ni iifyo lya antu yaa. 
Pano limwi, antu amu mpanga ino mwatufumizyeko yangavwanga ukuti pamulandu wakuti wemo waposiwe kutwala antu yaa mu mpanga ino wayalavile, na pamulandu wakuti wemo wayapata, acino wayafumizye uyaleta mu lwanga kuti uyakome. 
Lelo yene antu yako, akwako kololo yano wafumizye mu Eguputo ku maka yako akulu nu ulamba.’
“Lyene Yawe anena ati, ‘Kapate vipampa vya mawe yaili akoline na yaya kwene ankolelo nga upange ni Mbokosi ya mbao iya kwikamo vipampa vya mawe kwene yayo. Alino lyene wize ukwele kunondi pa mwamba, 
nga nani ndalemba pa vipampa vya mawe yayo amazwi ali yamwi kwene na yano yali pa vipampa vya mawe ankolelo yano watamozile. Ulinzile ukwika vipampa vya mawe yayo mu Mbokosi.’
“Acino nani napanzile Mbokosi ku lukula lwa muti wakwe akasya, nu kwikamo vipampa vya mawe yaili wakwe yaya kwene ankolelo. Nakwezile nu ku mwamba nda nsenzile vipampa vya mawe yaya yaili. 
Lyene Yawe walemvile pa vipampa vya mawe yaya amazwi ali yamwi kwene na yano walemvile amasunde ikumi pa vipampa vya mawe ankolelo, yano wamupeezile lino wene wavwanzile pa wanda uno mwemo mwakongine apisika lya mwamba, ala ni zwi lyakwe likufuma mu moto. Yawe wampeezile ivipampa vivya ivya mawe, 
nga nani natentemwike umwamba. Lyene ndi muno Yawe wampeezile ilamulo, navisile mu Mbokosi ino napanzile, nga ndakai ali muno vikaikala.”
  Alino lyene aina Izlaeli iyafuma ku vifula vya ina Yakani, iyalungama ku Mosela. Kuku ali kuno Aaloni aya afwa nu kuzikwa. Eleaza umwana wakwe uwamupyanyile pa malo yakwe a usimapepo. 
Lino yafuma kuku iyalungama ku Gudugoda mpaka iyafika ku Yotibata, impanga umwaya utunguzi utwingi twa manzi. 
 Pa nsita kwene iya Yawe wapaatwile amu mutundu wakwe Levi kuti yangaya yakasenda ya Mbokosi ya Upangano yakwe Yawe. Nu kuti yaimilila inkolelo yakwe Yawe nu kumutumikila, yala yakutaka upolelelo umwi zina lyakwe, wakwe vino yakacita na pilelo kwene. 
Ali cino aina Levi yatakwatila icipande ca mpanga. Yawe umwisikulu ali cuma cao ndi muno wene wavwanzile kunoyali.
  “Fwandi nemo natenzi pa mwamba akasanya konsi nu usiku onsi, pa manda amakumi yani wakwe vino nacisile ilyankolelo. Yawe nawe uvwile kunondi nu kuzumila ukuti atalonona mwemwe. 
Ali lino lyene wanenyile ukuya ku kutungulula mwemwe, pakuti mukapoke impanga ilya iye iyakwinu, ilya kwene ino walavile ukupeela ku vikolwe vinu.
“Mwe ina Izlaeli, uvwini vino Yawe Leza winu akalonda kuti mwacita. Oopini Yawe Leza winu, mwalondela nu mu ntampulo zyakwe zyonsi. Mwamutemwa nu kumutumikila ni myenzo inu yonsi nu umi winu onsi, 
nga nu kuyela amasunde yakwe yonsi yano nkumupeela ilelo kuti cikamuzipile.
“Silola, Yawe ali mweneco wi yulu, kumwi ni lya papelapela kwene ni vyaya mwenemo, nga ni nsi kumwi na vyonsi kwene ivyaya mwenemo. 
Nga lelo Yawe wisile umwenzo pali yaso nu kuyatemwa wakwe cimwi. Nupya pa nko zyonsi wasolwile sile mwemwe, mwe amu mupanda wao, wakwe vino cili ilelo. 
Ali cino fwandi ukufuma ndakai cingazipa mwayela Yawe nupya mute kumutalamila. 
 Acino lyene mumanye ndi vino Leza winu ali Leza uwaluta yaleza yonsi. Wene umukulu nupya uwamaka nu wakoofya, wino ataya na kasoozi nupya asizumila kutoola amafukakanwa. 
Wene akasakamala ukuti ana asyale na yamukamfwilwa yatafyengwa. Wene watemwa ainamasi akaikala na antu itu, nupya akayapeela ivyakulya ni vyakuzwala. 
Ali cino fwandi namwe kwene mwatemwa ainamasi yaya, pamulandu wakuti namwe kwene mwali ainamasi mu mpanga ya Eguputo. 
Mwaoopa Yawe Leza winu nu kumutumikila. Muye akutailwa kunoli nu kucita amalayo inu mwi zina lyakwe aliwe wenga sile. 
Mwamulumbanya. Wene ali Leza winu, wino wamucitila ivintu ivikulu ivyakuzunguka nupya ivyakoofya vino mweisikulu mwailolile na manso inu. 
 Ivikolwe vinu vino vyatentemukile ku Eguputo vyali sile antu amakumi cinimbali. Lelo ndakai Yawe Leza winu uwalenga kuti musande wa ntanda zya mwiyulu.
“Mwatemwa Yawe Leza winu nu kuyela amasunde yakwe na malamulo yakwe yonsi mu nsita zyonsi. 
Mwiusye ukuti mwemuno mwasundwa amwemwe, asi ana inu foo. Asi aliyo yaweni nu kukumako ku kusunda kwakwe Yawe Leza winu. Amwemwe sile mwailolile ukulu wakwe Yawe, na maka yakwe, ulamba wakwe, 
 ni vinjelengwe vyakwe. Mwailolile ni vintu vino wacisile kuli Falao umwene waku Eguputo nu ku mpanga yakwe yonsi. 
 Mwailolile vino Yawe walovizye ivita vya ina Eguputo, kumwi ni mfwalasi na maceleta yao, pa kulenga kuti yamwele muli Yemba Muyenzu lilya lino yacocovyanga mwemwe. 
Alino na pali vino wamucitile mu lwanga mpaka mwiza mufika pa ncende ii. 
 Mwiusye vino wene wacisile kuli Datani na Abilamu, ana aonsi yakwe Eliabu uwamu mutundu wakwe Lubeni, lino umusili walepwike nu kuyatuwizya kumwi na amu ng'anda zyao, na mataalu yao, na aomvi yao kumwi ni viteekwa vyao, pa manso ya ina Izlaeli yonsi. 
Mwailolile mweisikulu umulimo ukulu uno Yawe wacisile.
“Caleka mwayela amalamulo yonsi yano nkumupeela ilelo, pakuti muce mukwate amaka aku lamba Luzi lwa Yodani nu kupoka impanga ino ilaya iyakwinu. 
Na pakuti muce mwikale amanda avule mu mpanga ino Yawe walavile ukupeela ivikolwe vinu na amu mupanda wao, impanga iya uzombozi ukulu cuze nupya iivunde. 
Impanga ino mwatimwaingila mwenemo isi wa mpanga ya Eguputo kuno mwafumile, kuno mwakomile imbezu zinu nu kuzikontelela ndi vino mukakontelela imiyanda ya misalu. 
Lelo impanga ino mwatimwaingila mwenemo impanga ya myamba ni vifoloma, ino ikatapililwa ni mvula. 
Yene ili mpanga ino Yawe Leza winu akasunga nu kuiwaka pee ukufuma pa kutandika kwa mwaka ukufika na pa mpela ya mwaka.
  “Acino lyene mwayela amalamulo yano nkumupeela ilelo, nupya mwatemwa nu kutumikila Yawe Leza ni myenzo inu yonsi nga nu umi winu onsi. 
Ndi mwacita cii, ale lyene ndaleka imvula itonye pa mpanga inu pa nsita ino ikaizila penepo, iya pa kuwela kwa mvula ni ya pa mwela, pakuti muce mukwate uzombozi wa mbezu, mukwate na waini na mafuta ya miolivi. 
Iviteekwa vinu navyo ndavimezezya umulemvwe mu mpanga inu, namwe kwene mulalya nu kwikuta.
“Muce mutekele pano limwi mungaca musombwe pakuti mumfutatile nga mukaapepa nu kutumikila tuleza tuze. 
Ndi mwacita cico, ale lyene Yawe alamusokela. Wene alalesyanya imvula kuti itatonya pakuti umusili ukaye umalale na kuti ivyakulya vitakamele. Lyene namwe mulafwa zuwa mu mpanga isuma iyo ino Yawe akumupeela.
  “Ali cino fwandi mwaiusya amazwi yane yaa nu kuyasunga mu myenzo inu na muli yakampingu inu. Mwayanyepelela ku makasa inu nu kuyazwala pa mausyu inu wa mipango pakuti yangaya wa ciusizyo.  
Mwayasambilizya ku yana yinu. Mwayataka lino muli pa ng'anda, lino muli pa lwendo, lino mukupuza, na lino mukuomba. 
Muyalembe pa meema zya mang'anda inu na pa mpongolo zya misumba inu. 
Lyene mwemo na ana inu mulikala amanda avule mu mpanga ino Yawe walavile ukupeela ku vikolwe vinu. Mwemo mulikala mwenemo amanda pe.
“Ndi cakuti mwayela amalamulo yonsi yaa yano nkumupeela kuti mwayalondela, ukutemwa Yawe Leza winu, nu kuyela amasunde yakwe yonsi nu kuya acumi kunoli, 
lyene alino Yawe alazinga anisi inu lino mwemo mukuya pa nkolelo, nga namwe mulapoka impanga iya antu amu nko zyuze izikulu nupya izya maka ukuluta mwemwe. 
 Ponsi pano mulalyata palaya pa ncende inu. Impanga inu ilatandikila ku lwanga ku kaeya ukufika nu ku Myamba ya Lebanoni ku katutu, nu kufuma ku Luzi lwa Yufulate ukufika kuli yemba waku uwondaka. 
Kutalaya umuntu nanti wenga alamucimvya. Yawe Leza winu aliwe alalimvya intete ku mpanga yonsi pakuti monsi muno mwapita antu yace yamoopa, wakwe vino wamulavile, nga kusi nanti wenga alalesyanya kuti mutacita cico.
“Lolini, ilelo inamupeela cakuti muisolwele mweisikulu pakasi ka upolelelo nu lutipu, 
upolelelo umaya uwakwinu ndi mumayela amalamulo yakwe Yawe Leza winu yano nkumupeela ilelo. 
Ulutipu nalo lulaya panomuli ndi mwakana ukuyela amalamulo yakwe Yawe nu kumufutatila kuti mwapepa tuleza tuze tuno mutamanyile mpiti. 
 Lino Yawe Leza winu wamuleta mu mpanga ino mwasya mwingile mwenemo, muce mwalaizya upolelelo pa Mwamba wa Gelizimu ni ntipu nazyo pa Mwamba wa Ebali. 
(Mwamanya ukuti imyamba iyo yoili yaya lwaku mbalama ya Luzi lwa Yodani, mu mpanga ya ina Kenani, yayo akaikala mu Cifoloma ca Yodani. Yene yali lwaku uwondaka, pipi pipi ni miti yamanyika yaku Mole apipi nu musumba wa Giligali.) 
Mwasya mulambe Luzi lwa Yodani nu kupoka impanga ino Yawe Leza winu akumupeela. Lino mwaca mwapoka nu kwikala mwenemo, 
muce mwasumbako amano ukuyela amalamulo na masunde yonsi yano nkumupeela ilelo.”
Nga nupya Mose wavwanzile ati, “Vii, ali vyeo na masunde yano mumalondelanga mu mpanga ino Yawe Leza wa vikolwe vinu watamupeela kuti ingaya iyakwinu pa manda yonsi yano muli apuma. 
Muce monone incende zyonsi pyu, zino imitundu ino mwazana mwenemo ikapepelapo tuleza twao. Incende zyonsi izya pa myamba apapeela, izya pa twamba kumwi ni zya mwisika ya vimiti vya matesi ali yonsi. 
 Muce momolole utuvuwa twao, mutamole ni viumbili vya mawe, nu kuputola incesi zyakwe Asyela. Muputole nu tuluwi twakwe tuleza twao nu kulovya amazina yatuko mu ncende zizya.
“Mutakezye ukupepa Leza winu mu musango uno antu yayo yakapepela tuleza twao. 
Muce mwapepela Leza winu pa ncende ino umwisikulu alasolola ukufuma mukasi ka mitundu inu pakuti apano yonsi yakakonganila ku kumulumbanya. 
Ali pano mulamupeelela amawila inu akoca ni mpolelwa zyuze, ivikumi na mawila, amawila yano mwalaya ukupeela kuli Yawe, alino na mawila akuitemelwa mweisikulu, kumwi na mayeli ya ng'ombe ni mfwele zinu. 
Papa kwene pa manso yakwe Yawe ali pano mulalya nu kusansamuka na ang'anda zinu pamulandu nu usuma wa vintu vino Yawe Leza winu wamupeela, vino mwaombile.
“Insita iya lino ilafika mutaca mwacita wakwe vino mukacita lyonsi. Pasi pano ukufika na pilelo cila muntu akaicitila icili consi cino welenganya ukuti cili ningo, 
pamulandu wakuti mutacili mufike mu mpanga ya ulayo muno mulikala ku matwi cele. 
Ndi mwaca mwalamba Luzi lwa Yodani, Yawe Leza winu alamupeela amaka ya kupoka impanga nupya mulikala mwenemo. Alamucingilila ku anisi inu pakuti mungaca mwaikala ku matwi cele. 
Yawe umwisikulu aliwe alasolola incende pakuti mwamupepela. Papo kwene ali pano mulatwala vyonsi vino ne Mose namukonkomezya. Ni vintu vivyo vili wa mawila inu akoca nga ni mpolelwa zinu zyuze. Alino ni vikumi na mawila inu, nga na mawila yauze aiyele yano mwalaya ukupeela kuli Yawe. 
Lyene mulasansamuka pa manso yakwe Yawe Leza winu apali pamwi na ana inu, na aomvi inu, na ina Levi akaikala mu misumba inu. Mwaiusya ukuti aina Levi Yene yatapiilwe impanga ingaya impanga yao iyaupyanyi. 
Mutakezye ukutuula amawila inu akoca pa ncende yonsi ino mwaitemelwa. 
Muce mwatuulila amawila inu akoca pa ncende yonga sile ino Yawe alasolola, apakasi ka mutundu onga mu mitundu inu. Papo kwene sile ali pa kutuulila impolelwa zinu zyakoca nu kucitila penepo ivintu vyonsi ndi vino namupeela ilamulo.
“Lelo kwene insambu zyonsi mwatimukwata izya kufyula iviteekwa vinu nu kulya ku ncende ino mutenzi. Mungalya ukulingana na pano Yawe wamupelela. Mwensi kwene mungalya, ciye mwemwe yasangululwe nanti mwemwe yakowele, ukulya kutupu wakwe vino mukalya inyama ya mpanga ili wakwe mpombo nanti mpelembe. 
 Lelo mutaca mwalya zino zicili nu wazi. Uwazi wene muce mwawitila pansi wa manzi. 
Monsi muno mulaikala mutaca mwatola nu kulya icikumi ca pa mbezu zinu, nanti waini, nanti amafuta ya miolivi, nanti iyeli lya ng'ombe nanti imfwele zinu, nanti uwila uli onsi uno mwalaya ukupeela kuli Yawe, nanti uwakuitemelwa kwene. 
Mwemwe kwene kumwi na ana inu, aomvi inu alino na ina Levi akaikala ku misumba inu muce mwavilila vivyo vyonsi pa manso yakwe Yawe Leza winu, pa ncende yonga mpo iyakupepela penepo. Papo kwene ali pano muce mwaliila nu kusansamuka pa vintu vyonsi visuma vino Yawe Leza winu wamupeela. 
Mutaca mulekelezye aina Levi yano mwikala nayo mu mpanga inu.
“Lino Yawe alakuzya impanga inu, wakwe muno walavile, muce mwafyula inyama nu kulya pano mukulondela. 
Ndi cakuti ukwa kupepela kwatalimpa na pano mukaikala, lyene wakwe muno imunenile mungafyula iciteekwa cinu cino Yawe wamusekela nu kulila ku mang'anda inu lyonsi lino mwatemwa. 
Mwensi pyu, ciye mwemwe asangululwe nanti akowele, mungalya inyama zizyo wakwe vino mukalya inyama ya mpanga, ili wakwe mpombo nanti mpelembe. 
 Lelo cisi cakwezya ukulya inyama lino icili nu wazi, pamulandu wakuti uwazi umwaya umi. Fwandi mutalinzile ukulya umi ni nyama kwene. 
Mutaca mwezye ukulya uwazi. Uwazi wene muce mwawitila pansi wa manzi. 
Ndi mutalalya uwazi, ale mwayela isunde lii, na Yawe alazanga, nga ni vintu vyonsi vilamuzipila mwemwe na amu mupanda winu. 
Lelo mulinzile kutoola amawila inu apaatulwa pamwi na mawila yauze yano mwalaya ukupeela kuli Yawe, nga muye ku ncende ino Yawe alasolola. 
Ali kuno muce mwatuula amawila inu akoca pa kavuwa kakwe Yawe Leza winu, inyama nu wazi kwene. Alino muce mupongolwele uwazi wa mawila inu apambali ya kavuwa, lelo inyama yene mungalya. 
Muce mwatekela nu kuyela amalamulo yonsi yano nkumupeela, nga ni vintu vyonsi vilamuzipila mwemwe na amu mupanda winu amanda pe, pamulandu wakuti mulacita icisuma icakuzanzya Yawe Leza winu.
“Yawe Leza winu alonona antu amu nko zyuze lino mulasawanga impanga yao, nga namwe mulapoka impanga iyo nu kwikala mwenemo. 
Pacisila lino Yawe alamalila ukonona antu amu nko zizi, namwe muce mutekele pa kukana londelela imipepele yao, pamulandu wakuti mungailetelela pa kuuzya imuti, ‘Uzye mu musango ci uno antu amu mitundu ii yakatumikila tuleza twao? Naswe kwene tulinzile ukucita vino yakacita.’ 
Cisi cakwezya ukupepa Yawe Leza winu mu musango wao, pamulandu wakuti yene pa kupepa tuleza twao yakacita ivimisango vimwi ivyawinyi vino Yawe Leza winu wapata. Yene yakaoca na ana yao aonsi na anaci pa kuyatuula impolelwa kuli tuleza twao utuluwi.
  “Mulinzile ukucita vyonsi vino namupeela ilamulo ukucita. Mutakezye ukulunda penepo nanti ukufumya penepo icili consi.”
“Panomuli pangaloleka kasema nanti kalondolola umwi uwa viloto, atandike nu kumunena cimanyililo cimwi ca cinjelengwe nanti cizungusyo, 
pakuti amukoope ku kupepa nu kutumikila tuleza tuze tuno mutatazile mupepe. Nanti angala cino walaya ciza cafikiliziwa, 
mutakezye ukusumbako amano kunoli. Yawe Leza winu akuomvya kasema wiyo kuti aezye mwemwe, pakuti alole ndi cakuti mwamutemwa ni myenzo inu yonsi nga nu umi winu onsi. 
Fwandi muce mwalondela Yawe Leza winu nu kumupeela umucinzi. Sungini amasunde yakwe nu kumuyela. Mwamuombela nu kuya akutailwa kunoli. 
Lelo Kasema wiyo na kalota wa viloto alinzile akomwe, pamulandu wakuti wene akunena antu ukusangukila Yawe Leza winu, wino wamufumizye mu Eguputo, mumo muno mwali azya. Antu amusango uu ankota nupya yakwezyo ukumufumya ku kwikala umi uno Yawe wapeezile ilamulo ukuti avino mwaikala. Yene yalinzile yakomwa, pakuti musisye inkota ii pakasi kinu.
“Umunyonko umwi nanti umwana wako umonsi nanti umwanaci, nanti umuci wako wino watemwa nanti acuza wako uwapa mwenzo angezya ku kutunkola mu umfisolo kuti wapepa tuleza tuze, tuto tuno ivikolwe vinu vitatazile vipepe. 
Apa antu yayo umwi angiza akutunke kuti wapepa tuleza twa mitundu ino yamuzinguluka ni mitundu ino yaya ukutali. 
Lelo mutakezye ukumuvwa. Cisi cakwezya ukumuvwila uluse. Nupya asi wakucingilila. 
Cumi kwene mulinzile kumukoma. Wewe kwene ulinzile ukutandikilapo ukumutama iwe alino yauze yalondelelepo. 
Uwakutama na mawe mpaka afwe! Wene wezizye ku mufumya kuli Yawe Leza winu, wino wamutuuzile ukufuma mu Eguputo, muno mwali azya. 
Lyene aina Izlaeli yaluvwa icacitika, yaye ni ntete, nga kusi umwi alacita ulukota lwa musango uwo nupya.
“Lino mukwikala mu misumba ino Yawe Leza winu akumupeela, limwi munguvwa 
ukuti antu yamwi awelewele yatiyazunya akaya amu misumba iyo pakuti yatumikila tuleza tuze tuno mutatala mwapepa. 
Ndi muvwa impwelo iya musango uu, mulinzile kulondelezya ningo. Ndi cakuti icacumi umuntu wiyo wacita icamusango uu, 
lyene mukome antu yonsi kwene amu musumba uwo kumwi ni viteekwa vyao vyonsi. Monone nu musumba uwo muumalilile. 
Alino lyene muce mukolonganike iviya vyonsi ivyamu musumba uwo apakasi ka musolo. Ali pano muce mukavyoce wa wila wakoca onsi kuli Yawe Leza winu. Umusumba uwo ulinzile wasyala itongwa, nupya cisi cakwezya uku ukuululula cipya cipya. 
Apa vintu vino vyativiundwa cisi cakwezya ukusunga nanti cimwi, pali pakuti namwe kwene Yawe atakaye nu ukali panomuli nupya ace amwelele. Wene alaya na mizu kunomuli nu kuleka kuti musanduluke, wakwe vino walavile ivikolwe vinu, 
cikulu sile namwe mwayela Yawe Leza winu, nu kusunga amalamulo yonsi yano nkumupeela pilelo nu kucita ivilungame pa manso yakwe.”
  “Mwemwe antu yakwe Yawe Leza winu. Ali cino fwandi lino mukulosya, cisi cakwezya ukuicembola inkalo nanti ukupela ulukuzu. 
 Mwemwe antu yakwe Yawe Leza winu, yano waisolwela umwisikulu pa mitundu yonsi iya pano nsi kuti muye antu yakwe kololo.
“Mutakezye ukulya icintu icili consi cino Yawe walanda ukuti icikowele. 
Inyama zino mungalya aizi: ing'ombe, imfwele, imbuzi, 
inyama izyakola impelembe, mpombo, inswela, muula, intandala, icuzwe, taala, inkonsi, 
alino ni nyama ili yonsi ino yapanduka ulukamba nupya ino ikasyetulula nanti ukulukizya. 
Lelo mutalinzile ukulya inyama izikalukizya sile ivyakulya zino zitakwata ulukamba ulupanduke, nanti inyama iyapanduka ulukamba lelo isilukizya. Inyama zya musango uwo, ingamila, tukalulu na tupiimbi. Inyama zizyo izikowele, pamulandu wakuti zyakwata imfumbi nanti angala zikalukizya. 
Mutakezye ukulya yakapoli. Nanti angala yene yapanduka ulukamba, lelo yasilukizya. Mutakezye ukulya inyama zizyo nanti ukukumya ku vitumbi vyakwezyo.
“Mungalya inswi izya musango uli onsi zino zikweti utunkupili na mamba. 
Lelo icili consi icikaikala mu manzi cino citakwata utunkupili na mamba mutakezye ukulya. Kunomuli icikowele.
“Mungalya icunyi icili consi cino cisi cikowele. 
Lelo mutakezye ukulya ivyunyi vii: lyang'anda, sinsimwe, amakozi, 
utukozi, ivipululu, 
yamwankole amusango uli onsi, 
yambaza na yacipungu, 
utupululu tunono, ivipululu vikulu, ni vitiswe, 
ivipululu ivyamu lwanga, iming'omba, 
utunga, imilima, imbuni, na vyonsi ivikalya ivikwe, ivyunyi ni nyama zyuze.
“Ivizizi vyonsi ivikapapuka ivikowele kunomuli. Mutakezye ukuvilya. 
Mungalya ivizizi vyonsi ivisi vikowele.
  “Mutakezye ukulya icintu icili consi icaifwila. Umwinamasi uwiza wino mukaikala nawe mungamupeela alye. Ndi mukasi mungakazya ku inamasi yauze. Lelo mwemwe yakwe Yawe Leza winu. Mwemwe antu yakwe.
  “Mulinzile mwapaatula icikumi ica pali vyonsi vino mukazombola mu vyalo vinu cila mwaka. 
Alino muce mwaya pa ncende yonga sile ino Yawe wasolola ukuti ingaya incende ya cifulo ci zina lyakwe. Kuko kwene pa manso yakwe Yawe Leza winu ali kuno mungaliila icipande conga pa vintu ikumi ivya uzombozi winu, ivili wa vilimwa, waini, amafuta ya miolivi alino na mayeli ya ng'ombe zinu ni mfwele. Muce mwacita vivyo pakuti musambilile ukulanga icoopo kuli Yawe Leza winu mu nsita zyonsi. 
Ndi cakuti incende iya kupepela penepo ili ukutali na kuno mukaikala, cakuti mungaposiwa ukutwala icikumi cinu kweneko ica pali vino Yawe watamupolelela, lyene mucite vii. 
Kazini icikumi cico, nga mutole impiya zizyo muzitwale ku ncende yonga iyakupepela penepo. 
Muomvye ulupiya lulo pa kukala icintu icili consi cino mukulonda, ivili wa ng'ombe, imfwele, waini, uwengwa, nanti icili consi cino mukasi kukala. Alino lyene mwemwe pamwi na amu ng'anda zinu muce mwaipakizya nu kusansamuka pa manso yakwe Yawe Leza winu.
“Mutakezye ukutazyela aina Levi yano yakaikala mu misumba inu. Yene yatakwata impanga pali vino vyankanyiziwe. 
Lyonsi ndi papita imyaka itatu, mu mwaka wakwe citatu kwene pa mpela, muce mwatola icikumi consi ica mu vilimwa vinu nu kucikoozya mu misumba inu. 
Ivyakulya vivyo vilaya ivya ina Levi, yao atakwata impanga wakwe mwemuno mwasyala, na inamasi, na ana asyale, na yamukamfwilwa, yano yakaikala mu misumba inu. Yene yalinzile kwiza tola vyonsi vino yuulilwa. Muce mwacita vivyo pakuti Yawe Leza winu ace amupolelele mu milimo inu yonsi.”
“Lyonsi ndi papita imyaka cinimbali muce mwasuulako ku nkongole. 
Alino umusango wakusuulila inkongole auwa uwakuti wino wensi uwakongwesya umwina Izlaeli muze impiya alinzile ukusuula kuli vino wakongwisizye. Wene atalinzile ukulifya umwina Izlaeli nanti umwina wakwe, pamulandu wakuti insita ino Yawe wasonta iya kusuula ku nkongole yatilandwa apaswe. 
Ungalifya umwinamasi inkongole ino wakukwatila, lelo utakezye ukulifya umunyonko cino wakukongola.
“Yawe Leza winu alamupolelela mu mpanga ino akumupeela kuti iye iyakwinu. Kusi nanti wenga uwamu antu inu alaya umupina 
ndi cakuti mwayela amasunde yakwe Yawe Leza winu nu mwenzo onsi nga nu kulondela ningo amalamulo yakwe yano nkumupeela apilelo. 
Yawe alamupolelela wakwe muno walavile. Mulakongwesya impiya ku antu amu nko izingi, lelo mwemo mutalaazima nanti acimwi kunoyali. Mulateeka inko izingi, lelo kusi uluko ululamuteeka.
  “Ndi cakuti mu musumba onga pa misumba iya mpanga ino Yawe akumupeela mwazanwa umunyonko umwina Izlaeli uwataulilwa cimwi, lyene mutakezye ukukwata ulusoko kunoli nupya mutakezye ukukana ku mwazwilizya. 
Mucifulo cakwe cico, muce muye antu ya wila nu kukongwesya umwi ukulingana na vino angalonda. 
Mutakezye kukana ukukongwesya umwi icintu cimwi, pamulandu wakuti umwaka wakusuula inkongole wapalama. Mutakezye ukwelenganya ukwipe ukwa musango uu kuye mu myenzo inu. Ndi cakuti mwakana ku kongwesya umunyonko, ale lyene wene alailizyanya kuli ne Yawe, nga namwe mulaya nu mulandu. 
Mulinzile ukuya antu ya wila kunoli ukwaula ulusoko, nga Yawe alamupolelela mu milimo inu yonsi. 
 Insita zyonsi kulaya aina Izlaeli apina nupya aulilwe, acino nkumupeela ilamulo kuti muye antu ya wila kunoyali.
  “Ndi umwina Izlaeli, umonsi nanti umwanaci, waikazya umwisikulu kunuli nu kukuombela imyaka mutanda, mu mwaka wakwe cinimbali ulinzile ukumuta aye umuntungwa. 
Nga lino wamuleka waya umuntungwa, utakezye kuleka kuti apite minwe mitupu. 
Uye umuntu wa wila kunoli nu kumupeela pa vintu vino Yawe wakupolelela ivili wa viteekwa vyako, imbezu ukufuma pa lwano lwa kupuulila, na waini. 
Mwaiusya ukuti mwemo mwali azya mu mpanga ya Eguputo nga Yawe Leza winu wamukulwile nga imuya antungwa. Uli mulandu uno ndakai nkumupeela ilamulo lii.
“Lelo umuzya wako atangalonda ukupita akusye. Limwi wene angakutemwa atemwe na amu ng'anda yako nga cimuzanzye ukwikala. 
Lyene umutwale lwa pa mulyango wa ng'anda yako nga papa kwene umutulule ikutwi, nga lyene amaya umuzya wako mpaka imfwa. Mu musango uli onga avino ucite nu ku muzya wako umwanaci. 
Utakezye ukwelengaya ukuti cili icitale ukuta umuzya wako aye umuntungwa. Pasi pano wene wakuombela imyaka mutanda pa malipilo ukulingana na citika wa malipilo yano ukapeela uwa ncito.
  “Mupaatwile Yawe Leza winu amayeli yonsi akalume a ng'ombe na a mfwele. Mutakezye ukuomvya iyeli lyakwe yamasaye ilya ng'ombe zinu nanti ukusenya amavumbu imfwele ili yonsi pa mfwele zii. 
Cila mwaka mwemwe pamwi na amu ng'anda zinu muce mwazifyula nu kuzilila pa manso yakwe Yawe pa ncende yonga ino wene wasolola. 
Lelo ndi cakuti iciteekwa cikweti iyala limwi, nanti cikasinta nanti capafula, nanti cikweti akaulema kamwi akipisye, ale lyene kusi kucipeela impolelwa kuli Yawe Leza winu. 
Iciteekwa ca musango uwo icakuliila sile ku ng'anda. Umuntu mukowele na asi mukowele kwene, ukulingana nu lutambi, angalya inyama iyo wakwe vino mungalya mpombo nanti impelembe. 
 Lelo mutakezye ukulya uwazi. Mulinzile ukupongolwela uwazi pa musili wakwe vino mukaitila amanzi.”
  “Muce mwacindika Yawe Leza winu mu kuwaka kuzevya Cimulo ca Ucilo mu mwezi wa Abibu, pamulandu wakuti ali mwezi kwene uno wamufumizye mu mpanga ya Eguputo, usiku. 
Muce mwaya pa ncende ili yonga kwene iyakupepela penepo. Ali pano muce mwafyulila imfwele yonga pa mfwele zinu nanti ing'ombe, wa mpolelwa ya Cimulo ca Ucilo kuli Yawe Leza winu. 
Apa kulya icakulya cico mutakezye ukulya imikate umuli icitutumusi. Pa manda cinimbali musi nu kulya umukate umuli icitutumusi, wakwe vino mwacisile lino mwafumile mu mpanga ya Eguputo mu lwilo. Mukalye imikate iyo wa mikate ya ucuzi, pamulandu wakuti ilamwiusya vino mwacuzile cakuti amanda yonsi yano mulikala pano nsi mulaiusya uwanda ulya uno mwafumile mu mpanga ya Eguputo. 
Pa manda cinimbali patace pakaye umuntu nanti wenga uwakusunga icitutumusi mu ng'anda yakwe pali pamwi ni nyama ino mwafyuzile lino ilanzi lyawile pa wanda wa kutandika amanda yayo.
“Mutakezye ukufyulila inyama ya mpolelwa ya Cimulo ca Ucilo pasi pa ncende yonga kwene ino Yawe Leza winu alamupeela. 
Muce mwazifyulila sile pa ncende ino wene alasolola iyakupepela penepo. Nupya insita ya kufyulila penepo alilya lino ilanzi lyatilyawa, pa kulinganya insita ilya kwene ino mwafumile mu Eguputo. 
Muce mwaeleka nu kuilila pa ncende ilya kwene yonga mpo iyakupepela penepo. Alino lyene akatondo imuswilila kumwinu. 
Pa manda mutanda muce mwalya imikate isi na citutumusi. Lelo pa wanda uwalenga cinimbali, muce mwakongana pamwi nu kucindika ca pamwi Yawe Leza winu, nupya kusi ukuomba umulimo pa wanda uwo.
  “Muce mwapenda imilungu cinimbali ukufuma pa wanda uno mwatandika ukuzombola ingano zinu, 
alino lyene imuzevya Cimulo ca Uzombozi, ukucindika Yawe Leza winu, pa kumuletela uwila wa kuitemelwa ukulingana na vino wene wamupolelela. 
Muce mwasansamuka pa manso yakwe Yawe Leza winu, mwemwe pali pamwi na ana inu, na aomvi inu, na ina Levi, na inamasi, na ana asyale, alino na yamukamfwilwa yano mukaikala nayo. Muce mucite cii pa ncende yonga iyakupepela penepo. 
Mwaiusya ukuti mwali azya mu mpanga ya Eguputo, ali cino fwandi mulinzile ukulondela amalamulo yaa ningo.
  “Lino mulamala ukupuula ingano pa lwano nu kufena amatingi inu yonsi, ali lino muce mwazevya Cimulo ca Nsakwe pa manda cinimbali. 
Muce mwasansamuka pamwi na ana inu, na aomvi inu, na ina Levi, na inamasi, na ana asyale, alino na yamukamfwilwa yano yakaikala mu misumba inu. 
Muce mwacindika Yawe Leza winu pa kuzevya icimulo cii pa manda cinimbali pa ncende yonga ino Yawe alasolola. Mulinzile mwaya ansansa pano Yawe watamupolelela ni vyauzombozi alino ni milimo inu.
“Fwandi aonsi yonsi amu luko lwinu yalinzile yiiza ku kulongana nu kupepa Yawe amaila yatatu pa mwaka pa ncende yonga iya kupepela penepo, pa nsita ya Cimulo ca Mukate usi na Citutumusi, ni Cimulo ca Uzombozi, nga ni Cimulo ca Nsakwe. Cila muntu alinzile ukuleta uwila 
ukulingana na vino Yawe wamupolelela.
“Mu misumba inu yonsi ino Yawe Leza winu alamupeela muce musonte mwenemo yakapingula ya milandu pali pamwi na makombe ukufuma mu nko zinu zyonsi. Antu yao, ali yano yalapingula auze ukwaula kasoozi. 
 Yene yasi nu kuya nu lufyengo nanti akasoozi pa kupingula. Nupya yatalinzile ukutoola amafukakanwa, pano amafukakanwa yakapafuzya antu ya mano na acumi kwene, nu kuleka kuti yatapingula ningo. 
Fwandi cisi cakwezya ukuya nu lufyengo nanti akasoozi, pakuti mukapoke nu kwikala mu mpanga ino Yawe Leza winu akumupeela na pakuti muce mwikalilile mwenemo.
  “Lino mwaca mumakuulila Yawe Leza winu kavuwa, mutakezye ukusimpa mu mbali ya kavuwa kako ulucesi lwa cimuti ulwa cimanyililo cakwe kanamwene ka Asyela. 
 Nupya mutakezye ukusimpa ulucesi lwa mawe apakwika akaluwi akakuti mwapepa, pano Yawe Leza winu wapata ivintu vii.”
“Mutakezye ukupeela Yawe Leza winu impolelwa ya ng'ombe nanti imfwele ilemale. Yawe wapata cico.
“Limwi munguvwa ukuti mu musumba onga pa misumba inu umonsi nanti umwanaci umwi wataifya kuli Yawe Leza winu pakonona upangano, 
 pakupepa nu kutumikila tuleza tuze nanti ilanzi nanti umwezi nanti intanda, vivyo ivitaine na malamulo yakwe Yawe. 
Ndi cakuti icamusango uwo cuvwika ku matwi inu, lyene mulinzile ukulondelezya umulandu ningo. Ndi cakuti icacumi ukuti icamusango uwo caticicitika mu Izlaeli, 
muce musende umuntu wiyo ukunzi ya musumba nu kumutama na mawe mpaka afwe. 
 Lelo kwene pakuti mumutame na mawe afwe, palinzile paya ya kambone yaili nanti ukuluta penepo, akumusinila. Mutalinzile ukumutama na mawe mpaka afwe ndi cakuti kambone waya wenga sile. 
 Nupya yakambone kwene alinzile ukutandikilapo ukumutama na mawe, alino antu nayo yakonkezye. Umu kucita cii ali muno mungaifumizya ulukota luu.
“Limwi mungazana ukuti imilandu imwi iyacikaya yatala wakwe cimwi ukupingulwa kuli yakapingula akaya. Imilandu iyo ili wa nsambu zya cuma ca muntu, ukucisa umuntu, nga nu kukoma umuntu ukumufulo nanti ukwaula umufulo. Lino icamusango ndi uwo cacitika, cakuti cacuzya yakapingula, muce mwaya ku ncende iya kwene iya kupepela penepo. 
Muce mwatuula umulandu kuli yasimapepo aina Levi na yakapingula alaya pa luti pa nsita ilya kwene iya mulandu, nga nayo yalapingula umulandu. 
Yene yalapingula umulandu, nga namwe mule mukulondela vyonsi vino yakumunena, pa ncende iya kwene iya kupepela penepo 
Muce mwazumila vino yakupingula nu kulondela vino yamutungulula ukucita. 
Umwi ndi wacita imisuli kuli kapingula nanti kuli simapepo wino ali pa luti, wene alinzile ukukomwa. Umu kucita cii ali muno mungafumya ulukota luu mu ina Izlaeli. 
Lyene antu yonsi yaluvwa icacitika, yaye ni ntete, nga kusi umwi alacita icamusango uwo nupya.”
“Pacisila lino mwapoka impanga ino Yawe Leza winu akumupeela, nu kwikala mwikala mwenemo, lyene mulalonda ku kwata umwene wakwe vino inko zyonsi izyamuzinguluka zyakwata. 
Mukasininkizye ukuti umuntu wino mwasolola awiyo wino na Yawe Leza winu angamusolwela. Wene alinzile waya aumwi uwamu antu inu. Mutakezye ukuteeka umwinamasi pa cilimba kuti aye umwene winu. 
 Umwene atalinzile ukukwata imfwalasi zivule wakwe cimwi, nanti ukuleka antu yaswilile ku Eguputo ukuya kala imfwalasi nazyuze, pamulandu wakuti Yawe walanda ukuti antu yakwe yataca yezye ukuswilila ku Eguputo nupya. 
 Umwene atalinzile kukwata aci avule, pamulandu wakuti cii cingalenga ukuti amfutatile. Nupya atalinzile ukuitulikila icuma icivule wakwe cimwi, icili wakwe siluva na zaabu. 
Lino umuntu waya u mwene, alinzile wakwata ulupapulo lwa masunde na masambilizyo yakwe Leza yano yambulwilwe ukufuma mu lupapulo lwankolelo ulwasungwa na yasimapepo aina Levi. 
Ace asunga ulupapulo lulo umupipi, nupya ace awelenga mwenemo amanda yonsi yano alikala pano nsi. Ali pakuti akasambilile ukoopa nu kucindika Yawe Leza wakwe nu kuyela ivintu vyonsi ukulingana na malamulo aya mwenemo. 
Cii, cilalesya umwene wiyo ukuitutumula pa ina Izlaeli yauze. Nupya cilamulesya ukukana yela amasunde yakwe Yawe umu nzila ili yonsi. Lyene umwene wiyo pamwi nayauze amu mupanda wakwe alamulondelela icisila yalaya yamwene mu Izlaeli pa manda avule cuze.”
“Yasimapepo aina Levi, yene yatalinzile kupelwa icipande icili consi ca mpanga mu Izlaeli. Mu cifulo cakwe cico, yene yali nu kupelwa amawila akocela Yawe, pano ali vyaupyanyi vyao. 
 Yene yatalinzile yakwate impanga, ndi vino imitundu yuze yakwata. Yawe ali cipande cao, wakwe vino wene wayalavile.
“Lyonsi lino antu yapeela impolelwa, usi mulandu ingaya a cipambasi nanti imfwele, yasimapepo yalinzile kupelwa icilumbi, ni camvu ca pansi, nga ni cituka. 
Yene yalinzile kupelwa iviseekwa vyankolelo ivyapa mbezu, na waini, na mafuta ya miolivi, nga na pamba. 
Pano Yawe Leza winu uwasolola umutundu wa ina Levi kuti wamutumikila wakwe yasimapepo amanda pe.
“Umwina Levi ali wensi wino akasi angiza ku ncende yonga iyakupepela penepo ukufuma ku musumba uli onsi mu Izlaeli. 
Nga wene angatumikila kuku wakwe simapepo wakwe Yawe, vivi kwene wa ina Levi yauze akatumikila kuku pa manso yakwe Yawe. 
Wene alinzile kupelwa cipimo icili cimwi ca vyakulya ndi cico cikapelwa kuli yasimapepo yauze, nupya wene angasunga icili consi cino ang'anda yakwe yamutumila.
“Lino mulingila mu mpanga ino Yawe Leza winu akupeela kunomuli, mutaca mulondele vicitwa vyawinyi vino antu amu nko zizi yakacita. 
 Mutakezye kuleka umwi uwa munomuli azanwe akupeela umwana wakwe umonsi nanti umwanaci impolelwa pa moto pa kavuwa, nanti kusapola nanti ukucita vya uncimya nanti vya ulozi 
 nanti vya malele, nupya mutaleka yauzya ku mipasi nanti ku antu afwe. 
Yawe wapata umuntu ali wensi wino akacita vintu vii vyawinyi, nupya uli mulandu uno wene akuzinga inko zizi mu mpanga ilya lino mwemo mukuya pa nkolelo. 
13  Mulinzile ukuya aula mulandu pa manso yakwe Yawe. 
Antu amu nko zino mulapoka impanga yakauvwa kuli yao akasapola nu kuuzya ku mipasi. Lelo mwemo Yawe Leza winu atamuzumilizya ukucita vivyo.
  “Yawe Leza winu alamutumila kasema akoline nani ukufuma mu antu inu kwene, nga namwe mulinzile mwamuyela.
“Pa wanda uno mwakongine pa Mwamba wa Holebu, mwemo mwapapasile ukuti mutuvwa kuno Yawe akulanda nanti kulola cimbilimbili cakwe ca moto cakoofya, pamulandu wakuti mwali ni ntete zyakuti mungafwa. 
Acino Yawe wavwanzile ati, ‘Cino yalenga icamano. 
Ndayatumila kasema akoline nawe ukufuma mu antu yao kololo. Ndamunena ivya kuvwanga, nga nawe alayanena vintu vyonsi vino ndamupeela ilamulo kuti alande. 
 Ndi umwi ataluvwa nu kuyela amazwi yano kasema wiyo alavwanga umwi zina lyane, nene kwene nemwisikulu ndavunuka umuntu wiyo. 
Lelo ndi kasema ali wensi camukumba ukwezya kulanda mwi zina lyane lino nemo ntamupeela ilamulo kuti acite cico, wene alinzile akomwe, nga vivyo kwene avino mukacite na kuli kasema akalanda mwi zina lyakwe tuleza tuze.
“Manye mungayuzya mweisikulu muti, ‘Uzye lyene tungamanya uli ndi cakuti ilandwe lilyo litalandwa na Yawe?’ 
Ndi cakuti vino kasema wiyo wavwanga apaswe mwi zina lyakwe Yawe vitafikiliziwa, ale lyene lisi ilandwe lino Yawe wavwanga. Kasema wiyo waivwangila sile ivyakwe, nga mutakezye kumoopa.”
  “Pacisila lino Yawe Leza winu wamala ukonona antu aineco ya mpanga ino wene akupeela kunomuli, nga na pacisila lino mwemo mwayacocovya ukunzi nu kwikala mu misumba yao na mang'anda yao, 
lyene muce muipaatwile imisumba itatu ino ili pakasi na nkasi ka mpanga ino Yawe Leza winu akupeela kunomuli. 
Muce mupange imiseo mwenemo nu kwankanya impanga iyo ino Yawe akupeela kunomuli mu viputulwa vitatu, pakuti wensi uwakoma umuze ali kuno ace autukile ku kuzina. 
Umwi ndi wakoma umuntu muze wino yatapatana mpiti, nu kumukoma atamukomile ku mufulo, umuntu wiyo angapuukila ku musumba onga pali iyo, nu kupusuka ale wapusuka. 
Umukukolanya katuvwange tuti, antu yaili ndi cakuti yaya mu mpanga ku kutema lyene lino wenga akukoma umuti, alino impasa yasokoka yakoma umuze wafwa nu kufwa. Umuntu wiyo uwakoma umuze angapuukila ku muzi onga pali iyo, akuno akazine. Nu kupusuka ale wapusuka. 
Umusumba nao ndi cakuti waya onga sile, impanga ingatalimpisya, cakuti yao angamulondelela ku kulandula yangamuzana nu kumukoma cipyu cipyu lino wene asi nu mulandu, pasi pano citali icipange kuti wene angacita ci ku muze. 
Ali mulandu kwene uno namupeelela ni sunde lya kukwata imisumba iyakuzina mwenemo itatu.
“Lino Yawe Leza winu alavungulula impanga inu ndi muno walavile ivikolwe vinu, nu kumupeela impanga yonsi wakwe muno walaya, 
lyene muce musolole imisumba nayuze itatu iyakuzina mwenemo. (Wene alamupeela impanga ii ndi cakuti mulacita vyonsi vino nkumupeela ilamulo ilelo kuti mucite, nu kutemwa Yawe Leza winu nga nu kucita iviine na masambilizyo yakwe.) 
Ali vino muce mwacita, pakuti antu asi nu mulandu yatakomwa, na pakuti lyene mutakwata umulandu uwa kukoma antu yao asi nu mulandu.
“Lelo umuntu ndi wapata umuze nga amuteyamila, amucisa nu kumukoma, alino lyene apuukila ku musumba onga pali iyo iyakuzina mwenemo, 
ale lyene intunguluzi zyamu musumba wakwe zilinzile zyatuma inkombe zikamutole nu kumuwezya ku musumba, nga zimupeele mu makasa ya muntu wino akulonda ukucita icilanduzi pakuti nawe amukome. 
Cisi cakwezya ukumuvwila uluse. Mulinzile mwaswefya Izlaeli ku kuya amulandu wa utazi wa katwe, pakuti ivintu vyonsi vikamuzipile.
  “Mutaca mwaezya ukufumya ivimanyililo vyakwe yanande ya auzo, yayo yano yapimilwe mpiti mu mpanga ino Yawe Leza winu akupeela kunomuli.
  “Kambone ndi waya wenga atange asinile umuntu ukuti ali nu mulandu, suka yaye yaili nanti yatatu lyene ayano yangamusinila ukuti ali nu mulandu. 
Ndi cakuti umuntu umwi akulonda ukufyengelekezya umuze pakumutumpwila umulandu, 
antu yayo yoili kwene yali nu kuya imilila mumu kwene pa manso yakwe Yawe, na yasimapepo na yakapingula ya milandu yano yalazanwamo pa manda yayo kwene. 
Yakapingula ya milandu nayo yace yalondelezye ningo umulandu. Ndi cakuti yaca yazana ukuti umuntu wiyo akutumpwila umuze umwina Izlaeli, 
ale lyene umuntu wiyo ali nu kuvunukwa wakwe vino wene wakasi umuze avunukwe. Mu musango kwene uu, ali vino mulaiswefya pa kufumya ulukota luu pakasi kinu. 
Lyene antu yonsi lino yaca yuvwa vivyo, yalaya ni ntete, cakuti kutalaya nanti umwi uwakuti aswilizye icamusango ndi uwo. 
 Mutakezye ukukwata uluse, awe. Muce mwalinganya sile. Uwakoma nawe akomwe, nu watonkola umuze ilinso nawe yamutonkole ilinso, nu wakuula umuze ilino nawe yamukuule ilino, nu waputula umuze icizanza nawe yamuputule icizanza, nu waputula umuze ulwazo nawe yamuputule ulwazo.”
“Ndi mwaya ku kulwa inkondo, mwalola ukuti anisi inu pamwi ni vilwilo vyao ivya nkondo ivili wa maceleta, ni mfwalasi, vyaluta iviinu ku wingi, mutakuvwe intete. Pano Yawe Leza winu, uwamufumizye mu Eguputo alaya namwe. 
Lino mutacili mutandike ukulwa muleke simapepo aize avwange ku nkolelo ya asilika ati, 
‘Mwe ina Izlaeli, muvwikisye! Ilelo mwatimwaya ku nkondo. Mutezya ukoopa anisi inu nanti ukutovoka, nanti ukuleka ukuti amano inu yapelengane. 
Yawe Leza winu amapita namwe, amamupeela na maka akucimvya.’
“Alino yamusika ya vita yali nu kulunda ukunena asilika yati, ‘Uzye pano panotuli pali umonsi umwi cantete uwakuula ing'anda, lelo atacili aipaatwile Yawe? Ndi cakuti apanoli, cazipa aswilile ukwakwe. Pano limwi ndi yaya yamukoma ku nkondo, ale lyene umuntu muze angapaatwila Yawe ing'anda iyo. 
Uzye pano panotuli pali umonsi umwi uwalema amatingi likwene mu calo, lelo atacili azombole? Ndi cakuti apanoli, cazipa aswilile ukwakwe. Pano limwi ndi waya wafwila ku nkondo, ale lyene umuntu muze angailyokezya waini uwa matingi yayo. 
Uzye pano panotuli pali umonsi umwi wino wataisya? Ndi cakuti apanoli, cazipa aswilile ukwakwe. Pano limwi ndi waya wafwila ku nkondo, ale lyene umuntu muze angatwala umwanaci wino wataisya.’ 
Yamusika akalamba ya vita nayo kwene yalalanda ku antu yati, 
Lino yamusika ya vita yamala kulanda kwi uvi, yalinzile kusolola intunguluzi yakwe cila mpuka.
“Lino mukuya ku kuzanza umusumba umwi mulinzile mwatala mwanena aikazi yamwenemo ukuti yacimbe. 
Ndi cakuti yacimba yaiyulila ni milyango yao, lyene yao yalinzile yaya azya inu nu kumutumikila. 
Lelo ndi cakuti yakana ukuicimbila, yasyala yakulonda kuti mulwe nayo, lyene asilika inu yalinzile yazinguluka umusumba uwo. 
Lino Yawe Leza winu wamupeela amaka, mwacimvya nu musumba uwo, mulinzile mwakoma aonsi yonsi pyu mu musumba uwo. 
Lyene mungasenda anaci, ana, iviteekwa, nga ni vyasyala vyonsi ivyaya mu musumba uwo. Mwatimukwata insambu iya kuomvya iviya vyonsi vino mwasampa. Yawe watavipeela kunomuli. 
Ali vino muce mwacita ku misumba ino yaya ukutali na kuno mukaikala.
“Lelo lino mwaca mwapoka imisumba ya mpanga ino Yawe Leza winu akumupeela iye iyakwinu, muce mukome antu yonsi. 
Muce monone yonsi pyu, aina Hiti, aina Amoli, aina Kenani, aina Pelizi, aina Hivi na ina Yebusi, wakwe vino Yawe wapeezile ilamulo kunomuli kuti mucite. 
Mulinzile mwayakoma, pakuti yatakaleke kuti mwifye Yawe pakusambilizya mwemwe ukucita vintu vyonsi ivyawinyi vino yakacita mu kupepa tuleza twao.
“Lino mukulwisya ukupoka umusumba umwi mutaca mwezye ukukomola imiti ya viseekwa, nanti angala amanda yangavula uli yano mukwezya ukwingila mwenemo. Mungalya sile iviseekwa, lelo ukukomola imiti kwene foo. Pano imiti asi ali anisi inu. 
Lelo imiti yuze iyasyala, ino isyaseeka viseekwa, yene mungaikomola nu kuiomvya ku mulimo wa kukuula insakwe navyuze pa nsita ino mucili mukulwisya ukupoka umusumba uwo.”
“Nga ndi cali yazana umuntu umwi iyamukoma mu calo mu mpanga ino Yawe akupeela kunomuli, nga nu watamukoma mutamumanyile. 
Intunguluzi zinu pamwi na yakapingula ya milandu yalinzile yaya kweneko nu kupima intampulo ukufuma pa ncende iyo pano icala cazanyilwe kufika na kuli cila musumba uli pipi. 
Lyene intunguluzi zyamu musumba uwaya pipi na kuno yazanyile icala zilinzile zyasolola indama ino yatatala yaiomvya mu mulimo. 
Alino lyene yaitwale ku cifoloma muno yatatala yalima nanti kukomela, nupya icitatala cakama. Nga kuku akuno yaivune insingo. 
Yasimapepo aina Levi, nayo kwene yalinzile ukuya kweneko, pamulandu wakuti yalinzile kupingula mulandu onsi ukumile kukalala. Yawe Leza winu wayasolola kuti yamutumikila nu kulanda upolelelo pa antu umwi zina lyakwe. 
Alino lyene intunguluzi zyonsi zyamu musumba uli pipi na pa ncende pano yazanyile icala yalinzile yafulalila iminwe yao papela ya ndama iyo 
nu kulanda paswe yati, ‘Swemo tutakomile umuntu wii, nupya tutamanyile uwatacita cii. 
We Yawe, elela antu yako aina Izlaeli, yano wakulwile ukufuma mu Eguputo. Utwelele nupya utatupela mulandu uwa kukoma umuntu wii wino asi nu mulandu.’ 
Acino, pa kucita cino Yawe akulonda, mutalapeelwa umulandu wa kukoma.
“Lino Yawe wamupeela ucimvyo umu nkondo nga namwe imusenda yamwi mu uzya, 
limwi munoyali ungalola umwanaci umwi muyembe wino ungatemwa kuti umutwale. 
Senda umwanaci wiyo ukwako, kuno ali nu kupela inyele ku mutwe wakwe, nga aputule ni ngala zyakwe zyaku minwe, 
alino azwale ni vyakuzwala vyuze. Wene alinzile ukwikala umwako nu kulosya akwasi yakwe umwezi upuma. Pacisila cakwe cico, alino lyene ungamutwala. 
Lino palapita amanda ndi cakuti utazangile munoli, ale lyene ulinzile kumuta apite konsi kuno akasi. Utalinzile kumucita wa muzya nanti ukumukazya, pamulandu wakuti wamupatikizye ukumanyana na aliwe.
“Nga ndi cali umonsi umwi akweti aci yaili nga yoili kwene yamuvyalila ana, lelo umwana iyeli asi umwana wa mwanaci wino watemwisya. 
Lino umuntu wii alelenganya kwankanya icuma cakwe ku ana yakwe, atalinzile ukuya na kasoozi ku mwana wa mwanaci wino watemwisya pa kumupeela icipande ica mwana ali iyeli lyakwe lyamu mwanaci wino atatemwisya. 
Wene alinzile kwankanya lili ku mwana wakwe wilya iyeli, nanti angala wene asi umwana wa muci wino watemwisya. Umuntu alinzile kuzumila umwana umonsi iyeli lyakwe nu kumupeela icipande cino wene alinzile kupelwa.
“Nga ndi cali umuntu umwi akweti umwana umonsi wino wakoma umwenzo nupya acisanguka, umwana wino atanga ayele akwasi yakwe, nanti angala yakamusunda. 
Akwasi yakwe yalinzile kumutwala ku ntunguluzi zyamu musumba muno akaikala nu kuleka apingulwe. 
Akwasi yalinzile ukunena intunguluzi zizyo yati, ‘Mwana witu wakoma umwenzo nupya acisanguka nga akakana kutuyela. Wene akaonona impiya mu ukolesi.’ 
Lyene aonsi yonsi amu musumba yalinzile kumutama na mawe mpaka afwe, nga vivyo avino mulasisya inkota pakasi kinu. Cila muntu mu Izlaeli aluvwa icacitika nga aye ni ntete.
“Ndi cakuti umuntu umwi yamukoma pa nkota zyakwe nga nu mwili wakwe yautana pa cimuti, 
ale lyene mutalinzile kusya umwili uwo pa cimuti. Mulinzile kuzika umwili, pamulandu wakuti umwili uno iyatana pa cimuti ukaleta citipu cakwe Leza pa mpanga. Muziike umwili uwo, pakuti mutakowezya impanga ino Leza akupeela kunomuli.”
  “Ndi walola masaye nanti imfwele ya muzo yatiponga, utapupuzya. Lelo ulinzile kumusenda nu kumuswilizya kunoli. 
Lelo umwine wa nyama iyo ndi akaikala ukutali nanti ndi cakuti utamumanyile, lyene ulinzile kusenda inyama iyo ukwako nu kuisunga kufika lino umwine aliza kwiza ilonda. Alino lyene uce umupeele. 
Ulinzile ukucita icili cimwi ndi wazana punda, nanti insalu, nanti icili consi cino munyonko wataponzya. Utezya kupupuzya.
“Ndi cakuti walola punda wa muzo nanti masaye wakwe watapona pansi mu museo, utezya upupuzye. Lelo mwazwe ukukatusya inyama iyo nupya.
“Anaci yatalinzile kuzwala vyakuzwala vya onsi, nga aonsi nayo yatalinzile kuzwala ivyakuzwala vya anaci. Yawe Leza winu wapata yao akacita vintu ivyamusango uu.
“Ndi cakuti wazana icinsanzo ca cunyi ku muti nanti pansi nga ni cunyi ala cundatile mayayi nanti cifukatile ana, lyene utalinzile kusenda nyina kumwi na ana. 
Ungatola ana, lelo usininkizye ukuti nyina wa tunyi wapita, pakuti uce uye nu longo nu kwikala amanda avule.
“Lino wakuula ing'anda, sininkizya ukuti wandila ningo ukulizizya ipaala. Lyene umwi ndi wapona api paala lilyo nga nu kufwa wafwa, ale wemo utalapeelwa umulandu.
“Utakezye ku komela imbezu zili zyonsi mu calo umuli amatingi. Ndi wacita cico, ale lyene utalazumiliziwa kuomvya amatingi yayo nanti imbezu zizyo.
“Utakezye kunyepelela masaye na punda ukwi yoko lili lyonga lino ukulima.
“Utakezye kuzwala cakuzwala icapikulwa nu usavu wakwe pamba nga ni nsalu itelepelele.
  “Mulinzile mwasumilila amansenkewele ku masempele ya vyakuzwala vinu.
“Ndi cali umonsi umwi watwala umukazyana nga pacisila cakumumanya welenganya ukuti atakumulonda. 
Caleka amutumpwila, nu kupeela umboni waufi uwakumupeela umulandu wakuntaya a nacisungu pa nsita ino wamutwite.
“Ndi cii cacitika, ale lyene isi na nyina wa mukazyana wiyo yalinzile kusenda insalu ya pa winga ino ikweti imbuza yakusininkizya ukuti umukazyana wiyo atatala wamanya umonsi. Alino lyene yaitwale ku cilye ca milandu ca makombe amu musumba. 
Alino isi wa mukazyana avwange ku makombe yayo ati, ‘Napomile umwana wane kaci ku monsi wii, nga lelo atamukasi. 
Wene watamutumpwila, nu kuvwanga ukuti umukazyana wii walanga wamanya umonsi lino wamutwite. Lelo icisinka aeci cakuti umwana wane kaci wali a nacisungu. Lolini imbuza ya cisungu aeyi pa cakuzwala ca winga!’ 
Lyene inkombe zizyo zyamu musumba yalinzile kulema iya wa mukazyana nu kumuma. 
Nupya yalinzile kumulifya impiya zyakwe siluva ukulingana umwanda onga nga yazipeele kuli isi wa mukazyana wiyo atatala wamanya umonsi, pamulandu wakuti umonsi wiyo waleta muzewanya ku mwanaci umwina Izlaeli. Nu kulunda pali cico, wene amatwalilila ukuya umuci wakwe, nupya atangamuta lino acili nu umi.
“Lelo ndi cakuti umulandu uwa cumi nga pasi ni cakusininkizya ukuti wene wali u mukazyana atamanya umonsi, 
lyene yalinzile kumuleta ku mulyango wa ng'anda yakwe isi, kuno aonsi amu musumba uwo yalinzile kumutama na mawe mpaka afwe. Wene watacita icansonyi mu Izlaeli apakucita uzelele lino acili mu ng'anda yakwe isi, ala atacili atwalwe. Mu musango uu amuno mulasisya inkota pakasi kinu.
“Ndi cakuti umonsi yamulemula akulongozya nu muci wa muntu muze, yoili kwene yalinzile ukukomwa. Mu musango uu amuno mulasisya inkota pakasi kinu.
“Ndi cali umonsi yamuzana akucita uzelele nu mukazyana atatala wamanya umonsi nupya wino yataisya ku monsi muze, 
mulinzile kufumya yoili kwene kunzi ya musumba nu kuyatama na mawe mpaka yafwe. Mukazyana wiyo alinzile ukufwa pamulandu wakuti atapunzile kuti atuulwe, nanti angala wali mu musumba mukasi muno yange yamuvwe. Umonsi nawe alinzile kufwa pamulandu wakuti wene wacisile uzelele na wino yataisya. Mu musango uu amuno mulasisya inkota pakasi kinu.
“Ndi cali umonsi lino ali mu mpanga walema umukazyana ku maka wino yataisya nu kucita icansonyi kunoli, ale lyene umonsi wiyo sile aliwe alinzile ukukomwa. 
Mutalinzile ukucita icili consi ku mwanaci wiyo, pamulandu wakuti wene atacisile iifyo ilingamulenga ukukomwa. Umulandu uu ukoline nu mulandu wa muntu uwatazanza umuntu muze nu kumukoma. 
Umonsi wiyo walemile umukazyana wiyo ku maka mu mpanga, nga lelo nanti angala wene wapunzile kuti yamutuule, kutali umwi uwakumwazwa.
  “Ndi cali umonsi yamuzana watalema ku maka umukazyana atatala wamanya umonsi nupya wino yatataisya, ala akucita icansonyi kunoli, 
wene alinzile alipile impango kuli isi wa mukazyana, kulingana ni mpiya zyakwe siluva amakumi yasano. Alino lyene amutole aye umuci wakwe, pamulandu wakuti wene wamupatikizye ukucita icansonyi nawe. Wene atangamuta lino acili nu umi.
  “Kusi umuntu umwi uwa kwezya kumanya umusanzi wakwe isi, pano ale wacita isiku kuli isi.”
“Umuntu wensi wino yatungula, nanti wino yaputula uonsi, asi wakuminkanya mu antu yakwe Yawe.
“Mwana uwamu mbali nawe asi wakuminkanya mu antu yakwe Yawe. Ukulundapo na amu mupanda wakwe kwene yano umwana wiyo alakwata, nanti ivizikulula vyakwe kwene, ukufika mu mukulo uwalenga ikumi.
  “Kusi umwina Amoni nanti umwina Moabu umwi, nanti amu mupanda wao kwene, ukufika mu mukulo uwalenga ikumi wino munguminkanya mu antu yakwe Yawe. 
Yene yamwimile amanzi ni vyakulya lino mwafumile ku Eguputo, nupya yamwamile Balamu umwana wakwe Beoli, ukufuma ku musumba wa Petoli ku Mesopotamya ukwiza mutipwila. 
 Lelo Yawe Leza winu wakanyile ukuvwa intipu zyakwe. Mucifulo cakwe cico wene wasenwile intipu kuti zingaya upolelelo, pamulandu wakuti Yawe Leza winu watemwa mwemwe. 
Ukufika sile na pano mulayelelela wa mutundu, mutakezye ukucita akantu kali konsi aka kwazwilizya imitundu iyo nanti ukuilenga ukuya nu longo.
“Mutakezye ukusuula aina Edomu, pano yene antu inu. Nupya mutakezye ukusuula aina Eguputo, pano mwatenzi mu mpanga yao. 
Ana yao, alavyalwa ukufuma na pa mukulo wakwe citatu yene mungayapendela mu antu yakwe Yawe.
“Lino muli pa kamba ka asilika mu nsita ya nkondo, muce mwaisunga ningo ku vyamakowezya vyonsi. 
Ndi cakuti umuntu umwi waikowezya pamulandu wa kuomba ukwisika lino akulota usiku, wene alinzile kufumila ukunzi ya kamba akuno aye aikale. 
Lino ilanzi lyaya pipi nu kuwa wene alinzile aowe ku mwili, nga lino ilanzi lyawa lyene angaswilila mu kamba.
“Muce mwakwata incende iya cimbusu ukunzi ya kamba ka asilika kuno mungaya ku kuyazwilizya mweisikulu. 
Muce mwasenda cimwi cakuomvya pa kwimbila iciwina ica kuyazwilizyapo, alino nu kuzikila pano mwali mwikala pacisila ca kuyazwilizya. 
Fwandi muce mwasunga ningo kamba kinu ka asilika mu usaka, pamulandu wakuti Yawe Leza winu amayanga namwe mu kamba ka asilika, kuti amucingilile na kuti amupeele ucimvyo pa anisi inu. Mutakezye ukucita icintu nanti cimwi cawinyi cino cingalenga Yawe amufutatile.
“Umuzya ndi wapuuka ku mwene wakwe, nga aiza azina kunuli, utaca uleke aswilile kweneko. 
Wene angikala mu musumba uli onsi uno wasolola, nupya mutalinzile kumusokonda uluku uluku.
“Pano muli kutakaye umonsi nanti umwi uwakuya kacita wa uzelele uwaku Ng'anda ikulu yakwe Leza. 
Nanti ulupiya kwene luno yangakwilila umu nzila iyo lusi lwakwezya kutwala mu Ng'anda ikulu yakwe Yawe Leza winu, pa kuya fikilizya ulayo uno walavile kunoli. Yawe wapata yakacita ya uzelele aku Ng'anda ikulu yakwe Leza.
  “Lino mwakongwesya umwina Izlaeli muzo ulupiya nanti ivyakulya nanti icili consi, mutakezye ukumulifya kalowa. 
Umwinamasi wene mungamulifya kalowa, lelo umwina Izlaeli muzo wene foo. Muce mwayela isunde lii, nga lyene Yawe Leza winu alamupolelela muli vyonsi vino mulacita mu mpanga ino mwasya mupoke nu kwikala mwenemo.
  “Lino walaya kuli Yawe Leza wako, utakezye ukufutokela pa kucita cino walavile, pamulandu wakuti Yawe Leza wako alakupeelelapo umulandu pa ulayo wako nga nawe ulaya nu mulandu wa kwifya. 
Ukukana laya cimwi kuli Yawe lisi iifyo awe, 
lelo ndi waitemelwa sile wenga ukulaya ukucita cimwi, lyene fwandi ulinzile wacicita.
“Lino mwapita mu calo ca matingi ica muzo, mungalya viseekwa vyamu calo cakwe pano mutemilwe. Lelo cisi cakwezya ukufundila vimwi vyakuti musende. 
Lino mwapita mu calo ca ngano ica muzo, mungakompola mwenemo utumitwe tumwi tumwi nu kupukusa impece mulye nu kulya. Nga lelo mutakezye kutoola umupeni nanti icikwakwa alino mutandike nu kusinza.”
  “Limwi umuntu umwi angatwala umwanaci alino nupya pacisila avwange ukuti asikumulonda, pamulandu wakuti wamuzana na kamwi akatamuzanzizye. Alino lyene amulembela na kalata uwa kumuta. 
Lyene ndi cali umwanaci wiyo wamusya, aya atwalwa ku monsi muze, 
nga lyene iya wiyo wakwe ciili nawe kwene amupate nu kumulembela kalata wakutaana, nga amupeele kalata wiyo nu kumuzinga mu ng'anda yakwe, nanti ndi cali iya wakwe ciili wafwa, 
ndi cakuti caya vivyo, iya wankolelo atalinzile kumuwezya pa ng'anda nupya. Lelo alinzile ukumulola wa muntu mukowele. Ndi cakuti camukola wamuwezya, ale wene wifya pa manso yakwe Yawe. Mutalinzile ukucita iifyo lya musango uwo mu mpanga ino Yawe Leza winu akumupeela iye iyakwinu.
“Umonsi nga alino wacitwala, mutakaleke akaye ku nkondo nanti ukumupeela umulimo umwi uwa kuombela uteko. Mungatala mumute pa mwaka onga upuma pakuti aikale ukwakwe nu kusansamusya umuci.
“Ndi cakuti wazima umuzo icintu cimwi, utalinzile walemela penepo umwanansyo wakwe kuti ace akuwezezye icintu cico zuwa. Awe, ndi caya vivyo ale wamukoma sile. 
  “Wensi uwafunsya umwina Izlaeli muze nu kumucita umuzya nanti ndi wamukazya, wiyo wene uwa kukoma sile.
  “Umwi ndi walwala tembwe muce mwasakamala ukucita vino yasimapepo aina Levi yalamunena. Muce mwalondela vyonsi vino nayatungulula ukuti avino yacita. 
 Muce mwaiusya vino Yawe Leza winu wacisile kuli Milyamu lino mwafumile mu mpanga ya Eguputo.
  “Nga waca wakongwesya umuzo icintu cimwi, utakaye mu ng'anda nu kuitolela cakuzwala cakwe wa cintu cakwe kamukole. 
Wemo ungimilila panzi pakuti umwisikulu awino aize akufumbatike cico mu minwe yako. 
Ndi cakuti umuntu wiyo umupina, utalinzile wasenda icakulemela umulandu cilale ukwako. 
Ulinzile kumuwezezya lino ilanzi litali liwe, pakuti alole icakuvimbala usiku pa kulala. Lyene nawe alataizya pakalamba, nga Yawe Leza wako alazangila muli wewe.
  “Utaezya ukutumpoka umuomvi wino walemba incito, umupina nupya wino uulilwa, cisi cimwi angaya umwina Izlaeli nanti sile umwenyi kwene wino wiza wikala mu musumba onga pa misumba inu. 
Cila wanda lino ilanzi litali liwe ulinzile kumulipa, pamulandu wakuti wene umupina nupya akupaalila kulipilwa. Pano limwi angailizyanya kuli Yawe nga nawe ungapelwa umulandu wa kwifya.
  “Akwasi yatalinzile ukukomwa pamulandu wa nkota zya ana yao, na ana nayo yatalinzile ukukomwa pamulandu wa nkota zya akwasi yao. Cila muntu alinzile ukukomwa pa nkota zyakwe.
“Mutaezya kufyengelekezya ainamasi na ana asyale pa nsambu zyao. Nupya mutaezya kutoola cakuzwala cakwe mukamfwilwa kuti ciye kamukole pa nkongole zino amukwatile. 
Mwaiusya ukuti mwemo mwali azya mu Eguputo nga nu kuti Yawe Leza winu wamucisile ukuya antungwa. Uli mulandu uno natimupeela ilamulo lii.
“Lino mwakolonganika ivyakulya nu kuposiwa kukoozya ingano zimwi zino mwatimusinza, mutakezye kuswilila ukuya zitola. Zilinzile zisyalile ainamasi, ana asyale, na yamukamfwilwa, pakuti Yawe Leza winu akamupolelele muli vyonsi vino mulacita. 
Lino mukukulula iviseekwa ku miolivi, mutakezye kuswilila ku kukulula vivyo ivyativisyala. Vyene ivya inamasi, na ana asyale, nga na yamukamfwilwa. 
Lino mwakolonganika amatingi inu iila lyonga, mutakezye kuswilila mwenemo iila lyakwe ciili ku kukolonganika nupya. Amatingi asyala mulinzile kusila ainamasi, ana asyale, na yamukamfwilwa. 
Mwaiusya ukuti mwemo mwali azya mu Eguputo. Uli mulandu uno natimupeela ilamulo lii.
“Ndi cali aina Izlaeli yamwi yaili yapusana nga yatwala umulandu ku cilye ca milandu pakuti yayapingwile, nga lyene wenga wazanwa ukuti asi nu mulandu lelo umuze ali wa mulandu. 
Ndi cakuti umuntu wino yasinda umulandu yamupingwila ukuumwa ivikoti, kapingula wa milandu alinzile wamulambalika pansi, ale afupime, alino amume ivikoti. Impendwa ya vikoti ilinzile yalingana nu mulandu uno wacisile. 
 Yangamuma ivikoti ukufika na pa makumi yani sile. Atakezye ukucizya penepo pano ndi cakuti vyacila penepo, mungaleka umunyonko azewane sile pa antu.
  “Utanyepa masaye umulomo lino ukumuomvya kuti alyatole ingano pakupuula.
  “Ndi cakuti kwaya aina yaili akaikala pali pamwi, lyene wenga wafwa ukwaula kuti yamuvyalile umwana umonsi, mukamfwilwa wiyo asi nu kutwalwa ku monsi asi uwamu lupwa lwa muyazi kwene wiyo. 
Mwana umonsi wino alavyala yalinzile yamutemela izina lya muyazi kwene wiyo. Ali pakuti izina lya muyazi litakalowe mu ina Izlaeli. 
 Lelo ndi cakuti umwina wa muyazi atakasi kutoola mukamfwilwa wiyo, mukamfwilwa wiyo alinzile aye ku ntunguluzi zyamu musumba nga azinene ati, ‘Mulamu wane watakana ukututulula izina lya mwina mu mpanga ya ina Izlaeli. Wene watakana nu kuvyalila umwina umwana mu Izlaeli.’ 
Alino intunguluzi zyamu musumba uwo zingamwama nu kulanda kunoli. Ndi cakuti acili akukana ukutoola mulamu wakwe, 
mukamfwilwa lyene alinzile wapalama kunoli pa manso ya ntunguluzi zyamu musumba, amuzule ulundyatu longa, amuswile amati pa manso, nga avwange ati, ‘Ee, ali vino yakacita umonsi uwakana ukuvyalila umwina umwana.’ 
Umu Izlaeli ulupwa lwakwe yalalwama yati, ‘ulupwa lwa muntu wino yazuzile ulundyatu.’
“Aonsi yaili ndi yakulwa, lyene umuci wakwe wenga pali yayo walema ku vyanzwalo vya monsi wino yakulwa na iya, 
umwanaci wiyo cisi cakwezya ukumuvwila uluse. Mukamuputule sile icizanza cakwe, asyale amakunkutu.
  “Mutaca mwezye ukucita usomvi pakwalula alula ivipimilo viili, conga icinyome ni cuze icipeluke. 
Mutaca mwezye ukucita usomvi pakuomvya ivipimilo viili ivipusane, conga icikulu ni cuze icinono. 
Mulinzile ukukwata vipimilo vya mpomvu, pakuti mukikale amanda avule mu mpanga ino Yawe Leza winu akumupeela. 
Pano Yawe wapata umuntu ali wensi wino akacita ivintu vii, ali wensi wino akacita usomvi.
  “Iusyini vino aina Amaleke yamucisile lino mwafumanga ku Eguputo. 
Yene yatakweti icoopo kuli Yawe. Yene yamuzanzile icundansizi cinu, lilyo ale mwatimutonta wakwe cimwi nu kutemboka. Ali lino yakomile yonsi ali ku cisila. 
Acino lino Yawe Leza winu alamupeela impanga iye iyakwinu nu kumucingilila ku anisi inu yano yamuzinguluka, muce musininkizye ukuti mwakomola aina Amaleke yonsi pyu, pakuti kutakaye nanti umwi uwakwiusya antu yayo nupya. Mutakezye ukwilila cii!
“Lino mulingila mu mpanga ino Yawe Leza winu akumupeela nu kwikala mwikala mwenemo, 
 cila muntu panomuli alinzile watola umuse nga aikemo iviseekwa vyankolelo ivya pa vilimwa vyonsi vino alazombola. Lyene muvisende nu kuvitwala ku ncende ino Yawe Leza winu alasolola ukwa kumupepela. 
Muce mwaya kuli simapepo wiyo alazanwa pa luti pa nsita kwene iyo nu kumunena muti, ‘Nene kwene ilelo nkuizumilila kuli Yawe Leza wane ukuti ningila mu mpanga ino walavile ivikolwe vitu ukuti alapeela sweswe.’
“Alino simapepo alatola umuse uwo uno ulesile nu kuwika pa kavuwa kakwe Yawe Leza winu. 
Lyene nawe ulalanda amazwi inkolelo yakwe Yawe Leza winu uti, ‘Cikolwe cane cali icina Alamu, cico icalulumbanga, nupya caile ku Eguputo pamwi nu lupwa lwaciko. Lino yaile kweneko yali akaliumba akanono sile, lelo mukuya amanda iyasuka yansanduluka iyaya umutundu wa maka. 
Lelo aina Eguputo yatucuzizye wakwe cimwi nga yatupatikizya ukuomba wa azya. 
Alino naswe itulilila Yawe, Leza wa vikolwe vitu kuti atwazwilizye. Nga nawe auvwa kunotuli alola nu kucula kwitu, intazi zitu, nu ulanda witu. 
Acino Yawe ali pakutufumya mu mpanga ya Eguputo ku maka yakwe nu ku nzyansyo zyakwe. Wene wacisile ivinjelengwe ni vizungusyo, nga nu kucita ivintu ivyakoofya. 
Ali vino watuleta kuno nu kutupeela impanga iya uzombozi ukulu cuze nupya iivunde. 
Caleka ndakai naletela Yawe iviseekwa vyankolelo ivya uzombozi uno wene watampeela.’
Muce mwasansamuka nu kutaizya Yawe Leza winu pa vintu visuma vino wene wapeela kunomuli nu ku amu ng'anda inu. Lekini aina Levi pamwi na inamasi yano yakaikala namwe yize yailundanye ku kusansamuka kuko.
  “Ndi papita imyaka itatu lyonsi uce uwapeela icikumi pa vilimwa vyako ku ina Levi, nu ku inamasi, nu ku ana asyale, nga na kuli yamukamfwilwa, pakuti konsi kuno yalaikala yataca yulilwe cimwi icakulya. Lino wamala ukucita cico, 
ulande kuli Yawe Leza winu uti, ‘Kusi icikumi nanti conga icati cisyala mu ng'anda yane. Natimpeela consi ku ina Levi, nu ku inamasi, nu ku ana asyale, na kuli yamukamfwilwa, wakwe vino wampeezile ilamulo kuti incite. Intakanyile kuyela nanti ukwilila ilamulo nanti lyonga pa malamulo yano wampeezile pa cikumi. 
Nemo ntalile icikumi nanti acimwi lino nkulosya. Nemo ntafumya penepo icipande ica cikumi nanti acimwi nu kutwala apanzi lino ncili umukowele, nanti ukupeela ku afwe. Ala, we Yawe nemo nkakuyela nu kulondela amalamulo yonsi yano wapeela pa cikumi. 
Ala kuko ukwiyulu kuno ukaikala, ku ncende yamuzilo, si ule usumbe amanso yako pa antu yako aina Izlaeli nu kuyapolelela. Si ule upolelele ni mpanga yao kwene iya uzombozi ukulu cuze nupya iivunde, wakwe vino walavile ivikolwe vitu.’
“Ilelo Yawe Leza winu wamupeela ilamulo kuti mwayela amasunde yakwe yonsi. Acino mulinzile mwasumbako amano nu kuyayela ni myenzo inu yonsi nu umi winu onsi. 
Ilelo mwatimuizumilila mweisikulu ukuti Yawe ali Leza winu. Mwatimulaya ukuti mumamuyelanga, nu kusunga amasunde yakwe yonsi nu kucita vyonsi vino wamupeela ilamulo kuti mucite. 
 Ilelo Yawe nawe watazumila ukuti mwemwe antu yakwe kololo, wakwe vino wamulavile. Watapeela ilamulo kunomuli kuti mwayela amasunde yakwe yonsi. 
Mwemo alaleka muye uluko lukulu ukuluta antu amu nko zyuze yano waumba, nga namwe mulamulumbanya nu kumucindika.
Alino Mose pamwi ni ntunguluzi zya ina Izlaeli anena antu ati, “Mwayela amasunde yonsi pyu yano namupeela ilelo. 
 Uwanda uno mulalamba Luzi lwa Yodani nu kwingila mu mpanga ino Yawe Leza winu ali nu kumupeela, muce mwimike amawe akulu, ali lino lyene mukayapomele ningo. 
Lyene mukalembe penepo amasunde yaa yonsi na masambilizyo. Lino mwingila mu mpanga iya uzombozi ukulu cuze nupya iivunde ino Yawe Leza wa vikolwe vinu wamulavile, 
nga na lino mwalamba ku mbalama yuze yakwe Yodani, muce mukuule amawe yaa pa Mwamba wa Ebali ndi muno nkumulangilila ilelo. Muce muyapomele ningo. 
 Ali lino muce mukuule kavuwa ka mawe yano yatakumya mwenemo impato ya cela nu kuyawaza. 
Kuliini kavuwa kakwe Yawe Leza winu na mawe nga mupeele penepo amawila yakoca. 
Nupya ali pano muce mwapeelela na mawila inu autandano, nga mukayalile papa kwene nu kutaizya Yawe pa manso yakwe. 
Apa mawe kwene yayo apomelwe ningo, ali pano muce mulembe ningo amazwi yonsi ya masunde yakwe Leza.”
Lyene Mose, pali pamwi na yasimapepo aina Levi, yanena aina Izlaeli yonsi yati, “Mwe ina Izlaeli mwe uvwini kuno, mutezye vino namamunena. Ilelo mwaya antu yakwe Yawe Leza winu. 
Acino mwayela Yawe Leza winu nu kulondela amalamulo yakwe yano nkumupeela ilelo.”
Alino Mose anena aina Izlaeli ati, 
 “Lino mwaca mwalamba Luzi lwa Yodani, imitundu ino ilimilila pa Mwamba wa Gelizimu lino yalapolelela antu aeyi: umutundu wakwe Simeoni, na wakwe Levi, na wakwe Yuda, na wakwe Isakali, na wakwe Yosefu, nga na wakwe Benjamini. 
Nga ni mitundu ino ilimilila pa Mwamba wa Ebali lino yalatipwila antu nayo aeyi: umutundu wakwe Lubeni, na wakwe Gadi, na wakwe Asyeli, na wakwe Zebuluni, na wakwe Dani, nga na wakwe Nafutali. 
Aina Levi yalalanda amazwi yaa ku antu yonsi umwi zwi likulu, yati,
  “ ‘Katipwe kuli Leza umuntu wino akaipangila akaluwi ka mawe, nanti aka miti nanti akacela, pakuti wene akano apepa mu umfisolo. Yawe wapata ukupepa utuluwi.’
  “ ‘Katipwe kuli Leza wiyo wensi uwasuula isi nanti nyina.’
  “ ‘Katipwe kuli Leza wiyo wensi uwingilila umuze nande wa calo.’
  “ ‘Katipwe kuli Leza wiyo wensi alaleka impafu ipumbe mu nzila.’
  “ ‘Katipwe kuli Leza wiyo wensi akafyenga umwinamasi, ana asyale, na yamukamfwilwa.’
“ ‘Katipwe kuli Leza wiyo wensi alalala na nyina wino isi watwala, pano kuko ukuzewanya so.’
“ ‘Katipwe kuli Leza wiyo wensi ala ulungana ni nyama ya musango uli onsi.’
  “ ‘Katipwe kuli Leza wiyo wensi alalala na kaci wakwe wino yavyalwa nawe inda yonga, nanti uwamu ng'anda yuze.’
  “ ‘Katipwe kuli Leza wiyo wensi alalala na nyinavyala.’
“ ‘Katipwe kuli Leza wiyo wensi alakoma umuntu muze mu umfisolo.’
“ ‘Katipwe kuli Leza wiyo wensi aalatola mafukakanwa kuti akakome umuntu asi uwa mulandu.’
  “ ‘Katipwe kuli Leza wiyo wensi alakana ukuyela amasunde yonsi na masambilizyo yakwe Leza.’
  “Ndi cakuti mwaca mwayela Yawe Leza winu muli vyonsi nu kutekela apakulondela amalamulo yakwe yonsi yano nkumupeela ilelo, ale lyene Yawe Leza winu alamucita ukuya uluko lumwi ulukulu ukuluta inko zyonsi pano nsi. 
Ndi mwaca mwayela Yawe Leza winu, ale lyene kupolelelwa kuu konsi kulaya ukwinu:
“Yawe alapolelela imisumba inu ni vyalo vinu kwene.
“Yawe alamupolelela amupeele ana avule, ni vyakulya vivule cuze, nga ni ng'ombe ni mbuzi zivule.
“Yawe alapolelela imbezu zinu nga ni vyakulya vino mulateyanya ku mbezu zizyo.
“Yawe alapolelela vyonsi vino mulacita.
“Yawe alamucimvizya anisi inu lino yalamuzanza. Yene yalamuzanza ukufuma mu ntunga zyonsi, lelo yalutuka ku ntunga zyonsi.
“Yawe Leza winu alapolelela imilimo inu, alazuzya ivyakulya mu nkoma zinu. Wene alamupolelela mu mpanga ino akumupeela.
“Ndi cakuti mwayela Yawe Leza winu nu kucita vyonsi vino akumupeela ilamulo kuti mucite, ale lyene alamucita ukuya antu yakwe kololo, wakwe vino walaya. 
Lyene antu yonsi pano nsi yalalola ukuti Yawe wasolola mwemwe kuti muye antu yakwe kololo, nga lyene yalaoopa mwemwe. 
Yawe alamupeela ana avule, ni ng'ombe zivule, ni vyakulya vivule mu mpanga ino walavile ivikolwe vinu ukuti alaipeela kuli mwemwe. 
Yawe alamutumila imvula pa mpanga inu pa nsita yakweyo, ukufuma ku maziya akama akwiyulu nu kupolelela imilimo inu yonsi, cakuti muce mwaazimisya na vimwi ku nko zivule. Lelo mwemo mutalatala mwazime nanti ku luko longa. 
Yawe Leza winu alamucindamika muye intunguluzi pakasi ka antu amu nko zyuze, nga lelo mwemo mutalayalondela icisila. Insita zyonsi mulaya alongo nga nupya mutalatala muposiwe, cikulu sile mwayela amalamulo yonsi yano nkumupeela ilelo. 
Lelo mutakezye ukukana yela amalamulo yaa mu musango uli onsi nanti ukupepa nu kuombela tuleza tuze.
“Lelo ndi mwakana ukuyela Yawe Leza winu nga mutacenjile mukane kulondela amalamulo yakwe yonsi na masunde yano nkumupeela ilelo, ale lyene vintu vii vyonsi iviipe vilamuponela.
“Yawe alatipwila imisumba ni vyalo vinu.
“Yawe alatipwila imbezu zinu ni vyakulya vino mulateyanya ku mbezu zizyo.
“Yawe alamutipwila amupeele ana anono sile, ni vyakulya visi vya mpomvu, nga ni ng'ombe ni mbuzi zinono sile.
“Yawe alatipwila ivintu vyonsi vino mulacita.
“Ndi cakuti mwacita iciipe mwasangukila Yawe, ale lyene alamuponyezya uzanzo, ni cimvulunganya, nga ni ntazi muli vyonsi vino mulacita, mpaka lyene muce mulowe pyu. 
Wene alatwalilila ukumuponyezya impungo zipusanepusane mpaka sile akamulovye mu mpanga ino mwasya mupoke nu kwikala mwenemo. 
Yawe alamuponyezya indwala izikaambukila, ni mvimba ni nzakaza, ni cilala ni miza ikaye kuti yonone ivyakulya vinu. Ivilumbelo vii vilasyala pano muli mpaka mukafwe. 
Imvula italatonya mpaka umusili ukasuke ukakome uye ndi wa cela. 
Mucifulo cakutuma imvula, Yawe alamutumila icimuza ca lukungu ni ca mucanga mpaka mukononwe.
“Yawe alapeela amaka ku anisi inu akuti yamucimvye. Mulaezya kuyazanza ukutunkila pa ntunga yonga, lelo muluutuka ukufuma kunoyali mulungame ku ntunga zyonsi, cakuti antu yonsi pano nsi yalazakaza ku ntete lino yalalola icacitika kunomuli. 
Lino mulafwa, ivyunyi ni nyama zya mpanga iviliza vilye imili inu, nupya kutalaya nanti aumwi uwa kuvizila. 
Yawe alamuponyezya ivipute wakwe vino waponyizye pa ina Eguputo. Alalenga ni mili inu kupuuka ivilonda. Mulakwata impele izilamusanga wakwe cimwi, lelo kutalaya icakumupozya. 
Yawe alaleka mupene, mupafule nga nu kuvulungana. 
Nanti ilanzi liwale uli mwemo mulapulupunta wa ntonko ikupita usiku. Mutalatala muye nu longo mu vintu vyonsi vino mulapanga ukucita. Yalamufyengelekezya nu kumwiya insita zyonsi, nga kutalaya umuntu nanti wenga uwa kumwazwa.
“Mulalanzya anaci nu kuyataisya, lelo aonsi yauze yalayasemya. Mulakuula amang'anda, lelo mutalalala mwenemo. Mulalema imiti ya matingi, lelo mutalatala mulye iviseekwa vyakweneko. 
Yalakomola yamasaye inu pa manso inu ale mukulola, lelo mwemo mutalalya inyama zyao awe. Yalasenda na yapunda inu lino mwemo mukulolekesyako sile, ukwaula kuti yayawezye. Imfwele zinu zilapelwa ku anisi inu, nga mutalalola nanti aumwi uwakuti amutuule. 
Ainamasi yalasenda mu uzya ana inu aonsi na anaci kwene ale mukulolekesyako sile. Cila wanda mulatumbula sile amanso, pakulola ndi yamawela. 
Antu amu luko luze luno mutamanya yalamupoka ivyakulya vyonsi pyu vino mwaombile pa maka pa kuvikuzya. Mwemo mulapelwapo sile ukwaula amalipilo, suka sile ukumucuzya nu kumufyengelekezya penepo 
Ucuzi winu ulamulenga ukuvulungana. 
Yawe alalenga kuti ivilonda vipuuke konsi ku makulu inu, vinakasambo ivitalatala vipole, alino ni vipute ukutandikila sile ku tuntunta mpaka nu ku mitwe inu.
“Yawe alatwala mwemwe pamwi nu mwene wino mwasonta ku mpanga ya inamasi, kuko kuno mwemwe nanti ivikolwe vinu vitatazile vikale kweneko. Kuko kwene, ali kuno mulatumikila tuleza tuze utwakuwaza nu twapangwa ku mawe. 
Umu nko muno Yawe alamusalanganyizizya, antu yalazunguka pa vintu vino vyati vimuponela. Yalamuwela nu kumutumfya.
“Mulakomela imbezu zivule, lelo utwa uzombozi tulaya utwa ciwelewele, pamulandu wakuti makanta nawe alalya ivyakulya vinu. 
Mulalema imiti ya matingi nu kuitukwilila, lelo mutalatala mukulule amatingi kweneko nanti ukumwa waini uwapangwa ukufuma kweneko, pamulandu wakuti utuzizi tulayalya pyu. 
Imiti ya miolivi ilakula mu mpanga inu yonsi, lelo mutalaenga kweneko amafuta, pamulandu wakuti iviseekwa vya miolivi vilalukuta wa tumbozya. 
Mulavyala ana aonsi na anaci, lelo mulayaponzya, pamulandu wakuti yalayasenda mu uzya. 
Makanta alonona imiti ni vyakulya vyamu mpanga inu vyonsi.
“Ainamasi alaikala mu mpanga inu yalacindamilako sile cila wanda, namwe ale mukusaalukilako sile cila wanda. 
Yene yalakwata impiya izya kumukongwesya, lelo mwemo mutalakwata nanti akamwi aka kuyakongwesya.
“Ivilumbelo vyonsi vii vilamuponela, nga vilamutitikizya mpaka mukasuke mononwe, pamulandu wakuti mwakanyile kuyela Yawe Leza winu nu kulondela amalamulo ni vyeo vyonsi vino wene wamupezile. 
Ali vino vilaya ivya kumanyila kweneko upinguzi wakwe leza pali mwemwe na pa ana inu yonsi. 
Yawe wamupolelile muli vyonsi sile, lelo mwemo mwakana ukumutumikila ni myenzo iya nsansa nu luzango. 
Ali cino fwandi lyene mwailetelela, mumaombelanga anisi yano Yawe amatumanga ku kwiza muzanza. Mulauvwa inzala, nu lusala, nga mulapita tupu, nu kuulilwa muli vyonsi. Anisi inu yalamuzunya icikakate mpaka mukononwe. 
Yawe alamuletela antu amu luko luze ulwa ku mpela ya nsi ukwiza muzanza, uluko luno icilimi cao mutacimanya. Yene yaliza yamuvwelule ungati a cipungu. 
Antu yaya akakate nupya nanti uluse yatakwata ku muntu ali wensi, cisi cimwi aye umwance nanti uwikolo. 
Yaliza yamulile iviteekwa ni vyakulya vinu kwene, mpaka mukafwe ku nzala. Yene yatalamusila imbezu, nanti waini, nanti amafuta ya miolivi, nanti ing'ombe, nanti imfwele, mpaka mwemo mukafwe. 
Yene yalazanza imisumba yonsi iyaya mu mpanga ino Yawe Leza winu akumupeela, nupya na malinga kwene atali yano mwataila yalaongoloka.
“Lino anisi inu yalalizizya imisumba inu mutalalola ivyakuti mungalya, mulalya ana inu yano Yawe Leza winu wamupeela. 
Nanti sile umonsi kwene uwa vyalwa ku lupwa lucindame, umufyeleke nupya uwacipale ni cilumba, nawe kwene alapelelwa pa nsita ino anisi inu yalalizizya imisumba cakuti alalya ana yakwe yamwi pamulandu wa kuntakwata cimwi cakuti alye. 
Nupya atalankanyako umwina umwi nanti umuci wakwe wino watemwa nanti sile a wenga pa ana asyala penepo. 
Nanti sile umwanaci kwene uwavyalwa ku lupwa lucindame, umukama cuze cakuti konsi kuno akuya ala yakumunyemula sile, nawe kwene alacita icili conga. 
 Wene alalya akanya kakwe kumwi ni mbuza ya uvyazi ukwaula ukwankanyako iya nanti umwana wenga pa ana yakwe. Pano wene ala akupanga ukulya vivyo mu umfisolo mu nsita ino anisi yalalizizya umusumba wakwe nga nu mu kwaaziwa mu mwenzo kuno anisi inu yalaleta pali mwemwe mu misumba inu.
“Ndi mulakana ukuyela ningo amasambilizyo yakwe Leza yano yalembwa mu lupapulo luu, nupya ndi mwakana ukucindika izina ilyalulumbi nupya ilyakoofya lyakwe Yawe Leza winu, 
ale lyene wene alamuponyezya indwala izitangapoziwa nga ni vilumbelo ivyakoofya, mwemwe kumwi na amu mupanda winu. 
Nupya kwene wene alamuletela indwala zyonsi izyakoofya zino mwailolile mu mpanga ya Eguputo, nga namwe mutalatala mupole. 
Alamuletela ni ndwala zya misango ni misango alino ni mpungo zino zitalumbulwa mu lupapulo luu ulwa masunde yakwe Leza. Ala namwe kwene mulononwa. 
Nanti angala mulavula wa ntanda umwiyulu, anono sile alapusuka, pamulandu wakuti mwakana ukuyela Yawe Leza winu. 
Wakwe vivi kwene vino Yawe watemilwe ukuti muye nu longo nu kusanda mu mpendwa, ali vino wene alatemwa nu kumonona nu kumupekesa. Alamulovya ukwaula kusyalapo nanti wenga mu mpanga iyo ino mwasya mupoke nu kwikala mwenemo.
“Yawe alamusalanganyizizya mu mitundu yuze, ukufuma ku mpela yonga ya nsi ukufika nu ku yuze. Ali kuno mulaya mukaatumikila tuleza utwakuwaza nu twapangwa ku mawe, tuto tuno mwemwe nanti ivikolwe vinu mutatala mwapepa. 
Mutalatala muzane umutende ukuli konsi, nanti kukwata uwikalo uwakwinu. Kuku kwene akuno Yawe alamulenga ukukwata intete, mulaponzya upaalilo, nupya mulatovoka. 
Ponsi pano mwikala palaya pa kutwisika. Musanya nu usiku mulaikala ntete ntete, insunsu mputi pamulandu wakuya ni ntete zya kufwa. 
Imyenzo inu ilakulukunta sile ku ntete kuli consi cino mwalola. Cila katondo ndi kwaca sile, mulalonda ukuti ciye amanguzi lino ilanzi lyatemba. Na cila manguzi lino ilanzi lyatemba, mulalonda ciye akatondo. 
Yawe alamuswilizya ku Eguputo pa lwendo mu vyombo, nanti angala nemo namunenyile ukuti mutalatala muswilile kweneko. Kuku kwene ali kuno mwemo mulalondesya ukuikazya mweisikulu ku anisi inu wa azya aonsi na anaci, lelo kutalaya umwi alalonda kumukala, awe.”
Yakwene ali mazwi ya upangano uno Yawe wapeezile ilamulo kuli Mose kuti yapangane na ina Izlaeli mu mpanga ya Moabu. Amazwi yaa fwandi yali akulanda pa mazwi ya upangano uno Yawe kwene wapangine nayo ku Mwamba wa Holebu. 
Fwandi ali vino Mose wakonganike aina Izlaeli nga ayanena ati, “Mwemo mwailolile mweisikulu vino Yawe Leza winu wacisile mu Eguputo kuli Falao, na kuli yacilolo yakwe nu ku antu yakwe. 
Mwailolile mweisikulu ivilumbelo ivipisye alino ni vinjelengwe pamwi ni vizungusyo ivikulu vino Yawe Leza wacisile. 
Lelo mwemo ukufika na pi lelo mutacili mupelwe amano akwiluka pa vintu vino mwailolile. 
Apa myaka amakumi yani ino yatipita, ukufuma pano Yawe wamupisya mu lwanga, ivyakuzwala vinu pamwi ni ndyatu vitalepuka nanti ukusila. 
Mutakwatanga umukate uwa kulya nanti waini uwakumwa, nanti uwengwa uwakumwa. Lelo Yawe umwisikulu uwamupeelanga vyonsi vino mukulonda pakuti amusambilizye ukuti ali Leza winu. 
 Lino twafisile pa ncende kwene ii, Siooni umwene waku Hesyiboni na Ogi umwene waku Basyani yatukomenkinye ukwiza tulwisya. Lelo twayacimvizye, 
 ituyapoka ni mpanga nu kuyankanya ku mitundu yakwe Lubeni na Gadi nu ku luko pakasi lwakwe Manase. 
Ali cino fwandi mwawaka nu kulondela ningo ningo amasunde amu upangano uu pakuti muye nu longo mu vintu vyonsi vino mumacitanga.
“Api lelo mwimilile pa manso yakwe Yawe Leza winu, mwemwe mwensi. Muli pali pamwi ni ntunguluzi na yacilolo inu na onsi yonsi, 
na aci inu na ana inu, nga na inamasi akaikala pamwi namwe nu kumutiila inkwi nu kumusembela amanzi. 
Mwimilile pano pakuti mupangane upangano uno Yawe Leza winu amapangana namwe, alino na pakuti muzumile amasunde ya upangano uwo. 
Ali pakuti Yawe amucite ukuya antu yakwe umwisikulu. Nga nawe aye ali Leza winu wakwe vino wamulavile na wakwe muno walavile ivikolwe vinu, Abulaamu, Isaki, na Yakobo. 
Asi mwemwe mwenga mwemuno Yawe akupangana namwe upangano na masunde yakwe, awe. 
Lelo wene akupangana naswe kwene swensi swemuno twatitwimilila pano pa manso yakwe ilelo, kumwi na amu mupanda witu yano yatali kuti yavyalwe.
“Mwaiusya vino twatenzi mu mpanga ya Eguputo, na vino cali pakupita mu mpanga ya mitundu yuze. 
Mweisikulu mwailolile utuluwi twao utwipisye utuwaze ku vimiti, utwa mawe, twakwe siluva, na twakwe zaabu. 
 Mwensi mwemuno muli pano ilelo musininkizye ukuti pataya umonsi, nanti umwanaci, nanti amu ng'anda imwi, nanti umutundu uwakufutatila Yawe Leza witu nu kupepa tuleza twa nko zizi zyuze. Cico cikoline wa musisi waulembe uno ungalemuka nu kukola antu ndi yaulya. 
Musininkizye ukuti pali mwemwe mwensi, mwemuno mwatimwimilila pano ilelo pataya nanti wenga uwakuisomba ukuti alaikala sile ningo ukwaula intazi nanti angala wene wacita ivyaucintuvwa wakwe. Owe mwe! Ale lyene wiyo alaleta ulupekeso ku muntu umusuma nu ku mwipe kwene. 
Yawe atalelela umuntu uwa musango uwo. Yawe wene alalunkuma panoli ku ukali wakwe, ni vilumbelo ivyalembwa mu lupapulo luu vilamuponela mpaka sile akamulovye nu kumufumya mu mpanga ii. 
Yawe alacita umuntu wiyo ukuya icilangililo cakuti inko zyonsi izya ina Izlaeli yakalolele kweneko. Wene alamuletela ivilumbelo ukulingana ni ntipu izyaya mu upangano uwalondololwa nu kulembwa mu lupapulo lwa masunde yakwe Yawe.
“Umu nkulo iziliza ku nkolelo amu mupanda winu na inamasi afuma ku mpanga zya kutali yalalola ivilumbelo na macuzi yano Yawe alaleta mu mpanga inu. 
 Umu vyalo vinu mutalamela akantu nanti kamwi. Mulaya sile amawe kwati a yamunyela amu malungu. Nupya mulaya umusili uwa cicelecele muno mutangakomelwa nanti cimwi, nanti sile ivikona vitangamela mwenemo. Fwandi impanga inu ilaya wa misumba ya Sodoma na Gomola, Adima na Zeboimu, ino Yawe wononyile lino wasosile icisoke conga. 
Lyene antu amu nsi yalauzyanya yati, ‘Uzye Pacani cino Yawe wacitila icamusango ndi uu mu mpanga yao?’”
“ino ukwasuka kulati, ‘Pamulandu wakuti antu yakwe Yawe yononyile upangano uno yacisile na aliwe, Leza wa vikolwe vyao, uwo uno yapangine na aliwe lino wayafumizye mu mpanga ya Eguputo. 
Yene yatandike ukutumikila nu kupepa tuleza tuze utuluwi tuno yatatazile yapepe. Tukwene ali tuno Yawe wayalesizye ukupepa. 
Caleka Yawe ali vino wasokile antu yakwe, cakuti aleta ni vilumbelo mu mpanga yao, ivyalembwa mu lupapulo luu. 
Yawe wasosile cuze, alino nu ku ukali wakwe ukulu ayafumya nu mu mpanga yao, nga ayazingila mu mpanga ya inamasi mumo muno yakwikala ukufika na pilelo.’
“Kwaya kweneko ivintu vimwi vino Yawe Leza witu atatusokolwela. Lelo wene watusokolwela amasunde yakwe, nga sweswe pamwi na amu mupanda witu tulinzile twayayela amanda pe.”
Nupya Mose atwalilila nu kunena aina Izlaeli ati, “Nemo natimuleka kuti muisolwele mweisikulu upolelelo nanti intipu. Ivintu vyonsi vivyo lino vilamuponela pa nsita ino mulaikala pakasi ka mitundu yuze muno Yawe alamusalanganyizizya, ali lino lyene mulaiusya vino nkulanda. 
Ndi cakuti mwemwe pamwi na amu mupanda winu mulaweluluka kuli Yawe nu kuyela ni myenzo inu yonsi nu umi winu onsi amalamulo yano nkumupeela ilelo, 
ale lyene Yawe alaya na mizu panomuli. Alamuwezya nupya ukufuma ku nko kuno wamusalanganyizizye nu kumupeela ulongo. 
Nanti cingaya ukuti mwasalanganila ukutali cuze, nako kwene aliza amukonkole nu kumukolonganika pamwi nupya. 
Wene alamuwezya ku mpanga iyali ya vikolwe vinu nu kumupeela kuti iye iyakwinu. Nupya alamupeela ulongo ulwakuti mukasande ukuluta ni vikolwe vinu. 
Nga alino Yawe Leza winu alapeela kunomuli nu ku amu mupanda winu imyenzo iyacuvwilo, pakuti mwamutemwa ni myenzo inu yonsi nu umi winu onsi. Lyene mulikalilila mu mpanga iya manda pe. 
Yawe Leza winu alaponyezya intipu zii zyonsi pa anisi inu yano yamupata nupya yano yakamuzunya. 
Lyene ali lino mulayela Yawe nu kulondela amalamulo yakwe yonsi yano nkumupeela ilelo. 
Yawe alamupeela ulongo mu milimo inu yonsi. Mulakwata ana avule ni viteekwa vivule, nga mu vyalo vinu mulaya uzombozi ukulu cuze. Yawe umwisikulu alaitemelwa kumupeela upolelelo wakwe vino wapeezile ivikolwe vinu. 
Lelo icikalamba sile icikulondekwa cakuti mulinzile mwayela malamulo yakwe yonsi nu kulondela vipope vyakwe vino vyalembwa mu Lupapulo luu lwa masunde. Mulinzile ukuweluluka kunoli ni myenzo inu yonsi nu umi winu onsi.
“Ilamulo lino nkumupeela ilelo litatazile sana cakuti mungaposiwa ukulilondela nupya lisi kutali namwe. 
 Lyene lisi umupela umwiyulu cakuti mungalanda muti, ‘Uzye aweni amakwela kuti akatuletele pano pansi kuti tulyuvwe nu kuliyela?’ 
Nupya lisi ku mbalama yuze yakwe yemba cakuti mungalanda muti, ‘Uzye aweni amalamba yemba kuti akatuletele, kuti tulyuvwe nu kuliyela?’
“Awe! Ala lyene lili pakwene pipi namwe. Mwalimanya nupya mungalyeleuzya, caleka mulinzile kuliyela.
“Lolini! Ilelo namwikila umi nu longo, imfwa nu uwononesi. 
Ndi mwayela amalamulo yakwe Yawe Leza winu yano nkumupeela ilelo, nupya ndi mwamutemwa, nu kumuyela, nu kulondela malamulo yakwe yonsi, ale lyene mulapelwa ulongo nupya mulaya uluko lwa antu avule. Yawe Leza winu alamupolelela mu mpanga ino muli pipi nu kupoka kuti iye iyakwinu. 
Lelo kwene ndi cakuti imyenzo inu yumalala mwakana nu kuyela, nupya ndi cakuti mwakoopelwa ku kupepa tuleza tuze, 
nkumunena ukuti mulalowa pyu. Mutalikala amanda avule mu mpanga ino mwasya mwingile mwenemo iyaku mbalama yuze ya luzi Yodani ku kuya ipoka kuti iye iyakwinu. 
Ndakai inamupeela cakuti musolole mweisikulu, pakasi ka umi ni imfwa, pakasi ka upolelelo wakwe Leza ni ntipu yakwe Leza, nupya naama amu mayulu na pano pansi ukuya yakambone yane. Acino sololini umi. 
 Muce mwatemwa Yawe Leza winu, mwamuyela nu kuya akutailwa kunoli, nga nawe alaleka mwemwe na amu mupanda winu mwikale amanda avule mu mpanga ino walavile ukupeela ivikolwe vinu, Abulaamu, Isaki, na Yakobo.”
Mose watwalilile ukunena aina Izlaeli ati, 
“Ndakai natinkwata imyaka ukulingana 120. Nkuposiwa kuti ningamutungulula ningo. Lelo asi cico conga. Yawe watanena ukuti ntalalamba Luzi lwa Yodani. 
Yawe Leza winu umwisikulu amamukolelela pa nkolelo nu konona inko zyonsi izikala mwenemo, pakuti mupoke impanga ilya mwikale mwenemo. Yoswa alaya intunguluzi inu, wakwe vino Yawe watavwanga. 
Yawe umwisikulu alamupeela ucimvyo pa antu yaya wakwe vino wacisile kuli Siooni na Ogi, yamwene ya ina Amoli nu konona impanga yao. 
Yawe alamupeela ucimvyo pali aliyo, nga mulinzile ukucita kunoyali wakwe muno imupelile ilamulo. 
Posyini nupya muzyansye. Mutezya ukuyoopa nanti ukuzakaza, pano Yawe Leza winu amaya namwe. Wene atalatala amusye nanti ukumutazyela.”
Lyene Mose aama Yoswa pa manso ya ina Izlaeli yonsi nga amunena ati, “Uposye nupya uzyansye. Wewe uli nu kutungulula antu yaa ku kupoka impanga ino Yawe walavile ukupeela ku vikolwe vyao, nupya ulinzile ukuyankanya wa caupyanyi cao. 
 Yawe umwisikuli amamukolelelanga nupya amayanga namwe. Atalatala amusye nanti ukumutazyela. Mutuvwa intete nanti kutovoka.”
Acino Mose alemba isunde lii lyakwe Leza nga alipeela kuli yasimapepo aina Levi, yao asendanga Mbokosi ya Upangano yakwe Yawe, nu ku ntunguluzi zyonsi zya ina Izlaeli. 
Alino Mose ayapeela ilamulo ati, “Lyonsi ndi papita imyaka cinimbali, lino umwaka wa kusuula sile ku nkongole wafika, 
mulinzile kuwelengela aina Izlaeli isunde lii pa Cimulo ca Nsakwe lino yiiza ku kupepa Yawe pa ncende ino wene wasolola. 
Muce mwakonganika antu yonsi, aonsi na anaci nga na ana kwene kumwi na inamasi akaikala mu misumba inu, pakuti yakayuvwile alino yasambilile ukoopa Yawe Leza winu nu kuya atekele pakulondela amazwi yonsi amwi sunde lii. 
Mu musango kwene uu amu mupanda winu yano yatatala yuvwa isunde lii lyakwe Yawe Leza yaluvwa. Nayo ali vino yalasambilila ukumuyela pa manda yonsi yano yalikala mu mpanga ino mwasya mwingile mwenemo mu mbalama ya Luzi lwa Yodani.”
Lyene Yawe anena Mose ati, “Utakweti lyene amanda avule pano pansi. Wasya ufwe. Aama Yoswa mulete kuno mwi Taalu lya Ukongano pakuti imupele amazwi ya utunguluzi akusyalikizya.” Acino Mose na Yoswa iyaya kwi Taalu lya Ukongano. 
Nga Yawe aloleka kunoyali kuku mu mvumba yi kumbi lino limilile pipi pa mulyango wi Taalu.
Yawe anena Mose ati, “Wasya ufwe nupya ndi wafwa antu yaa yalansangukila nu kutandika ukupepa tuleza twamu mpanga ino yasya yingile mwenemo. 
Lino cico icamwata uwo cilacitika indayasokela cuze. Indayatazyela cakuti lyene nu kuzanzwa yalazanzwa. Lino amazanzo avule yalayacitikila ali lino yalamanya ukuti ivintu vii vikuyacitikila pamulandu wakuti nene, ne Leza wao, insi nayo nupya. 
Nani ndakana ukuyazwilizya pamulandu wa nkota zyao mu kumfutatila nu kupepa tuleza tuze.
“Ali cino fwandi wemo lemba ulwimbo luu. Ulusambilizye ku ina Izlaeli pakuti luce luye alukambone kunoyali. 
Lino ndaingizya mu mpanga ii ivunde nupya iyauzombozi cuze, impanga ino nalavile nu mulapo ukuipela ku vikolwe vyao, na lino yalalya nu kwikuta nu kwina, yalasenukila kuli tuleza tuze nu kutupepa. Nemo yalankana nu konona upangano wane. 
Alino lyene amazanzo avule aipisye pamwi na macuzi vilayaponela. Lelo ulwimbo luu luliimbwa nu kuya umboni uwakuyasinila, pamulandu wakuti amu mupanda wao yatalalwilila. Ali vino navikwene natimanya vino yakwelenganya nanti ntacili njingizye mu mpanga ino nalavile nu mulapo ukuyapeela.”
Mu wanda kwene ulya Mose walemvile ulwimbo nu kulusambilizya ku ina Izlaeli.
  Lyene Yawe apeela ilamulo lii kuli Yoswa umwana umonsi wakwe Nuni, ati, “Uposye nupya uzyansye. Pano wewe uli nu kutungulula aina Izlaeli ku kupoka impanga ino nayalavile nu mulapo, nga nani namayanga nawe.”
Lino Mose wamala kulemba amazwi yaa ya malamulo mu lupapulo, umukutekela cuze pa kukanasya nanti kamwi, 
apeela ilamulo lii ku ina Levi yakasenda ya Mbokosi ya Upangano yakwe Yawe ati, 
“Tolini lupapulo luu lwa masunde yakwe Yawe mulwike pambali ya Mbokosi ya Upangano yakwe Yawe Leza winu, pakuti lukasyale papa kwene wa umboni wakusinila antu yakwe. 
Natimanya ukutalama na ucisanguka wao vino waya. Yene yasangukila Yawe lino nemo ncili nu umi. Nupya mulalusya ukumusangukila pacisila ca mfwa yane. 
Nkolonganikile aikolo nga ni ntunguluzi zyonsi zyamu mitundu inu, pakuti njanene amazwi yaa. Nemo naama amu mayulu na pano pansi ukuya yakambone akuyasinila. 
Natimanya ukuti pacisila ca mfwa yane antu mulaya yakacita ya nkota nupya mulakana ivintu vino namusambilizya. Nga ukunkolelo amazanzo yalamuponela, pamulandu wakuti mwemo mulacita ivintu ivilalenga ukuti Yawe asoke, vino wene walesya.”
Lyene fwandi Mose ali pakusaula ulwimbo lonsi aimba ala aina Izlaeli yonsi yakuvwa.
“Iyulu ni nsi angala muvwe amazwi yane,
Usambilizyo wane ukulakata sile wa malakasi ya mvula
Namapundanga pa kulumbula izina lyakwe Yawe,
“Yawe ali kacingilila winu uwamaka,
Lelo mwemo musi akutailwa, nupya mutalinzile ukuya antu yakwe,
Uzye icumi ali vino mungacita kuli Yawe,
“Si iusini ivyapita ku manda ya cisila, ivya kukatalili.
  Leza wapapelapela wapeela inko impanga zyao.
Pasi pano Yawe wasolwile antu yakwe,
“Wene wayazanyile yakululumba mu lwanga,
Yawe wasenzile aina Izlaeli kwati acipungu wino akusambilizya ana yakwe ukupapuka,
Yawe wenga sile umwisikulu ali wino watungulwile antu yakwe
“Wene walesile yateeke impanga zya myamba,
Ing'ombe ni mbuzi zyao zyafumyanga iziya litimbe ilya lwambu.
“Yesyuluni, antu yakwe Yawe yaya akama, lelo yene yamusangukila.
Ukupepa kwao ukwa tuluwi ukwalesile ukuti Yawe asuke akwate uzuwa.
  Yene yapezile impolelwa zyao ku tuluwi, utusi tuleza mucumi,
Yilile Yawe Leza wao, katuula wao uwamaka,
“Lino Yawe walola vivyo, asoka
Avwanga ati, ‘Nata intalatala njazwilizye,’
  Yandenga ukuya nu uzuwa pamulandu ni vipangwe visi leza,
Ukali wane ulalunkuma wa moto
“‘Ndatulika impungo pano yali izisi na mpela
Yalafwa ku nzala nu ku mpepo iyanzakaza,
Inkondo ilayaletela imfwa mu miseo,
Yonsi pyu ngani nayalovya,
Lelo nsilonda ukuti anisi yao yace yayuvwa
“Izlaeli uluko ulusielenganya ningo.
Yene yaposiwa ukulola icalenzile kuti yayacimvye.
Uzye pacani cino umuntu wenga sile wacimvizye antu izimbi,
Anisi yao, yamanya ukuti tuleza twao tutakwata amaka,
Anisi yao yaipa wa ina Sodoma na Gomola,
wakwe waini umutikinkanye nu usungu wa nzoka.
“Yawe akaiusya vino anisi yao yacita,
  Yawe alalandula pa vicitwa vyao nu kuyavunuka.
  Yawe alakulula antu yakwe
Alino lyene Yawe aluzya antu yakwe ati,
Tuleza tutu mwatulisyanga amafuta ya mpolelwa zinu
“ ‘Nemo, nenga mpo, nene indi Leza.
Icumi kwene anene Leza wa umi,
ukuti indanyola ulupanga lwane uluyengese
Inceto zyane zilatona sile uwazi wao,
  “Mwe antu amu nko zyonsi, mulinzile mwalumbanya antu yakwe Yawe,
Mose na Yoswa umwana umonsi wakwe Nuni yasawile nu kwimba amazwi ya lwimbo luu, kuti aina Izlaeli yuvwe.
Lino Mose wamazile ukunena aina Izlaeli amazwi yaa yonsi, 
alino wavwanzile ati, “Sininkizini ukuti mwayela amalamulo yaa yonsi yano namupeela ilelo. Mwasambilizya kweneko na ana inu, pakuti nayo yayela ningo amasambilizyo yonsi yakwe Leza. 
Amasambilizyo yaa yasi amazwi asilesile, lelo yene ali umi winu kwene. Mwayayela, pakuti lyene muce mwikale amanda avule mu mpanga ilya mu mbalama yakwe Yodani ino mwasya mupoke nu kwikala mwenemo.”
  Uwanda kwene uwo Yawe anena Mose ati, 
“Yanga ku myamba iyacingana iya Abalimu iyaya mu mpanga ya ina Moabu ukulungatana nu musumba wa Yeliko, ukakwele Mwamba wa Nebo. Alino lyene ulolekesye impanga ya Kenani, ino nasya mpeele ku ina Izlaeli. 
Wemo ulafwila pa mwamba kwene uwo wakwe vino umunyonko Aaloni wafwile pa Mwamba wa Holi, 
pamulandu wakuti mweili kwene mutali acumi kunondi pa manso ya ina Izlaeli. Lino mwali ku manzi aku Meliba, pipi nu musumba wa Kadesyi, mu lwanga lwa Zini, mwemwe mweili kwene mutankwatile umucinzi icilingane pa manso ya ina Izlaeli. 
Caleka, wemo umaya ukalolekesye sile impanga ilya patali patali. Lelo utalingila mwenemo mu mpanga ino nkupeela aina Izlaeli.”
Kuu, kuli kupolelela kuno Mose, umuntu wakwe Leza wapolelile aina Izlaeli lino atacili afwe.
Yawe watentemwike ukufuma pa Mwamba wa Sinai,
Yawe watemwa antu yakwe
Swemo tukayela amasunde yano Mose watupeezile,
Yawe wizile aya umwene wa antu yakwe aina Izlaeli
Nga pa mutundu wakwe Lubeni Mose wavwanzile ati,
Nga pa mutundu wakwe Yuda wavwanzile ati,
  Apa mutundu wakwe Levi napo wavwanzile ati,
Yene yalanzile ucumi wao kunuli
Yene yakasambilizya antu yako ukuyela amalamulo yako.
We Yawe, si leka umutundu wao ukomeleke.
Apa mutundu wakwe Benjamini wavwanzile ati,
Apa mutundu wakwe Yosefu wene wavwanzile ati,
Si leka impanga yao ipolelelwe ku viseekwa ivikakula nu kucela ku kasanya,
Si leka iviseekwa visuma wakwe cimwi vitambalizye pa myamba yao iyampiti.
Si leka impanga yao izulemo ivintu vyonsi visuma,
Yosefu waya ni vimaka vyakwe cipambasi wa ng'ombe,
Apa mutundu wakwe Zebuluni na wakwe Isakali wavwanzile ati,
Yene yalaama ainamasi ukwiza ku mwamba wao
Apa mutundu wakwe Gadi wavwanzile ati,
Yene yasolwile impanga isuma wakwe cimwi.
Apa mutundu wakwe Dani wavwanzile ati,
Apa mutundu wakwe Nafutali wavwanzile ati,
Apa mutundu wakwe Asyeli wavwanzile ati,
Si leka imisumba yakwe ice ikwate ucingililo wa mpongolo zya vyela,
Ala Mwe ina Izlaeli, mwe, kutaya Leza nanti wenga uwakolana na Leza winu,
Leza aliwe waya akacingilila winu mu nsita zyonsi.
Acino amu mupanda wakwe Yakobo yakaikala mu mutende,
Icumi mwe ina Izlaeli, mwemwe alongo!
Mose afuma ku manyika aku Moabu aya akwela Mwamba wa Nebo, alemela ukufika papela ya Mwamba wa Pisiga lwaku ufumondaka wa musumba wa Yeliko. Kuku kwene akuno Yawe amulangilila impanga yonsi kutandikila impanga ya Gileadi ukufika sile na lwaku katutu ku musumba wa Dani. 
Alino ni mpanga sile yonsi iya Nafutali, iya ina Efulemu ni ya ina Manase, iya ina Yuda ukufika sile na lwaku uwondaka kuli Yemba wa Adiliya. 
Ukwikapo ni mpanga ino yaya ku kaeya ka mpanga ya Yuda, nga ni nyika iyatandikila ku Zoali ukufika nu ku Yeliko, umusumba wa vikambalala. 
 Alino Yawe anena Mose ati, “Ikwene ili mpanga ino nalavile Abulaamu, Isaki, na Yakobo ukuti ndaipela ku amu mupanda wao. Natindeka kuti uilolekesye, lelo ntalakuzumilizya ukwingila mwenemo.”
Acino Mose umuomvi wakwe Yawe ali pa kufwila mumu kwene mu mpanga yaku Moabu, wakwe muno Yawe wavwanzile. 
Yawe nawe amuzika mu mukonko mu mpanga ya Moabu, ukulungatana nu musumba wa Beti Peoli. Lelo ukufika na pilelo kutaya nanti wenga uwamanya ningo apaya ilindi lyakwe. 
Mose wali ni myaka umwanda onga na makumi yaili lino wafwile, ala lilyo acili na maka, nu kulola ala acili akulola ningo. 
Aina Izlaeli yamulosizye amanda amakumi yatatu mu manyika aku Moabu.
Lino amanda ya kulosya Mose yasizile, Yoswa umwana umonsi wakwe Nuni azuziwa nu mupasi wa mano pamulandu wakuti walanga Mose wamwikile amakasa yakwe panoli. Acino aina Izlaeli iyamuvwila nu kuyela amalamulo yano Yawe wayapeezile ukupitila muli Mose.
  Ukutandikila sile lili kwene, kutatala kwaya kasema mu mpanga ya Izlaeli angalingana na Mose, wiyo wino walandanga kunoli pa manso ntontonto. 
Kutatala kwaya kasema mu Izlaeli uwatala wacita ivinjelengwe ni vizungusyo wakwe vivyo vino Yawe watumile Mose kuti acite kuli Falao na kuli yamusika yakwe avita, nga nu ku mpanga yonsi iya ina Eguputo. 
Fwandi kutatala kwaya kasema nanti wenga uwatala aloleka nu kucita ivintu ivyakoofya wakwe vino Mose wacisile pa manso ya ina Izlaeli yonsi.
