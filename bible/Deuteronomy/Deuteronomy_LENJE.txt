Mulibuku ili, muli makani Mose ngaakaambila bene Isilaeli ndyaakalinga muluyanga kwicwe lya Mulonga wa Joodani. Bakalinga mucinyika ca Joodani pafwaafwi aSufi, pakati ka ndabala ya Palani aya Tofelo, Labani, Asaloti alimwi aDisaabu. 
Mushinso uli kuswa kuSinayi kushika kuKadeshi Baniya kwiinda ya Kalundu ka Siya, wakalinga kutola nshiku likumi abomwi. 
Pabushiku butaanshi bwa mweenshi wa likumi awomwi mumwaaka wa makumi one kuswa ndibakaswa mucishi ca Ijipiti, Mose wakabalwiita shoonse Mwaami Lesa nshaakamulasha ayi abalwiite. 
Ici cakacitika Mwaami Lesa kaali wakoma kale Sioni mwaami wa bene Amoli, uyo wakalinga kweendelesha ndabala ya Eshiboni, aOgi mwaami wa Bashani, uyo wakalinga kweendelesha ndabala ya Ashitaloti aya Edileyi. 
Bantu aba kabacili kwicwe lya Joodani mucishi ca Moabu, Mose wakatalika kubapandulwita milawo yakwe Lesa iyi.
“Nditwakalinga paKalundu ka Sinayi Mwaami Lesa, Lesa wesu wakatulwiita ayi, ‘Ono mbubo mwekalisha pakalundu aka. 
Amumwaye misumba mutolelele lweendo. Amuye kucishi ca tulundu ca bene Amoli akumisena yoonse ishingulukite nkokwaamba ayi kucinyika ca Joodani, kucishi ca tulundu akumisena ikuneme, kumisena ya kumalenge alimwi akuloombe lwa Mediteleniyani. Mukashiike akucishi ca Kenani alimwi akwiindilila cakushika kutulundu twa Lebanoni akuMulonga unene wa Yufuletisi. 
Ici coonse ncecishi nebo neMwaami Lesa ncendakashomesha kupa bamashali banu bakulukulu, Abulaamu, Isaki alimwi aJakobo pantu pomwi abamulunyungu lwabo. Kamuya mukekaleemo.’ ”
Mose wakaambila bantu ayi, “Katucili kuKalundu ka Sinayi, ndakamulwiita ayi, ‘Mulimo wakumweendelesha mwebo wankomenena. Nshikoonshi kuukonsha neenka. 
Mwaami Lesa, Lesa wanu wamufusha anga ninyenyeenshi shili mwiculu. 
Ono Mwaami Lesa wa bamashali banu bakulukulu, aamufuushe mankanda cuulu kwiinda mbomubete akumusumpula kweelana ambwaakashomesha! 
Sombi nebo neenka inga ndakonsha buyani kucita mulimo wakumweendelesha akoombolosha tukani pakati kanu? 
Amusale bantu basongo, bacite lushibo alimwi balemekwa kuswa mumukowa womwi awomwi, lyalo ndaakubabika ayi bamutanjilile.’ 
Mwebo mwakasumina ayi ncibotu kucita boobo. 
Aboobo ndakabwesa basongo alimwi batanjilili balemekwa, abo mbomwakasala, akubabika ayi bamutanjilile. Bamwi bakalinga kweendelesha bali cuulu, bamwi mwaanda, bamwi makumi osanwe, abalo bamwi likumi. Ndakasala abamwi bacinenenene mumikowa yoonse.
“Mpomunyaawo ndakabalwiita ayi, ‘Amukutike makani akwiinga esa pakati ka bantu banu. Amoomboloshe makani oonse cakwelanisha nabi ali pakati ka bene Isilaelinyinaanu nabi na ngumwine Isilaeli amuswamashi ngomwikalaakwe. 
Mutabi akasalulushi mukoombolosha kwanu. Bantu boonse, ulemekwa nabi utalemekwi, muboomboloshe mushobo womwi. Mutaloondi muntu nabi womwi, ceebo boomboloshi bwanu bulaswa kuli Lesa. Na kwaba mulandu weenga wayuma kuli ndimwe, inga mwauleta kuli ndime ndawoombolosha.’ 
Paciindi ceenka ico ndakamulwiita shimwi shoonse nshemwakalinga kweelete kucita.
“Twakacita ico Mwaami Lesa, Lesa wesu ncaakatwaambila. Twakaswaawo paKalundu ka Sinayi akwiinda muluyanga lunene, luyoosha ndumwakabona nobeene kuya kucishi ca tulundu ca bene Amoli. Nditwakashika kuKadeshi Baniya, 
ndakamulwiita ayi, ‘Ono mwashika kucishi ca tulundu ca bene Amoli, ico Mwaami Lesa, Lesa wesu nceshi atupe. 
Amubone aneeci. Kamuya mwikaleemo kweelana abwakaamba Mwaami Lesa, Lesa wa bamashali banu bakulukulu, mutaloondi nabi kutonsha.’
“Sombi mwebo mwakesa kuli ndime akwaamba ayi, ‘Atutanjisheeko basenseshi kwaamba ayi bakese bakatulwiite nshila njetweelete kwiinda alimwi abubete mandabala anene uko.’
“Muyeeyo uyo wakankonda. Aboobo ndakasala basankwa bali likumi abobilo nkokwaamba ayi womwi mumukowa womwi awomwi. 
Mpeeke bakaya mucishi ca tulundu kushika akucinyika ca Eshikolu akucisensa. 
Ndibakaboola bakatuletela shisepo nshibakacanaako uko. Bakaluula ayi cishi Mwaami Lesa, Lesa wesu ncaatootupa cilicite bulongo bubotu abuumbi.
“Sombi mwakakaka mulasho wa Mwaami Lesa, Lesa wanu. Ncakwiila mwakakaka kwinjila mucishi ico. 
Mwakatalika kutongookelana mumisumba yanu ayi, ‘Mwaami Lesa ulitupatite. Wakatukusha muIjipiti kwaamba ayi ese atwaabebo kubene Amoli ayi batucaaye. 
Nceebonshi nceenga twaitako uko? Twaloonda. Basankwa mbotwakatumaako bakatulwiita ayi bantu bali kooko balishimpite alimwi mbalaamfu abuumbi kwiinda ndiswe. Balekala mumandabala anene acite lubumbu lulaamfu abuumbi. Bakabonaako abamulunyungu lwa bantu bapolomene beetwa ayi Anakimu!’
“Sombi ndakamwaambila ayi, ‘Mutaloondi bantu abo. 
Mwaami Lesa, Lesa wanu utoomutanjilila alimwi utoomulwaninaako bweenka mbomwakabona kaacita muIjipiti 
amuluyanga. Mwakabona mbwaakamweensha kabotu lweendo loonse kushika pamusena pano, bweenkabo mbuli mushali musankwa mbweenga wanyamuna mwanaakwe musankwa.’ 
Ono nakubi kwaamba ayi ndakamulwiita boobo, tamukwe kukonsha kushoma Mwaami Lesa, Lesa wanu. 
Wakamutanjilila mulweendo lwanu mulicincilo lya mulilo mashiku alimwi mulicincilo malumwi. Wakalinga kumuyandweeta misena yakuyakawo misumba akumutondesha nshila njemweelete kwiinda.
“Mwaami Lesa ndyaakanyumfwa kutongooka kwanu, wakakalala. Mpeeke wakashomesha cakulumbila ayi, 
‘Taaku muntu nabi womwi pakati kanu nobamucita shibi ba cecino ciindi, eshi akenjile mucishi ca bulongo bubotu, ico ncendakashomesha bamashali banu bakulukulu. 
Kalebu eenkabo mwanaakwe Jefune ngweshi akenjile mucishi ico. Lakwe watolelela kushomeka amoyo woonse kuli ndime. Ndaakupa nguwe abamulunyungu lwakwe cishi ici, ee, cishi ncaakasensa.’ 
Ceebo ca ndimwe, Mwaami Lesa wakakalalila anebo akwaamba ayi, ‘Awebo Mose teshi ukenjileemo mucishi ico. 
Sombi shikukucafwa, Joshuwa mwanaakwe Nani ulaakwinjila mucishi ico. Umuyuminishe mukwiinga ulaakutanjilila bene Isilaeli kuya mukucibwesa.’
“Lyalo Mwaami Lesa wakaambila swebo soonse ayi, ‘Bana banu abo bacili baniini abuumbi batana kwishiba bubi abubotu, balaakwinjila mucishi ico. Aba mbobaana mwebo mbomwakaamba ayi balaakucatwa kubalwani banu. Ndaakubapa cishi alimwi cilaakuba cabo. 
Sombi mwebo noonse amupiluluke muboolele muluyanga munshila iya kuLweenge Lusalala.’
“Lyalo mwebo mwakakumbula ayi, ‘Mose, twabishisha Mwaami Lesa. Ono bulya tutooya tukalwaane bweenka bwaamba Mwaami Lesa, Lesa wesu.’ Mpeeke womwi awomwi pakati kanu wakalibambila kuya mukulwana, kamuyeeya ayi ncuubu kulwana cishi ca tulundu.
“Sombi Mwaami Lesa wakandwiita ayi, ‘Bacenjeshe ayi batalwaani ceebo teshi nooli abo. Aboobo balwani babo batoobakoma.’ 
Ndakamulwiita Mwaami Lesa mbwaakaamba, sombi tamukwe kunyumfwaawo napaceyi. Mwakakaka mulasho wakwe alimwi mukulisumpula kwanu nobeene mwakaya mucishi ca tulundu mukulwana. 
Lyalo bene Amoli abo bakalinga kwikala mutulundu uto bakaswa anga ninsuki shiinji ayi bamulwaane. Bakamutandaanya kushika akuOma akumukoma mucishi ca tulundu ca Edomu. 
Mpeeke mwakalilila Mwaami Lesa ayi amucaafwe, sombi taakwe kumukutika nabi kumubikaako maano. 
Ono mwakekala kuKadeshi kwaciindi cilaamfu.
“Lyalo twakapiluluka akuya muluyanga munshila iya kuLweenge Lusalala bweenka Mwaami Lesa mbwaakaŋambila. Twakamana ciindi cilaamfu katwiingookabo mucishi ca tulundu ca Edomu.
“Lyalo Mwaami Lesa wakandwiita ayi, 
‘Cakwana ciindi ncimwakalinga kweelete kusebensesha kwiingooka mutulundu utu. Bulya mulyeelete kulanga kumatwa.’ 
Mpeeke wakandwiita ayi mupe milasho iyi yakwaamba ayi, ‘Muli pafwaafwi kwiinda mucishi ca bamakwabanu, bamulunyungu lwakwe Esau abo bali muEdomu. Batoomuloonda, sombi mucenjele. 
Tamweelete kubasumuna lwa nkondo, ceebo taaku musena nauceyi ngweshi mupe mucishi cabo. Cishi ca Edomu ndakacipa bamulunyungu lwakwe Esau. 
Shakulya amaanshi, nkuula kuli mbabo.’
“Amwiibaluke Mwaami Lesa mbwaamupa coolwe mushintu shoonse nshemwakacita. Wakamulama ndimwakalinga kwiingooka muluyanga ulu lutabwenekete ankolweela. Wakalingaanu myaaka yoonse makumi one alimwi shoonse shakalinga kuyandika, mwakabaasho.
“Aboobo twakatolelela kweenda akupambuka nshila iswa kundabala ya Elati aEsiongeba kuya kuLweenge lwa Mwiinyo. Lyalo twakalanga kwicwe lya kumatwa akutola nshila ya muluyanga iya kuMoabu. 
Mwaami Lesa wakaŋambila ayi, ‘Mutakapenshi bene Moabu, bamulunyungu lwakwe Loti, nabi kubasumuna lwa nkondo. Ndakabapa ndabala inene ya Ali, alimwi teshi nkamupeewo musena nauceyi mucishi cabo.’ ”
Kalekale, mundabala inene ya Ali mwakalinga lusubo lwa bantu bapolomene bakalinga kwiitwa ayi Emimu. Bakalinga balaamfu anga mbaAnakimu, lusubo lumwi lwa bantu bapolomene. 
Bakalinga kwiitwa alimwi ayi Lefaimu bweenka mbobakalinga kwiita baAnakimu, sombi bene Moabu bakalinga kubeeta ayi Emimu. 
Kalekale muEdomu mwakalinga kwikala Bene Oli, sombi bamulunyungu lwakwe Esau bakabatandaanyaamo. Bakanyonyoola cishi cabo akwikalaamo balo beene, bweenka abalo bene Isilaeli mbobakatanda balwani babo mucishi Mwaami Lesa ncaakabapa.
“Mwaami Lesa wakatwaambila ayi, ‘Amunyamuke musubuke Mulonga wa Seledi.’ Mpomunyaawo twakasubuka. 
Apo kwakalinga kwiindite myaaka makumi otatwe, amyaaka yosanwe ayotatwe nditwakaswa kuKadeshi Baniya nditwakasubuka Mulonga wa Seledi. Basankwa boonse bakalinga kucikonsha kulwana baciindi ico bakamana kufwa bweenka Mwaami Lesa mbwaakaamba. 
Mwaami Lesa wakatolelela kubalwana kushikila wabanyonyoola boonse.
“Ndibakamana kufwa boonse, 
Mwaami Lesa wakaŋambila ayi, 
‘Sunu mutokwiinda mucishi ca Moabu kwiinda mundabala ya Ali. 
Lyalo mutooba pafwaafwi acishi ca bene Amoli. Mutabapenshi nabi kubasumuna lwa nkondo, ceebo teshi nkamupeewo musena nauceyi mucishi cabo. Cishi ico ndakacipa bamulunyungu lwakwe Loti.’ ”
Cishi ici kalekale cakalinga kushibikitwe ayi ncishi ca baLefaimu, liina lya bantu bakalinga kwikalaamo umo. Bene Amoni bakalinga kwiita bantu aba ayi baSamusumimu. 
Abalo bakalinga balaamfu anga mbaAnakimu. Bakalinga baanji alimwi bakalinga lusubo lwa nkusu. Sombi Mwaami Lesa wakabanyonyoola kunembo lya bene Amoni abo bakabatanda mucishi cabo akwikalaamo mbabo. 
Mwaami Lesa wakacita cintu comwi akubene Edomu, bamulunyungu lwakwe Esau uyo wakalinga kwikala mucishi ca tulundu ca Edomu. Wakanyonyoola bene Oli kunembo lya bene Edomu abo bakabatanda mucishi cabo akwikalaamo mbabo, umo mobacikala abobulya. 
Cishi ca muya loombe lwa Mediteleniyani cakalinga cekalwa abene Kileti. Bakanyonyoola bene Afimu, akwikalaamo mbabo mucishi cabo kuya kumalenge kushika akundabala inene ya Gasa.
“Nditwakeenda muMoabu, Mwaami Lesa wakaamba ayi, ‘Ono amutalikeeko kusubuka Mulonga wa Anoni. Ntokwaaba Sioni mwine Amoli mwaami wa Eshiboni pantu pomwi acishi cakwe mumaansaanu. Amutalike kumulwana, mubwese cishi cakwe. 
Kuswa sunu ntoolengesha mishobo yoonse pacishi ca panshi kutalika kumuloonda. Bantu boonse bananootutuma kuboowa pakubandabo liina lyanu.’
“Mpeeke ndakatuma beshinkombe kuswa kuluyanga lwa Kedemoti kumwaami Sioni wa Eshiboni mukwaamba maswi a luumuno ayi, 
‘Amutusuminishe twiindeeko mucishi canu. Tunanoolibo mumukwakwa unene kushikila tuswe mucishi canu. 
Shakulya nsheshi tulye amaanshi ngweshi tunwe tutoolipila. Ncetusunibo nkwiinda mucishi canu, 
kushikila tusubuke Mulonga wa Joodani kuya mucishi ico Mwaami Lesa, Lesa wesu ncaatootupa. Bamulunyungu lwakwe Esau abo bekala muEdomu, abene Moabu bekala muAli balo bakatusuminisha kwiinda mushishi shabo.’
“Sombi mwaami Sioni wakatukasha kwiinda mucishi cakwe. Mwaami Lesa, Lesa wanu wakalinga wamulengesha bushicimpamya abwaashu, kwaamba ayi tumukoome akubwesa cishi cakwe ico ncetucikalaamo abobulya.
“Lyalo Mwaami Lesa wakandwiita ayi, ‘Amubone ndalengesha mwaami Sioni acishi cakwe kubula nkusu kunembo lyanu. Amubwese cishi cakwe mwikaleemo.’ 
Mpeeke mwaami Sioni wakesa abashilumamba bakwe boonse kwaamba ayi atulwaane kufwaafwi andabala ya Jaasi. 
Sombi Mwaami Lesa, Lesa wesu wakamwaaba mumaansa esu, aboobo twakamucaya pantu pomwi abana bakwe alimwi abashilumamba bakwe boonse. 
Mpomunyaawo twakashinguluka mandabala oonse akwaanyonyoola. Twakacaya bantu boonse, nkokwaamba ayi basankwa, banakashi alimwi abanike, taaku ngotwakashiya kaali muumi. 
Twakabwesa shifubwa shoonse abuboni bwa mumandabala oonse ayo ngotwakasaala. 
Mwaami Lesa, Lesa wesu wakatusuminisha kushinguluka mandabala oonse kuswa kuAlowa, kweela lya cinyika ca Anoni, andabala inene yakalinga pakati ka cinyika kuya mukushika akuGilyadi. Taaku ndabala yakalinga kucite lubumbu luyumu cakutwaalila kupwaya. 
Nacibi boobo tatukwe kuya pafwaafwi acishi ca bene Amoni nabi kuloombe lwa Mulonga wa Jaboku, kumandabala a cishi ca tulundu nabi musena umwi uko Mwaami Lesa, Lesa wesu nkwaatakwe kutwaambila ayi tuye.
“Kuswawaawo twakaya kumatwa kululama cishi ca Bashani. Mpeeke Ogi mwaami wa kuBashani wakaswa abashilumamba bakwe boonse kwaamba ayi alwane aswebo pafwaafwi andabala ya Edileyi. 
Sombi Mwaami Lesa wakaŋambila ayi ‘Utamuloondi. Ntoomwaaba mumaansaako pantu pomwi abashilumamba bakwe boonse alimwi acishi cakwe. Cita bweenka mbowakacita kuli Sioni mwaami wa bene Amoli uyo wakalinga kulela muEshiboni.’
“Aboobo Mwaami Lesa wakaaba mwaami Ogi abashilumamba bakwe mumaansa esu. Mpeeke twakabacaya boonse. 
Paciindi ceenka ico twakabwesa mandabala anene akwe oonse kutashiya nabi yomwi. Mandabala oonse akabwesekwa akalinga makumi osanwe ayomwi, nkokwaamba ayi cishi coonse ca Aligobu cakalinga kweendelesha mwaami Ogi wa kuBashani. 
Mandabala oonse aya akalinga kushitilishitwe alilinga lilaamfu, minjililo icite shisasa ampingilo sha nshisho sha nshimbi. Kwakalinga amishi iinji yatakalinga kushitilishitwe alilinga. 
Twakanyonyoola mandabala oonse akucaya basankwa, banakashi alimwi abanike boonse bakalingaamo, bweenka mbotwakacita mumandabala a mwaami Sioni wa kuEshiboni. 
Twakabwesa shifubwa akusaala shintu sha mumandabala ayo.
“Paciindi ico twakabwesa cishi cakalinga kwicwe lya Joodani kuswa kubamaami bobilo aba ba bene Amoli, kuswa kuMulonga wa Anoni kushika kuKalundu ka Emoni.” 
Kalundu ka Emoni kaleetwa ayi Silioni kubene Sidoni alimwi ayi Seneya kubene Amoli. 
“Twakabwesa cishi coonse cakwe Ogi mwaami wa Bashani. Twakabwesa mandabala anene ali pacitunta, cishi ca Gilyadi aca Bashani, kuya kwicwe kushika akumandabala aSaleka aEdileyi.”
Mwaami Ogi wakalinga ngomucaalishi kubaLefaimu. Bulo bwakwe bwakapangwa anshimbi alimwi bwakalinga mamita ali one mubulaamfu, mubufwaafwi mamita ali obilo kweelana ashipimo shisuminishitwe. Buciboneka abobulya mundabala ya bene Amoli ya Laba.
“Ono cishi ico ndicakaba mumaansa esu, mukowa wakwe Lubeni alimwi awakwe Gadi ndakeebika mucishi cakalinga kumatwa a ndabala ya Alowa pafwaafwi aMulonga wa Anoni alimwi acipansha ca cishi ca tulundu ca Gilyadi pantu pomwi amandabala a ncico. 
Musa wa mukowa wakwe Manase ndakaubika kucipansha cakacaalaako ca Gilyadi alimwi acishi ca Bashani coonse uko Ogi nkwaakalinga kulela. Nkokwaamba ayi cishi coonse ca Aligobu.”
Jeya wamulunyungu lwakwe Manase wakabwesa cishi coonse ca Agobu, nkokwaamba ayi cishi ca Bashani coonse kushika akumanyinsa aGesha alimwi aMaaka. Mishi yoonse wakeetumba liina lyakwe. Abobulya iciitwa ayi Jeya.
“Cishi ca Gilyadi ndakacipa kucipani cakwe Makiya wa mumukowa wakwe Manase. 
Ono mukowa wakwe Lubeni alimwi awakwe Gadi ndakeepa cishi kuswa kuGilyadi kushika kuMulonga wa Anoni. Pakati ka Mulonga yakaba njenyinsa yabo kulubasu lwa kumalenge. Kumatwa nyinsa yakalinga kuMulonga wa Jaboku uyo wakalinga njenyinsa yabo abene Amoni. 
Kuya kumbo cishi cabo cakalinga kweela kuMulonga wa Joodani, kumatwa cakalinga kuswa kuCishiba ca Galili kuya mukweela kuLweenge lwa Mwiinyo kumalenge. Kuya kwicwe cakalinga kweela munshaaKalundu ka Pisiga.
“Mpomunyaawo ndakabapa milasho yakwaamba ayi, ‘Mwaami Lesa, Lesa wesu wamupa cishi ici kwicwe lya Joodani kwaamba ayi mwikaleemo. Ono amupe shilwanisho bashilumamba banu mubatuume basubuke Mulonga wa Joodani kunembo lya mikowa imwi ya bene Isilaeli kwaamba ayi bakabacafwilishe kubwesa cishi cabo abalo. 
Beenkabo bamakaanu abana banu mbweshi bacaale mumandabala ayo ngondamupa pantu pomwi ashifubwa shanu. Ndishi kwaamba ayi mulicite shifubwa shiinji. 
Mukacafwe bene Isilaelinyinaanu kushikila abalo bakabwese cishi ico Mwaami Lesa, Lesa wanu ncaatobapa kumbo lya Joodani. Mukabacaafwe kushikila Mwaami Lesa akabaleeke ayi bekale muluumuno uko, mbuli mbwaacita kale kuli ndimwe kuno. Lyalo inga mwaboolela alimwi kucishi cino ico ncendakamupa.’
“Lyalo ndakalwiita Joshuwa ayi, ‘Waboona shintu shoonse Mwaami Lesa, Lesa wako nshaakacita kubamaami bobilo balya, Sioni aOgi. Ncakwiila akubamwi boonse bacite shishi nshemutooyaako, ulaakucita bweenka ubo. 
Mutabaloondi ceebo Mwaami Lesa, Lesa wanu ulaakumulwaninaako.’
“Paciindi ico ndakapaila cankusu ayi, 
‘NoBaami baLesa noBeshinkusu shoonse, ndishi kwaamba ayi mwantondeshabo matalikilo a shintu shinene shikankamika nsheshi mukacite. Taaku lesa kwiculu nabi panshi weenga wacita shintu sha nkusu shiindaawo pasheesho nshemwacita! 
NoBaami baLesa, amunsuminishe nsubuke Mulonga wa Joodani kwaamba ayi mboneewo cishi ca bulongo bubotu kwitala, cishi cibotu ca tulundu alimwi atulundu twa Lebanoni.’
“Sombi ceebo ca ndimwe nobantu, Mwaami Lesa wakankalalila alimwi taakwe kunyumfwila. Sombi wakaamba ayi, ‘Mbubo! Utacaambi tubili cikani ici! 
Koya peculu lya Kalundu ka Pisiga, ulange kumatwa akumalenge, kwicwe akumbo. Ulangishishe kabotu nsheshi ubone mukwiinga webo teshi ukausubukeewo Mulonga wa Joodani. 
Upe Joshuwa milasho akumuyumyayumya mukwiinga ulaakutanjilila bantu kwaamba ayi bakabwese cishi nceshi ubone.’
“Aboobo twakacaala mucinyika cilangene andabala ya Betipeyo.”
Lyalo Mose wakaambila bantu ayi, “Kamukonkela milawo yoonse iyo njentoomwiisha, mulaakuba abuumi alimwi mulaakwikala mucishi ico ncaatoomupa Mwaami Lesa, Lesa wa bamashali banu bakulukulu. 
Kutanungaawo nabi kukushaawo pamilawo njeentoomupa. Amukonkele milawo ya Mwaami Lesa, Lesa wanu yoonse njendamwaambila. 
Mwebo nobeene mwakabona cakacita Mwaami Lesa paKalundu ka Peyo. Wakanyonyoola woonse wakalambila lesa wa kuPeyo wiitwa ayi Baali. 
Sombi mwebo nobamwi nomwakalinga kushomeka kuMwaami Lesa, Lesa wanu mucili boomi asunu.
“Ndamwiisha milasho amilawo yoonse, bweenka Mwaami Lesa mbwaakandwiita ayi ncite. Mukanooikonkela mucishi ico ncemuli pafwaafwi kulwana akucibwesa. 
Amukeekonkele cakushomeka. Ico cilaakutondesha mishobo imwi busongo mbomucite akunyumfwishisha kwa shintu shoonse. Na bakanyumfwe milawo iyi, balaakwaamba ayi, ‘Mushobo uyu ngunene ulicite busongo bunene akunyumfwishisha kwa shintu shoonse!’
“Taaku mushobo aumwi nabi ngunene buyani, ucite lesa uli pafwaafwi bobulya paciindi coonse nceenga kamumusuni mbuli Mwaami Lesa, Lesa wesu. Ulatucafwa munshila shili shoonse kulilabo twamusenga. 
Taaku mushobo umwi ucite milasho amilawo iluleme anga njeeyi njindamwiisha sunu. 
Amucenjele! Amushinishe ayi teshi mukaluube kulilabo kamucili boomi, isho nshemwakabona ameenso anu nobeene. Mukaambileeko bana banu abashikulu banu 
shabushiku ndimwakeemikana kunembo lya Mwaami Lesa, Lesa wanu paKalundu ka Sinayi palya ndyaakaambila ndime ayi, ‘Bunganya bantu abo. Ndisuni ayi banyumfwe mbweshi ŋambe kwaamba ayi beeye kunyumfwila kulilabo kabacili boomi alimwi ayi bakeeishe abana babo kucita bweenka ubo.’
“Mukabaambile mbuli mbomwakaya mukwiimikana munshaaKalundu ako kakalinga kufweketwe amakumbi ashiya mbi, alimwi amulilo kaubilima abuumbi cakushika mwiculu mwiine. 
Mukabalwiite mbuli Mwaami Lesa mbomwakanyumfwa kaamba kuswa mumulilo. Mwakanyumfwa kaamba, sombi tamukwe kumubonaawo. 
Wakamulwiita ncemweelete kucita mukulama cipangano ncaakapanga amwebo. Mulyeelete kukonkela Milawo ili Likumi iyo njaakalemba pamabwe obilo apampamene. 
Mwaami Lesa wakandwiita ayi mwiishe milasho amilawo yoonse iyo njemweelete kukonkela mucishi ico nceshi mukasaale kwitala lya Mulonga wa Joodani akwikalaamo.
“Mwaami Lesa ndyaakaamba amwebo kuswa mumulilo paKalundu ka Sinayi, tamukwe kubonaawo cintu cili coonse mumulilo. Ono anu amucenjele. Mutakeeleshi 
kubisha kwiinda mukulipangila cibumbwabumbwa ca mushobo uli woonse. Nkokwaamba ayi ciboneka anga ngumusankwa nabi mwanakashi, 
munyama nabi muyuni, 
ntaale ashintu shimwi sha mushobo uyo, nabi inswi. 
Mutakeeleshi kulambila nabi kusebensela cimwi ncemubona mwiculu mbuli lisuba, mweenshi, alimwi anyenyeenshi. Shintu ishi Mwaami Lesa, Lesa wanu wakashilekela bantu boonse ba mishobo imwi. 
sombi mwebo muli baabo mbwaakapulusha kuswa muIjipiti, umo mwakalingabo anga mumunyumbi. Wakamukushaamo kwaamba ayi mube bantu bakwe mwiine kweelana ambomubete bulya. 
Ceebo ca ndimwe Mwaami Lesa, Lesa wanu wakankalalila akushomesha cakulumbila ayi teshi nkasubukeewo Mulonga wa Joodani akwinjila mucishi ca bulongo bubotu ico ncaatoomupa. 
Ndaakufwita mucishi cino, teshi nkasubukeewo mulonga, sombi mwebo mulibo pafwaafwi kuusubuka kuya mukwinjila akubwesa cishi ca bulongo bubotu cilya. 
Mutakeeleshi kuluba cipangano ico Mwaami Lesa, Lesa wanu ncaakapanga amwebo. Amukonkele milawo yakwe kwaamba ayi mutakalipangili cibumbwabumbwa ca mushobo uli woonse. 
Mukwiinga Mwaami Lesa, Lesa wanu ngumukali anga ngumulilo utoobilima. Ngushibusuba kubaabo balambila balesa bamwi.
“Na mukekaale ciindi cilaamfu mucishi cilya, mwaakuba abaana alimwi abashikulu, mutakabishi kwiinda mukulipangila cibumbwabumbwa mumushobo uli woonse. Ici mbubi pameenso aMwaami Lesa alimwi cilaakumukalasha. 
Ndeeta liculu acishi ca panshi kuba bakamboni sunu, kwaamba ayi na mukabule kunyumfwila, teshi mukekaale ciindi cilaamfu mucishi cili kwitala lya Joodani ico ncemuli pafwaafwi kubwesa. Sombi mulaakunyonyoolwa cakumaninina. 
Mwaami Lesa ulaakumupalanganishila mumishobo imwi umo baniinibo pakati kanu mweshi bakapulukile. 
Uko mulaakunoosebensela balesa bakupanga amaansa, mbuli balesa ba shisamu aba mabwe abo batalashi, batanyumfwi, batalyi nabi kunyumfwa bweema. 
Ono uko mulaakunoolangoola Mwaami Lesa, Lesa wanu, lyalo na mukanoomulangoola amoyo woonse alimwi abuumi bwanu boonse, mulaakumucana. 
Mwaakuba mumapensho alimwi shoonse ishi shaakucitika, lyalo mulaakupilukila kuMwaami Lesa, Lesa wanu akumunyumfwila. 
Mwaami Lesa, Lesa wanu, ngushinkumbu. Teshi akamusuule nabi kumunyonyoola alimwi teshi akaluube cipangano ico lakwe mwiine ncaakapanga abamashali banu bakulukulu.
“Ono amuyeeye kukalekale, ciindi mwebo kamutana kushalwa, kuyabo akuciindi Lesa ndyaakalenga muntu pacishi ca panshi. Muyeeye cishi ca panshi coonse. Sa kuliiwo cintu cinene cakacitikawo kale mbuli ceeci? Sa kuliiwo muntu wakanyumfwaawo cintu ca mushobo uyu? 
Sa kuliiwo bantu bakanyumfwa Lesa kaamba kuswa mumulilo bakacaala kabali boomi mbuli ndimwe? 
Sa kuliiwo lesa wakayeeyaawo kuya mukubwesa bantu kuswa pakati ka mushobo umwi akubaalula kuba bantu bakwe mbuli bwakamucita Mwaami Lesa, Lesa wanu muIjipiti? Mumeenso anu wakasebensesha nkusu shakwe shinene. Wakaletela bene Ijipiti myaalu ankoondo, wakacita shaankamiko ashitondesho sha nkusu sha kwiculu alimwi akulengesha shintu shiyoosha kucitika. 
Mwaami Lesa wakamutondesha shintu shoonse ishi kumwishibisha ayi lakwebo eenka ngoLesa alimwi taaku aumwi. 
Wakamusuminisha kunyumfwa liswi lyakwe kuswa kwiculu kwaamba ayi amupe milasho, alimwi pano pacishi ca panshi wakamusuminisha kwaamba ayi mubone mulilo wakwe usalalite, akubandika kuli ndimwe mumulilo uyo. 
Ceebo ca bamashali banu bakulukulu, wakamusala alimwi kwiinda munkusu shakwe shinene wakamukusha mucishi ca Ijipiti. 
Ndimwakalinga kuya ceenda Mwaami Lesa wakalinga kutanda shishi shinene alimwi shiindaawo nkusu pali ndimwe kuswa kunembo lyanu kwaamba ayi amunjiishe akumupa cishi cabo ico cicili caanu abobulya. 
Aboobo amwiibaluke sunu alimwi mutakalubiiwo kwaamba ayi Mwaami Lesa, nguLesa kwiculu apacishi ca panshi. Taaku aumwi, sobwe. 
Amukonkele milawo yoonse njendamupa sunu. Lyalo shintu shoonse shilaakumweendela kabotu kushikila akubamulunyungu lwanu. Alimwi mulaakutolelela kwikala mucishi ico Mwaami Lesa, Lesa wanu ncatoomupa ayi cibe caanu muyayaya.”
Mpeeke Mose wakabika mandabala anene otatwe palubasu akalinga kwicwe lya Mulonga wa Joodani, 
uko musankwa nkweenga walobokela akulifuna na wacaya muntu mumapuso uteshi mulwani wakwe. Inga walobokela kuyomwi pamandabala ayo akubula kucaikwa. 
Bamumukowa wakwe Lubeni bakapekwa ndabala inene ya Besa, mucitunta ca muluyanga. Bamumukowa wakwe Gadi bakapekwa ndabala inene ya Lamoti mucishi ca Gilyadi. Ingayi bamumukowa wakwe Manase bakapekwa ndabala ya Golani mucishi ca Bashani.
Mose wakapa bene Isilaeli milasho amilawo yakwe Lesa. 
Mose wakabapa milasho amilawo iyi ndibakaswa muIjipiti 
alimwi kabali muliwesa lili kwicwe lya Mulonga wa Joodani, pafwaafwi andabala ya Betipeyo. Umo mwakalinga mucishi cakalinga cakwe Sioni mwaami wa bene Amoli, uyo wakalinga kulela ndabala ya Eshiboni. Mose abene Isilaeli bamwi boonse bakakoma mwaami uyo ndibakaswa muIjipiti. 
Bakabwesa cishi cakwe Sioni acakwe Ogi mwaami umwi mwine Amoli, uyo wakalinga kulela ndabala ya Bashani, kwicwe lya Joodani. 
Cishi ico cakalinga kuswa kundabala ya Alowa, kweela lya Mulonga wa Anoni kuya mukushika akuKalundu ka Silioni ako keetwa ayi Kalundu ka Emoni. 
Cakalinga kubikaako amusena woonse wakalinga kwicwe lya Mulonga wa Joodani kuya mukushika akuLweenge lwa Mwiinyo kulubasu lwa kumalenge. Kuya kwicwe cakalinga kweela munshaaKalundu ka Pisiga.
Mose wakabunganya bene Isilaeli boonse akubaambila ayi, “Nobene Isilaeli, amukutike kumilawo amilasho yoonse njeentoomupa sunu. Muyiiye akwiikonkela cakushinisha. 
PaKalundu ka Sinayi Mwaami Lesa, Lesa wesu wakapanga cipangano, 
kuteshibo abamashali besu bakulukulu beenka, sombi aswebo soonse sotuli boomi sunu. 
Pakalundu palya Mwaami Lesa wakabandika kuli ndimwe mulomo amulomo mumulilo. 
Paciindi ico ndakeemikana pakati kanu aMwaami Lesa kwaamba ayi noomulwiita maswi akwe mukwiinga mwakalinga kuloonda mulilo. Aboobo tamukwe kukonsha kutanta peculu lya kalundu.
‘Ndime Mwaami Lesa, Lesa wanu nendakamukusha mucishi ca Ijipiti umo momwakalinga basha.
“ ‘Utalambili Lesa aumwi, sombibo ndime.
“ ‘Utalipangili shibumbwabumbwa shikoshanya ashintu sha kwiculu, mucishi ca panshi, nabi shili mumaanshi panshi lya cishi. 
Utafukamini cibumbwabumbwa cili coonse nabi kucilambila, mukwiinga nebo neMwaami Lesa, Lesa wanu, ndi shibusuba. Ndapa mulandu bantu abo bampatite, alimwi akubamulunyungu lwabo, kushikila akulishalane lyatatu alimwi alyane. 
Sombi ndabonesha lusuno lwangu kushuulu ashuulu sha baabo bansuni akukonkela milawo yangu.
“ ‘Utasebenseshi liina lyangu mushintu shitaluleme, mukwiinga nebo neMwaami Lesa, Lesa wanu ndaakupa mulandu muntu woonse weshi akabule kusebensesha kabotu liina lyangu.
“ ‘Ingashila bushiku bwangu bwakookesha bwa Cibelu alimwi akubusalasha kweelana ambondakaamba nebo neMwaami Lesa, Lesa wanu. 
Ulicite nshiku shosanwe abomwi nsheweelete kusebensa milimo yako, 
Sombi bushiku bwasanu ashobilo, mbushiku bwangu ubo mboweelete kookesha. Taaku muntu weelete kusebensa pabushiku ubo, webo, bana bako, basha bako, shifubwa shako nabi baswamashi bekala mucishi cako. Basha banu balyeelete kookesha bweenka mbuli ndimwe. 
Amwiibaluke ayi mwakalinga basha mucishi ca Ijipiti alimwi ayi nebo neMwaami Lesa, Lesa wanu ndakamufuna kwiinda munkusu shangu shinene. Nceceeco ncendamwaambilila ayi mulame bushiku bwakookesha bwa Cibelu.
“ ‘Lemeka baiso abanyoko kweelana ambondakaamba nebo neMwaami Lesa, Lesa wanu ayi shintu shoonse shikakweendele kabotu alimwi ayi ukekale nshiku shiinji mucishi ico nebo neMwaami Lesa nceshi nkakupe.
“ ‘Utacaayi muntu, sobwe.
“ ‘Utaciti bulale.
“ ‘Uteepi.
“ ‘Utabekeshi shikamukobonyoko.
“ ‘Utakumbwi mukamwiine camunyono. Utakumbwi camunyono ŋanda ya shikamukobonyoko, muunda wakwe, musha wakwe musankwa nabi mwanakashi, ŋombe shakwe, mbongolo shakwe nabi shintu shakwe shimwi.’
“Iyi njemilawo Mwaami Lesa njaakamupa mwebo noonse ndimwakalinga kubungene kukalundu. Ono ndyaakaamba aliswi lya peculu kuswa mumulilo amakumbi ashiya mbi, wakapabo milawo yeenka iyi cakuteendilishaawo aimwi. Lyalo wakeelemba pamabwe obilo apampamene akwaapa ndime.
“Kalundu koonse ndikakaba mumulilo alimwi ndimwakanyumfwa liswi kuswa mumunshinshe, bamatanjilili banu abamaloba ba mikowa yanu bakesa kuli ndime 
akwaamba ayi, ‘Mwaami Lesa, Lesa wesu watutondesha nkusu shakwe shinene abulemu bwakwe ndyaakaamba aswebo kuswa mumulilo! Sunu twaboona ayi cilakonsheka muntu kunoocili muumi nabi na Lesa waamba anguwe. 
Ono tufwitenshi? Mulilo ulya utootunyonyoola. Na Mwaami Lesa, Lesa wesu aambe aswebo alimwi, tutoofwa. 
Sa kuliiwo muntu wakacaala kaali muumi na wamana kunyumfwa Lesa muumi kaamba kuli nguwe mumulilo? 
Boolela webo Mose uye unyumfwe shoonse Mwaami Lesa, Lesa wesu nsheshi aambe. Wamana uboole use utulwiite sheshi aambe. Tulaakukutika akukonkela.’
“Mwaami Lesa ndyaakanyumfwa cikani ici, wakaamba ayi, ‘Ndanyuumfwa bantu aba mbobaamba. Shoonse nshebaamba shilibo kabotu. 
Na lyoonse banooyeeya bobulya alimwi kabandemeka akukonkela milawo yangu yoonse, shintu shoonse inga kashibeendela kabotu pantu pomwi abamulunyungu lwabo, lyoonse alyoonse. 
Koya ubaambile ayi baye kumisumba yabo. 
Sombi webo Mose unooshiite anebo kuno. Ntookulwiita milawo amilasho yangu yoonse. Ukeeishe bantu kwaamba ayi bakanooikonkela mucishi ico nceshi nkabape.’
“Nobene Isilaeli amushinishe kwaamba ayi mulaakunookonkela shoonse Mwaami Lesa, Lesa wanu nsheshi amulwiite ayi mucite. Mutakasuuli mulawo wakwe uli woonse. 
Mukeekonkele yoonse kwaamba ayi shintu shinoomweendela kabotu, alimwi kwaamba ayi mutolelele kunooli boomi mucishi ico ncemutooya mukubwesa.
“Iyi njemilawo amilasho iyo Mwaami Lesa, Lesa wanu njaakandwiita ayi mwiishe. Mukanooikonkela mucishi ico ncemuli pafwaafwi kwinjila akubwesa. 
Kulilabo kamucili boomi mwebo abamulunyungu lwanu mulyeelete kulemeka Mwaami Lesa, Lesa wanu akukonkela milasho amilawo yakwe yoonse njeentoomupa, kwaamba ayi mukekaale mucishi ico kwa ciindi cilaamfu. 
Nobene Isilaeli, amwiikutike alimwi munooikonkela! Lyalo shintu shoonse shinanoomweendela kabotu alimwi mulaakuba mushobo unene akwikala mucishi ca bulongo bubotu, bweenka bwakashomesha Mwaami Lesa, Lesa wa bamashali banu bakulukulu.
“Amunyumfwe mwebo nobene Isilaeli! Mwaami Lesa, Lesa wesu ngoMwaami eenkabo! 
Suna Mwaami Lesa, Lesa wako amoyo wako woonse, abuumi bwako boonse alimwi ankusu shako shoonse. 
Kutaluba milawo iyi njeentoomupa sunu. 
Amuyiishe bana banu. Kamwiindulukaamo ndyemuli kumishaanu nabi kumwibo, pakookesha nabi pakusebensa. 
Amuyaange pamikono yanu alimwi mwiifwaale pankumo ayi nciibalusho. 
Mwiileembe peculu pamilyango ya maanda anu apaminjililo.
“Bweenka Mwaami Lesa wanu mbwaakalasha bamashali banu bakulukulu, nkokwaamba ayi Abulaamu, Isaki alimwi aJakobo, ulaakumupa mandabala anene asumpukite ayo mwebo ngomutakwe kuyakaako. 
Maanda alaakunooswitebo shintu shiinji shibotu nshemutakwe kubikaamo mwebo. Mulaakuba amikalo ikabitwe kale, myuunda ya minyansa aya maolifi mwebo njemutakwe kulima. Ono Mwaami Lesa aakumwinjisha mucishi ico, umo mweshi mukabe ashoonse nshemusuni kulya, 
mukacenjele kwaamba ayi mutakalubi Mwaami Lesa uyo wakamufuna mucishi ca Ijipiti, umo mumwakalinga basha. 
Mukanoolemeka Mwaami Lesa, Lesa wanu. Mukanoolambilabo nguwe eenka akunooshomesha shintu cakulumbila muliina lyakwe. 
Mutalambili balesa bamwi, abo ba bantu bamushingulukite kuno. 
Na mukalambile balesa bamwi, bukali bwa Mwaami Lesa bulaakwisa pali ndimwe mbuli mulilo akumunyonyoola noonse cakumaninina mukwiinga Mwaami Lesa, Lesa wanu uyo ngomuli akwe ngushibusuba kubaabo balambila balesa bamwi.
“Mutasunki Mwaami Lesa, Lesa wanu mbuli mbomwakacita kuMasa. 
Mulyeelete kushinisha kwaamba ayi mulaakunookonkela milawo amilasho yoonse njaamupa. 
Amucite cintu Mwaami Lesa ncaamba ayi cililuleme alimwi ncibotu. Lyalo shintu shoonse shinanoomweendelabo kabotu. Mulaakukonsha kubwesa cishi ca bulongo bubotu ico Mwaami Lesa ncaakashomesha bamashali banu bakulukulu, 
alimwi mulaakutandaanyamo balwani banu kweelana ambwaakalasha.
“Muciindi citoosa bana banu balaakumwiipusha ayi, ‘Nceebonshi Mwaami Lesa, Lesa wesu ncaakatwaambilila kukonkela milawo amilasho yoonse iyi?’ 
Mwebo mukakumbule ayi, ‘Twakalinga basha bakwe Falawo, mwaami wa cishi ca Ijipiti. Ono Mwaami Lesa wakatufuna kwiinda munkusu shakwe shinene. 
Twakabona ameenso esu, Mwaami Lesa kaacita shaankamiko ashintu shimwi shiyoosha kubene Ijipiti bamwi boonse, mwaami wabo alimwi abacinenenene bakwe boonse. 
Wakatwaangulula akutuleta kokuno kwaamba ayi atupe cishi cino kweelana ambwaakashomesha bamashali besu bakulukulu. 
Lyalo Mwaami Lesa, Lesa wesu wakatwaambila kukonkela milawo iyi yoonse akumulemeka. Na tunoocita boobo, unanootulama lyoonse akunootulengesha kusumpuka kweelana ambwaatoocita cino ciindi. 
Na twakonkela cakushomeka shintu shoonse shaakatwaambila ayi tukonkele, tulaakumusangalasha.’
“Ono Mwaami Lesa, Lesa wanu ulaakumutola mucishi ico nceshi mukabwese alimwi ulaakutandaanya mishobo yosanwe ayobilo icite nkusu kwiinda ndimwe iliimo, nkokwaamba ayi bene Iti, bene Gegashi, bene Amoli, bene Kenani, bene Pelisi, bene Ifi alimwi abene Jebusi. 
Na Mwaami Lesa, Lesa wanu akaabe bantu aba mumaansa anu alimwi mukabakoome mulyeelete kubacaya boonse. Kutapanga cipangano ambabo alimwi kutabanyumfwila nkumbu. 
Kuteebaawo nabi womwi pakati kabo alimwi kutasuminisha bana banu kweeba nabi kweebeshekwa pakati kabo. 
Mukwiinga inga batanjilila bana banu kuswa kuMwaami Lesa, Lesa wanu kwaamba ayi balambile balesa bamwi. Na ico cikacitike mulaakukalasha Mwaami Lesa. Paceebo ceeco ulaakumunyonyoola noonse cakufwambaana. 
Sombi mukamwaaye shipaililo shabo, mukanyonyoole mabwe ngobakeemika pamisena yakulambilaawo alimwi akutimboola shikoshanyo shakwe Ashela, lesa wabo mwanakashi wakubesa akutenta shibumbwabumbwa shabo. 
Mukacite boobo ceebo muli bantu ba Mwaami Lesa, Lesa wanu, alimwi mulisalalite. Mwaami Lesa wakamusala ayi mube bantu bakwe kuswa pakati ka mishobo imwi yoonse ili pacishi ca panshi ipusenepusene.
“Mwaami Lesa taakwe kumusala ceebo cakwaamba ayi mwakafula kwiinda mishobo imwi yoonse. Mwebo mwakalinga baniini abuumbi kwiinda mishobo imwi yoonse pacishi ca panshi. 
Sombi Mwaami Lesa wakamusuna akuyanda kucita kweelana ambwaakashomesha cakulumbila kubamashali banu bakulukulu. Nceceeco ncaakamupulushisha kwiinda munkusu shakwe shinene akumwaangulula kuswa munkusu shakwe Falawo mwaami wa cishi ca busha ca Ijipiti. 
Amwiibaluke kwaamba ayi Mwaami Lesa, Lesa wanu ngoLesa eenkabo alimwi ulashomeka. Ulaakubamba cipangano cakwe akutondesha lusuno lwakwe luli mushobo womwi lyoonse kushikila akumashalane ali cuulu abantu bamusuni alimwi bakonkela milawo yakwe. 
Sombi boonse balwani bakwe ulaakubapa mulandu kwiinda mukubanyonyoola. Teshi akabalekebo napaceyi. 
Anu mubikeeko maano kukonkela milawo amilasho yoonse njendamupa sunu.
“Na munyumfwe akukukonkela milawo iyi cakushomeka, Mwaami Lesa wanu ulaakutolelela kulama cipangano cakwe amwebo alimwi ulaakumutondesha lusuno lwakwe ulo lubabo mushobo womwi lyoonse, bweenka mbwaakashomesha bamashali banu bakulukulu. 
Ulaakumusuna akumupa coolwe cakwaamba ayi mulaakufula akuba abaana baanji. Ulaakupa coolwe myuunda yanu, cakwaamba ayi mulaakuba ashili anga ngamaila, waini alimwi amafuta a olifi. Ulaakumupa coolwe alimwi kwiinda mukumupa ŋombe alimwi ambelele shiinji. Shoolwe shoonse ishi ulaakumupeta mucishi ico ncaakashomesha bamashali banu bakulukulu ayi ulaakumupa. 
Taaku bantu mucishi ca panshi coonse beshi bakapekwe shoolwe shiinji anga ndimwe. Bamumaandaanu balaakufula ashalo shifubwa shanu shilaakufula. 
Mwaami Lesa ulaakumufuna kumalwashi oonse. Teshi akaleke malwashi ayoosha alya ngomwakabonaawo muIjipiti ayi ese pali ndimwe, sombi ulaakwaanyukwita pabalwani banu boonse. 
Mukanyonyoole mishobo ili yoonse Mwaami Lesa njeshi akaabe mumaansa anu. Mutakabanyumfwili nkumbu alimwi mutakalambili balesa babo, ceebo ico inga camucaisha.
“Ono cimwi ciindi inga mwaamba ayi bantu aba mbaanji kwiinda ndiswe alimwi tatubakoonshi kubatandaamo. 
Kutabaloonda. Amwiibaluke Mwaami Lesa, Lesa wanu mbwaakacita kuli Falawo, mwaami wa Ijipiti abantu bakwe boonse. 
Amwiibaluke myaalu iyoosha iyo njemwakabona ameenso anu nobeene. Amwiibaluke ashaankamiko, shitondesho shankusu alimwi ankusu shinene isho Mwaami Lesa, Lesa wanu nshaakasebensesha ayi amwaangulule. Mwaami Lesa ulaakunyonyoola mishobo iyo njemutooloonda bulya bweenka mbwaakacita kubene Ijipiti. 
Ulaakulengesha bantu aba kupilingana kuboowa alimwi ulaakunyonyoola abo beshi bakayube. 
Aboobo mutabaloondi, Mwaami Lesa, Lesa wanu uli amwebo. NguLesa wiindaawo alimwi weelete kuloondwa. 
Mwaami Lesa, Lesa wanu ulaakutanda mishobo iyo kuswa kunembo lyanu paniininiini. Teshi mukasuminishikwe kunyonyoola yoonse paciindi comwi ceebo banyama bamuluundu inga bamufulila cakumulengesha boowa. 
Mwaami Lesa ulaakunookwaaba balwani mumaansa anu akubafulunganya mano kushikila boonse banyonyoolwa. 
Ulaakwaaba bamaami babo mumaansa anu. Mulaakubacaya alimwi akulobya meenaabo. Taaku eshi akakonshe kumukoma. Ncakwiila mulaakubanyonyoola boonse. 
Shibumbwabumbwa shabo mukashiteente. Tamweelete kukumbwa silifa agolodi ili pali nshisho alimwi tamweelete kwiibwesa. Na mukacite boobo cilaakumucaisha. Mukwiinga bantu balambila shibumbwabumbwa, balalensha bunya Mwaami Lesa, Lesa wanu. 
Kutaleta cibumbwabumbwa nabi comwi muŋanda yanu mukwiinga lishingo lyeenka lili pali nshisho inga lyaba apali ndimwe. Mulyeelete kushipata akushisebaanya mukwiinga Mwaami Lesa wakashishingana.
“Amukonkele cakushomeka milawo yoonse njendamupa sunu kwaamba ayi munooli boomi, mufule alimwi mukabwese cishi ico Mwaami Lesa ncaakashomesha kubamashali banu bakulukulu. 
Amwiibaluke mwaami Lesa, Lesa wanu mbwaakamutanjilila mulweendo loonse lwa muluyanga lwa myaaka makumi one iyo yeenda. Wakalinga kumutumina makatasho mukumweelesha kwaamba ayi abone mpomwiimfwi alimwi na inga mwacikonsha kukonkela milawo yakwe. 
Wakamukolesha nsala sombi wakamupa mana, cakulya ico mwebo abamashali banu bakulukulu ncemutana kulyaawo kale. Ici wakacicita kwaamba ayi amwiishe ayi cakulya ceenka teshi nceenga capa buumi muntu sombi amaswi oonse Mwaami Lesa ngaamba. 
Mumyaaka iyi ili makumi one shakufwala shanu tashikwe kukwamookaawo alimwi myeendo yanu taikwe kushimbaawo. 
Amwishibe kwaamba ayi Mwaami Lesa, Lesa wanu ulamululika akumupa mulandu bweenka mbuli mushali mbwaaisha bana bakwe ayi bacileke kubisha. 
Ono aboobo amucite kweelana aMwaami Lesa mbwaamwaambila, nkokwaamba ayi kwikala kweelana amilawo yakwe akumulemeka. 
Mwaami Lesa, Lesa wanu utoomutola mucishi cicite bulongo bubotu, cishi cicite milonga atuntupu alimwi atulonga twa panshi uto tupulila mushinyika amunshaatulundu. 
Ncishi cilimwa witi, bale, minyansa, nkuyu, mapomegilaneti, maolifi, alimwi momuswa buuci. 
Uko nsala teshi ikamukoleewo tubili nabi kubula cimwi cintu. Mabwe ancico alicite nshimbi alimwi inga kamukaba mukuba kuswa mutulundu tuliimo. 
Mulaakuba ashintu shoonse nshemusuni kulya alimwi mulaakulumba Mwaami Lesa ceebo cakumupa cishi cicite bulongo bubotu ico.
“Amushinishe kwaamba ayi teshi mukalube Mwaami Lesa, Lesa wanu. Kutaalilwa kukonkela milawo amilasho yakwe iyo njeentoomupa sunu. 
Mwaakuba ashintu shoonse nshemusuni kulya, mwaakuyaka maanda abotu akwikalaamo, 
na ŋombe shanu, mbelele, silifa, golodi alimwi abuboni bumwi boonse bukafuule, 
amushinishe kwaamba ayi teshi mukatalike kulisumpula akuluba Mwaami Lesa, Lesa wanu, wakamufuna kuswa muIjipiti umo momwakalinga basha. 
Wakamutanjilila muluyanga lunene alimwi luyoosha lulya, muli nsoka shicite buyoka bucaya alimwi antalaŋongo. Mulya taamu maanshi, sombi wakalengesha maanshi kukunka kuswa mulibwe ceebo ca ndimwe. 
Muluyanga wakamupa mana kwaamba ayi mulye, cakulya citana kulyaawo bamashali banu bakulukulu. Wakatuma makatasho pali ndimwe ayi amweeleshe, kwaamba ayi kumeelelesho akamuboteshele shintu shoonse. 
Ono aboobo tamweelete kuyeeya ayi mwaba abuboni buunji kwiinda munkusu shanu nobeene. 
Amwiibaluke kwaamba ayi nguMwaami Lesa, Lesa wanu uyo umupa nkusu shakuba abuboni ubo. Ulacita boobo ceebo kushikila asunu ucishomeka kweelana acipangano ncaakashomesha cakulumbila kubamashali banu bakulukulu. 
Kuteelesha kuluba Mwaami Lesa, Lesa wanu nabi kulambila balesa bamwi akubasebensela. Na mukacite boobo ndamulwiitila limwi sunu ayi mulaakunyonyoolwa. 
Na mukabule kunyumfwila Mwaami Lesa mulaakunyonyoolwa bweenka mbweshi akanyonyoole bantu mushishi mweshi mukeende pakunooya.
“Ono amukutike mwebo nobene Isilaeli. Muli pafwaafwi kusubuka Mulonga wa Joodani ayi mubwese cishi ca mishobo inene icite nkusu kwiinda ndimwe. Mandabala abo nganene alimwi alishitilishitwe alubumbu lulaamfu abuumbi. 
Bantu baliimo mbalaamfu alimwi mbeshinkusu. Bantu abo mbamulunyungu lwakwe Anaki. Mwakanyumfwaawo kacaambwa ayi, ‘Anu ngani weenga walwana abamulunyungu lwakwe Anaki?’ 
Ono sunu nobeene mutoobona Mwaami Lesa, Lesa wanu utoomutanjilila abukali buli anga ngumulilo utoobilima. Unanooya cibakoma kunembo lyanu mwaakunooya, kwaamba ayi mukabatandeemo akubanyonyoola cakufwambaana mbuli mbwaakashomesha.
“Mwaami Lesa aakumana kumutandilaamo bantu abo, mutakaambi ayi, ‘Wakatuleta mucishi ici mukwiinga ndiswe tweeleteemo,’ sobwe. Mwaami Lesa ulaakubatandaamo ceebo mbamucita shibi. 
Teshi kwaamba ayi muli bantu kabotu alimwi mulacita shiluleme Mwaami Lesa ncaatoomusuminishila kubwesa cishi cabo. Ulaakubatandaamo ceebo mbamucita shibi alimwi ceebo ulisuni kulama cipangano ncaakashomesha bamashali banu bakulukulu, nkokwaamba ayi Abulaamu, Isaki alimwi aJakobo. 
Anu mwishibe ayi Mwaami Lesa taatoomupa cishi cibotu ici ceebo cakwaamba ayi cilimweelete, sobwe. Kwaambabo lushinisho mwebo muli bantu beshicimpamya.
“Kuteelesha kuluba mbomwakalengesha Mwaami Lesa kukalala muluyanga. Kuswabo bushiku mbomwakaswa mucishi ca Ijipiti kushikila abushiku mbomwakashika waano mwakalinga kumwaalookila. 
PaKalundu ka Sinayi apalo mwakakalasha Mwaami Lesa cakwaamba ayi wakalinga kuyanda kumunyonyoola. 
Ndindakatanta peculu lya kalundu kwaamba ayi ntambule mabwe obilo apampamene, apo pakalinga kulembetwe cipangano ico Mwaami Lesa ncaakapanga amwebo, ndakekala apo nshiku makumi one cakutalya nabi kunwaawo cimwi cintu. 
Lyalo Mwaami Lesa wakampa mabwe obilo apampamene apo mpwaakalemba milawo alyaansa lyakwe, iyo njaakaamba mumulilo ndimwakalinga kubungene kukalundu kulya. 
Ee, nshiiku makumi one ndishakeenda Mwaami Lesa wakampa mabwe obilo apo mpaakalemba cipangano.
“Mpeeke Mwaami Lesa wakandwiita ayi, ‘Seluka! Eendesha mukwiinga bantu bako mbowakatanjilila kuswa muIjipiti babica. Bacileka kale kucita shintu nshendakabaambila alimwi balipangila cibumbwabumbwa.’
“Mwaami Lesa wakandwiita alimwi ayi ‘Ndishi bantu aba mbobabete, mbeshicimpamya. 
Ono bulya uteeleshi kunkasha. Ntooyeeya kubanyonyoola kwaamba ayi kukabule aubeebaluka alimwi. Lyalo ndaakulengesha ayi webo ube mushali wa mushobo unene alimwi ucite nkusu kwiinda wa baaba.’
“Aboobo ndakapiluluka akuseluka pakalundu, kaanjumwite mabwe obilo apampamene apo pakalinga kulembetwe cipangano. Mulilo wakalinga kubwenekete koobilima pakalundu. 
Ndakabona kwaamba ayi mwabishisha Mwaami Lesa kwiinda mukulipangila cibumbwabumbwa ca nshimbi cakalinga kuboneka anga ngumucende mwaana. Ncakwiila munshila iyo mwakacileka kukonkela milawo yakamupa Mwaami Lesa. 
Aboobo ndakawaala mabwe panshi kunembo lyanu akwaapwaya. 
Ono alimwi ndakafubama pameenso aMwaami Lesa kwanshiku makumi one cakutalya nabibo kaanshi. Ndakacita boobo ceebo mwakabishisha akukalasha Mwaami Lesa. 
Ndakalinga kuloonda bukali bwa Mwaami Lesa buyoosha mukwiinga wakalinga wakalala cakuyanda kumunyonyoola. Nacibi boobo Mwaami Lesa wakanyumfwa kusenga kwangu alimwi. 
Mwaami Lesa wakalinga wakalalila aAloni cakuyanda kumucaya, sombi ndakamupailila paciindi ceenka ico. 
Ndakabwesa cintu ca bubi cilya ncemwakalinga mwapanga, ico cakalinga kuboneka anga ngumucende mwaana, akuciwaala mumulilo. Mpeeke ndakacipwayoola akucipela kuba busu. Lyalo ndakawaala busu ubo mukalonga ako kakalinga kukunka kuswa mukalundu.
“Mwebo, Mwaami Lesa, Lesa wanu mwakamukalasha alimwi ndimwakalinga kuTabela, kuMasa alimwi akuKibuloti Ataafa. 
KuKadeshi Baniya akwalo ndyaakamutuma ayi muye mubwese cishi ncaakamupa, mwebo mwakamwaalookila mukubula kumushoma nabi kumunyumfwila. 
Kuswabo paciindi ndindakamwishiba mulibo beshikwaalookila Mwaami Lesa.
“Aboobo ndakafubama pameenso aMwaami Lesa nshiiku makumi one mukwiinga ndakalinga kwishi ayi wakalinga kushinishite kumunyonyoola. 
Mpeeke ndakapaila ayi, ‘NoBaami baLesa Beshinkusu shoonse, mutanyonyooli bantu banu nobeene, abo mbomwakafuna kuswa muIjipiti munkusu shanu shinene. 
Amwiibaluke musebenshi wanu Abulaamu, Isaki alimwi aJakobo. Lyalo musuule bushicimpamya, bubi alimwi ashibiibi sha bantu aba. 
Mwabula kucita boobo bene Ijipiti inga baamba ayi mwaalilwa kushisha bantu mucishi ncemwakabashomesha. Balaakwaamba ayi mwakakusha bantu muIjipiti ayi mubacaaye ceebo mwakalinga kubapatite. 
Nakubi boobo aba mbobantu mbomwakasala nobeene kuba baanu alimwi mbomwakakusha muIjipiti kwiinda munkusu shanu shinene.’
“Lyalo Mwaami Lesa wakandwiita ayi, ‘Besa mabwe obilo apampamene mbuli ataanshi alya alimwi upange libokoshi lya mapulanga kwaamba ayi waabikeemo. Lyalo use kuli ndime pakalundu. 
Ndaakulemba pamabwe apampamene ayo maswi eenka ngondakalinga ndalemba paataanshi ngowakapwaya. Lyalo ulyeelete kwaabika mulibokoshi ilyo.’
“Aboobo ndakapanga libokoshi lya mapulanga amulombe akubesa mabwe obilo apampamene mbuli ataanshi, akuyaawo peculu lya kalundu. 
Lyalo Mwaami Lesa wakalemba maswi eenka ngaakalinga alemba pamabwe obilo apampamene ataanshi. Maswi ayo njiMilawo ili Likumi iyo njaakamupa ndimwakalinga kubungene kukalundu. Mpomunyaawo Mwaami Lesa wakampa mabwe ayo. 
Mpeeke ndakapiluluka akukunkuluka kalundu. Lyalo kweelana abwakaamba Mwaami Lesa ndakaabika mulibokoshi ilyo ndindakapanga alimwi kuswabo lyeelyo mwaabete.”
Bene Isilaeli bakanyamuka kuswa pamikalo yakwe Jaakani akuya kuMosela. Uko Aloni wakafwa akufukilwa. Mpeeke Eliyasa mwanaakwe wakabwesa musena wakwe mubupailishi. 
Kuswa kooko bakaya kuGudigoda akwiindilila kuya kuJotibata musena ucite maanshi aanji. 
Paciindi ico, Mwaami Lesa wakasala mukowa wakwe Lefi ayi banoolama Libokoshi lya Cipangano, akumusebensela mubupailishi alimwi akunoopa shoolwe muliina lyakwe. Uyu ucili ngomulimo wabo asunu. 
Nceceeco bene Lefi ncebatakwe kupetwaawo cipansha ca cishi mbuli mikowa imwi yoonse. Balo ncebakapekwa ncoolwe cakuba bapailishi ba Mwaami Lesa, Lesa wanu kweelana ambwaakashomesha.
“Ono ndakekala pakalundu nshiiku makumi one mbuli mbondakacita kataanshi. Mwaami Lesa wakanyumfwa kusenga kwangu akusumina kutamunyonyoola. 
Lyalo wakandwiita ayi mutanjilile kwaamba ayi mukabwese cishi ico ncaakashomesha cakulumbila kupa bamashali banu bakulukulu.
“Ono nobene Isilaeli, amukutike Mwaami Lesa ncaasuni ayi mwebo mucite. Ulisuni ayi munoomulemeka akucita shoonse nshaamba. Mumusuune, mumusebensele amyoyo yanu yoonse 
alimwi akukonkela milawo amilasho yoonse njentoomupa sunu kwaamba ayi shintu shinoomweendela kabotu. 
Liculu lili peculu pawoonse alyalo ndya Mwaami Lesa, cishi ca panshi acalo ncaakwe pantu pomwi ashintu shoonse shiliimo. 
Ono lusuno lwa Mwaami Lesa pabamashali banu bakulukulu lwakalinga lunene abuumbi, cakwaamba ayi wakasala mwebo kuba bantu bakwe kuleka bamwi boonse alimwi mucili bantu bakwe asunu. 
Anu aboobo kuswa sunu amutalike kunyumfwila Mwaami Lesa, mucileeke bushicimpamya. 
Mwaami Lesa, Lesa wanu nguLesa wa balesa, Mwaami wa baami, uleendaawo alimwi ngushinkusu, weelete kuloondwa. Taasalululi alimwi taatambuli makulo. 
Ulabikaako maano kubamucaala akubamukalubinje kubona kwaamba ayi tabatoonyengelelwa. Baswamashi bekala pakati kesu ulibasuni alimwi ulabapa shakulya ashakufwala. 
Ono aboobo amutondeshe lusuno kubaswamashi abo ceebo amwebo mwakalinga baswamashi muIjipiti. 
Kamunyumfwila Mwaami Lesa, Lesa wanu alimwi kamulambilabo nguwe eenka. Kamushomeka akushomesha cakulumbila muliina lyakwebo. 
Amumulumbaishe ceebo nguLesa wanu. Mwebo nobeene mwakabona ameenso anu shintu shikankamanisha nshaakacita ceebo ca ndimwe. 
Bamashali banu bakulukulu ndibakaya kuIjipiti bakalingabo makumi osanwe aobilo. Sombi bulya Mwaami Lesa, Lesa wanu wamufusha anga ninyenyeenshi mwiculu.
“Amusune Mwaami Lesa, Lesa wanu alimwi kamukonkela milawo amilasho yakwe yoonse. 
Amwiibaluke sunu nshemweeya paMwaami Lesa kwiinda mushintu nshemwakalinga kubona akucita. Ndimwe mwakashibona akushicita kuteshi bana banu. Mwakabona bunene bwa Mwaami Lesa, Lesa wanu, nkusu shakwe shiindaawo 
alimwi ashaankamiko. Mwakabona ncaakacita kuli Falawo, mwaami wa Ijipiti akucishi cakwe coonse. 
Mwakabona mbuli Mwaami Lesa mbwaakalobya bashilumamba bene Ijipiti boonse, pantu pomwi amaaki alimwi ashikoci shabo kwiinda mukubalengesha kufwita muLweenge Lusalala ndibakalinga kukonkela ndimwe. 
Mwebo nobeene mulishi Mwaami Lesa ncaakamucitila muluyanga kamutana kushika kokuno. 
Amwiibaluke ncaakacita kuli Datani aAbilamu, bana bakwe Eliyabu basankwa, bamumukowa wakwe Lubeni. Mumeenso anu noonse inshi yakacaluka akubamina pantu pomwi abamumaanda abo boonse, misumba yabo, basebenshi babo boonse alimwi ashifubwa. 
Ee, ndimwe mwakabona shintu shinene shoonse isho shakacita Mwaami Lesa.
“Mukonkele milawo yoonse njendamupa sunu. Lyalo mulaakukonsha kusubuka Mulonga wa Joodani akubwesa cishi ico ayi cikabe caanu. 
Mulaakwikala ciindi cilaamfu mucishi muli bubile abulongo bubotu ico Mwaami Lesa ncaakashomesha kupa bamashali banu bakulukulu abamulunyungu lwabo. 
Cishi ncemutooya mukwikalaamo tacibete mbuli ca Ijipiti umo mumwakalinga kwikala kataanshi. MuIjipiti mwakalinga kucita na mwashanga mbuto, mwakalinga kusebensa cankusu kutilila myuunda. 
Sombi ici ncemutooya mukwinjilaamo, ncishi ca tulundu ashinyika, alimwi ncishi cilokelwa kabotu mfula. 
Cishi ico Mwaami Lesa, Lesa wanu ulacilama akucibamba kabotu mwaaka woonse.
“Ono aboobo amukonkele milawo njendamupa sunu. Amusune Mwaami Lesa, Lesa wanu akumusebensela amyoyo yanu yoonse alimwi abuumi bwanu boonse. 
Na mukacite boobo, ulaakunoolosha mfula mucishi canu paciindi ceelete, lyalo mulaakuba ashili anga ngamaila, waini, mafuta a olifi 
alimwi abwiisu bwa shifubwa shanu. Mulaakuba ashakulya shoonse nshemusuni. 
Mutakalisuminishi kuyungoolwa kuswa kuMwaami Lesa akutalika kulambila balesa bamwi akubasebensela. 
Na mukacite boobo, Mwaami Lesa ulaakumukalalila. Ulaakucata mfula, lyalo inshi ilaakuyuma cakutamena shishango. Mpeeke mulaakufwa cakufwambaana mweenka umo mucishi cibotu ncaatoomupa.
“Maswi angu aya aakale mumyoyo amumiyeeyo yanu. Amwaange maswi aya pamikono yanu alimwi mwaafwaale pankumo ayi nciibalusho. 
Mwaiishe kubana banu. Kamwaabandika kumishaanu nabi kumwibo, pakookesha nabi pakusebensa. 
Mwaaleembe peculu pamilyango ya maanda anu apaminjililo. 
Lyalo mwebo abana banu mulaakwikala nshiku shiinji mucishi Mwaami Lesa, Lesa wanu ncaakashomesha kupa bamashali banu bakulukulu. Mulaakwikala tibili akumamanino acishi.
“Amukonkele cakushomeka milawo yoonse njendamupa. Amusune Mwaami Lesa, Lesa wanu, amucite shoonse nshaamba, alimwi kamushomeka kuli nguwe. 
Lyalo ulaakutandaanyamo bantu boonse mbuli mbweshi munooya ciya kunembo. Mpeeke mulaakwikala mucishi ca mishobo inene alimwi icite nkusu kwiinda ndimwe. 
Mulaakukoma cishi cili coonse nceshi mukayeeko. Cishi canu cilaakutalikila kuluyanga lwa kumalenge akuya kutulundu twa Lebanoni kumatwa, alimwi kuswa kuMulonga wa Yufuletisi kwicwe kushikila kuLweenge lwa Mediteleniyani kumbo. 
Taaku muntu uli woonse weshi akamukaashe. Mwaami Lesa, Lesa wanu ulaakulengesha bantu kumuloonda kuli koonse nkweshi mukaye mucishi ico coonse, bweenka mbwaakashomesha.
“Sunu ntoomupa ciindi cakusala pakati ka coolwe alishingo. 
Na mukonkele milawo yoonse njendamupa sunu, citooba coolwe, 
Sombi litooba lishingo na mwiisuule akutalika kulambila balesa abo mbomutana kulambilawo kale. 
Mwaami Lesa aakumwinjisha mucishi ico ncemutooya mukwikalaamo, mukaambilishe coolwe paKalundu ka Gelisimu alyalo lishingo kuKalundu ka Ebali 
Tulundu tobilo utu tuli kumbo lya Mulonga wa Joodani, mucishi ca bene Kenani bekala muCinyika ca Joodani. Tuli cakumbo pafwaafwi ashisamu shinene sha kuMole pafwaafwi andabala ya Gilugala. 
Muli pafwaafwi kusubuka Mulonga wa Joodani akwikala mucishi ico Mwaami Lesa, Lesa wanu ncaatoomupa. Mwaakucibwesa akwikalaamo, 
amukabikeeko maano kukonkela milawo amilasho yoonse njeentoomupa sunu.
“Ono njeeyi milasho amilawo njemweelete kunookonkela lyoonsebo mwaakunookala mucishi ico Mwaami Lesa, Lesa wa bamashali banu bakulukulu ncaatoomupa. 
Mucishi ico nceshi mukabwese, mukanyonyoole misena njebalambililamo balesa babo patulundu tulaamfu atufwaafwi alimwi amushisamu sha shimfule shibotu. 
Mukamwayoole shipaililo shabo, mukanyonyoole mabwe ngobakeemika pamisena yakulambililaawo alimwi mukatente shikoshanyo shakwe Ashela mumulilo, lesa wabo mwanakashi wakubesa akutimboola shibumbwabumbwa shabo kwaamba ayi batakalambilili mumisena iyo lyobilo.
“Tamweelete kulambila Mwaami Lesa, Lesa wanu munshila njebalambililamo balesa babo. 
Pakati ka shipansha sha shishi mweshi mukanooli mikowa yanu yoonse, Mwaami Lesa ulaakusala musena womwi, uko bantu nkweshi bakanoosa mukumulambilila. 
Kumusena uyo weenka nkweshi mukanoopeta milambu yakutenta amilambu imwibo, pantu pomwi acalikumi, shipo nshemushomesha cakulumbila kupa Mwaami Lesa, cipo cakulyaaba alimwi abaana bakwiiya ba ŋombe ambelele. 
Lyalo mwebo abamumaandaanu, mulaakunoolya akusangalala mushintu shibotu isho nsheshi mukanoosebensela pameenso a Mwaami Lesa, Lesa wanu mukwiinga wamupa coolwe.
“Na ciindi ico cikashikile, tamweelete kunoocita mbuli mbomucita bulya. Bulya Mwaami Lesa mulamulambilabo kweelana ambomusuni 
mukwiinga tamuna kushika mucishi ico Mwaami Lesa, Lesa wanu ncaatoomupa, umo mweshi mukekale muluumuno. 
Ono na mukasubuke Mulonga wa Joodani Mwaami Lesa ulaakulengesha ayi mukabwese cishi ico akwikalaamo. Ulaakumulama kubalwani banu, ncakwiila mulaakunookala muluumuno. 
Mpomunyaawo Mwaami Lesa ulaakusala musena womwi uko nkweshi mukanoomulambilila, alimwi nkomunya uko nkomweelete kunoomuletela shintu shoonse nshendamulwiita. Nkokwaamba ayi milambu yakutenta amilambu imwibo, pantu pomwi acalikumi alimwi ashipo shimwi nshemushomesha cakulumbila kupa Mwaami Lesa. 
Mukanoosangalala pameenso a Mwaami Lesa, pantu pomwi abana banu, basebenshi banu alimwi abene Lefi bekala mumandabalaanu. Sombi mulyeelete kwishiba ayi bene Lefi teshi bakabe acishi cinebo beene, sobwe. 
Anu tamweelete kupeta milambu yanu kumusena uli woonse ngomwasuna. 
Paceebo ceeci mukanoopetabo kumusena womwi uyo Mwaami Lesa ngweshi akasaale mucishi ca mukowa omwi pakati kanu. Aboobo kumusena weenkabo uyo nkweshi mukanoopeta milambu yanu yakutenta akucitila shintu shimwi shoonse nshendamulwiita.
“Sombi mulyaangulukite kucaya akulya banyama banu kuli koonse nkweenga kamushiite. Mulakonsha kulya kweelana abuunji bwabaabo Mwaami Lesa mbwaatoomupa. Tacicite mulandu, muntu usalalite kweelana aMilawo nabi utasalalite, woonse inga walya, bweenka mbuli mbomulya ya konse nabi ya nalufwi. 
Nakubi boobo tamweelete kulya bulowa bwa banyama, mulyeelete kubutila panshi anga ngamaanshi. 
Ono shoonse nsheenga mwapa Mwaami Lesa tasheelete kulikwa mumisena umo mweshi mukanookala. Nabi shalikumi shanu sha shili anga ngamaila, waini, mafuta a olifi, baana bakwiiya ba ŋombe ambelele, shipo shakulyaaba, shipo nshemushomesha cakulumbila kupa Mwaami Lesa alimwi ashipo shimwi shoonse. 
Mwebo abana banu pantu pomwi abasebenshi banu alimwi abene Lefi bekala mumandabalaanu mulyeelete kulita shipo isho pameenso a Mwaami Lesa, Lesa wanu mumusena womwi uyo wakulambililaamo uyo mwiine ngwaakasala. Mulyeelete kusangalala pashintu shoonse nsheshi mukanoosebensela. 
Mukabikeeko maano kutasuula bene Lefi mwaakunookala mucishi canu ico.
“Na Mwaami Lesa, Lesa wanu akakomenye cishi canu, kweelana ambwaakashomesha, mulaakunoolya nyama ciindi cili coonse ncemusuni. 
Na musena womwibo wa kulambililaako uli kulaale bunene, lyalo na mwasuuna nobeene, inga mwacaya ŋombe nabi mbelele ili yoonse Mwaami Lesa njeenga wamupa, alimwi akulita nyama iyo kuŋanda, kweelana ambondamulwiita. 
Anu muntu usalalite kweelana aMilawo nabi utasalalite, woonse inga walya, bweenka mbuli mbomulya ya konse nabi ya nalufwi. 
Ono ncemuteeletebo kucita nkulya nyama icicite bulowa ceebo buumi buli mubulowa, aboobo tamweelete kulya buumi pantu pomwi anyama. 
Tamweelete kulya bulowa bwa banyama, sombi mulyeelete kubutila panshi anga ngamaanshi. 
Na mukanookonkela mulawo uyu, Mwaami Lesa ulaakukondwa alimwi shintu shoonse shilaakunoomweendela kabotu pantu pomwi abamulunyungu lwanu. 
Amukatole shipo shanu ashintu shimwi nshemwakashomesha cakulumbila kupa Mwaami Lesa kumusena womwi uyo wakulambililaako ngweshi akasaale. 
Uko, mukanoobengelako milambu yakabumbulu yeelete kutentelwa pacipaililo ca Mwaami Lesa, Lesa wanu alimwi amilambu iyo njemulyako nyama akutila bulowa pacipaililo. 
Anu shoonse nshendamulwiita mulyeelete kushikonkela amyoyo yanu yoonse, mpeeke shintu shoonse shilaakunoomweendela kabotu pantu pomwi abamulunyungu lwanu lyoonse alyoonse, mukwiinga mulaakunoocita ciluleme alimwi cikondelesha Mwaami Lesa, Lesa wanu.
“Ono Mwaami Lesa, Lesa wanu ulaakunyonyoola mishobo ya mucishi ico, lyalo mulaakucibwesa akwikalaamo. 
Na Mwaami Lesa akamane kunyonyoola mishobo iyo, mutakeeleshi kuyandoola kwishiba mbobalambila balesa babo kwaamba ayi munoolambila munshila yeenka iyo. 
Mutakanoolambila Mwaami Lesa, Lesa wanu munshila njebalambililamo balesa babo, mukwiinga pakulambila balesa babo balacita shintu shoonse shilensha bunya, isho Mwaami Lesa nshaapatite. Balo balabenga abana babo pashipaililo shabo ayi njimilambu.
“Mwebo mulyeelete kunoocita shintu shoonse nshendamulwiita. Tamweelete kunungaawo nabi kukushaawo.
“Na mulaluki nabi shikusansulula shiloto washomesha kucita caankamiko nabi citondesho ca nkusu, 
ayi amulengeshe kunoolambila akusebensela balesa mbomutana kulambilawo kale, nabi na nceenga washomesha kucita cacitika cancinencine, 
mutakamunyumfwili napaceyi. Mulyeelete kwishiba ayi Mwaami Lesa, Lesa wanu utoosebensesha muntu uyo kwaamba ayi amweeleshe akubona na ncakwiila mulimusuni amyoyo yanu yoonse alimwi abuumi bwanu boonse. 
Amukonkele Mwaami Lesa, Lesa wanu eenka akumulemeka, mumunyumfwile akulama milawo yakwe. Kamumulambila akushomeka kuli nguwe. 
Sombi mukacaye shikusansulula shiloto amulaluki uli woonse weenga wamulwiita ayi mwaashukile Mwaami Lesa, Lesa wanu uyo wakamukusha mucishi ca Ijipiti umo momwakalinga basha. Munshila iyo walinga kusuni kumukusha kubuumi ubo bwakamulwiita Mwaami Lesa ayi mwikale. Ncakwiila ulyeelete kucaikwa kwaamba ayi mukushe bubi ubu pakati kanu.
“Na mukwanu, mwanaako musankwa nabi mwanakashi, mukaako usunikwi nabi mubyo ngoonyumfwanaakwe bunene wakunyengelela ayi ulambile balesa bamwi, abo webo abamashali bako bakulukulu mbomutakwe kulambilawo kale, 
nabi mbalesa ba mishobo ya pafwaafwi nabi ya kulaale awebo, 
kutasumina nabibo kumunyumfwila. Kutamunyumfwila nkumbu nabi kuba aluse kuli nguwe alimwi kutamufunininaawo. 
Ee, ulyeelete kucaikwa! Webo ndiwe weelete akutaanguna kumuuma mabwe, bamwi boonse bacaalile. 
Mumuume mabwe kushikila afwe, mukwiinga walinga kusuni kumukusha kuMwaami Lesa, Lesa wanu, uyo wakamukusha mucishi ca Ijipiti umo momwakalinga basha. 
Lyalo bene Isilaeli boonse balaakunyumfwa cikani ico akuloonda abuumbi. Aboobo taaku nabi womwi eshi akacite bubi bwa mushobo uyu alimwi.
“Mwaakunookala mumandabala ayo Mwaami Lesa, Lesa wanu ngaatoomupa, ono na mwanyumfwaawo shamashila ayi 
bantu bamwi bamucita shibi ba mumushobo wanu bayungoola bantu mumandabalaabo ayi balambile balesa abo mbomutakwe kulambilawo kale, 
mulyeelete kunyumfwishisha kabotu. Na mwacana ayi ncakwiila bubi bwa mushobo uyu bwacitika, 
mukacaaye bantu boonse beshi bakanooli mundabala iyo pantu pomwi ashifubwa shabo shoonse. Ndabala yoonse iyo mukeenyonyoole. 
Kuswawaawo mukabunjike shintu sha bantu ba mundabala umo pamusena ucanika bantu baanji. Lyalo ndabala mukeeteente alimwi ashintu shoonse shiliimo ayi ncipo kuMwaami Lesa. Ndabala iyo ilyeelete kunyonyookelabo limwi, tayeelete kuyakululwa alimwi, sobwe. 
Ono mutakeeleshi kubwesa cintu nabi comwi pasheesho shakaambwa ayi shilyeelete kunyonyoolwa. Lyalo Mwaami Lesa ndyeshi akamulekelele akumunyumfwila nkumbu. Ulaakumunyumfwila nkumbu akumulengesha ayi mukafuule abuumbi, kweelana ambwaakalasha bamashali banu bakulukulu, 
kulilabo na mukanookonkela milawo yakwe yoonse iyo njendamulwiita sunu alimwi akucita nshaasuni.
“Mwebo muli bantu ba Mwaami Lesa, Lesa wanu. Paceebo ceeci, na mulicite cililo, tamweelete kulinengoola nabi kucesa misusu palumbwiishi. 
Mwebo muli bantu ba Mwaami Lesa, Lesa wanu. Wakamusala ayi mube bantu bakwe mwiine kuswa pamishobo yoonse ya mucishi ca panshi.
“Tamweelete kulya cintu cili coonse ico Mwaami Lesa ncaamba ayi tacisalalite. 
Ono banyama mbomweelete kulya mbaaba, ŋombe, mbelele, mpongo, 
koonse, nsefu, balukokamabwe alimwi abapelembe. 
Mulakonsha kulya banyama boonse bapanseene shoondo, batikula shakulya akushitafuna alimwi. 
Sombi tamweelete kulya banyama batapanseene shoondo alimwi batatikuli shakulya akushitafuna alimwi. Kuteelesha kulya ngamela, basulwe alimwi abacibila. Mulyeelete kubabona ayi tabasalalite ceebo nabi balatikula shakulya akushitafuna alimwi, tabacite shoondo shipanseene. 
Nkumba ayalo nabi ilicite shoondo shipanseene, teetikuli shakulya akushitafuna. Aboobo teesalalite kuli ndimwe. Tamweelete kulya banyama aba nabi kukumya mituntu yabo, ceebo tabasalalite kuli ndimwe.
“Mulakonsha kulya nswi ili yoonse icite twakusambisha alimwi amaamba, 
sombi cintu coonse cikala mumaanshi citacite twakusambisha alimwi amaamba, taceelete kulikwa. Mulyeelete kucibona ayi tacisalalite.
“Mulakonsha kulya bayuni bali boonse basalalite kweelana aMilawo. 
Sombi bayuni mbomuteelete kulya mbaaba, bamumbankwashi, makubi, bacuungwe, 
bacikupwi basalala alimwi abashiya ba mishobo yoonse, 
bacikwangala ba mishobo yoonse, 
ntibatiba, makwiikwi, bacibengelele, tukoshi 
bamwiina, bashicisekwe, bancoli, 
bakapwa, balukumba, nshika, 
matongola, nkobokobo, nduba alimwi atumpafwa.
“Shilongolo shoonse shuuluka alimwi sheendela kumyeendo yone tashisalalite kuli ndimwe, aboobo tasheelete kulikwa. 
Sombi inga mwalya shilongolo shimwi shuuluka shisalalite kweelana aMilawo.
“Tamweelete kulya cintu cili coonse califwita. Mulakonsha kupa baswamashi mbomwikalaabo nabi kuulisha kubaswamashi bamwi. Sombi mwebo muli bantu basalalite ba Mwaami Lesa, Lesa wanu.
“Mukanoobika palubasu calikumi pashintu shoonse nsheshi mukanookusha mumyuunda yanu myaaka yoonse. 
Kuswawaawo mukaye kumusena womwi uyo Mwaami Lesa, Lesa wanu ngweshi akasaale ayi nkokwakumulambilila. Nkomunya uko, mukalye shipansha shanu shalikumi sha shili anga ngamaila, waini, mafuta a olifi, kubikaawo abaana ba ŋombe aba mbelele bakwiiya. Mukanoocita boobo kwaamba ayi mukeeye kulemeka Mwaami Lesa, Lesa wanu lyoonse. 
Ono na musena wakulambililaako uli kulaale akooko nkomwikala, cakwaamba ayi inga tamucikoonshi kunyamuna shalikumi sha mumyuunda yanu isho Mwaami Lesa nshaakamupa, ncemweelete kucita 
nkuulisha shalikumi shanu akutola maali kumusena womwi wa kulambililaako. 
Lyalo mukasebenseshe maali ayo kuula shintu shoonse nshemusuni, mbuli nyama ya ŋombe, ya mbelele, waini nabi bwalwa. Mpeeke mulyeelete kulya abamuŋanda yanu noonse kunembo lya Mwaami Lesa, Lesa wanu ayi musangalale.
“Bene Lefi abo mbomwikalaabo tamweelete kubalubaako ceebo taaku cipansha ca cishi ncibakapekwa ayi ncabo. 
Lyoonse na peenda myaaka yotatwe, mulyeelete kuleta shalikumi sha mumwaaka watatu uyo akushisunga mumandabalaanu. 
Shakulya ishi nsha bene Lefi mukwiinga balo taaku cipansha ca cishi ncebakapekwa, alimwi nsha baswamashi, bana banshiwa kubikaawo abamukalubinje banakashi bekala mumandabalaanu. Balyeelete kunoosa mukubwesa shoonse nshebasuni. Mukanoocita boobo kwaamba ayi Mwaami Lesa, Lesa wanu akamupe coolwe mumilimo yanu yoonse.
“Lyoonse kumeelelesho a mwaaka wasanu ayobilo, mulyeelete kulekelela bantu mbomwakakweletesha. 
Mbweshi cikanooba mbulya. Wakakweletesha mwine Isilaelinyina woonse ulyeelete kumulekelela. Teelete kusesa nkongole iyo mukwiinga Mwaami Lesa, Lesa wanu mwiine ngowaamba ayi tayeelete kuseswa. 
Muswamashi lakwe inga wamubooshesha, sombi kuteelesha kusesa mwine Isilaelinyinaanu.
“Nacibi boobo, pakati kanu teshi pakabe muntu mukandu nabi womwi. Mukwiinga Mwaami Lesa, Lesa wanu ulaakumupa coolwe cinene abuumbi mucishi ico ncaatoomupa, 
kulilabo na mukanoomunyumfwila akukonkela kabotu milawo yoonse iyi njentoomupa sunu. 
Mwaami Lesa ulaakumupa coolwe kweelana ambwaakamushomesha. Mulaakukweletesha maali kumishobo iinji, sombi mwebo taaku nkweshi mukakweleteewo. Mulaakweendelesha mishobo iinji, sombi mwebo taaku nabi womwi eshi akamweendeleshe.
“Ono na mundabala imwi mucishi ico Mwaami Lesa, Lesa wanu ncatoomupa muli mwine Isilaelinyinaanu utacite shiyandika mubuumi, tamweelete kuba boonyu mukutamucafwa. 
Mulyeelete kuba amyoyo ibotu akumupa shoonse nshaatacite. 
Tamweelete kukaka kumukweletesha ncaasuni ayi mukwiinga mwaaka wakulekelela nkongole uli pafwaafwi. Muyeeyo uyu ubiibi tooelete kuba muli ndimwe. Na mwakaaka kumukweletesha, ulaakulilila kuMwaami Lesa, lyalo mwebo mukabe amulandu. 
Mulyeelete kumupa amyoyo yoonse cakutatongooka. Mpeeke Mwaami Lesa ulaakumupa coolwe mumilimo yanu yoonse. 
Mulyeelete kwishiba ayi lyoonse palaakunooli bene Isilaeli bamwi bakandu abo bayandika kucafwikwa. Paceebo ceeci, ndamwaambila ayi mulyeelete kunoobanyumfwila nkumbu akubacafwa.
“Na mwine Isilaelinyinaanu musankwa nabi mwanakashi walyuulisha busha kuli ndimwe akumusebensela myaaka yosanwe awomwi, mulyeelete kumwaangulula mumwaaka wasanu ayobilo. 
Na mwamwaangulula, tamweelete kumuleka ayi aboolele maansaabo. 
Mulyeelete kumupa shintu shimwi kuswa pasheesho Mwaami Lesa nshaakamupa camyoyo yoonse. Nkokwaamba ayi mbelele, shili anga ngamaila nabi waini. 
Kamwiibaluka ayi amwebo mwakalinga basha mucishi ca Ijipiti, ono Mwaami Lesa, Lesa wanu ngowakamwaangulula. Nceceeco ncentoomupeta mulawo uyu sunu.
“Sombi na musha uyo waamba mwiine ayi, ‘Nshisuni ayi muŋangulule’ ceebo cakwaamba ayi ulikusuni webo abamuŋanda yako, alimwi kaali kabotu, 
ulyeelete kumutola kumulyango wa ŋanda yako akumutulula kutwi. Mpeeke ulaba musha wako wa nshiku shoonsebo. Musebenshi wanu mwanakashi alakwe mulakonsha kumucita mbomunya ubo. 
Citakanoomucisa pakwaangulula musha. Mulyeelete kwishiba ayi ncito njaacita mumyaaka yosanwe awomwi ileenda payeeyo musebenshi ulipilwa maali njaaelete kucita. Mukanoocita mbomunya ubo kwaamba ayi Mwaami Lesa, Lesa wanu akamupe coolwe mumilimo yanu yoonse.
“Baana basankwa bakwiiya ba ŋombe aba mbelele mukababike palubasu ayi mba Mwaami Lesa, Lesa wanu. Tamweelete kusebensesha ŋombe ishi nabi kucesa mbelele ishi booya. 
Sombi mumwaaka womwi awomwi, mwebo abamumaandaanu mulakonsha kunoolya shifubwa ishi pameenso aMwaami Lesa, Lesa wanu kumusena womwi uyo wakulambililaako. 
Sombi na kwaboneka kampenda kucifubwa comwi, nkokwaamba ayi ncilema myeendo nabi ayi tacilashi, ingayi cifubwa ico taceelete kubengwa kuMwaami Lesa, Lesa wanu ayi ngumulambu. 
Banyama ba mushobo wooyo inga kamubalitabo kuŋanda. Anu muntu usalalite kweelana aMilawo nabi utasalalite, woonse inga walya, bweenka mbuli mbomulya ya konse nabi ya nalufwi. 
Tamweelete kulya bulowa bwa banyama, sombi mulyeelete kubutila panshi anga ngamaanshi.
“Kamulemeka Mwaami Lesa, Lesa wanu kwiinda mukusekelela bushiku bwa Pasika bwakwiibaluka kusotokela mumweenshi wa Abibu. Mukwiinga mumweenshi uyu, ciindi ca mashiku, Mwaami Lesa wakamukusha mucishi ca Ijipiti. 
Mukanooya kumusena womwi wa kulambililaako akucaya ŋombe nabi mbelele nkomunya uko, ayi nja bushiku bwa Pasika mukulemeka Mwaami Lesa, Lesa wanu. 
Pakunoosekelela, tamweelete kulya shinkwa. Sombi kwanshiku shosanwe ashobilo, mulyeelete kunoolyabo cimaande, bweenka mbomwakacita pakuswa calubilo mucishi ca Ijipiti. Cimaande ico cilaakunokwiitwa ayi cimaande ca mapensho. Mukanoocilya kwaamba ayi mukanokwiibaluka bushiku ndimwakaswa mucishi ca mapensho ca Ijipiti kwa buumi bwanu boonse. 
Nkokwaamba ayi kwanshiku shosanwe isho, taaku muntu mucishi canu weelete kuba acimena muŋanda. Ayalo nyama yakabengwa ayi ngumulambu wa pabushiku bwakutaanguna macolesha, tayeelete koona, sombi kulikwabo bushiku bweenkoobo.
“Nyama ya pabushiku bwa Pasika bwakwiibaluka kusotokela tayeelete kucailwa mundabala imwi ili yoonse Mwaami Lesa, Lesa wanu njeshi akamupe. 
sombibo kumusena womwi wakulambililaako uyo ngweshi akasaale. Nkomunya uko nkomweelete kubengela mulambu wa bushiku bwa Pasika macolesha, ceebo ici nceciindi ndimwakaswa mucishi ca Ijipiti. 
Mukateente nyama akwiilita kumusena womwi wakulambililaako. Bwaakucabo mukaboole kumisumba yanu. 
Mpomunyaawo kwanshiku shosanwe abomwi mukanoolyabo cimaande. Ono pabushiku bwasanu ashobilo mukabungane ayi mulambile Mwaami Lesa, Lesa wanu alimwi tamweelete kucita mulimo nabi womwi.
“Kuswa ciindi nceshi mukatalike kutebula shili anga ngamaila, mukabelenge nsondo shosanwe ashobilo. 
Lyalo mukalemeke Mwaami Lesa, Lesa wanu, mukabe akusekelele kwaKutebula kwiinda mukumupa cipo cakulyaaba, kweelana ashoolwe nshaakamupa. 
Mwebo pantu pomwi abana banu, basebenshi banu, bene Lefi, baswamashi, bana banshiwa alimwi abamukalubinje banakashi abo bekala mumandabalaanu, mulyeelete kusangalala kunembo lya Mwaami Lesa, Lesa wanu kumusena womwi uyo wakulambililaako. 
Kamwiibaluka ayi mwakalinga basha mucishi ca Ijipiti. Anu milawo iyi mulyeelete kunooikonkela.
“Ono na mukamanishe kulupula shili anga ngamaila shanu shoonse akutyana minyansa yanu yoonse, mukabe akusekelela kwa Shimpaka nshiiku shosanwe ashobilo. 
Mukasekelele pantu pomwi abana banu, basebenshi banu, bene Lefi, baswamashi, bana banshiwa alimwi abamukalubinje banakashi abo bekala mumandabalaanu. 
Mukanoolemeka Mwaami Lesa, Lesa wanu kwiinda mukusekelela uku kwanshiku shosanwe ashobilo, kumusena weenka womwi wakulambililaako. Mwaami Lesa ulaakumupa coolwe mukutebula kwanu amumilimo yanu yoonse, aboobo mulaakusangalala abuumbi.
“Anu basankwa boonse mumushobo wanu balyeelete kwisa kumusena womwi wakulambililaako mukulambila Mwaami Lesa, Lesa wanu mankanda otatwe mumwaaka. Nkokwaamba ayi ciindi cakusekelela bushiku bwa Pasika bwakwiibaluka kusotokela, pakusekelela kwaKutebula alimwi apakusekelela kwa Shimpaka. Umwi aumwi ulyeelete kuleta cipo 
kweelana acoolwe ico Mwaami Lesa, Lesa wanu ncaakamupa.
“Mukasale boomboloshi alimwi abacinenenene bamwi mumukowa wanu womwi awomwi mumandabala ayo Mwaami Lesa, Lesa wanu ngweshi akamupe. Bantu abo balyeelete kunokoombolosha cakutasalulula. 
Tabeelete kutakonkela makani nabi kuba akasalulushi mukoombolosha kwabo, sobwe. Tabeelete kutambula makulo, mukwiinga makulo alalengesha buluya kubasongo boonse akusendeka maswi a baluleme. 
Mwebo mukanokoombolosha bantu boonse cakutanyengelela, kwaamba ayi mukekalilile mucishi ico Mwaami Lesa, Lesa wanu ncaatoomupa.
“Ono mwaakuyaka cipaililo ca Mwaami Lesa, Lesa wanu, mutakabikiwo cikoshanyo cakwe Ashela lesa mwanakashi wakubesa. 
Kuteelesha kwiimika libwe ayi munoolambililaawo ceebo ishi nsheshintu Mwaami Lesa, Lesa wanu nshaapatite.
“Kuteelesha kubenga ŋombe nabi mbelele icite kampenda kali koonse kuMwaami Lesa, Lesa wanu ayi ngumulambu, mukwiinga ico Mwaami Lesa ulicipatite.
“Ono twaambe ayi mwanyumfwa kwaamba ayi musankwa nabi mwanakashi umwi mundabala imwi pakati ka aayo Mwaami Lesa, Lesa wanu ngweshi akamupe, wabisha kuli nguwe akupwaya cipangano cakwe. 
Nkokwaamba ayi wakalambila akusebensela balesa bamwi, lisuba, mweenshi nabi nyenyeenshi, ico citeendelani amulawo wa Mwaami Lesa. 
Na mwanyumfwa makani a mushobo wooyu, mulyeelete kwiipusha kabotu kabotu. Ono na bubi ubu bwacanika ayi bwakacitika cancinencine muIsilaeli, 
muntu uyo mulyeelete kumukusha pansengwe lya ndabala akumucaya kumabwe. 
Nacibi boobo, ulyeelete kucaikwa na paba bakamboni bobilo nabi botatwe beenga bamushinina. Teelete kucaikwa na palibo kamboni womwi. 
Bakamboni abo mbobeelete kutaanguna kumuuma mabwe. Kuboolaawo, bantu boonse ndyeenga bamuuma kushikila wafwa. Munshila iyi mulaakukusha bubi ubu pakati kanu.
“Ono na kwaba milandu iyumu itakoonshi koomboloshekwa munkuta shanu, mbuli ya kucaya muntu, kulwanina buboni nabi ya kucisa muntu mukeetole kumusena womwi wakulambililaako uyo Mwaami Lesa, Lesa wanu ngweshi akasaale. 
Mukabike milandu iyi mumaansa a bene Lefi bapailishi alimwi amoomboloshi utoosebensa paciindi ico, kwaamba ayi baipingule. 
Lyalo mukacite bweenka mbweshi bakamulwiite abo beshi bakabe mumusena uyo womwi wakulambililaako ngweshi akasaale. Mulyeelete kubikaako maano kwaamba ayi mukacite shoonse nsheshi bakamulwiite. 
Mukacite kweelana amilawo njeshi bakamwiishe alimwi abupingushi mbweshi bakamupe. Mutakasuuli nsheshi bakamulwiite akucita shimbi. 
Uyo woonse weshi akanyanshe moomboloshi nabi mupailishi utoosebensa kunembo lya Mwaami Lesa, Lesa wanu ulyeelete kucaikwa. Munshila iyi mulaakukusha bubi ubu pakati ka bene Isilaeli. 
Mpeeke bantu boonse balaakunyumfwa cikani ico akuloonda abuumbi. Aboobo taaku aumwi weshi akeeleshe kucita boobo.
“Mwaakushika mucishi ico Mwaami Lesa, Lesa wanu ncaatoomupa akutalika kwikala mumo, lyalo mulaakuba amuyeeyo wakuba amwaami bweenka mbuli mishobo imwi yoonse imushingulukite. 
Mpeeke mukasaale muntu uyo Mwaami Lesa ngweshi akaambe ayi ngooelete kuba mwaami. Tamweelete kusala muswamashi uyo uteshi mwine Isilaelinyinaanu. 
Mwaami uyo teelete kuba amaaki aanji a bashilumamba bakwe nabi kutuma bantu bakwe kuIjipiti ayi bakaletelewo amwi, mukwiinga Mwaami Lesa wakakasha bantu bakwe kuboola nkuko. 
Mwaami uyo teelete kweeba banakashi baanji mukwiinga inga bamulengesha kuswa kuMwaami Lesa. Teelete kuba asilifa alimwi agolodi uunji bunene, sobwe.
“Na muntu waba mwaami, ulyeelete kulilembela milawo iyi mulibuku lyakwe kuswa mulyeelyo lili abapailishi bene Lefi. 
Libuku ili lilyeeletebo kunooli muliimfwa lyakwe akanoolibelenga lyoonse mubuumi bwakwe, kwaamba ayi akeeye kulemeka Mwaami Lesa, Lesa wakwe alimwi akukonkela cakushomeka milawo amilasho yoonse iyi. 
Ici cilaakumulengesha kutayeeya ayi lakwe uli kabotu kwiinda bene Isilaelinyina bamwi boonse, akumukasha kutakonkela milawo ya Mwaami Lesa munshila ili yoonse. Lyalo lakwe alimwi abamulunyungu lwakwe balaakweendelesha ciindi cilaamfu muIsilaeli.
“Mukowa wa bupailishi wa bene Lefi tooelete kupekwa cipansha nabi comwi mucishi ca Isilaeli. Balo balaakunoolyabo milambu ibengwa kuMwaami Lesa alimwi ashipo. 
Teshi bakapekweewo cipansha ca cishi mbuli mikowa imwi yoonse. Balo ncebakapekwa ncoolwe cakuba bapailishi ba Mwaami Lesa, Lesa wanu kweelana ambwaakashomesha.
“Lyoonse na ŋombe nabi mbelele yabengwa ayi ngumulambu, bapailishi balyeelete kupekwa mweendo wa kwaapa, macili alimwi ashamukati. 
Mulyeelete kunoobapa shili anga ngamaila shanu shitaanshi kutebulwa, waini utaanshi, mafuta a olifi ataanshi abooya bwa mbelele butaanshi kuceswa 
ceebo Mwaami Lesa wakasala mbabo abamulunyungu lwabo pakati ka mishobo yanu yoonse ayi mbweshi banoosebensela nguwe mulimo wa bupailishi lyoonse alyoonse.
“Paceebo ceeci mwine Lefi uli woonse usuni inga walonga kuswa mundabala ili yoonse mucishi ca Isilaeli kuya kumusena womwi wakulambililaako, 
akutalika kusebensela Mwaami Lesa, Lesa wakwe mulimo wa bupailishi, bweenka mbuli bene lefi bamwi basebensela kooko. 
Ulyeelete kunoopekwa shakulya sheelene asheesho shitootambula bapailishi bamwi, nacibi kwaamba ayi wakatambula maali akoolishikwa shintu sha bamuŋanda yakwe.
“Ono na mukashike mucishi ico Mwaami Lesa, Lesa wanu ncaatoomupa, mutakeeleshi kukonkela micito ibiibi ya mishobo ya kooko. 
Kutabi muntu uli woonse pakati kanu ubenga mwanaakwe musankwa nabi mwanakashi ayi ngumulambu wakutenta. Kutakabi muntu pakati kanu uba muŋanga, shikusonda, mukamwaami, 
muloshi, nabi uyo waamba amishimu munshila ili yoonse. 
Mwaami Lesa, Lesa wanu ulipatite muntu woonse ucita shintu ishi shilensha bunya. Nceceeco ncaatootandila mishobo iyo mucishi kunembo lyanu. 
Mwebo mulyeelete kuba bantu batacite kampenda pameenso a Mwaami Lesa, Lesa wanu.”
Kuswawaawo Mose wakaamba ayi, “Bantu abo mbomutooya mukunyaya cishi balakonkela shaamba bamukamwaami abaŋanga. Sombi mwebo, Mwaami Lesa, Lesa wanu wamukasha kucita boobo. 
Mwaami Lesa, Lesa wanu ulaakumutumina mulaluki wa mbuli ndime kuswa mulikoto lyanu. Aboobo mulyeelete kunoomunyumfwila.
“Pabushiku bulya ndimwakalinga kubungene kuKalundu ka Sinayi, mwakasenga kutanyumfwa lyobilo liswi lya Mwaami Lesa nabi kubona mulilo wakwe unene bobulya, ceebo cakuloonda ayi inga mwafwa. 
Paceebo ceeci Mwaami Lesa wakaŋambila ayi, ‘Kusenga kwabo kuliluleme. 
Ndaakubatumina mulaluki uli mbuli ndiwe kuswa mulikoto lyabo. Ndaakunoomulwiita shakwaamba, mpeeke ulaakunoobalwiita shoonse nsheshi nkanoomulwiita. 
Uyo woonse eshi akabule kukonkela maswi eshi akanokwaamba mulaluki uyo muliina lyangu, ndaakumupa mulandu. 
Sombi mulaluki woonse uyo waamba muliina lyangu makani ngoontakwe kumulwiita, nabi wooyo waamba muliina lya balesa bamwi, ulyeelete kucaikwa.’
“Mpashi inga mwashinshanishikwa mbuli mbweenga mwashiiba na makani atokwaamba mulaluki aswa kuMwaami Lesa. 
Na ico caamba mulaluki muliina lya Mwaami Lesa cabula kucitika nabi kuboneka, mwishibe ayi makani ayo taakwe kuswa kuMwaami Lesa. Nkokwaamba ayi mulaluki uyo waamba munkusu shakwe mwiine, aboobo tamweelete kumuloonda.
“Ono na Mwaami Lesa, Lesa wanu akamane kunyonyoola mishobo iyo ine cishi ico ncaatoomupa, mwaakubwesa mandabala anene amaandaabo alimwi akwikala mumo, 
mulyeelete kusala mandabala anene otatwe ayo ali pakati ka cishi ico Mwaami Lesa, Lesa wanu ncaatoomupa. 
Mukapange mikwakwa iya nkuko akutimbula cishi ico Mwaami Lesa, Lesa wanu ncaatoomupa mushipansha shotatwe. Ono uyo woonse weenga wacaya muntu inga wakonsha kulobokela kumandabala anene ayo. 
Na muntu umwi wacaya muntunyina mumapuso uteshi mulwani wakwe, inga walobokela kundabala inene imwi pali ngawo ayi akalifuune. 
Atwaambe ayi bantu bobilo baya muluundu mukutema shisamu. Ono umwi pakunootema cisamu, keembe kasokoka akuyasa mubye wafwa, muntu uyo inga walobokela kundabala inene imwi yakulobokelaako mukulifuna. 
Nikwalingabo ndabala inene yomwi, naakwiinga mushinso wakuya kuli njiyo kooli ulaamfu. Aboobo shikamukowa wa wooyo wacaikwa inga watandaanya wooyo wacaya mubye mumapuso akumucaya alakwe, nacibi kwaamba ayi taalinga kweelete kucaikwa ceebo uyo wakacaikwa taalinga mulwani wakwe. 
Nceceeco ncendaambila ayi musale mandabala anene otatwe.
“Na Mwaami Lesa, Lesa wanu akanungeeko acimwi cishi, kweelana ambwaakashomesha cakulumbila kubamashali banu bakulukulu, 
mukasalilewo mandabala anene amwi otatwe. Ulaakumunungilaako cishi na mukanookonkela milawo yoonse njentoomupa sunu, nkokwaamba ayi kusuna Mwaami Lesa, Lesa wanu alimwi akunookala kweelana akwiisha kwakwe. 
Mukacite mbomunya ubo kwaamba ayi bantu batacite mulandu batakacaikwi alimwi ayi mutakabi amulandu wakutila bulowa mucishi ico Mwaami Lesa, Lesa wanu ncaatoomupa.
“Ono na muntu umwi ulipatite mubye, mpeeke wamubelamina akumuuma wafwa. Kuswawaawo walobokela kundabala inene imwi yakulobokelaako, 
bamaloba ba mundabala mwaakala balyeelete kutuma bantu ayi bakamuleete, akumwaaba mumaansa a shikamukowa wakwe wooyo wakacaikwa ayi bamucaaye alakwe. 
Tamweelete kumunyumfwila nkumbu, sobwe. Mboboobo mbweshi mukanookusha bubi bwakucaya bantu batacite mulandu mucishi ca Isilaeli, kwaamba ayi shoonse shikanoomweendela kabotu.
“Mucishi ico Mwaami Lesa, Lesa wanu ncaatoomupa tamweelete kusenya manyinsa akapimwa kalekale.
“Kamboni womwi taakoonshi kulengesha ayi muntu umwi apekwe mulandu. Kulyeelete kuba bakamboni bobilo nabi botatwe ayi apekwe mulandu. 
Na muntu umwi wabekesha mubye mulandu, 
bobilo boonse balyeelete kwiimikana kunembo lya Mwaami Lesa ayi mupailishi alimwi aboomboloshi batoosebensa paciindi ico baboomboloshe. 
Mpomunyaawo boomboloshi balyeelete kwiipulushisha kabotu mbuli makani mbwaabete. Ono na cacanika ayi kamboni uyo ngumubeshi, ulisunibo kubekesha mwine Isilaelinyina, 
acitwe kweelana ambwaalinga kusuni ayi mubye acitwe. Munshila iyi mulaakukusha bubi ubu pakati kanu. 
Mpeeke bantu boonse balaakunyumfwa cikani ico akuloonda abuumbi. Aboobo taaku aumwi weshi akeeleshe kucita boobo. 
Tamweelete kunyumfwa nkumbu mumilandu ya mushobo wooyu. Mulandu ulyeelete kuba buumi pabuumi, liinso paliinso, liino paliino, lyaansa palyaansa, ncimpanta pacimpanta.
“Na mutooya mukulwana abalwani banu, ono mwaboona ayi balicite maaki aanji, shikoci shiinji alimwi bashilumamba baanji kwiinda banenu, tamweelete kubaloonda. Mwaami Lesa, Lesa wanu uyo wakamukusha mucishi ca Ijipiti, ulaakuba amwebo. 
Kamutana kutalika kulwana, mupailishi ulyeelete kwisa mukulwiita bashilumamba ayi, 
‘Amunyumfwe, mwebo nobene Isilaeli! Sunu mutoolwana abalwani banu. Aboobo mutabaloondi, kuboola pesule nabi kwiingana. 
Mwaami Lesa, Lesa wanu utooya amwebo alimwi akulengesha ayi mubakoome.’
“Kuswawaawo, bamatanjilili balaakwaambila bashilumamba ayi, ‘Sa pano pali umwi wakaswabo mukuyaka ŋanda, sombi taana kwiibenga kuMwaami Lesa? Na mpwaali, aye kumushi mukwiinga na wacaikwa munkondo, ŋanda inga yabengwa amuntu umwi kuMwaami Lesa. 
Sa pano pali umwi wakaswabo mukushanga minyansa sombi taana kutalika kwiiyapa? Na mpwaali, aye kumushi mukwiinga na wacaikwa munkondo, minyansa iyo inga yalikwa amuntu umwi. 
Sa pano pali umwi wakamamikila? Na mpwaali, aye kumushi mukwiinga na wacaikwa munkondo, musankwa umwi inga weeba mwanakashi uyo ngwaakamamikila.’
“Bamatanjilili aba balaakwiilikaawo ayi, ‘Sa pano pali umwi waloonda akufwa citu? Na mpwaali, aaye kumushi ceebo inga walengesha babye kutyongola abalo.’ 
Ono na bamanisha kwaamba boobo kubashilumamba, balyeelete kusala munene wa cipani comwi acomwi.
“Na mutooya mukulwana ndabala inene imwi, mulyeelete kutaanguna kupa ciindi cakwaamba ayi baabe ndabala yabo mumaansaanu cakubula kulwana. 
Ono na basumina akucalula minjililo, bantu boonse mundabala iyo balyeelete kuba basha banu akunoomusebensela. 
Sombi na bakaka kucita boobo akutalika kulwana, bashilumamba banu bakashinguluke ndabala inene iyo akubalwana. 
Lyalo na Mwaami Lesa, Lesa wanu waaba ndabala iyo mumaansaanu, mukacaaye musankwa woonse uliimo. 
Ono banakashi, baana, shifubwa alimwi ashintu shoonse sheenga kashiliimo inga mwatoola. Mulakonsha kusebensesha shintu shoonse sha balwani banu ceebo Mwaami Lesa, Lesa wanu wamupa. 
Anu ubo mbomweelete kunoocita mandabala anene oonse ali kulaale acishi nceshi mukaye mukwikalaamo.
“Sombi mumandabala oonse a mishobo iyo ili mucishi ico Mwaami Lesa, Lesa wanu ncaatoomupa, mukanyonyoole bantu boonse. 
Kweelana abwakaamba Mwaami Lesa, Lesa wanu, ncakwiila mukanyonyoole bantu boonse, nkokwaamba ayi bene Iti, bene Amoli, bene Kenani, bene Pelisi, bene Ifi alimwi abene Jebusi. 
Mukabacaaye, kwaamba ayi batakamulengeshi kubisha kuMwaami Lesa kwiinda mukumwiisha shintu shilensha nsoni, isho nshebacita pakulambila balesa babo.
“Ono pakushinguluka ndabala inene ayi mwiikoome, kuteelesha kutema shisamu sha shisepo nabi nkondo yatola ciindi cilaamfu. Mwebo nkunoolyabo shisepo ceebo shisamu tashishi mbobalwani banu. 
Nacibi boobo, shalo shisamu isho shiteshi sha shisepo inga kamushisebensesha kupanga shakutantilaawo pakushinguluka ndabala inene iyo, kushikila mweekoma.
“Ono na kwacanika muntu ufwite muluundu, mucishi ico Mwaami Lesa, Lesa wanu ncaatoomupa, sombi tamwishi wakamucaya, 
bamaloba alimwi aboomboloshi banu balyeelete kuya kumusena nkwaakafwita mukupima mushinso mboobete kuswa kumandabala ashingulukite mutuntu uyo. 
Lyalo bamaloba ba mumandabala ali pafwaafwi apaapo pakacanika muntu uyo, bakabwese mpwishi itana kusebensaawo. 
Bakeetole kumusena uli pafwaafwi akalonga katayuminini, uko nkobatana kulimaawo nabi kushangako cimwi cintu, akwiityola nshingo. 
Bapailishi bene Lefi abalo balyeelete kuya mukwiinga Mwaami Lesa, Lesa wanu wakabasala ayi banoosebensa mulimo wa bupailishi akunoopa coolwe muliina lyakwe alimwi akunokoombolosha milandu yakulwana abucayi yoonse. 
Mpeeke boonse bamaloba ba mundabala ili pafwaafwi apaapo pakacanika mutuntu, balyeelete kusamba kumaansa peculu lya mpwishi yakatyolwa nshingo mucinyika, 
akwaamba ayi, ‘Teshi ndiswe twakacaya muntu uyu alimwi awakamucaya woonse tatumwishi. 
NoBaami baLesa, amulekelele bantu banu bene Isilaeli abo mbomwakakusha mucishi ca Ijipiti. Amutulekelele alimwi mutatupi mulandu wakucaya muntu utakwe kubisha.’ 
Aboobo kwiinda mukucita bwakamwaambila Mwaami Lesa teshi mukapekwe mulandu wakucaya muntu utakwe kubisha.
“Ono na Mwaami Lesa akalengeshe ayi mukome balwani banu munkondo, akumwaabila bantu mbweshi mukacate busha, 
mpeeke umwi pakati kanu wabonawo mwanakashi mubotu weenga wamukonda, ulakonsha kumweeba. 
Ulyeelete kumutola kuŋanda yakwe uko nkweshi akacesele munkunyu, kunengulula maala a kumaansa 
alimwi akufuula shakufwala isho nshaakacatwaasho akufwala shimwi. Ulyeelete kwikala muŋanda yakwe kwamweenshi womwi kaalila baishi abanyina. Kuswawaawo ndyeenga mweebana. 
Na kunembo lusuno lwamana kuli nguwe, inga wamuleka waya kuli koonse nkwaasuni. Tooelete kumuulisha nabi kumusebensesha anga ngumusha ceebo wakakumanaakwe ndiwakamweeba.
“Ono na musankwa keebete banakashi bobilo, ono boonse bashala baana basankwa, sombi mwaana musankwa wakwiiya kaali wa mumwanakashi uyo ngwaatasuni bunene, 
pakunokwaabanya baana basankwa buboni, teelete kusalulula. Atakapi mwaana wa mwanakashi uyo ngwaasuni akushiya mwaana musankwa wakwiiya wa mwanakashi ngwaatasuni bunene. 
Musankwa uyo ulyeelete kwaabanya buboni bwakwe mushipansha shotatwe, akupa mwaana musankwa wakwiiya shipansha shobilo, nabi taakwe kumushalila mumwanakashi ngwaasuni bunene. Mwaana musankwa wakwiiya ulyeelete kupekwa kweelana ashintu shimweelete.
“Ono na muntu ulicite mwaana musankwa shintindi, utanyumfwili bashali bakwe nabi bamuuma cili buyani, 
baishi abanyina balyeelete kumutola kubamaloba mukumoombolosha mundabala njeekalaamo. 
Balyeelete kubaambila ayi, ‘Mwaneesu ngushintindi, alimwi taatunyumfwili. Ulanyonyoola maali alimwi ngucakolwa.’ 
Mpomunyaawo basankwa boonse ba mundabala iyo balyeelete kumucaya kumabwe. Munshila iyi mulaakukusha bubi ubu pakati ka bene Isilaeli. Mpeeke bantu boonse balaakunyumfwa cikani ico akuloonda abuumbi.
“Ono na muntu wacaikwa ceebo cakupwaya mulawo, mpeeke bamupopa pamucilingano, 
muntu uyo taaelete koonaawo. Ulyeelete kufukilwa pabushiku mbomunya ubo, ceebo muntu upopwa pamucilingano Lesa ulamushingana. Mukoofukile kwaamba ayi mutakabishi cishi ico Mwaami Lesa, Lesa wanu ncaatoomupa.
“Na wabona ŋombe nabi mbelele ya mwine Isilaelinyoko itokweendaanabo, tooelete kwiilangabo meenso. Ulyeelete kwiiboosha kumwiine. 
Ono na mwineyo teekali pafwaafwi, nabi na toomwishi, lyalo inga weetola kumishaanu. Na mwineyo wesa ciilangoola, ulyeelete kumupa. 
Ucite mbomunya ubo kumbongolo, cisani nabi cintu cimwi coonse mwine Isilaelinyoko nceenga wasowa. Kutalangaakobo meenso, sobwe.
“Na wabona mbongolo yawa nabi musune wa mwine Isilaelinyoko wawa, tooelete kumulangabo meenso. Umucafweeko ayi mubushe cifubwa ico.
“Mwanakashi taaelete kufwala shacisankwa, alakwe musankwa taaelete kufwala shacanakashi, mukwiinga Mwaami Lesa, Lesa wanu ulipatite bantu bacita shintu sha mushobo uyo.
“Na wacaana ciinswa ca muyuni kucisamu nabi panshi anyina kaali pamayi nabi abana bakwe, tooelete kubwesa nyina. 
Twaana twalo inga watubwesa, sombi kuteelesha kubwesa nyina kwaamba ayi shintu shinookweendela kabotu akwikala nshiku shiinji.
“Na wayaka ŋanda, kweela ciluli mulyeelete kuyaka akalubumbu mweela ciluli coonse kukasha kuloka. Lyalo teshi mukabe amulandu na umwi akaloke akufwa.
“Tooelete kushanga mbuto aimwi mumuunda wa minyansa. Na ukacite boobo, teshi mbuto yeenka iyo njeshi ikabishikwe, sombi aminyansa yoonse.
“Kuteelesha kulimisha musune ambongolo kulijoko lyomwi.
“Tooelete kufwala cisani cabooya bwa mbelele ico ncebakatungila pantu pomwi acisani cibotu citeshimite.
“Kushakufwala shako, ukanootungilako masambaala kumakonko one oonse.
“Ono na musankwa umwi weeba, sombi kunembo lusuno lwakwe lwamana kumukaakwe, 
lyalo watalika kumubekesha shikani shimwi alimwi akumubekesha ayi ndyaakamweeba wakamucana keeshi kale basankwa, 
baishi abanyina mwanakashi uyo balyeelete kubwesa cisani cakasebenseshekwa. Kuswawaawo bakacitole mukutondesha bamaloba ba mundabala ayi ncakwiila mwanaabo wakeebwa kaatana kukumanawo kale amusankwa. 
Mpomunyaawo baishi mwanakashi balaakulwiita bamaloba abo ayi, ‘Ndakeebesha mwanaangu kumusankwa uyu, sombi bulya taamusuni. 
Wabekesha shikani mwanaangu, akwaamba ayi ndyaakamweeba wakacana ulishi kale basankwa. Sombi citondesho cakwaamba ayi mwanaangu taakalinga kwishi basankwa ndibakeebana, ncisani ici ncebakasebensesha pabwiinga.’ 
Lyalo bamaloba abo balaakutola musankwa uyo mukumuuma. 
Balaakumulipilisha amwaanda womwi wa maali a silifa akupa baishi mwanakashi uyo, mukwiinga musankwa uyo wasebaanya mwanakashi mwine Isilaeli. Nacibi boobo, ulaakunoolibo mukaakwe, alimwi teelete kumukakaawo mubuumi bwakwe boonse.
“Sombi na shikani shakaamba musankwa nshalushinisho, alimwi citondesho cakwaamba ayi mwanakashi uyo taakalinga kwishiiwo basankwa cabula, 
balyeelete kumutola pamulyango wa ŋanda ya baishi, apo basankwa ba mundabala mpobeelete kumucaya amabwe ceebo wacita cintu cilensha nsoni muIsilaeli, kwiinda mukukumana abasankwa kaacili muŋanda ya baishi. Munshila iyi mulaakukusha bubi ubu pakati kanu.
“Ono na musankwa umwi wapukilwa kumuka mwiine, boonse bobilo balyeelete kucaikwa. Munshila iyi mulaakukusha bubi ubu pakati kanu.
“Na musankwa umwi wacatwa mundabala imwi kaalete amwanakashi wakamamikilwa, 
boonse bobilo balyeelete kutolwa kumwinjililo wa ndabala iyo akubacaya amabwe. Mwanakashi ulaakucaikwa ceebo nabi wakalinga mundabala taakwe kutama ayi bamufuneeko. Alakwe musankwa ulaakufwita ceebo cakukumana amwanakashi wakamamikilwa. Munshila iyi mulaakukusha bubi ubu pakati kanu.
“Na musankwa umwi wacana mwanakashi wakamamikilwa muluundu akukumanaakwe cakumukakatisha, musankwa eenkabo ngoweelete kucaikwa. 
Taaku ceelete kucitwa kumwanakashi ceebo taaku mulandu ngwaacita ngweenga wacailwaawo. Mulandu uyu ulyeelenebo amuntu waya mukulwana mubye akumucaya. 
Musankwa wakacata mwanakashi umamikitwe muluundu, akukumanaakwe. Nacibi kwaamba ayi mwanakashi uyu wakatama, taaku muntu wakalingaako ayi amufuneeko.
“Ono na musankwa umwi wacatwa wakakatisha mwanakashi utamamikitwe akukumanaakwe, 
musankwa uyo ulyeelete kulipila maali a silifa ali makumi osanwe akupa baishi mwanakashi. Mpeeke ulyeelete kumweeba ceebo wakumanaakwe cakumukakatisha. Aboobo teelete kumukaka mubuumi bwakwe boonse.
“Taaku musankwa weelete kusebaanya baishi kwiinda mukweeba bamuka baishi nabi kukumanaabo.
“Taaku musankwa wakatungulwa nabi wakatimbulwa busankwa weelete kubungana abantu ba Mwaami Lesa.
“Taaku mwaana wamucikupu nabi wa mulunyungu lwakwe kushikila akulishalane lyalikumi weelete kubungana abantu ba Mwaami Lesa.
“Taaku mwine Amoni, mwine Moabu nabi umwi wamulunyungu lwabo kushikila akulishalane lyalikumi, weelete kubungana abantu ba Mwaami Lesa. 
Mukwiinga bantu aba bakakaka kumupa cakulya amaanshi lilya ndimwakalinga kuswa mucishi ca Ijipiti, alimwi bakeeta aBalaamu mwanaakwe Beyo wa mundabala inene ya Peto mucishi ca Mesopotamya, ayi amushingane, 
Nacibi boobo Mwaami Lesa, Lesa wanu taakwe kunyumfwa shakaamba Balaamu, sombi wakaalula mashingo ayo kuba coolwe kuli ndimwe ceebo Mwaami Lesa, Lesa wanu ulimusuni abuumbi. 
Mubuumi bwanu boonse, tamweelete kupanga cishibinda ambabo nabi kubacafwa ayi basumpuke.
“Kuteelesha kusebaanya bene Edomu, mukwiinga mbamakwabanu. Abalo bene Ijipiti tamweelete kubasebaanya ceebo mucishi cabo mwakekalaamo. 
Bamulishalane lyabo lyatatu kuya kunembo, balakonsha kubungana abantu ba Mwaami Lesa.
“Ono na mwaya mukulwana abalwani banu akuyaka misumba, mulyeelete kutalamuka kushintu shoonse isho sheenga shamulengesha kutanoosalalite kweelana aMilawo. 
Na muntu walilengesha kutanoosalalite ceebo walota kukumana amwanakashi, ono waliwaalila, ulyeelete kuswa pansengwe lya misumba akunooshiite kweenka uko. 
Sombi mucoombesuba, asambe pamubili, lyalo na lyepila, ulakonsha kuboola mukati.
“Mulyeelete kusala musena womwi pansengwe lya misumba ayi nkwakunooya mukulicafwila. 
Pakunooya mukulicafwa, mulyeelete kunyamuna cakukabisha kalindi mpomweelete kwikala, akufukilaawo pakumanisha. 
Misumba iyo ilyeelete kunoosalalite ceebo Mwaami Lesa, Lesa wanu uli amwebo pamusena apo mukumulama akulengesha ayi mukome balwani banu. Kuteelesha kucita cintu nabi comwi citaluleme ico ceenga calengesha ayi Mwaami Lesa, Lesa wanu amufutatile.
“Ono na musha umwi waloboka mwaami wakwe, ono wesa mukuyuba kuli ndimwe, mutamubooshi kumwaami wakwe. 
Ulakonsha kwikala mundabala yanu ili yoonse njaasuni, alimwi kutaba alunkutwe kuli nguwe.
“Taaku mwine Isilaeli musankwa nabi mwanakashi weelete kuba mufuule wa mumisena yakulambililaako bene Kenani. 
Anu taaku maali acanikwa munshila ya mushobo wooyo eenga aletwa muŋanda ya Mwaami Lesa ayi ngakucita kweelana akushomesha cakulumbila. Mulyeelete kwishiba ayi Mwaami Lesa, Lesa wanu ulipatite bafuule abo.
“Na mwakweletesha mwine Isilaelinyinaanu maali, cakulya nabi cintu cimwi coonse, tamweelete kubooshelwa cakuba ampindu. 
Muswamashi inga wamubooshela ampindu, sombi kuteshi mwine Isilaelinyinaanu. Amukonkele mulawo uyu kwaamba ayi Mwaami Lesa, Lesa wanu akamupe coolwe pacintu cili coonse nceshi mukacite mucishi ico ncemutooya mukwikalaamo.
“Na mwashomesha cakulumbila Mwaami Lesa, Lesa wanu cintu cimwi, kuteelesha kucelwa kucita kweelana ambomwashomesha. Mukwiinga Mwaami Lesa ulaakunoolangila, aboobo na mwabula kucicita, mulaakupekwa mulandu. 
Teshi kubisha na mwabula kushomesha cakulumbila kuMwaami Lesa, 
sombi na mwasunabo kushomesha cakulumbila nobeene, mulyeelete kucita kweelana akushomesha kwanu.
“Ono na mwenjila mumuunda wa minyansa wa muntu umwi, mulakonsha kulya minyansa ili yoonse njemusuni, sombi tamweelete kulongela imwi mumutaanga pakunooswaamo. 
Alimwi na mwenjila mumuunda washakulya shili anga ngamaila sha muntu umwi, mulakonsha kulya shili anga ngamaila nshemukonsha kupulula kumaansa, sombi tamweelete kucesa acicekeshi.
“Ono na musankwa umwi weeba, mpeeke muyanshiku, wayeeya kukaka mwanakashi uyo ceebo wamucanina kampenda. Kuswawaawo wamulembela nkalata yakulekana, wamupa akumutanda muŋanda yakwe. 
Na mwanakashi uyo weebwa kumwi, 
sombi ibaye wabili alakwe wamukaka akumulembela nkalata ya kulekana akumutanda muŋanda yakwe, nabi na musankwa uyo wafwa, 
ibaye mutaanshi teelete kumuboosha ceebo taasalalite. Mwaami Lesa taasuni sha mushobo uyo. Tamweelete kucita cibiibi ca mbuli ceeci mucishi ico Mwaami Lesa, Lesa wanu ncaatoomupa.
“Na musankwa wakeeba onoono, teelete kuya kunkondo nabi kucita mulimo umwi uli woonse. Muntu uyu ulyeelete kwikala mwaaka wakabumbulu kwakubula kusebensa kwaamba ayi anoosangalasha mukaakwe.
“Ono na mwakakweletesha cintu muntu umwi, kuteelesha kumucatila mpelo nabi libwe lyakupelelaawo. Mukwiinga kucita boobo, nkumunyaya cimucafwa mubuumi bwakwe.
“Uyo woonse ucata mwine Isilaelinyina, wamufuba nabi kumuulisha busha, ulyeelete kucaikwa. Munshila iyi mulaakukusha bubi ubu pakati kanu.
“Kumakani a manata, mulyeelete kucita shoonse isho bapailishi bene Lefi nsheenga bamulwiita. Mulyeelete kukonkela milasho yoonse iyo njendabalwiita. 
Amwiibaluke Mwaami Lesa, Lesa wanu ncaakacita kuli Milyamu lilya ndimwakaswa mucishi ca Ijipiti.
“Na mwakweletesha mwine Isilaelinyinaanu cimwi cintu, kuteelesha kwinjila muŋanda yakwe ayi mubwese cakufwala ca peculu ico ncaapa mukushomesha ayi ulaakuboosha. 
Mwebo mulyeelete kwiimikana pansengwe kwaamba ayi lakwe mwiine amuletele. 
Ono na muntu uyo ngumukandu cakufwala ca peculu ico ncaacatisha kuli ndimwe, tamweelete kucooneka kumishaanu. 
Kamumubooshesha macolesha lyoonse ayi anoofwala pakoona. Lyalo ulaakukulumba, alakwe Mwaami Lesa, Lesa wanu ulaakukondwa ceebo ca micito yanu ibotu.
“Kuteelesha kunyengelela musebenshi wanu mukandu, abe mwine Isilaelinyinaanu nabi muswamashi wikala mundabala imwi yomwi mucishi canu. 
Lyoonse kamumufolesha maali ngaasebensela lisuba kalitana kwipila mukwiinga ngumukandu, aboobo mpopali moyo. Na mwabula kumufolesha, inga walilila Mwaami Lesa ceebo ca ndimwe, mpeeke mulaakuba amulandu.
“Bamashali teshi bakacaikwe ceebo ca shibiibi sha bana babo, abalo bana babo teshi bakacaikwe ceebo ca shibiibi sha bamashali babo. Muntu womwi awomwi ulaakucaikwa ceebo cakubisha kwakwe mwiine.
“Kuteelesha kunyengelela baswamashi nabi bana banshiwa mumilandu. Alimwi taaku weelete kubwesa cakufwala ca mukalubinje mwanakashi ayi ncakushomesha kwaamba ayi ulaakuboosha nkongole. 
Mulyeelete kwiibaluka ayi mwakalinga basha mucishi ca Ijipiti, ono Mwaami Lesa, Lesa wanu ngwakamufuna. Nceceeco ncendamupeta mulawo uyu.
“Ono na mutootebula shakulya shanu, akulubako mulwi umwi mumuunda, tamweelete kuuboolela. Amushiile baswamashi, bana banshiwa alimwi abamukalubinje banakashi. Na mukacite boobo, Mwaami Lesa, Lesa wanu ulaakumupa coolwe mumilimo yanu yoonse. 
Pakunooyapa maolifi, tamweelete kwiindulukaamo kuyapa. Ayo acaala mushiile baswamashi, bana banshiwa alimwi abamukalubinje banakashi. 
Na mwatebula mumyuunda yanu ya minyansa linkanda lyomwi, tamweelete kwiindulukaamo. Iyo yacaala mushiile baswamashi, bana banshiwa alimwi abamukalubinje banakashi. 
Kutalubaako ayi mwebo mwakalinga basha mucishi ca Ijipiti. Nceceeco ncendamupeta mulawo uyu.
“Ono na bene Isilaeli bobilo bapusana balyeelete kuya kunkuta. Lyalo boomboloshi balaakupa mulandu uyo wabisha akuleka wooyo utacite mulandu. 
Na uyo wacaninwa mulandu wapingulwa kuumwa, moomboloshi ulyeelete kumulwiita ayi oone bufubeme panshi akwaambila umwi ayi amukwiipe. Ulyeelete kuumwa misako kweelana akubisha kwakwe. 
Teelete kuumwa misako isotoka pamakumi one. Na yasotoka paapo, inga wasebaana pameenso a bantu.
“Mutafwaliki cinsangala musune utoomulyatweetaako maila kwaamba ayi alupuke.
“Na basankwa bobilo bamukowa kabekala pantu pomwi, ono umwi wafwa kaatacite mwaana musankwa, mwanakashi uyo wakacaala taaelete kuya mukweebwa kumuntubo, sombi kumukwabo musankwa wafwa. 
Mwaana musankwa mutaanshi kushalwa ulyeelete kutumbwa liina lya wooyo wakafwa, kwaamba ayi liina lya mufu uyo litaloobi mucishi ca Isilaeli. 
Sombi na mukwabo uyo kaatasuni kweeba mukamukwabo, mwanakashi uyo ulakonsha kuya kubamaloba kumwinjililo wa ndabala akwaamba ayi, ‘Mulamu wangu wakaka kubusha liina lya mukwabo pakati ka bene Isilaeli. Wakaka kucita kweelana amulimo wabumulamu kuli ndime.’ 
Lyalo bamaloba bamundabala iyo balaakumwiita akwaambaakwe. Ono na watolelela kwaamba ayi taasuni kumweeba, 
mukalubinje mwanakashi uyo ulyeelete kuya kuli nguwe pameenso a bamaloba abo, akumufuula nkwabilo yomwi alimwi akumushipila mate kumeenso, akwaamba ayi, ‘Ici ncecicitika kumusankwa ukaka kubusha litongo lya mukwabo.’ 
Mpeeke bamuŋanda ya musankwa uyo mucishi ca Isilaeli balaakunokwiitwa ayi ‘Bamuŋanda yakwe wooyo wakafuulwa nkwabilo.’
“Na basankwa bobilo batoolwa, ono mukamusankwa umwi weelesha kufuna ibaye kwiinda mukucata musankwa umwi uyo kubuntu, 
kuteelesha kumunyumfwila nkumbu. Mulyeelete kumutimbula lyaansa.
“Tamweelete kweenda ashipimo shobilo, cimwi cancinencine sombi cimwi cakubeca. 
Alimwi tamweelete kuba ashipimo shobilo shipusene muŋanda, cimwi cakasuminishikwa, sombi cimwi ciniini cakubeca. 
Mulyeelete kuba ashipimo shancinencine alimwi sheelete, ayi mukekale nshiku shiinji mucishi ico Mwaami Lesa, Lesa wanu ncaatoomupa. 
Mukwiinga Mwaami Lesa, Lesa wanu ulipatite muntu woonse ubeca.
“Amwiibaluke bene Amaleki mbobakacita kuli ndimwe lilya ndimwakaswa mucishi ca Ijipiti. 
Tabakwe kuloonda Lesa. Mwebo ndimwakalinga kulemete cakukopoka bakesa kwisule lyanu akucaya baabo boonse bakacaalila. 
Paceebo ceeci, na Mwaami Lesa, Lesa wanu akamushiishe mucishi ico ncaatoomupa akumupulusha kubalwani banu abo bamushingulukite, mukacaaye bene Amaleki boonse kwaamba ayi kutakabi nabi womwi eshi akabeebaluke tubili. Kutalubaako kucita boobo!
“Ono na mukashike mucishi ico Mwaami Lesa, Lesa wanu ncaatoomupa akwikala mumo, 
noonse womwi awomwi ulyeelete kubwesa mutaanga akulongelamo shilimwa shoonse nsheshi mukataangune kutebula mubulongo buli mucishi ico Mwaami Lesa, Lesa wanu ncaatoomupa. Lyalo mukatole kumusena womwi wakulambililaako uko Mwaami Lesa nkweshi akasaale. 
Mukaye kumupailishi weshi akanoosebensa paciindi ico akwaamba ayi, ‘Pabushiku bwasunu ndasumina kuMwaami Lesa, Lesa wangu ndakashika mucishi ico ncaakashomesha kutupa kwiinda mubamashali besu bakulukulu.’
“Mpeeke mupailishi ulaakubwesa mutaanga uyo akuubika kunembo lya cipaililo ca Mwaami Lesa, Lesa wanu. 
Lyalo kunembo lya Mwaami Lesa, Lesa wanu mulaakunokwaamba ayi, ‘Mushali wangu mukulukulu wakalinga mwine Alamu shikwiingaila uyo wakatola bamuŋanda yakwe kucishi ca Ijipiti. Pakuya bakalingabo baniini, sombi bakafula akuba mushobo unene wa nkusu. 
Bene Ijipiti bakatulela calunkutwe akutupensha mukutukakatisha kucita milimo iyumu. 
Kuswawaawo twakalilila Mwaami Lesa, Lesa wa bamashali besu bakulukulu ayi atucafweeko. Lyalo wakanyumfwa kulila kwesu akubona mbuli mbotwakalinga kupenshekwa, kupekwa milimo iyumu alimwi ambotwakalinga kuungumana abuumbi. 
Mpomunyaawo Mwaami Lesa wakatukusha mucishi ca Ijipiti kwiinda munkusu shakwe shinene. Wakacita shaankamiko ashitondesho sha nkusu sha kwiculu alimwi ashintu shiinji shiloondesha. 
Kuswawaawo wakatuleta kumusena uno mucishi muli bubile abulongo bubotu. 
Ono ndaleeta shakulya shitaanshi kutebulwa isho Mwaami Lesa nshaakampa.’
Mpeeke mwebo abana banu mulyeelete kusekelela pashintu shoonse Mwaami Lesa, Lesa wanu nshaamucitila. Bene Lefi alimwi abaswamashi mbomwikalaabo bakasekelele pantu pomwi amwebo.
“Mumwaaka watatu woonse, mukape shalikumi shanu sha shakulya shoonse kubene Lefi, baswamashi, bana banshiwa alimwi abamukalubinje banakashi, kwaamba ayi mumandabala anu oonse bakanooba ashakulya. 
Kuswawaawo mukaambile Mwaami Lesa, Lesa wanu ayi, ‘Ndakusha cipansha ca likumi cisalalite kuswa muŋanda yangu akupa bene Lefi, baswamashi, bana banshiwa alimwi abamukalubinje banakashi kweelana ambomwandwiita. Nshina kupwaya milawo yanu nabi kwiilubaako, sobwe. 
Taaku cipansha ca likumi nabi comwi ncendakalya ndindakalinga kucite cililo, taaku nabi comwi ncendakakusha muŋanda ndindakalinga kutasalalite kweelana aMilawo, alimwi taaku nabi comwi ncendakapa ayi ncipo kubafu. Anu ndakamunyumfwila noBaami baLesa, baLesa bangu akucita shoonse nshemwakandwiita. 
Ono amulange panshi kuswa kwiculu kusalalite uko kuli cuuna canu akupa bantu banu bene Isilaeli coolwe. Cishi acalo ico ncemwakashomesha kubamashali besu bakulukulu ayi mulaakutupa, cishi muli bubile abulongo bubotu.’
“Pabushiku bwasunu, Mwaami Lesa, Lesa wanu wamwaambila ayi munookonkela milawo amilasho yakwe yoonse. Munokwiikonkela amyoyo yanu yoonse alimwi abuumi bwanu boonse. 
Mwebo mwasumina sunu ayi Mwaami Lesa nguLesa wanu, alimwi ayi munanokweenda munshila shakwe shoonse akukonkela milawo amilasho yakwe yoonse. 
Alakwe pabushiku bwasunu Mwaami Lesa, Lesa wanu wasumina ayi muli bantu bakwe mwiine, kweelana ambwaakashomesha. Paceebo ceeco wamwaambila ayi munoolama milawo yakwe yoonse. 
Ncakwiila washomesha ayi ulaakumusumpula kwiinda mishobo yoonse njaakalenga, amwebo mulaakunoomulumbaisha, akumulemeka. Anu mulaakuba bantu bakwe cancinencine kweelana ambwaakashomesha.”
Kuswawaawo Mose wakeemikana pantu pomwi abamatanjilili ba bene Isilaeli akwaambila bantu boonse ayi, “Munookonkela milawo yoonse njentoomupa sunu. 
Na mukasubuke Mulonga wa Joodani akushika mucishi ico Mwaami Lesa, Lesa wanu ncaatoomupa, mukeemike mabwe aneneanene akwaamata. 
Lyalo mukalembewo milawo amilasho yoonse njeshi mupe na mukashikebo mucishi muli bubile abulongo bubotu ico Mwaami Lesa, Lesa wa bamashali banu bakulukulu ncaakamushomesha. 
Ono na mukasubuke Mulonga wa Joodani mukeemike mabwe aya paKalundu ka Ebali akwaamata, kweelana ambontoomulwiita sunu. 
Uko kweenka, mukayake cipaililo ca mabwe ca Mwaami Lesa, Lesa wanu. Mutakasebenseshi ceela nabi comwi pakuyaka. 
Cipaililo ici mukayakishe mabwe atabesetwe, lyalo mukanoobengelaawo amilambu yakutenta kuMwaami Lesa, Lesa wanu. 
Nkomunya uko nkomweelete kubengela amilambu ya bwanabwankashi, mukanokwiilya akusangalala kunembo lya Mwaami Lesa, Lesa wanu. 
Pamabwe ayo eenka ngweshi mukeemike, mukalembewo maswi a milawo yoonse yakwe Lesa cakwaamba ayi akanoobonekesha.” 
Lyalo Mose wakeemikana pantu pomwi abene Lefi bapailishi akwaambila bene Isilaeli boonse ayi, “Amukutumane nobene Isilaeli, munyumfwe nshentokwaamba. Pabushiku bwasunu, mwebo mwaba bantu ba Mwaami Lesa wanu. 
Paceebo ceeci kamumunyumfwila akukonkela milawo amilasho yakwe yoonse iyo njentoomupa sunu.”
Kuswawaawo, Mose wakaambila bene Isilaeli ayi, 
“Na mukasubuke Mulonga wa Joodani, mikowa iyi ilyeelete kwiimikana paKalundu ka Gelisimu ayi ipe coolwe pabene Isilaeli bamwi boonse. Mukowa wakwe Simyoni, Lefi, Juda, Isaka, Josefu alimwi aBenjameni. 
Apalo pakunooshingana, mikowa iyi njeyeelete kwiimikana paKalundu ka Ebali. Mukowa wakwe Lubeni, Gadi, Asha, Sebuluni, Dani alimwi alimwi aNafutali.
“Ono bene Lefi balaakoolobesha maswi aya ayi, 
‘Aashinganishikwe muntu uli woonse uyo upanga cibumbwabumbwa cakubesa nabi ca ceela akunoocilambila cabushishi, ceebo Mwaami Lesa ulipatite kulambila shibumbwabumbwa.’
“ ‘Aashinganishikwe muntu uli woonse uyo unyansha baishi abanyina.’
“ ‘Aashinganishikwe muntu uli woonse uyo uceesha manyinsa amubye.’
“ ‘Aashinganishikwe muntu uli woonse uyo utanjilila moofu munshila iteshi njenjiyo.’
“ ‘Aashinganishikwe muntu uli woonse uyo unyengelela baswamashi, bana banshiwa alimwi abamukalubinje banakashi.’
“ ‘Aashinganishikwe muntu uli woonse uyo usebaanya baishi kwiinda mukukumana abakaabo bamwi.’
“ ‘Aashinganishikwe muntu uli woonse uyo ukumana amunyama.’
“ ‘Aashinganishikwe muntu uli woonse uyo ukumana anankashi yakwe nabi wakucanaamo.’
“ ‘Aashinganishikwe muntu uli woonse uyo ukumana abapongoshi bakwe banakashi.’
“ ‘Aashinganishikwe muntu uli woonse uyo ucaya mubye cabushishi.’
“ ‘Aashinganishikwe muntu uli woonse uyo utambula makulo ayi acaye mubye utacite mulandu.’
“ ‘Aashinganishikwe muntu uli woonse uyo utakonkeli maswi oonse ali mumilawo yoonse yakwe Lesa.’
“Na munoonyumfwila Mwaami Lesa, Lesa wanu alimwi akunookonkela kabotu milawo yakwe yoonse iyo njentoomupa sunu, ulaakumusumpula kwiinda mishobo yoonse ya mucishi ca panshi. 
Munoonyumfwila Mwaami Lesa, Lesa wanu kwaamba ayi mukabe ashoolwe shoonse ishi.
“Mwaami Lesa ulaakupa coolwe mandabalaanu alimwi amyuunda yanu.
“Mwaami Lesa ulaakumupa coolwe cakuba abaana baanji, shakulya shiinji alimwi aŋombe ambelele shiinji.
“Mwaami Lesa ulaakufusha shakulya shili anga ngamaila alimwi asheesho nsheshi mukanooteleka kuswa kuli nshisho.
“Mwaami Lesa ulaakumupa coolwe mushintu shoonse nsheshi mukanoocita.
“Mwaami Lesa ulaakulengesha ayi balwani banu mukanoobakoma. Pakwisa mukumulwana balaakuswa lubasu lomwi, sombi pakumucica balaakumwaikabo.
“Mwaami Lesa, Lesa wanu ulaakumupa coolwe mushintu shoonse nsheshi mukanoocita akususha matala anu a shakulya shili anga ngamaila. Ulaakumupa coolwe mucishi ico ncaatoomupa.
“Na munoonyumfwila Mwaami Lesa, Lesa wanu akunoocita shoonse nshaamulwiita, ulaakulengesha ayi mukabe bantu bakwe basalalite, kweelana ambwaakashomesha. 
Lyalo bantu boonse ba mucishi ca panshi balaakubona ayi Mwaami Lesa wakamusala ayi mube bantu bakwe cancinencine, paceebo ceeci balaakumuloonda. 
Mwaami Lesa ulaakumupa baana baanji, shifubwa shiinji alimwi ashakulya shiinji mucishi ico ncaakashomesha bamashali banu bakulukulu ayi ulaakumupa. 
Mwaami Lesa ulaakunoomuloshesha mfula kuswa moomo mwaisunga mwiculu paciindi ceelete, akumupa coolwe mumilimo yoonse. Mpeeke mulaakukweletesha mishobo iinji, sombi mwebo taaku nkweshi mukakweleteewo. 
Mwaami Lesa, Lesa wanu ulaakulengesha ayi mukabe batanjilili pakati kamishobo imwi, kuteshi beshikukonkela. Na munookonkela milawo ya Mwaami Lesa yoonse njentoomupa sunu, mulaakunoolibo peculu alimwi taaku nceshi mukaalilwe. 
Mutakeeleshi kufutatila milawo iyi njeentoomupa sunu mukulambila akusebensela balesa bamwi.
“Sombi na mukabule kunyumfwila Mwaami Lesa, Lesa wanu alimwi akutakonkela kabotu milawo amilasho yakwe yoonse iyo njentoomupa sunu, mashingo aya oonse alaakwisa pali ndimwe.
“Mwaami Lesa ulaakushingana mandabalaanu alimwi amyuunda yanu.
“Mwaami Lesa ulaakushingana shakulya shili anga ngamaila alimwi asheesho nsheshi mukanooteleka kuswa kuli nshisho.
“Mwaami Lesa ulaakumushingana kwiinda mukumupa baana baniini, kutebula shakulya shiniini alimwi amukumupa ŋombe ambelele shiniini.
“Mwaami Lesa ulaakumushingana mushintu shoonse nsheshi mukanoocita.
“Na munoocita shibiibi mukukaka Mwaami Lesa, kulaakumuletelela shiyoosha, shimfulunganya, alimwi amapensho mushintu shoonse nsheshi mukanoocita, kushikila mukafwambaane kunyonyooka cakumaninina. 
Ulaakukonkanya kumutumina malwashi kushikila kukabule muntu nabi womwi eshi akacaale mucishi ico ncemuli pafwaafwi kubwesa akwikalaamo. 
Mwaami Lesa ulaakumuletela malwashi ayambukila, shuute acimpwita. Ulaakutuma cilanga alimwi amuuwo ulungula ayi shinyonyoole shishango shanu. Anu myaalu iyi teshi ikamulekeewo kushikila mukamane kufwa. 
Teshi kukaloke mfula, mpeeke panshi palaakuboolabo nta, anga nceela. 
Mumusena wa mfula, Mwaami Lesa ulaakutuma cipuupu ca lusuko alimwi amuseese kushikila mukanyonyooke.
“Mwaami Lesa ulaakulengesha ayi balwani banu bakamukoome. Pakuya mukulwana ambabo mulaakupolela lubasu lomwi, sombi pakubacica mulaakumwaikabo. Lyalo bantu boonse mucishi ca panshi balaakuloonda abuumbi pakubona sheshi shikamucitikile. 
Mituntu yanu ilaakuba cakulya ca bayuni boonse bauluka alimwi abanyama bamuluundu, mpeeke kulaakubula amuntu shikubakonga. 
Mwaami Lesa ulaakumuletela shuute, bweenka mbwaakacitila bene Ijipiti. Mibili yanu ilaakuba ashiloondaloonda, abunkulutu alimwi ashipele, sombi teshi shikanooshilikika. 
Mwaami Lesa ulaakuletela ncinko, boofu alimwi abukanguwenguwe. 
Mwebo mulaakunooshibashiba anga ngumoofu lumwilubala. Mulaakunookwaalilwa kwishiba nkomutooya alimwi teshi mukaswitilile mushintu shoonse nsheshi mukanoocita. Lyoonse mulaakunoonyengelelwa alimwi akwiipilwa, sombi taaku eshi akamufuune.
“Mulaakumamikila mwanakashi, sombi umwi ulaakumweeba. Mulaakuyaka ŋanda, sombi teshi mukekaleemo. Mulaakulima muunda wa minyansa, sombi teshi mukaikankeewo amukanwa. 
Ŋombe shanu shilaakucaikwa kamubweneeko, sombi taaku nyama njeshi mukalyeewo. Mulaakunyaikwa mbongolo alimwi teshi shikabooshekwe. Mbelele shanu shilaakupekwa kubalwani banu, sombi taaku nabi womwi eshi akashifuune. 
Mbweekoobo bana banu basankwa abanakashi balaakupekwa busha kumushobo umwi. Mulaakusalala meenso kulangila bana banu bushiku abushiku, ono taaku nabi comwi nceshi mukacite. 
Bantu mbomuteshi mbweshi bakalye shakulya shanu shili anga ngamaila isho nsheshi mukapengele, sombi mulaakunoonyengelelwabo akupenshekwa abuumbi lyoonsebo. 
Nshintu nsheshi mukabone shilaakumucinkusha. 
Mwaami Lesa ulaakulengesha ayi myeendo yanu ikakumanebo shuute sheshi shikanoocisa abuumbi alimwi shitashilikiki. Shilaakutumba mubili woonse, kuswa kushimpanta kushikila akumutwi.
“Mpomunyaawo Mwaami Lesa ulaakutola ndimwe alimwi amwaami wanu kucishi cimwi, ico mwebo nabi bamashali banu bakulukulu ncebatana kubonaawo. Nkomunya uko mulaakunoolambila balesa bapangwa kushisamu alimwi akumabwe. 
Mumishobo yoonse umo Mwaami Lesa mweshi akamupalanganishishe, bantu balaakukankamana pakubona sheshi shikamucitikile. Balaakunoomuseka akumuweluluka.
“Mulaakushanga mbuto shiinji, sombi mulaakutebulabo shakulya shiniini, mukwiinga nsoshi shilaakunyonyoola shishango shanu. 
Mulaakulima myuunda ya minyansa alimwi akwiisakwita kabotu, sombi teshi mukayapemo minyansa nabi kunwa waini ceebo bashiluŋongwa balaakwiilya. 
Mucishi canu coonse mulaakunooswitebo shisamu sha maolifi, sombi teshi mukabe amafuta a olifi mukwiinga maolifi alaakumana kulokaako. 
Mulaakushala baana basankwa abanakashi sombi teshi mukekalaabo, ceebo balaakucatwa kunkondo akutolwa mubusha. 
Shisamu shanu alimwi ashishango shanu shoonse shilaakulikwa nsoshi.
“Baswamashi mbomwikalaabo balaakuba abulemu buunji kwiinda ndimwe, sombi mwebo mulaakunooya ciboolabo panshi. 
Balaakunoomukongosha, sombi mwebo teshi mukabakongosheewo. Kuya kunembo balaakunoomweendelesha.
“Mapensho oonse aya alaakwisa pali ndimwe. Teshi akamaneewo kushikila mukanyonyooke cakumaninina, mukwiinga tamukwe kunyumfwila Mwaami Lesa, Lesa wanu akukonkela milawo amilasho yoonse njaakamupa. 
Mapensho aya alaakuba mbobukamboni bwa boomboloshi bwakwe Lesa pali ndimwe alimwi abamulunyungu lwanu kwamuyayaya. 
Ceebo cakutasebensela Mwaami Lesa cakukondwa akusangalala uyo weshi akamupe coolwe mushintu shoonse, 
mulaakusebensela balwani abo Mwaami Lesa mbweshi akatume ayi bamulwaane. Mulaakubula cakulya, maanshi alimwi ashakufwala, taaku cintu nabi comwi nceshi mukabaaco. Mwaami Lesa ulaakumupensha abuumbi kushikila akamunyonyoole. 
Mwaami Lesa ulaakumuletela mushobo umwi kuswa kweela cishi uyo weshi ukese mukumulwana, acishobo cabo teshi mukanoocinyumfwaawo. Balaakwiindililabo kumufukukila anga ngumumbankwashi. 
Balaakunooli bakali alimwi batacite nkumbu kubacembele nabi banike boonse. 
Balaakulya baana ba shifubwa shanu, shishango sha mucishi canu kushikila mukanyonyooke. Taaku shakulya shili anga ngamaila nsheshi bakamushiile, waini, mafuta a olifi, boombe nabi bana ba mbelele, kushikila noonse mukaloobe. 
Mpeeke balaakulwana abantu ba mumandabala oonse ali mucishi ico Mwaami Lesa, Lesa wanu ncaatoomupa. Anu malinga alaamfu ayumu ayo ngomushoma oonse alaakumana kuwa.
“Ono ceebo ca mapensho balwani banu ngweshi bakalete paciindi cakulwana mumandabalaanu, mulaakutalika kulya bana banu, mibili ya baana basankwa abanakashi abo Mwaami Lesa, Lesa wanu mbwaakamupa. 
Paciindi ico amusankwa woonse uteekenye alimwi ucite nkumbu pakati kanu, teshi akabe ankuumbu pamukwabo ngwaakashalwaakwe lifumo lyomwi, mukaakwe usunikwi nabi bana bakwe abo beshi bakacaleewo. 
Aboobo taaku nabi womwi ngweshi akapewo nyama ya bana bakwe iyo njeshi akanoolya. Cilaakuba ncecakulya nceshi akanoocitebo ceebo ca mapensho ayo eshi akalete balwani banu muciindi ico nceshi bakashinguluke mandabalaanu oonse. 
Alakwe mwanakashi woonse uteekenye alimwi ucite nkumbu, mubile uyo utana kulyatawo kale panshi mububile bwakwe, ulaakucita mbomunya mbuli musankwa. 
Cabushishi ulaakulya mwanaakwe kateta alimwi asheenda abaana. Paciindi ico mwaakushingulukwa kubalwani, ulaakwiima ibaye usunikwi, nabi womwi pabana bakwe boonse.
“Na mubule kukonkela kabotu maswi a Milawo alembetwe mulibuku ili akutalemeka liina licite bulemu alimwi liyoosha lya Mwaami Lesa, Lesa wanu, 
ulaakutumina ndimwe abamulunyungu lwanu myaalu iyoosha, mapensho atamaani alimwi amalwashi atashilikiki. 
Malwashi ayoosha oonse alya ngomunya ngomwakabonaawo mucishi ca Ijipiti, ulaakwaaleta pali ndimwe alimwi teshi akamulekeewo. 
Teshi malwashi ayo eenka, sombi Mwaami Lesa ulaakuleta amalwashi amapensho amwi ashiyeneshiyene atalembetwe mulibuku lya Milawo ili, kushikila mukanyonyooke. 
Nacibi kwaamba ayi mwakalinga baanji anga ninyenyeenshi, mulaakucaalabo nongaye ceebo tamukwe kunyumfwila Mwaami Lesa, Lesa wanu. 
Bweenka mbocakasangalasha Mwaami Lesa ayi amusumpule akumufusha mbweeke ubo mbweshi cikamusangalashe ayi amunyonyoole akumulobya. Mulaakumana katyenke mucishi ico ncemutooya mukwikalaamo.
“Lyalo Mwaami Lesa ulaakumupalanganishisha pakati ka mishobo imwi yoonse, kuswa kweela cishi ankoceela. Nkomunya uko mulaakutalika kulambila balesa bakubesa kushisamu akumabwe, abo mwebo abashali banu bakulukulu mbomutana kulambilaawo. 
Pakati ka mishobo iyo, teshi mukacanewo luumuno nabi musena unenu cancinencine. Mpeeke Mwaami Lesa ulaakumulengesha kulisukama, kubula lushomo alimwi akutyongola. 
Buumi bwanu lyoonse bulaakunoolibo mulupaka. Malumwi amashiku mulaakunooloonda akulisukama cakuteshiba na buumi bwanu bulaakunoociya. 
Mukwiinga wa sheesho nsheshi mukanoobona, myoyo yanu ilaakunooswa. Na bwaca, mwebo mulaakunooyeeya ayi nikwashiya, alimwi na kwashiya ayi nikwaca bwaangu. 
Mpomunyaawo Mwaami Lesa ulaakumuboosha mucishi ca Ijipiti mumaato anene, nacibi kwaamba ayi wakamuposhesha ayi mutakabooliiko. Mwaakushika mulaakunoolisambasha kubalwani banu ayi bamufuube, sombi taaku nabi womwi eshi akamuuleewo.”
Maswi aya nga mucipangano ca Mwaami Lesa ico ncaakaambila Mose ayi apange abene Isilaeli mucishi ca Moabu. Uku nkwiilikoobo pacipangano cakwe ambabo paKalundu ka Sinayi.
Mpomunyaawo Mose wakabunganya bene Isilaeli boonse akubaambila ayi, “Mwakalibonena nobeene shoonse isho Mwaami Lesa nshaakacita kuli Falawo mwaami wa kuIjipiti, bamatanjilili bakwe alimwi akucishi cakwe coonse. 
Mwakalibonena nobeene myaalu iloondesha, shaankamiko alimwi ashitondesho sha nkusu sha kwiculu isho Mwaami Lesa nshaakacita. 
Sombi abobulya sunu, taana kumulengesha ayi mwishibishishe nabi kunyumfwishisha sheesho nshemwakabona. 
Kwamyaaka ili makumi one iyo Mwaami Lesa njaakamutanjilila muluyanga, shakufwala nabi nkwabilo shanu tashikwe kukwamookaawo. 
Temwakalinga kucitewo shinkwa wakulya, waini nabi bwalwa bwakunwa, sombi Mwaami Lesa wakalinga kumupa shoonse shakalinga kuyandika mubuumi bwanu kwaamba ayi mwishibe ayi nguLesa wanu. 
Nditwakashika kokuno, mwaami Sioni wa kuEshiboni alimwi amwaami Ogi wa kuBashani bakesa mukutulwana. Sombi twakabakoma. 
Twakabwesa cishi cabo akwaabanya mukowa wa bene Lubeni wakwe Gadi alimwi amusa wa mukowa wakwe Manase. 
Anu munookonkela kabotu maswi oonse ali mucipangano ici, kwaamba ayi mukanooswitilila mushintu shoonse nsheshi mukanoocita.
“Pabushiku bwasunu noonse muliimfwi pameenso a Mwaami Lesa, Lesa wanu. Nkokwaamba ayi mwebo nobamatanjilili, abamaloba, bacinenenene, basankwa bamwi boonse, 
banakashi, baana alimwi abaswamashi mbomwikalaabo abo bamutepela nkuni akumutekela maanshi. 
Mwebo muli waano sunu ayi musumine cipangano ico Mwaami Lesa, Lesa wanu, ncaatoopanga amwebo mukushomesha cakulumbila, 
kwaamba ayi Mwaami Lesa ambilishe ayi sunu mwaba bantu bakwe, alakwe waba Lesa wanu kweelana ambwaakamushomesha akushomesha cakulumbila kubamashali banu bakulukulu Abulaamu, Isaki alimwi aJakobo. 
Cipangano cakulumbila ici ca Mwaami Lesa, tacikumitebo kuli ndimwe nweenka, sobwe. 
Sombi cilikumite abaabo boonse bamulunyungu lwesu batana kushalwa, abo batabete waano sunu.
“Mwebo nobeene mulishi mbuli mbotwakalinga kwikala mucishi ca Ijipiti alimwi ambotwakeenda mushishi sha mishobo imwi. 
Mwakabona shibumbwabumbwa shabo shilensha nsoni isho shakapangwa kushisamu, mabwe, silifa alimwi agolodi. 
Ono mucenjele ayi patakabi musankwa, mwanakashi, cipani nabi mukowa uli waano sunu weshi ukafutatile Mwaami Lesa, Lesa wesu akutalika kulambila balesa ba mishobo imwi. Ceebo ici inga caba anga ngumuyanda wasonsa akuba cisamu ca musuku mubi. 
Anu kutabi muntu nabi womwi pabushiku bwasunu utoonyumfwa maswi aya, pesule alyuume pacaamba akwaamba ayi taaku ceenga cacitika nabi kaacita kuyanda kwakwe mwiine. Ici inga canyonyoola ndimwe noonse, baluleme alimwi abataluleme. 
Mwaami Lesa teshi akalekelele muntu wa mbuli wooyu. Sombi bukali bwakwe bulaakuba pali nguwe, amashingo oonse alembetwe mulibuku ili alaakumupolela, kushikila Mwaami Lesa akashiminganye liina lyakwe pacishi ca panshi cino. 
Mpeeke Mwaami Lesa ulaakumulengesha ayi abe citondesho kumikowa yoonse ya bene Isilaeli akumuletela mapensho, kweelana amashingo oonse ali mucipangano ayo alembetwe mulibuku ili lya Milawo.
“Ono mumashalane ali kunembo, bamulunyungu lwanu alimwi abaswamashi baswa mushishi shili mulaale, balaakubona mapensho alimwi amalwashi ayo Mwaami Lesa ngweshi akalete mucishi canu. 
Cishi canu coonse cilaakubabo luyanga, cilaakunoolibo ncikula. Taaku ceshi cikanoomenaawo nabi bwiisu boonse. Cilaakuba anga ngamandabala anene aSodoma aGomola, Adima alimwi aSeboyimu, ayo ngaakanyonyoola Mwaami Lesa ndyaakakalala abuumbi. 
Lyalo bantu ba mucishi coonse ca panshi balaakwiipusha ayi, ‘Nciinshi Mwaami Lesa ncaakacitila bobulya cishi cabo? Nciinshi ncaakalalila bobulya?’ 
Ono kukumbula kulaakuba kwakwaamba ayi, ‘Ceebo bantu aba bakapwaya cipangano ico Mwaami Lesa, Lesa wa bamashali babo bakulukulu ncaakapanga ambabo paciindi ndyaakalinga kubakusha mucishi ca Ijipiti. 
Bakaswa munshila ya Mwaami Lesa akutalika kulambila akusebensela balesa bamwi abo mbobatana kulambilawo kale, abo mbwaakabakasha. 
Paceebo ceeci Mwaami Lesa wakakalalila bantu bakwe akuleta mashingo oonse alembetwe mulibuku ili pacishi cabo. 
Mpeeke Mwaami wakakalala abuumbi cakwaamba ayi wakabakusha mucishi cabo akubawaala mucishi cimwi, kweelana ambomubwene bulya.’
“Kuli shintu shimwi isho Mwaami Lesa, Lesa wesu nshaakatushisa. Sombi wakatuyubulwita Milawo yakwe kwaamba ayi swebo abamulunyungu lwesu tunooikonkela kwamuyayaya.
“Ono ntoomulwiita ayi cili kuli ndimwe nobeene kusala coolwe nabi mashingo. Na shoonse ishi shikamucitikile pakati ka mishobo iyo Mwaami Lesa, Lesa wanu nkweshi akamupalanganishishe, mulaakwiibaluka shakusala nshentoomulwiita. 
Na mwebo alimwi abamulunyungu lwanu mukasandukile kuMwaami Lesa akukonkela milawo yakwe njentoomupa amyoyo alimwi abuumi bwanu boonse, 
lyalo Mwaami Lesa, Lesa wanu ulaakumunyumfwila nkumbu. Ulaakumukusha kuswa mumishobo iyo njaakapalanganya akumulengesha ayi mube ashoolwe alimwi. 
Nacibi kwaamba ayi mukapalanganishikwe cakuya mukushika kweela cishi ca panshi, Mwaami Lesa, Lesa wanu ulaakumubunganya akumuboosha, 
ayi mukabwese cishi umo mwakalinga bamashali banu bakulukulu. Ulaakumupa coolwe alimwi akumufusha kwiinda bwakalinga bamashali banu bakulukulu. 
Kuswawaawo Mwaami Lesa, Lesa wanu ulaakupa ndimwe abamulunyungu lwanu myoyo yakunyumfwila, kwaamba ayi mukamusuune amyoyo alimwi abuumi bwanu boonse, ayi mukatolelele kwikala mucishi ico. 
Mpeeke ulaakutuntulwita mashingo oonse aya pabalwani banu abo bakalinga kumupatite akumupensha. 
Lyalo mulaakunoonyumfwila Mwaami Lesa alimwi, akukonkela milawo yakwe yoonse njentoomupa sunu. 
Mpomunyaawo Mwaami Lesa, Lesa wanu ulaakumupa coolwe mumilimo yoonse njeshi mukanoocita, akumupa baana baanji, shifubwa alimwi ashakulya shiinji. Ulaakukondwa kumupa coolwe bweenka mbwaakakondwa pakupa coolwe bamashali banu bakulukulu. 
Ici cilaakucitika na mukanoonyumfwila Mwaami Lesa, Lesa wanu akukonkela milawo amilasho yakwe yoonse ilembetwe mulibuku ili. Mulyeelete kuboola kuMwaami Lesa, Lesa wanu amyoyo alimwi abuumi bwanu boonse.
“Anu mulawo ngontoomupa sunu teshi uyumu alimwi toobete kulaale sobwe. 
Toobete kwiculu nkweenga kamwiipusha ayi, ‘Ngani eshi aye kwiculu mukutuletela, tunyumfwe mbowaamba akuukonkela?’ 
Nabi kuba kwitala lya lweenge nkweenga kamwiipusha ayi, ‘Ngani eshi asubukile kwitala mukutuletela, tunyumfwe mbowaamba akuukonkela?’ 
Sobwe, ulibo pafwaafwi, mulishi, mulakonsha kuwaamba, aboobo amuukonkele.
“Amubone, sunu ndamupa ciindi cakusala pakati ka bubotu abubi, pakati ka buumi alimwi amapensho. 
Ceebo ndamulwiita ayi musune Mwaami Lesa, Lesa wanu, kweenda munshila shakwe akukonkela milawo, milasho yakwe alimwi akwiisha kwakwe kumwi koonse. Na mukacite boobo, Mwaami Lesa, Lesa wanu ulaakumufusha akumupa coolwe mucishi ico ncemutooya mukubwesa akwikalaamo. 
Sombi na mukabule kucita boobo, mukayungoolwe kuya mukufukamina akulambila balesa bamwi, 
ntoomulwiitila limwi sunu ayi ncakwiila mulaakunyonyoolwa. Teshi mukekaale ciindi cilaamfu mucishi ico cili kwitala lya Joodani ncemutooya mukubwesa akwikalaamo. 
Sunu ndeeta liculu alimwi acishi ca panshi ayi shibe bakamboni bangu. Ndamupa ciindi cakusala pakati ka buumi alufu, apakati ka coolwe amashingo. Ono amusale buumi kwaamba ayi mwebo abamulunyungu lwanu munooli boomi. 
Ono amusune Mwaami Lesa, Lesa wanu, munoomunyumfwila alimwi akushomeka lyoonse kuli nguwe. Na munoocita boobo, mulaakwikala myaaka iinji mucishi ico ncaakashomesha cakulumbila kupa bamashali banu bakulukulu Abulaamu, Isaki alimwi aJakobo.”
Mpomunyaawo Mose wakatolelela kwaambila bene Isilaeli ayi, 
“Ono bulya ndicite myaaka ili 120, paceebo ceeci inga nshicikoonshi kunoocili mutanjilili wanu. Kuteshibo ceeco ceenka, sombi Mwaami Lesa wakandwiita ayi teshi nkasubuke Mulonga wa Joodani. 
Mwaami Lesa, Lesa wanu mwiine ngweshi akanooli kunembo akunyonyoola mishobo iyo ili kooko kwaamba ayi mukabwese cishi cabo. Joshuwa ngweshi abe mutanjilili wanu kweelana abwakaamba Mwaami Lesa. 
Mpeeke Mwaami Lesa ulaakunyonyoola bantu abo bweenka mbwaakacita Sioni alimwi aOgi, bamaami ba bene Amoli abo mbwaakanyonyweeta pantu pomwi acishi cabo. 
Mwaami Lesa ulaakulengesha ayi mukabakoome, aboobo mulyeelete kubacita bweenka mbondamulwiita. 
Anu amuyume akulishoma. Mutabaloondi nabi kututuma ceebo Mwaami Lesa, Lesa wanu unanooli amwebo. Teshi akamushiyeewo nabi kumusuula.”
Lyalo Mose wakeeta Joshuwa akumwaambila pameenso abene Isilaeli boonse ayi, “Uyume akulishoma, ceebo ndiwe weshi utole bantu aba mucishi ico Mwaami Lesa ncaakashomesha cakulumbila kupa bamashali babo. Ulyeelete kubabaanya cishi ico ayi cikabe cinebo. 
Mwaami Lesa mwiine ngweshi anookutanjilila alimwi unanooli awebo. Teshi akakushiyeewo nabi kukusuula. Aboobo tooelete kuloonda nabi kutyongola.”
Mpeeke Mose wakalemba Milawo yakwe Lesa akupa bene Lefi bapailishi abo bakalinga kulanga paLibokoshi lya Cipangano ca Mwaami Lesa, alimwi akupa bamatanjilili boonse ba bene Isilaeli. 
Lyalo Mose wakabaambila ayi, “Lyoonse na peenda myaaka ili yosanwe ayobilo, mumwaaka wakulekelela nkongole mulyeelete kunoobelenga Milawo iyi, Munoobelengaamo paciindi cakusekelela kwa Shimpaka. 
Mukanoobelengela bene Isilaeli boonse na besa mukulambila Mwaami Lesa, Lesa wanu kumusena womwi wakulambililaako uyo Mwaami Lesa ngweshi akasaale. 
Mukabunganye bantu boonse, nkokwaamba ayi basankwa, banakashi, baana alimwi abaswamashi mbomwikalaabo mumandabalaanu, ayi banyumfwe akwiiya kulemeka Mwaami Lesa, Lesa wanu alimwi akukonkela kabotu maswi oonse ali mumilawo iyi. 
Munshila iyi, bamulunyungu lwanu abo batana kunyumfwaawo Milawo iyi ya Mwaami Lesa, Lesa wanu, inga beenyumfwa. Aboobo, balaakwiiya kumunyumfwila mumyaaka yoonse njeshi mukekale mucishi ico ncemutooya mukubwesa akwikalaamo kwitala lya Joodani.”
Kuswawaawo Mwaami Lesa wakaambila Mose ayi, “Ono uli pafwaafwi kufwa. Ita Joshuwa usaakwe kuTente ya Cipangano ayi mupe milasho.” Mpeeke Mose aJoshuwa bakaya kuTente iyo. 
Lyalo Mwaami Lesa wakaboneka nkomunya uko mulicincilo lya likumbi ilyo lyakeemikana pamulyango wa Tente.
Mwaami Lesa wakaambila Mose ayi, “Webo utoofwa onoono, ono na ufwe, bene Isilaeli balaakucileka kushomeka kuli ndime akutalika kulambila balesa beensu ba mucishi ico ncebatooyaamo. Balaakunkaka akupwaya cipangano cili pakati pali mbabo anebo. 
Pabushiku ubo ndaakubakalalila akubafutatila, mpeeke balaakunyonyooka. Balaakupolelwa mapensho aanji kushikila bakeshibe ayi shoonse shabacitikila ceebo nebo neMwaami Lesa nshibete ambabo. 
Ncakwiila pabushiku ubo ndaakubafutatila ceebo ca bubi bwabo bwakulambila balesa bamwi.
“Ono lemba lwiimbo ulu akwiisha bene Isilaeli boonse kwaamba ayi lube bukamboni bwakubashinina. 
Nebo pakubashisha mucishi umo muli bubile abulongo bubotu ico ncendakashomesha bamashali babo bakulukulu, balaakutalika kulambila balesa bamwi. Balaakunkaka akupwaya cipangano cili pakati pali mbabo anebo, mukwiinga balaakunoolyatabo mushakulya. 
Mapensho aanji aakubapolela, lwiimbo ulu lulaakunokwiimbwa akuba bukamboni bwakubashinina, mukwiinga bamulunyungu lwabo teshi bakaluluube. Nebo ndishi shoonse nsheshi bakacite, nacibi kwaamba ayi nshina kubashisha mucishi ico ncendakashomesha cakulumbila kubapa.” 
Aboobo Mose wakalemba lwiimbo ulo pabushiku ubo akulwiisha bene Isilaeli.
Lyalo Mwaami Lesa wakaambila Joshuwa mwanaakwe Nani ayi, “Uyume akulishoma mukwiinga ndiwe weshi utanjilile bene Isilaeli kuya mucishi ncendakabashomesha cakulumbila, anebo nemwiine nanooli awebo.”
Ono Mose ndyaakamanisha kulemba maswi oonse mulibuku lya Milawo yakwe Lesa, 
wakaambila bene Lefi bapailishi abo bakalinga kulanga paLibokoshi lya Cipangano ayi, 
“Amubwese Libuku lya Milawo ili akulibika lubamba aLibokoshi lya Cipangano ca Mwaami Lesa, Lesa wanu. Uko, lilaakunooli bukamboni bwakushinina bantu bakwe boonse. 
Nebo ndishi bwaashu abushicimpamya mbobacite. Balo bakalinga kwaashukila Mwaami Lesa nebo kaancili muumi, ono cilaakweela kuli na nkafwe! 
Amubunganye bamatanjilili ba mikowa yoonse, alimwi abacinenenene kwaamba ayi mbalwiite maswi aya balinyumfwile. Ntokwiita liculu alimwi acishi ca panshi ayi shibe bakamboni bangu bakubashinina. 
Mukwiinga ndishi ayi ndaakufwa, balaakutalika kubisha akukaka nshendabalwiita. Mpeeke munshiku shitoosa, balaakupolelwa mapensho ceebo ca kubisha kunembo lya Mwaami Lesa akumukalasha kwiinda mukucita sheesho nshaakabakasha.”
Mpomunyaawo Mose wakaamba maswi oonse a lwiimbo ulu bene Isilaeli boonse kabanyumfwite.
“Kutika, oliculu nshentokwaamba,
Kwiisha kwangu kube anga nimfula,
Ndanoolumbaisha liina lya Mwaami Lesa,
“NguMwaandami, milimo yakwe teecite kampenda.
Sombi mwebo tamushomeki,
Mwebo nobantu baluya, batacite maano,
“Amwiibaluke nshiku shakalekale,
Lesa wakwiculu Wiindaawo ndyaakapa mishobo shishi ayi nshinebo,
Ceebo cipansha ca Mwaami Lesa mbantu bakwe,
“Wakabacana kabeengooka muluyanga,
bweenka mbuli mumbankwashi mbwaapalanganya ciinswa,
Mwaami Lesa eenkabo ngowakabatanjilila,
“Ngowakalengesha ayi beendeleshe cishi coonse ca tulundu
Ŋombe ampongo shabo shakalinga kukamika abuumbi.
“Bantu ba Mwaami Lesa bakabila, sombi bakamwaashukila.
Bakakalasha Mwaami Lesa ceebo cakulambila balesa bamwi,
Bakabenga milambu kubalesa abo bateshi bancinencine,
Bakakaka Mwaandami, Lesa uyo wakabalenga,
“Mwaami Lesa ndyaakabona boobo, wakabakaka,
Wakaamba ayi, ‘Ndaakubafutatila,
Bakanengesha kunyumfwa busuba ceebo cakulambila citeshi Lesa.
Bukali bwangu bulaakunoonyaka anga ngumulilo
“ ‘Ndaakulundika mapensho pali mbabo
Ndaakutuma nsala ashimpwita,
Pansengwe palaakuba kufwa kunkondo,
Ndakalinga kusuni kubanyonyoola boonse
Sombi ndakaloonda balwani babo kulisumpula
“Bene Isilaeli ngumushobo utacite maano,
Bakaalilwa kwishiba ncebakakomenwa,
Anu muntu womwi inga wakoma buyani bali cuulu,
Balwani babo balishi ayi balesa babo balilefukite,
Balwani babo mbeshikubisha anga mbene Sodoma aGomola,
Bali anga nguwaini wakapangwa kubuyoka bwa nsoka,
“Mwaami Lesa uciyeeya balwani babo ncebakacita
Mwaami Lesa ulaakuboosha cishole mukubapa mulandu.
Mwaami Lesa ulaakufuna bantu bakwe,
Lyalo Mwaami Lesa ulaakwiipusha bantu bakwe ayi,
Mwakabatebeta mafuta a milambu yanu
“ ‘Nebo neenka, ndime Lesa.
Ndakonsha kutambika lyaansa kwiculu akushomesha cakulumbila ayi,
ndaakunona mupeeni wangu ubekabeka,
Mifwi yangu ilaakunoonswenkabo bulowa bwabo,
“Mwebo nomishobo yoonse, kamulumbaisha bantu ba Mwaami Lesa.
Mose wakesa pantu pomwi aJoshuwa mwanaakwe Nani akwaamba maswi oonse a lwiimbo ulu bantu boonse kabanyumfwite.
Ono Mose ndyaakamana kwaambila bene Isilaeli maswi oonse ayo, 
wakaamba ayi, “Maswi oonse aya ngondamwaambila sunu, abe muli ndimwe kwaamba ayi mukeeishe bana banu ayi bakakonkele milawo iyi kabotu kabotu. 
Teshi maswi atacite ncito, sombi mbobuumi bwanu. Kamwaakonkela, lyalo mulaakwikala nshiku shiinji mucishi ico cili kwitala lya Joodani ncemutooya mukwikalaamo.”
Pabushiku mbomunya ubo, Mwaami Lesa wakaambila Mose ayi, 
“Koya mutulundu twa Abalimu, mucishi ca Moabu ico cilangene andabala ya Jeliko. Utante paKalundu ka Nebo, akubona cishi ca Kenani, ico ncentoopa bene Isilaeli. 
Na ukatante pakalundu ako, ulaakufwa peenka apo, bweenka mbuli mukwanu Aloni mbwaakafwita paKalundu ka Oli, 
mukwiinga nobilo noonse tamukwe kushomeka kuli ndime pameenso a bene Isilaeli. Ndimwakashika kumaanshi a kuMeliba pafwaafwi andabala ya Kadeshi muluyanga lwa Sini, tamukwe kundemeka pameenso a bene Isilaeli. 
Paceebo ceeci, cishi ici ulaakucibonenabo palaale, sombi teshi ukashike mucishi ico ncentoopa bene Isilaeli.”
Mose, muntu wakwe Lesa, wakapa bene Isilaeli shoolwe ishi kaatana kufwa. 
Wakaamba ayi,
Mwaami Lesa ulisuni bantu bakwe
aMilawo Mose njaakatupa
Bene Isilaeli alimwi abamatanjilili babo
Ono kumukowa wakwe Lubeni, Mose wakaamba ayi,
Akwalo kumukowa wakwe Juda wakaamba ayi,
Kumukowa wakwe Lefi wakaamba ayi,
Bakashomeka kuli ndimwe
Balaakwiisha bana bakwe Jakobo milasho yanu,
NoBaami baLesa, amucafwe mukowa wabo kusumpuka,
Kumukowa wakwe Benjameni wakaamba ayi,
Kumukowa wakwe Josefu wakaamba ayi,
Cishi cabo acibe acoolwe
Tulundu twabo tukulukulu tube ashisepo shibotu.
Cishi cabo acibe ashintu shibotu shoonse.
Josefu ulicite nkusu anga ngumucende
Kumukowa wakwe Sebuluni awakwe Isaka wakaamba ayi,
Balaakutamba baswamashi ayi bakese kukalundu kabo
Akwalo kumukowa wakwe Gadi wakaamba ayi,
Wakalisalila cishi ciindaawo kubota.
Kumukowa wakwe Dani wakaamba ayi,
Kumukowa wakwe Nafutali wakaamba ayi,
Kumukowa wakwe Asha wakaamba ayi,
Mandabala a nguwo akacaalwe ashisasa sha nshimbi asha bulonse,
Nobene Isilaeli, taaku lesa umwi uli anga nguLesa wanu,
Lesa ngoomufuna lyoonse,
Aboobo bene Isilaeli balekala muluumuno,
Mulicite coolwe mwebo nobene Isilaeli!
Lyalo Mose wakaswa mushinyika sha Moabu akutanta paKalundu ka Nebo, kushika apeculu peene paKalundu ka Pisiga ako kalangene andabala ya Jeliko. Nkweeke uko, Mwaami Lesa wakamubonesha cishi coonse. Nkokwaamba ayi kutalikila kucishi ca Gilyadi kushika akucishi ca Dani, 
cishi coonse ca Nafutali, Efuleemu acakwe Manase, cishi ca Juda kushika akuLweenge lwa Mediteleniyani kumbo, 
cishi ca kumalenge lya cishi ca Juda alimwi acishi coonse citalikila kucinyika ca Jeliko, Ndabala ya Tukunka, tibili akuSowa. 
Kuswawaawo Mwaami Lesa wakaambila Mose ayi, “Cilya ncecishi ncendakashomesha Abulaamu, Isaki aJakobo ayi ndaakupa bamulunyungu lwabo. Ndakubonesha, sombi teshi ukalyateemo napaceyi.”
Aboobo Mose musebenshi wa Mwaami Lesa wakafwa mucishi ca Moabu kweelana abwakaamba Mwaami Lesa. 
Mpeeke Mwaami Lesa wakamufukila mucinyika ca Moabu ico cilangene andabala ya Betipeyo. Sombi kushikila asunu, taaku muntu ushi pali cuumbwe cakwe Mose. 
Mose wakafwa kaacite myaaka ili 120. Nacibi boobo wakalinga kunoocilashabo kabotu alimwi kaacicitebo nkusu. 
Bene Isilaeli bakamulila kwanshiku shili makumi otatwe mushinyika sha Moabu.
Ono Joshuwa mwanaakwe Nani wakesushikwa busongo mukwiinga Mose wakabika maansaakwe pali nguwe. Paceebo ceeci bene Isilaeli bakalinga kumunyumfwila akunoocita shoonse Mwaami Lesa nshaakalwiita Mose.
Kuswabo ceeco ciindi, takuna kubawo kale mulaluki mucishi ca Isilaeli uli anga nguMose, uyo Mwaami Lesa ngwaakalinga kubandikaakwe mulomo amulomo. 
Taaku mulaluki nabi womwi wakacitaawo kale shaankamiko ashitondesho sha nkusu sha kwiculu shili mbuli sheesho Mwaami Lesa nshaakatuma Mose ayi akacite muIjipiti kumwaami Falawo, kubacinenenene bakwe alimwi amucishi cakwe coonse. 
Ncakwiila taaku muntu nabi womwi uyo wakacitawo kale shintu sha nkusu shiyoosha mbuli sheesho Mose nshaakacita pameenso abene Isilaeli.
