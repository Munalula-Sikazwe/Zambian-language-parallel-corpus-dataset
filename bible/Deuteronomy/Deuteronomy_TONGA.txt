Ngaaya majwi aa Mozesi ngaakaambila Baisilayeli boonse nibakali munkanda kujwe lyamulonga wa Jolodani mukkuti lili munsi aa Sufu aawa mpaakati aanga munzi wa Palani waba kulubazu lumwi minzi ya Tofeli, Labani, Hazeloti, a Dizahabu yaba kulubazu lumwi. 
Kuli musinzo wamazuba aali kkumi abumwi kuzwida kucilundu ca Sinai kuyoosika ku Kadesyibaaneya kwiinda nzila yacilundu ca Siiya. 
Lino mumwaka wamakumi one kuzwa ciindi Baisilayeli nibakalonga kuzwa kunyika ya Ijipiti, mubuzuba bwakusaanguna bwamwezi wakkumi aumwi Mozesi wakaambila bantu makani oonse aayo Mwami Leza ngaakamulaililide kuti abaambile. 
Majwi aaya akaambwa a Mwami Leza kazundide kale Sihoni mwami wa Baamoli ooyo wakali kulela mumunzi wa Hesyiboni, alimwi wakalizundide kale a Ogi mwami wa Basyani wakali kulela muminzi ya Asiyitaloti a Edileyi. 
Kabacikkede kujwe lya Jolodani, mucisi ca Mowabu, Mozesi wakapandulwida bantu milawo anjiisyo zya Leza.
Wakati, “Katuli ku Sinai, Mwami Leza wesu wakatwaambila kuti, ‘Mwakkala cabonwa kuno, 
lino amulonge muunke kunyika ya Baamoli amuzisi zyoonse nzyobabambene limwi, ku Alaba kunyika yatulundu-lundu, amuzibanda zyakumusanza, mane kuyoosika kumakoba aalwizi lupati kunyika ya Bakenani, aku Lebanoni, mane do kumulonga mupati wa Yufuletisi. 
Masimpe, njoomupa nyika eeyo, mebo nde Mwami Leza njendakasyomezya kuyoopa kuli basikale banu, ba Abulahamu, Izaka a Jakobo, akulunyungu lwabo. Kamuya mukiitole.’”
Mozesi wakati kubantu, “Alimwi katucili ku Sinai ambebo ndakamwaambila kuti, ‘Mukuli wakumweendelezya nsyuukonzyi endikke. 
Mwami Leza wanu wamuvuzya kapati cakuti mwaba mbuli nyenyezi. 
Mwami Leza wabasikale banu amuvuzye ziindi zili cuulu kwiinda mbomubede lino. Amuleleke mbubonya mbuli mbwaakasyomezya. 
Pele lino inga mebo endikke ndakonzya buti kuyumuna mukuli wakumweendelezya nywebo alimwi akumubetekela manyongwe aanu? 
Nkaako amusale baalumi basongo kuzwa kumusyobo omwe-omwe, bali mbaasiluzibo balemekwa, babe basololi banu!’ 
Eelyo anywebo lwanu mwakazumina kuti cintu cili boobo cileelede kucitwa. 
Aboobo aabo bantu mbimwakasala kuzwa mumusyobo omwe-omwe, bakajisi busongo aluzibo, ndakababikka kuba basololi banu. Bamwi bakali kulela bantu bali cuulu, abamwi bakali kulela bali mwaanda, abamwi bakali kulela bali makumi osanwe, alimwi bamwi bakali kulela bali kkumi. Alimwi ndakasalilizya bakuti babagwasye.
“Kuciindi eeco ndakabalailila babetesi banu kuti, ‘Muleelede kubeteka cabululami twaambo toonse bantu ntobayooleta kulindinywe, twaambo twa Baisilayeli nikuba twa Muisilayeli amuzwakule. 
Mukubeteka kwanu mutanoosalululi pe, kamubeteka buyo bweelede kubantu balemenede akubantu buyo. Mutakayoowi muntu nabani, nkaambo kubeteka kwanu kuzwa kuli Leza. Kuti naa mulandu ukamuyumine, mukuulete kulindime kuti ndizooubeteke.’ 
Kuciindi eeco nciconya ndakamwaambila zintu zyoonse nzimweelede kucita.”
“Lino twakacita mbubonya mbwaakatulailila Mwami Leza wesu. Twakasiya cilundu ca Sinai, twakeenda kwaandulula nkanda iilya mpati iiyoosya njimwakalibonena, munzila iiya kunyika yatulundu-lundu ya Baamoli. Nitwakasika ku Kadesyibaaneya, 
ndakamwaambila kuti, ‘Ono mwasika kunyika yatulundu-lundu ya Baamoli, njenjiyo eeyi nyika njaatupa Mwami Leza wesu. 
Masimpe, Mwami Leza wamupa nyika eeyi. Kamuya mwiisaale nkaambo njiyanu, mbubonya mbwaakamwaambila Mwami Leza wabasikale banu. Mutayoowi pe nikuba kutyompwa.’
“Pele nywebo mwakaboola kulindime mwakati, ‘Atusaangune kutuma bamwi bantu kuti bakiitwele nyika kutegwa baboola bazootwaambile nzila njotweelede kutola alimwi aminzi njotuyoosaala.’
“Muzeezo ooyo wakandibotela aboobo ndakasala baalumi bali kkumi ababili, omwe-omwe kuzwa kumusyobo omwe. 
Eelyo baalumi aabo bakainka baandulula kkuti lya Esyikoli baakutwela nyika. 
Nibakaboola bakaletelezya amicelo iizwa munyika eeyo kuti bazootondezye bubotu bwayo, alimwi bakazootwaambila amulomo mpande kuti eeyo nyika njaatupa Mwami Leza wesu nimbotu kapati.
“Nikuba boobo nywebo mwakakaka kuunka kunyika eeyo, mwakazangila Mwami Leza. Mwakakaka kuswiilila malailile aakwe. 
Alimwi mwakatalika kutongooka muzivuka zyanu, mwakati, ‘Nkaambo kakuti Mwami Leza ulitusulaikide ncaakatugwisya mu Ijipiti kuti azootwaabe ku Baamoli kuti batumane kutujaya.’ 
Ani tulagamayi? Kayi mbaaba batutyompya. Baamba kuti, ‘Bantu bamumo mbalamfu alimwi mbaasinguzu kwiinda ndiswe. Minzi yabo mmipati, iliyakilidwe ankwakwa zisika kujulu. Alimwi twakabona ammantu kuya.’
“Pele mebo ndakamwaambila kuti, ‘Mutayoowi bantu aabo pe. 
Mwami Leza wanu nguuyoomusolweda akumulwanina lwakwe mwini mbubonya mbuli mbwaakacita mu Ijipiti 
amunkanda. Mwakalibonena nobeni Mwami Leza wanu mbwaakamulela mbuli muntu mbwalela mwanaakwe mulweendo lwanu loonse mane do kuno.’ 
Pele nywebo nikuba kuti ndakamwaambila boobu, tiimwakasyoma Mwami Leza wanu, 
ooyo wakamusolweda akumutondezya mwakuyakila. Masiku wakali kumusolweda amusumpuululu wamulilo, isikati akkumbi.”
“Lino Mwami Leza naakamvwa matongoosi aanu, wakanyema. Wakakonka akuti, 
‘Masimpe, taakwe naba omwe wabantu aaba bamusela ooyu mubi uuyoonjila munyika mbotu eeyo njindakasyomezya kupa kuli basikale babo. 
Ccita buyo Kalebi mwanaa Jefune walo alikke nguuyoobona nyika eeyo njaakatwela. Njoomupa alunyungu lwakwe, nkaambo walo wakandisyoma amoyo woonse.’ 
Mwami Leza wakandinyemena ambebo akaambo kanu akuti, ‘Ayebo Mozesi tokooyoonjila munyika eeyo pe, 
pele buyo mugwasyi wako Josyuwa mwanaa Nuni nguuyoonjila mulinjiyo. Muyumye-yumye nkaambo nguuyoosolweda Baisilayeli kuyootola nyika eeyo!’
“Mpampawo aalya Mwami Leza wesu mpaakatwaambilila kuti, ‘Bana banu aaba baniini batazi cibi acibotu mbabayoonjila munyika eeyo, aabo mbomuti bayoojatwa abasinkondonyoko. Njooipa kulimbabo kuti bakakkale mumo. 
Pele nywebo amupiluke kunkanda kuya ku lwizi lusalala.’
“Lino nywebo mwakandiingula kuti, ‘Twakabisizya Mwami Leza. Pele ono tulainka tukalwane abantu aaba, mbuli bwalailila Mwami Leza wesu.’ Eelyo umwi aumwi wanu wakabweza zilwanyo zyakwe, walibambila kuya kunkondo. Mwakali kuyeeya kuti ncibotu alimwi ncuuba-uba kulwana bantu bamunyika yatulundu-lundu.
“Pele Mwami Leza wakandaambila kuti, ‘Baambile bantu aaba kuti batasoli kuyoolwana, nkaambo mebo nsikooyooba ambabo, nkaako bayoozundwa abasinkondonyina.’ 
Eelyo nindakamwaambila mbuli mbwaakandaambila Mwami Leza, taakwe nimwakandiswiilila pe. Pele mwakazangila malailile aa Mwami Leza. Mukulikankaizya kwanu mwakainka kuyoolwana bantu aabo. 
Eelyo Baamoli bakamutandaanya mbuli makata aanzuki zitandaanya muntu. Bakamukoma akumutandaanya mucisi catulundu-lundu ca Edomu, mane baakumusisya ku Homa. 
Kumane mwakalilila Mwami Leza kuti amugwasye, pele taakwe naakacita oobo. 
Mpawo mwakakkala buyo mu Kadesyi kwaciindi cilamfu.”
Musule akooku twakanyona twaandulula nkanda kutozya ku lwizi lusalala, mbuli mbwaakandaambila Mwami Leza. Twakali munyika ya Edomu kwaciindi cilamfu.
Mpoonya Mwami Leza wakandaambila kuti, 
“Mwakkala ciindi cilamfu munyika iino yatulundu-lundu, amunyone mutozye kulubazu lwakunyika. 
Ubazibye bantu kuti balaafwiifwi kunjila munyika yabakwanu, balunyungu lwa Isau, aabo bali mu Edomu. Bayoomuyoowa, pele amucenjele 
kuti mutabalwani, nkaambo nsikooyoomupa kapaanzi kanyika yabo nikaceya buti. Kayi ndakapa nyika eeyi yatulundu-lundu kuli Isau kuti ibe yakwe iimugeme. 
Naa bamupa cakulya naaba maanzi, muule.”
Lino nywebo amuyeeye mbuli Mwami Leza wanu mbwaakamuleleka mulizyoonse nzimwakacita. Wakamubamba ciindi coonse ncimwakali munkanda eeyi mpati. Kwamyaka yoonse eeyi iili makumi one Mwami Leza wanu wakali aandinywe, taakwe acomwe cintu ncimwakabula pe!
“Nkaano twakabaindilila bakwesu, balunyungu lwa Isau, bakali munyika ya Edomu. Twakasiya mugwagwa uuzwa kuminzi ya Elati a Aziyobigebee uuya kulwizi lwamunyo, twatola mugwagwa wamunkanda kuya ku Mowabu. 
Aawo Mwami Leza wakandaambila kuti, ‘Mutasoki Bamowabu nikuba kubusya nkondo. Nsikooyoomupa kabeela kanyika yabo nikaceya buti nkaambo nyika ya Aa ndakaipa kulunyungu lwa Loti.’”
Munyika eeyi ciindi kwakali kukkala Baemi, aaba bakali bantu banji basinguzu, alimwi akali mantu mbubonya mbuli bwakali Baanaki. 
Bakazaalikizigwa kuti Balefa mbubonya mbuli Baanaki, balo Bamowabu bakali kubaita kuti Mbaemi. 
Ciindi-ciindi Baholi mbibakali kukkala munyika ya Edomu, pele balunyungu lwa Isau bakabatanda kuzwa munyika eeyo. Bakanyonyoona ciinga ca Baholi, mpoonya biikkala mbabo. Bakacita mbubonya mbuli Baisilayeli mbobakacita kubantu aabo bakali kukkala munyika eeyo njaakabapa Mwami Leza.)
Mwami Leza wakatwaambila kuti, “Amuunke muzubuke mulonga wa Zeledi.” Mpoonya aawo twakazubuka. 
Lino kwakaindide myaka iili makumi otatwe alusele kuzwida ciindi nitwakalonga ku Kadesyibaaneya kusikila nitwakazubuka mulonga wa Zeledi. Ciindi eeco boonse bamusela uulya wakali kukonzya kuya kunkondo bakamanide kale kufwa, mbubonya mbuli Mwami Leza mbwaakakonkezya. 
Nkaambo ncobeni Mwami Leza wakabanyonyoona boonse mane limwi bamaninina do.
Nicakamana eeci, 
Mwami Leza wakati kulindime, 
“Sunu mulaandulula nyika ya Mowabu munzila iiya kumunzi wa Aa. 
Mwaakusika kumunyinza wa Baamoni, mutakabasoki nikuba kubusya nkondo nkaambo nsikooyoomupa kabeela kanyika yabo nikaceya buti. Eeyo nyika ndakiipa kuli balunyungu lwa Loti kuti ibe yabo.”
Munyika eeyi ayalo Balefa bakali kukkala mumo, pele Baamoni bakabaita kuti Mbazamuzumu. 
Aaba bakali bantu banji basinguzu alimwi akali mantu mbubonya mbuli bwakali Baanaki. Pele Mwami Leza wakanyonyoona ciinga cabo, eelyo Baamoni bakabatanda akukkala munyika yabo, 
mbuli Mwami Leza mbwaakacitila balunyungu lwa Isau bakali kukkala mu Edomu ciindi naakabatandila Baholi. Bakabatandila limwi akukkalilila munyika yabo kusikila sunu. 
Kwaamba zya Baavi bakali munyika eeyo mane ku Gaza bakanyonyoonwa a Bakafitoli bakakkala munyika yabo.
Lino Mwami Leza wakaamba kuti, “Amutalike lweendo lwanu alimwi, muzubuke mulonga wa Anoni. Amulange, ndaaba mwami Sihoni, Muamoli, mwami wa Hesyiboni, anyika yakwe yoonse. Amumusaale, mwiitole nyika yakwe. 
Kuzwa sunu ndacita kuti misyobo imuyoowe. Baakumvwa zyandinywe, liyoobaleka, mumafuwa tontolo.”
“Nitwakali kunkanda ya Kedemoti ndakatumya majwi aaluumuno kumwami Sihoni aakuti, 
‘Amutuzumizye twiinde munyika yanu, tunoogeme buyo mugwagwa mupati tatunooyabuleya-leya.’ 
Twaakuyanda cakulya amaanzi aakunywa mukatuuzizye amuulo wawo. Kapati tulomba kuti twiinde munyika yanu. 
Mutuzumizye buyo kwiinda munyika yanu mbuli bwakacita balunyungu lwa Isau bakkala munyika ya Edomu, alimwi a Bamowabu bakkala mu Aa, twiinde buyo mane limwi tukazubuke mulonga akuyoonjila munyika eeyo njayootupa Mwami Leza wesu.
“Nikuba boobo mwami Sihoni taakwe naakatuzumizya kuti twiinde mucisi cakwe, nkaambo Mwami Leza wanu wakamucitya kuti abe sicinguni mukuti amwaabile mpawo, mbuli mbokubede sunu.
“Mpoonya Mwami Leza wakandaambila kuti, ‘Bona, ndatalika kwaaba Sihoni antoomwe anyika yakwe kulindinywe. Amwiisaale ibe yanu.’ 
Mbombuboobu Sihoni mbwaakaletelela bantu bakwe boonse kuti bazootulwane nitwakali munsi aamunzi wa Jahazi. 
Pele Mwami Leza wakamwaaba kulindiswe, twakamuzunda walo, abana bakwe, alimwi abantu bakwe boonse. 
Ciindi eeco twakasaala minzi yakwe yoonse akwiinyonyoona, twakajaya boonse baalumi, abakaintu abana. Taakwe naba omwe ngutwakasiya kali muumi pe, 
ccita buyo ŋombe nzitwakatola antoomwe alubono lwaminzi eeyo njotwakasaala. 
Kuzwida kumunzi wa Aloyele uuli kumbali aamulonga wa Anoni, kubikkilizya amunzi uuli munsi lyawo mane kuyoosika ku Giliyadi, kwakanyina munzi nuuba aalukwakwa lulamfu buti wakatukakila kunyonyoona pe, nkaambo Mwami Leza wakiiaba kulindiswe. 
Pele kunyika ya Baamoni tiitwakainda pe, nikuba kunyika iili kumbali aamulonga wa Jabboki, kubikkilizya akuminzi iili kunyika yatulundu-lundu, alimwi akumasena amwi ooko nkwaatakatulailila Mwami Leza kuti tukasike.”
“Lino kuzwa waawo twakanyona, twatozya mugwagwa uuya ku Basyani. Nitwakasika ooko, Ogi mwami wa Basyani, wakasika kuzootulwana ku Edileyi abasilumamba bakwe boonse. 
Pele Mwami Leza wakati kulindime, ‘Mutabayoowi pe, ndilamupa nguzu zyakubazunda, mutole nyika yabo yoonse. Mubacite mbuli mbumwakacita Sihoni, mwami wa Baamoli bakkala ku Hesyiboni.’
“Mbombuboobu Mwami Leza mbwaakaaba mwami Ogi waku Basyani abantu bakwe boonse kulindiswe, eelyo twakabajaya cakubamaninizya boonse mbobabede. 
Ciindi eeco twakaitola minzi yabo yoonse, taakwe nuuba omwe ngutwakasiya. Antoomwe kwakali minzi iili makumi aali cisambomwe, nkokuti cisi coonse ca Aagobu, cakali kulela Ogi mwami waku Basyani. 
Yoonse eeyi yakali minzi yakakwabilidwe ankwakwa zilamfu zijisi zitendele zipingwa azibulo. Alimwi kwakali aimbi minzi minji yatakakwabilidwe njotwakamwaya. 
Twakanyonyoona minzi eeyi yoonse, akubajaya baalumi, bakaintu abana boonse bakali mulinjiyo, mbubonya mbuli mbutwakacita kuli Sihoni mwami waku Hesyiboni. 
Pele ŋombe nzitwakasaala muminzi eeyo twakazitola antoomwe alubono loonse.
“Mbombuboobu mbutwakazitola nyika zyoonse zyakali zyabami aaba bobilo ba Baamoni, bakali kukkala mutala lyamulonga wa Jolodani, kuzwida kumulonga wa Anoni akuyoosika kucilundu ca Hemoni. 
Cilundu eeci Basidoni baciita kuti Siliyoni, pele Baamoni baciita kuti Seniya. 
Twakacitola coonse cisi camwami Ogi waku Basyani, nkokuti minzi yoonse yatulundu-lundu, kubikkilizya anyika ya Giliyadi a Basyani, mane kujwe kuyoosika kuminzi ya Saleka a Edileyi.”
“Lino mwami Ogi nguwakasyeede ku Balefa. Bulo bwakwe bwakali bwalubulo, bulamfu bwabo bwakali tukokola tuli kkumi atutatu bwamba bwakali bwatukokola tuli cisambomwe. Asunu nkobucili mumunzi wa Labba wa Baamoni.)
“Lino nitwakatola nyika, nkokuti nyika yoonse kuzwida kumunzi wa Alowe uuli kumbali aamulonga wa Anoni kubikkilizya acipaanzi canyika yatulundu-lundu ya Giliyadi antoomwe aminzi yayo ndakiipa kumisyobo ya Lubeni a Gadi. 
Nkabela imwi yakasyaala kunyika eeyo antoomwe (anyika yoonse ya Basyani njaakali kulela mwami Ogi, nkokuti nyika ya Aagobu, ndakiipa kucisela camusyobo wa Manase.”
Jaii walunyungu lwa Manase wakatola cisi ca Aagobu, cili ngo Basyani, mane akuyoosika kumunyinza wa Gesyuu a Maaka. Minzi yamucisi eeci Jaii wakayuulika azina lyakwe, ncenciceeco asunu icitegwa Jaii.)
Cisi ca Giliyadi ndakacipa kuciinga ca Makii wamusyobo wa Manase. 
Yalo misyobo ya Lubeni a Gadi ndakiipa cisi ca Giliyadi mane kuyoosika kumulonga wa Anoni. Cisela camulonga ooyo ncicakali munyinza wakumusanza. Kulubazu lwakunyika munyinza wakali mulonga wa Jabboki, ngowakali ngomunyinza wa Baamoni. 
Kulubazu lwakumbo cisi cabo cakali kusika kumulonga wa Jolodani. Cakali kutalikila kulwizi lwa Galilii kulubazu lwakunyika mane kuyoosika kulwizi lwamunyo kulubazu lwakumusanza, munsi-munsi acilundu ca Pisiga kulubazu lwakujwe.
“Lino kumane ciindi eeco ndakabapa malailile aaya ndakati, ‘Mwami Leza wanu wamupa nyika eeyi yakujwe lya Jolodani kuti ibe yanu.’ Nikuba boobo baalumi boonse bakonzya kuya kunkondo basolwede Baisilayelinyina kuyoolwana mutala lyamulonga wa Jolodani kuti bakagwasye kuyootola nyika yabo abalo. 
Pele bakaintu, bana banu, aŋombe zyanu zilasyaala muminzi eeyi njindamupa. Ndilizi kuti mulijisi ŋombe zinji. 
Amukabagwasye Baisilayelinyoko mane kusikila abalo batole nyika eeyo njabapa Mwami Leza wanu, iili kumbo aamulonga wa Jolodani akuyoobakkazika oomo muluumuno, mbubonya mbwaakamucitila anywebo. Kwaakumana umwi aumwi wanu natikaboole kunyika njindakamupa.
“Nindakamana ndakaambila Josyuwa kuti, ‘Wakalibonena zintu zyoonse nzyaakacita Mwami Leza wanu kubami bobilo baya, mbubonya oobo mbwaayoocita akuli bamwi boonse bali aamanyika ngomuyoosaala. 
Mutabayoowi pe, nkaambo Mwami Leza wanu nguutikamulwanine.’
“Kumane ciindi eeco ndakakombelezya ndakati, 
‘O Mwami Leza, ndilizi kuti wanditondezya matalikilo buyo aazintu zipati zigambya nzyoyoocita. Taakwe leza uumbi mujulu naaba ansi uukonzya kucita zintu zipati nzyocita yebo! 
Akaka O Mwami wangu, ndizumizya kuti ndizubuke mulonga wa Jolodani, kuti ndikaibone nyika mbotu loko yatulundu-lundu. Akaka nkabone azilundu zyaku Lebanoni.’”
Lino akaambo kanu, nywebo nobantu, Mwami Leza wakandinyemena, taakandimvwa pe. Wakandaambila kuti, “Mbubo, utacaambi limbi! 
Pele koya ukatante ansonje yacilundu ca Pisiga, ukalange nyika koonse-koonse. Ukiilangisye, nkaambo yebo tokooyoozubuka pe. 
Josyuwa mulailisye akumuyumya-yumya, nkaambo nguuyoosolweda bantu kuyootola nyika eeyo njoobona.”
Mbombuboobu mbutwakakkala mukkuti lilangene amunzi wa Betipeyo.
Lino Mozesi wakaambila bantu kuti, “Amuswiilile malailile amilawo yoonse njeyanda kumwiisya. Ndendilyo nimuyoopona akukonzya kukkala munyika njaamupa Mwami Leza, Leza wabasikale banu. 
Kuli zeezi nzentimulailile mutayungizyi nikuba kugwisya cimwi pe. Amuswiilile milawo ya Mwami Leza wanu njetimupe. 
Nywebo nobeni mwakalibonena Mwami Leza ncaakacita ku Peyo. Mwami Leza wakanyonyoona bantu boonse bakali kukomba waku Peyo. 
Aabo bakasyoma Mwami Leza mpobacili asunu akati kanu.
“Amubone mebo ndakamwiisya malailile amilawo yoonse, mbubonya mbuli Mwami Leza wangu mbwaakandilailila. Amukiibambe munyika eeyo njemuyootola. 
Amukaswiilile akwiitobela cakusyomeka. Eeci ciyootondezya kuli bamasi kuti muli basongo, bateelelesya. Baakumvwa zyamilawo yoonse eeyi, bayooti, ‘Ncobeni musyobo mupati ooyu ngwabusongo aluzibo.’
“Taakwe musyobo uumbi nuuba ulaa leza uukkala munsi lyabo mbuli bucita Mwami Leza wesu. Kufumbwa twamulilila ulatumvwa. 
Taakwe musyobo uumbi nuuba buti uujisi malailile amilawo iiluzi mbuli eeyi njetimwiisye sunu.
“Amucenjele alimwi mutalubi mubuumi bwanu boonse nzimwakalibonena. Pele amukaziiisye kubana banu akubazyukulu banu. 
Mukabazibye zyabuzuba nimwakaimvwi kumbele lya Mwami Leza wanu kucilundu ca Sinai. Ooko Mwami Leza nkwaakati, ‘Kobunganya bantu. Ndiyanda kuti balimvwide mbwetaambe, kutegwa baiye kundiyoowa akuti bakaiisye bana babo kundiswiilila mbubonya.’
“Tee mwakaza akuzooima munsi aacilundu cakavumbidwe amakumbi aasiya mbi kakuvwilima mulilo mane kujulu. 
Mwami Leza wakaambaula kulindinywe kuzwa mumulilo mwakamumvwa kaambaula, pele ciwa cakwe tiimwakacibona pe. 
Wakamwaambila ncomweelede kucita kuti mubambe cizuminano ncaakapangana andinywe nkokuti kubamba milawo yakwe iili kkumi, eeyo njaakalemba azilembelo zyobilo zyamabwe. 
Mwami Leza wakandaambila kuti ndimwiisye malailile amilawo yoonse njomweelede kubamba mwanooli munyika eeyo njomuyoosaala mutala lya Jolodani.
“Mulayeeya ciindi ciya Mwami Leza naakaambaula kulindinywe kuzwida mumulilo kucilundu ca Sinai, taakwe ncimwakabona niciba buti. Nkaako amucenjele ncobeni kuti 
mutabisyi mukulibumbila mutuni nuuba buti uuli mbuli mwaalumi naa mukaintu, 
munyama naa muyuni, 
cikalaba naa nswi. 
Mutakabi nimuyookomba naa kubelekela cimwi cazintu zyakujulu mbuli, zuba, mwezi, naa nyenyezi. Eezi zintu Mwami Leza wanu nzyaakalekela bamasi boonse. 
Pele nywebo lwanu muli bantu ba Leza mbaakagwisya mu Ijipiti, iilya nyika yamapenzi. Wakamuleta kuzwa munyika eeyo kuti muzoobe bakwe bamugeme, mbombuboobu mbomubede asunu.
“Pele Mwami Leza wesu wakandinyemena kuti nsikooyoozubuka mulonga wa Jolodani akunjila munyika eeyo mbotu njayoomupa nywebo. 
Mebo ndilafwida omuno motubede. Nsikooyoozubuka mulonga wa Jolodani pe, pele nywebo mulazubuka akuyookkala munyika eeyo mbotu. 
Nkaako amucenjele kuti mutalubi cizuminano eeco ncaakapangana andinywe Mwami Leza, Leza wanu. Mutapangi mutuni nuuba buti, 
nkaambo Mwami Leza wanu mmulilo uusyukutya, ngu Leza utalekeleli bakomba baleza bambi.
“Nikuba kuti mwaakukkala kwaciindi cilamfu munyika eeyo, akuba aabazyukulu, mutakaciti cinyonyoono kwiindila mukupanga mituni niiba buti. 
Kuti mukacite oobo, julu anyika zibe bakamboni bangu sunu kuti muyooloba do! Tamukooyookkalisya munyika iili mutala lya Jolodani njemuyootola. Muyoomana cilongo muzyolelwa. 
Mwami Leza uyoomumwaya akati kabamasi. Kuyoosyaala buyo bace kuzwa kulindinywe aawo Mwami Leza aakumutanda. 
Muyookomba mituni yazisamu amabwe, iitakonzyi kubona nikuba kumvwa, nikuba kulya, naa kunumfuzya. 
Ooko muyoolangaula Mwami Leza, Leza wanu, kuti naa mwaakumulangaula amoyo amuuya wanu woonse, muyoomujana. 
Mwaakujana mapenzi akuti naa zintu eezi zikamucitikile, mukapilukile ku Mwami Leza, Leza wanu uyoomuswiilila. 
Nkaambo walo Mwami Leza, Leza wanu ngusiluse. Takooyoomukaka, naa kumunyonyoona alimwi takalubi cizuminano ncaakacita walo mwini abasikale banu.
“Amuvuntauzye zyakaindi zyaciindi kamutanazyalwa, kuzwida ciindi aawo Leza naakalenga muntu anyika aano. Amuvuntauzye zyanyika yoonse mboibede. Sena kuli wakamvwide kale cintu cili boobu? 
Sena kuli musyobo umwi wakamvwa kale Leza kakanana kuzwa mumulilo bamana bapona, mbuli mbumwakamumvwa nywebo Leza wanu? 
Lili Leza naakasolede kugwisya musyobo uumbi mubulelo bwaumwi, mbuli mbwaakacita Mwami Leza, Leza wanu kulindinywe mu Ijipiti kamulibwenene naakabelesya nguzu zyakwe? Wakaletela Baijipiti cuumo ankondo, wakacita maleele, azimwi zintu ziyoosya zigambya. 
Mwami Leza wakamutondezya zintu eezi kuti mumuzibe kuti walo alikke ngo Leza, taakwe uumbi kunze lyakwe pe. 
Wakacita kuti mumvwe ijwi lyakwe kuzwa kujulu kutegwa akonzye kumwiisya. Anyika ano wakacita kuti mubone mulilo wakwe uuyoosya, nkabela wakamukananina kuzwida mulinguwo. 
Nkaambo kakuti wakali kuyanda basikale banu, wakasala ndinywe nobalunyungu lwabo, alimwi kwiindila munguzu zyakwe zipati walo lwakwe mwini wakamuleta kuzwa mu Ijipiti. 
Nkaako muzibe alimwi mutalubi kuti Mwami Leza ngo Leza wajulu anyika. 
Taakwe uumbi kunze lyakwe pe. 
Nkaako amuswiilile akubamba milawo yakwe eeyi njindamupa sunu. Ndendilyo zintu zyoonse niziyoomululamina nywebo abana banu. Lino muyookkalilila munyika eeyo njamupa Mwami Leza, Leza wanu, iyooba nyika yanu akutamani.”
Lino Mozesi wakasala minzi imwi yotatwe kulubazu lwakujwe aamulonga wa Jolodani, 
ooko nkokwakali kutijila sikujaya muntunyina kutegwa akafutuke naa kuti kali wakamujaya cakutaziba. 
Musyobo wa Lubeni wakapedwe munzi wa Bezee uuli munkanda mutulundu-lundu. Musyobo wa Gadi wakapedwe munzi wa Lamoti mucisi ca Giliyadi. Nkabela musyobo wa Manase wakapedwe munzi wa Golani mucisi ca Basyani.
Lino Mozesi wakapa milawo ya Leza ku Baisilayeli. 
Wakabapa milawo eeyi amalailile aakwe anjiisyo zimwi, kabazwide kale mu Ijipiti, 
kabali kujwe lya Jolodani mucibanda, kulangana amunzi waku Betipeyo. Oomu mwakali mucisi camwami Sihoni wa Baamoli, ooyo wakali kukkala mu Hesyiboni, walo wakazundwa a Mozesi a Baisilayeli kabazwide mu Ijipiti. 
Bakasaala nyika yakwe akukkala mulinjiyo, alimwi bakasaala anyika yamwami Ogi waku Basyani. Aaba bakali mbabami bobilo ba Baamoli bakali kukkala kujwe lya Jolodani. 
Nyika eeyo njobakatola yakali kuzwida kumunzi wa Alowe kumbali aamulonga wa Anoni mane kuyoosika kumulundu wa Siliyoni, uuli ngo Hemoni, 
kubikkilizya acisi cili kujwe lya Jolodani kuyoosika kulwizi lwa Munyo kunselelo lyacilundu ca Pisiga.
Lino Mozesi wakaita Baisilayeli boonse akwaamba kuti, “Nobantu Baisilayeli amuswiilile milawo ambeta zyoonse nzendimupa sunu, mwiiye kabotu akwiiswiililisya. 
Mwami Leza, Leza wesu, wakapanga cizuminano andiswe kucilundu ca Sinai. 
Cizuminano eeci Mwami Leza taakapangana buyo kulindinywe amatata alikke pe, pele andiswe notucipona sunu. 
Kuzwa mumulilo wakali kuvwilima acilundu, Mwami Leza wakakanana kamulimvwidide. 
Mebo ndakaimvwi akati kanu a Mwami Leza nkeambilizya nzyaakali kukanana nkaambo nywebo mwakali kuyoowa mulilo aboobo tiimwakatanta mucilundu.
‘Ndime Mwami Leza wako wakakugwisya munyika ya Ijipiti, mubuzike.’
“Utabi aabaleza bambi kunze lyangu.
“Utalicitili cibumbwa niciba cikozyanyo cacilenge cimwi camujulu naa caansi, niciba camumaanzi kunsi aanyika. 
Utakotamini cikozyanyo nikuba kucikomba, nkaambo mebo ndime Mwami Leza wako, uutalekeleli bakomba baleza bambi. Ndasubula bana babaabo bandisulide mane kuyoosika kuzyalani lyatatu alyane. 
Pele kuli baabo bali zyuulu-zyuulu bandiyanda akubamba milawo yangu, nditondezya luyando lwangu lutamani kulimbabo.
“Utabelesyi zina lya Mwami Leza wako munzila iitaluleme, nkaambo kufumbwa muntu uubelesya zina lyakwe munzila eeyi, Mwami Leza takooyoomweengelela.
“Koyeeya buzuba bwa Sabata, ubusalazye mbubonya mbuli Mwami Leza mbwaakalailila. 
Kobeleka milimo yako yoonse mumazuba aali cisambomwe, 
pele buzuba bwa Sabata mbuzuba bwakulyookezya bwakulemeka Mwami Leza wako. Muli boobo toelede kubeleka milimo pe, noba nduwe, nibaba bana bako, nibaba babelesi bako baalumi, nibaba babelesi bako bakaintu, niziba ŋombe zyako, naba mweenzu uuli aanduwe. Babelesi bako abalo baleelede kuti bajane kulyookezya mbubonya mbuli mbojana ayebo. 
Uleelede kuyeeya kuti yebo wakali muzike mu Ijipiti, akuti ndime, nde Mwami Leza wako, ndakakuvuna anguzu zyangu mpati. Aboobo ncendikulailila nkuti ubambe buzuba bwa Sabata.
“Kolemeka uso abanyoko, mbubonya mebo nde Mwami Leza, Leza wako mbwendikulailila kutegwa zintu zyoonse zikakweendele kabotu alimwi kuti upone ciindi cilamfu munyika eeyo Mwami Leza njayookupa.
“Utajayi.
“Utaciti bumambe.
“Utabbi.
“Utabejelezyi mweenzinyoko kaambo.
“Utanyonokeli mukamwenzinyoko. Utanyonokeli ŋanda yakwe pe, nuuba muunda wakwe, naba mubelesi wakwe mwaalumi naa mubelesi wakwe mukaintu naa mbongolo yakwe, naba musune wakwe niciba cimwi cakwe.
“Mwami Leza wakapa milawo eeyi kubantu boonse nibakabungene kucilundu, wakiipa, taakwe aimbi njaakayungizya pe, aawo naakaambaula ajwi pati lyanguzu kuzwa mumulilo akkumbi lisiya mbii. Mpoonya wakailemba milawo eeyi azilembelo zyobilo zyamabwe akundipa.
“Lino aawo cilundu coonse nicakali kuvwilima mulilo nimwakalimvwa ijwi eelyo lyakali kuzwa mumudima, basololi banu abapati bamisyobo yanu bakaza kulindime. 
Bakati, ‘Mwami Leza wesu sunu watutondezya bupati abulemu bwakwe mbobubede nitwamvwa kaambaula kuzwa mumulilo. Sunu twaziba kuti ani cilakonzyeka kuti muntu kacipona nikuba kuti Leza waambaula awe. 
Ino ono tufwida nzi? Uulya mulilo uuyoosya inga ulaba nuutunyonyoona. Tulafwa kuti naa twamvwa Mwami Leza, Leza wesu kacaamba kulindiswe alimwi. 
Sena kuli muntu wakapona naakamana kumvwa Leza muumi kuzwa mumulilo? 
Koya yebo Mozesi, ukamvwe zyoonse Mwami Leza wesu nzyaamba, wamana uzootwaambile. Tuzooswiilila swebo, akuzibamba.’
“Amvwe boobo Mwami Leza wakati kulindimwe, ‘Ndacimvwa ncobaamba bantu aaba, baamba kabotu. 
Nicali cibotu kuti lyoonse nibali kulimvwa boobu, kabandiyoowa akuswiilila milawo yangu yoonse eelyo zintu zyoonse nizyali kubeendela kabotu balo alimwi abalunyungu lwabo mane kukabe kutamani. 
Ukabaambile kuti babweede kuzivuka zyabo. 
Pele yebo Mozesi, kokkala andime muno kuti ndikupe milawo, amalailile aangu azyoonse nzyooyoobaiisya. Ubaiisye kuti bakiibambe munyika eeyo njeyoobapa.’
“Mube amasimpe kuti mukazicite zintu zyoonse nzyaamulailila Mwami Leza, Leza wanu. Mutazwi munzila eeyi pe. 
Amweende munzila eeyo Mwami Leza, Leza wanu njaamulailila kuti zintu zikamweendele kabotu. Ndendilyo nimuyooongola munyika eeyo njimuyoopegwa.”
Lino njeeyi milawo amalailile anjiisyo zyoonse nzyaakandilailila Mwami Leza, Leza wanu kuti ndimwiisye. Mukiitobele yoonse eeyi munyika njemuyootola. 
Mubuumi bwanu boonse, nywebo abana banu abalunyungu banu muleelede kuswiilila Mwami Leza, Leza wanu akubamba milawo amalailile aakwe oonse aaya ngendimupa kutegwa mukapone munyika eeyo. 
Amwiiswiilile akwiibamba milawo eeyi, nywebo Nobaisilayeli. Ndendilyo zintu zyoonse niziyoomweendela kabotu. Muyooba musyobo mupati akuyookkala munyika mbotu yambolezi, mbubonya mbwaakamusyomezya Mwami Leza, Leza wabasikale banu.
“Nobaisilayeli amuswiilile Mwami Leza wesu ngumwi. 
Amuyande Mwami Leza, Leza wanu amyoyo yanu yoonse, amyuuya yanu yoonse, alimwi anguzu zyanu zyoonse. 
Mutakalubi milawo eeyi njendamupa buno buzuba. 
Amukaiisye bana banu cabunkutwe. Kamwiibaluluka kufumbwa nkomubede mumaanda, nimuli mulweendo, nimulyookezya nikuba kubeleka. 
Kamulyaanga kumaboko akwiisama kunkumo kuti cibe ciibalusyo. 
Mwiilembe azikotamino, azicinda zyamaanda aanu alimwi aazitendele zyabwaanda.”
“Mwami Leza, Leza wanu wakabasyomezya basikale banu, ba Abulahamu, Izaka a Jakobo, kuti uyoomupa nyika iijisi minzi mibotu, yabuvubi, njimwatakayaka pe, 
maanda aayo anooyoozwide zintu zibotu nzimwatakabikka pe. Alimwi kunooyooli mikalo yamaanzi yakasigwa kale, amyuunda yansaansa amaoliva iisyangidwe kale. Lino Mwami Leza aakumunjizya munyika eeyo mbotu mwaakujana zyoonse nzyomuyanda kulya, 
amucenjele kuti mutamulubi Mwami Leza ooyo wakamugwisya mu Ijipiti momwakali bazike. 
Amukalemeke Mwami Leza, Leza wanu alikke, mukakombe nguwe alikke, alimwi mukakonkezye muzina lyakwe. 
Mutakakombi baleza bambi, nikuba kusola kukomba baleza babantu bamuzingulikide. 
Nkaambo Mwami Leza, Leza wanu walo uuli akati kanu ngu Leza uutalekeleli bakomba baleza bambi. Naa mwacita oobo Leza uyoomunyemena kapati akumulobya do!
“Mutakataliki Mwami Leza, Leza wanu mbuli mbomwakacita ciindi nimwakali ku Masaa. 
Mubone kuti mwabamba milawo yoonse, malailile, anjiisyo nzyamupede. 
Kamucita ziluleme eezyo Mwami Leza nzyamulailila kuti mucite, ndendilyo zintu zyoonse niziyoomweendela kabotu. Aawo muyookonzya kutola nyika mbotu Mwami Leza njaakasyomezya kuli basikale banu. 
Muyootanda basinkondonyoko kuzwa mulinjiyo, mbubonya mbuli bwakaamba Mwami Leza.
“Lino kuti ciindi ciboola bana banu bakamubuzye kuti, ‘Ino caamba nzi kuti katubamba milawo, malailile anjiisyo eezi Mwami Leza, Leza wesu nzyaakatupa?’ 
Nywebo mukaingule kuti, ‘Twakali bazike kumwami wa Ijipiti, nkabela Mwami Leza nguwakatugwisya anguzu zyakwe mpati.’ 
Twakalibonena tobeni mbuli Mwami Leza mbwaakacita maleele aziyoosya zipati ku Baijipiti, akuli Falo abamukwasyi wakwe boonse. 
Wakatugwisya swebo kuzwa mu Ijipiti akutuleta kuno kuzootupa nyika eeyi, mbuli mbwaakasyomezya kuli basikale besu. 
Nkankakaako Mwami Leza ncaakatulailila kuti katuswiilila akubamba milawo eeyi yoonse, alimwi katumulemeka. Kuti katucita oobo, unoolanga kabotu musyobo wesu akuucita kuti ube musyobo uuzwidilide. 
Kuti naa twaswiilila cakusyomeka zintu zyoonse nzyatulailila, Mwami Leza, Leza wesu uyootucitila ziluleme.”
Lino Mwami Leza, Leza wanu uyoomunjizya munyika eeyo njimuyookkala, alimwi uyoomutandila misyobo iili munyika eeyo. Uyootanda misyobo iili ciloba yanguzu kwiinda ndinywe, iili Bahiti, Bagegasyi, Baamoli, Bakenani, Bapelezi, Bahivi, alimwi a Bajebusi. 
Mwami Leza, Leza wanu aakwaaba bantu aaba kulindinywe, muleelede kuti mukabajaye boonse buyo mbobabede. Mutakapangi cizuminano ambabo, nikuba kubabeda aalubomba pe. 
Mutakakwatani ambabo, alimwi mutakalekeli bana banu kuti bakakwatane ambabo pe, 
nkaambo inga bayooiisya bana banu nzila zyakukomba baleza bambi akubalesya kukomba Mwami Leza, Leza wanu. Aawo Mwami Leza inga wamunyemena akumunyonyoona cakufwambaana. 
Mboobu mbomweelede kucita kubantu aabo. Mukazimwaye zipaililo zyabo, mukapwayaule misemo yamabwe nkobapailila, mukamwayaule twaanda ntobakombela alimwi mukatente mituni yabo. 
Nkaambo nywebo muli bantu ba Mwami Leza wanu, mulasalala. Mwami Leza wanu wakamusala kuzwa akati kamisyobo yoonse yaansi kuti mube bakwe bamugeme.
Mwami Leza taakamuyanda akumusala akaambo kakuti mwakali banji kwiinda misyobo imwi, nywebo lwanu mwakali basyoonto kwiindilila. 
Pele Mwami Leza wakamuyanda, eelyo wakamuyandisya akubamba cikonke eeco ncaakakonkezya kuli basikale banu. Nkankakaako ncaakamugwisya akumunununa mubuzike anguzu zyakwe mpati kuzwa mu Ijipiti. 
Aboobo amuzibe kuti Mwami Leza wanu ngu Leza uusyomeka. Ulabamba cizuminano cakwe akutondezya luyando lwakwe kumazyalani aali cuulu aabaabo bamuyanda akubamba milawo yakwe. 
Kwamana boonse bamusulaika uyoobasubula kwiindila mukubanyonyoona, taakwe nayoobaleka buyo pe. 
Nkaako amutobele milawo, njiisyo amalailile ngindamupa sunu.
Kuti naa kamubamba milawo eeyi akwiitobela cakusyomeka, Mwami Leza wanu uyoobamba cizuminano cakwe, mbuli mbwaakakonkezya kuli basikale banu. 
Uyoomuyanda akumuleleka cakuti muyoovula kapati akuba aabana banji. Uyooleleka myuunda yanu cakuti iyoomupa maila, waini amafuta aaoliva. Uyooindilizya kumuleleka mukumupa ŋombe ambelele zinji. Uyoomupa zileleko eezi zyoonse munyika eeyo njaakasyomezya basikale banu kuti uzoomupa. 
Taakwe bantu bambi bayoolelekwa mbuli ndinywe pe. Taakwe mwaalumi naa mukaintu utakoonooyoozyala akati kanu, naba akati kazivubwa zyanu. 
Mwami Leza uyoomukwabilila kuzwa kucuuno niciba buti. Takaleki malwazi ayoosya alindinywe mbuli ngomwakabona mu Ijipiti, pele uyooayumbila kuli basinkondonyoko boonse. 
Misyobo yoonse Mwami Leza wanu njayooaba kulindinywe mukiinyonyoone. Mutakabeengeleli, alimwi mutakakombi mituni yabo, nkaambo kucita boobo nkulijazya.
Ambweni inga mulati, “Misyobo eeyi ilaanguzu kwiinda ndiswe, ino tulaitanda buti? 
Mutabayoowi, amuyeeye Mwami Leza wanu ncaakacita kuli Falo akubantu bakwe boonse. 
Nywebo mwakalibonena cuumo, maleele, azigambya zyanguzu eezyo Mwami Leza nzyaakabelesya naakamugwisya. Mwami Leza uyoocita mbubonya kumisyobo yoonse eeyi njomuyoowa ono. 
Mwami Leza wanu uyootuma cuumo ciyoonyonyoona boonse aabo bayoosyaala kabayubide. 
Batamuyoosyi pe nkaambo Mwami Leza wanu ulaandinywe, ngu Leza mupati uyoosya. 
Mwami Leza wanu uyootanda misyobo eeyi aasyoonto-syoonto. Takooyoomulekela kuti mubanyonyoonene limwi ciindi comwe, nkaambo inga banyama bamusokwe baakumukatazya. 
Pele Mwami Leza wanu uyooaba basinkondonyoko kulindinywe, uyoobakonga mane bakanyonyoonwe. 
Uyooaba bami babo kulindinywe. Muyoobajaya boonse, nkaako bayoozimaana munyika. Taakwe naba omwe uutikamuyumine, muyoobanyonyoona boonse. 
Mituni yabo mukiitente. Mutakanyomeneni nsiliva naa ngolida zyakabumbya mituni eeyi, mutakazitoli. Naa mwacita boobo nkulijazya, nkaambo Mwami Leza wanu ulabasesemwa bakomba baleza bambi. 
Mutakanjizyi mutuni mumaanda aanu. Naa mwacita boobo nywebo muyoosinganyizigwa mbuli mbabo. Mweelede kusulaika akukaka mituni eeyi nkaambo Mwami Leza wakiisinganya.
“Lino amucenjele mubone kuti mwatobela malailile oonse ngendimupa sunu, kutegwa mupone, muvule, akutola nyika eeyo Mwami Leza njaakakonkezya kuli basikale banu. 
Amuyeeye Mwami Leza wanu mbuli mbwaakamusolweda munkanda kwamyaka iili makumi one, kuti amubombye akumusunka kuti abone naa mwaali kukonzya kubamba milawo yakwe naa pe. 
Wakamulekelela anzala, mane wakamupa mana, cilyo nywebo nibaba basikale banu ncibatakalide pe. Wakacita eeci kuti amuzibye kuti muntu taponi acinkwa cilikke pe, pele ulapona amajwi oonse aazwa ku Mwami Leza. 
Kwamyaka eeyi iili makumi one zisani zyanu tiizyakamana alimwi tiimwakali kuzimba maulu pe. 
Amuyeeye kuti mbubonya mbuli mwaalumi mbwalaya mwanaakwe, mbubonya oobo awalo Mwami Leza ulamulaya. 
Nkaako amutobele milawo ya Mwami Leza wanu, mweende, munzila zyakwe akulemeka. 
Nkaambo Mwami Leza wanu uyoomunjizya munyika mbotu, nyika iijisi milonga atusensa, iijisi bapoompo basoomoka mumakkuti amutulundu. 
Ninyika yabulotwe amaila, nsaansa ankuyu, mapomegileneti, mafuta aaoliva abuci. 
Ninyika nkomukonzya kulya cakulilekela, kutabulwa cintu. Mabwe aamumo ndubulo, nkaako mulakonzya kusya mukuba mutulundu twayo. 
Mwaakulya cakulilekela, mukatembaule Mwami Leza wanu akaambo kanyika mbotu njaamupa.
“Lino amucenjele kuti mutalubi Mwami Leza wanu. Mutaleki kubamba milawo yakwe, amalailile aakwe alimwi ambeta zyakwe nzemupa sunu. 
Ambweni mwaakulya cakulilekela akuyaka maanda mabotu akulikkalila, 
ŋombe ambelele zyanu zyaakuvula, ngolida ansiliva alubono lwanu luli loonse lwaakuvula, 
inga mwaakulisumpula akuluba Mwami Leza wanu wakamugwisya mu Ijipiti mumwakali bazike. 
Wakamusolweda munkanda mpati iiyoosya, muciyuma-yuma mutakwe maanzi, muli buyo nzoka nkali atubanze. Nikuba boobo wakamupa maanzi kuzwa mumwaala 
amana, cilyo basikale banu ncibatakalide, kuti amubombye akumusunka kutegwa zintu zyoonse zimweendele kabotu. 
Amucenjele kuti kutabi uuti, ‘Nguzu zyangu amaanza aangu nzizyandiletela lubono loonse oolu.’ 
Pele amuzibe kuti Mwami Leza wanu nguumupa nguzu zyakujana lubono oolu, mbubwaamba cizuminano cakwe eeco ncaakakonkezya kuli basikale banu, mbokubede asunu. 
Mutakalubi Mwami Leza wanu nikuba kukomba baleza bambi naa kubamanina milimo. Kuti naa mukacite oobo, sunu ndamwaambilila limwi kuti muyoonyonyoonwa masimpe. 
Kuti naa tamuswiilili Mwami Leza wanu, anywebo muyoonyonyoonwa mbubonya mbuli misyobo iilya njaakanyonyoona kamulibwenene.
“Lino amuswiilile, nywebo Nobaisilayeli. Mulaafwi kuzubuka mulonga wa Jolodani kuti mukatole nyika yamisyobo mipati iilaanguzu kwiinda ndinywe. Minzi yabo mmipati alimwi ilikwabilidwe abwaanda bulamfu busika kujulu. 
Bantu mbalamfu alimwi mbaasinguzu, mbalunyungu lwa Baanaki. Mwakalimvwida zyambabo kuti, ‘Ino nguni uukonzya kuzunda Baanaki?’ 
Sunu amuzibe kuti Mwami Leza wanu uumusolweda uli mbuli mulilo uusyukutya. Uyoobazunda kumbele lyanu. Ndendilyo nomuyoobatanda akubanyonyweeda limwi cakufwambaana, mbubonya mbuli mbwaakasyomezya Mwami Leza.
“Lino Mwami Leza aakumana kumutandila bantu aaba, kutakabi muntu uyooti, ‘Mwami Leza wakandipa nyika iino akaambo kakuti ndimululami.’ Peepe, Mwami Leza nguwabatanda bantu aaba akaambo kakuti mbaasizibi. 
Takuli kululama naa kulondoka kwanu kuyoomutozya nyika pe. Pele nkaambo kabubi bwamisyobo eeyi Mwami Leza ncabatanda acimwi ncaabatandila ncakuti abambe cisyomezyo ncaakakonkezya kuli basikale banu ba Abulahamu, Izaka a Jakobo. 
Aboobo amuzibe kuti Mwami Leza taamupa nyika mbotu eeyi akaambo kabululami bwanu, nywebo lwanu kumugama muli basicinguni.
“Kamuyeeya, mutalubi mbuli mbumwakanyemya Mwami Leza wanu munkanda. Mbumwakazwida buyo mu Ijipiti kusikila sunu, mwali kuzangila Mwami Leza. 
Kucilundu ca Sinai mwakanyemya Mwami Leza cakuti wakatimunyonyoone. 
Nindakatanta atala aacilundu kuti ndikatambule zilembelo zyamabwe, zilembelo zyacizuminano eeco Mwami Leza ncaakapangana andinywe, ndakakkala acilundu kwamazuba aali makumi one amasiku aawo kakunyina kulya nikuba kunywa maanzi pe. 
Mwami Leza wakandipa zilembelo zyamabwe zyobilo zyakalembedwe amunwe wakwe mwini. Ali nzizyo mpaakalembedwe milawo yoonse Mwami Leza njaakapa ciindi naakali kukanana kulindinywe kuzwa mumulilo kamubungene. 
Naakamana mazuba aayo, Mwami Leza wakandipa zilembelo zyobilo zyacizuminano.
“Mpawo Mwami Leza wakandaambila kuti, ‘Fwambaana seluka, nkaambo bantu bako mbookagwisya mu Ijipiti babisya. Basiya nzindakabalailila, babumba mutuni.’ 
Mwami Leza wakaindilizya akuti, ‘Ndilizi kuti bantu aaba mbaasicinguni ncobeni. 
Nkoo leka ndibanyonyoonene limwi boonse mbobabede. Lino njoocita kuti yebo ube musyobo mupati uulaanguzu kwiinda mbabo.’
“Aawo ndakapiluka ndaseluka kuzwa acilundu cakali kuyaka mulilo. Ndakalijisi azilembelo zyobilo zyamabwe. 
Nindakalanga ndakabona kuti ncobeni mwabisizya Mwami Leza wanu, mwakabumba moombe alimwi akusiya eezyo Mwami Leza nzyaakamulailila. 
Aboobo kamulangilide ndakapwaya zilembelo eezyo. 
Mpoonya ndakavuntama kumbele lya Mwami Leza kwamazuba aali makumi one amasiku aawo. Tiindakali kulya nikuba kunywa maanzi akaambo kazibi nzimwakacita zyakamunyemya. 
Ndakayoowa kapati akaambo kabukali bwa Mwami Leza. Wakalinyemede cakuti wakali kuyanda kumunyonyoona. Pele Mwami Leza wakandiswiilila ciindi eeco calo. 
Awalo Aloni wakanyemya Mwami Leza kapati cakuti Mwami Leza wakali kuyanda kumujaya, ciindi eeco ndakamukombela. 
Ndakabweza cintu ciya, coombe ncimwakabumbide ndacitenta. Mmane ndakacipwaya ndaciziya, busu bwaco ndakabusowela mukalonga kakali kukunka kuzwa mucilundu.
“Ciindi nimwakali ku Tabela, Masaa, aku Kibulonihataava, mwakanyemya Mwami Leza mbubonya buyo. 
Mwami Leza naakamutuma ku Kadesyibaaneya wakati, ‘Kamuya mukatole nyika eeyo njindakamupa.’ Pele nywebo mwakakaka, taakwe nimwakamusyoma nikuba kumuswiilila pe. 
Kuzwa ciindi nindakamuziba lyoonse muzangila Mwami Leza.
“Kwamazuba aayo aali makumi one amasiku aawo ndakavuntama kumbele lya Mwami Leza nkaambo wakakanzide kumunyonyoona. 
Ndakakomba ku Mwami Leza ndakati, ‘O Mwami Leza Simalelo wangu, utanyonyooni bantu bako, balo aaba mbookavuna akubagwisya mu Ijipiti anguzu zyako mpati. 
Yeeya babelesi bako ba Abulahamu, Izaka a Jakobo. Akaambo kabo lekelela basicinguni aaba bubi bwabo, alimwi acinyonyoono cabo, 
kuti ambweni Baijipiti bayooti wakacilwa kubatola munyika eeyo njaakabasyomezya. Alimwi inga bayooti wakabagwisya kuti akabajaile munkanda nkaambo ulibasulide. 
Aaba mbantu bako mbookagwisya mu Ijipiti anguzu zyako kuti babe bako.’
“Lino Mwami Leza wakandaambila kuti, ‘Beza mabwe obilo aali mbubonya mbuli aakusaanguna, wamana uboole kulindime acilundu, alimwi upange bbokesi lyamapulanga. 
Ndizoolemba alingawo majwi ngoonya aakalembedwe amabwe mataanzi ngookapwaya. Ukazibikke mubbokesi eelyo.’
“Mpawo ndakapanga bbokesi lyamapulanga aamulombe akubeza zilembelo zyamabwe zyobilo zili mbuli zyakusaanguna, ndimane ndakatanta anzyizyo acilundu. 
Eelyo Mwami Leza wakalemba alinzizyo aayo majwi ngoonya ngaakalembede kusaanguna nkokuti milawo iili kkumi njaakamupa acilundu kuzwa mumulilo buzuba nimwakabungene. Mwami Leza wakandipa mabwe aaya, 
kumane ndakaseluka kuzwa acilundu. Mbubonya mbuli bwakandilailila Mwami Leza, ndakabikka mabwe aayo mubbokesi, oomo mwaabede. 
Baisilayeli bakalonga kuzwa kumikalo ya Bajaakani bakaya ku Mosela. Ooku nkonkuko Aloni nkwaakafwida akuzikkilwa, eelyo Eliyazaa mwanaakwe wakaba ngomupaizi mubusena bwakwe. 
Kuzwa kooko bakaya ku Gudigoda mane baakusika ku Jotibataa, cisi catulonga-longa. 
Ciindi eeco Mwami Leza wakazandula baalumi bamusyobo wa Levi kuti kababweza mbabo bbokesi lyacizuminano kuti kabamubelekela akuleleka bantu muzina lyakwe, mbobacita asunu. 
Ncenciceeco Balevi ncobatajisi caabilo noluba lukono akati ka Baisilayelinyina. Mwami Leza ndolukono lwabo, mbubonya Mwami Leza wanu mbwaakasyomezya.
“Lino ndakalikkede acilundu kwamazuba aali makumi one amasiku aawo mbuli mbondakacitide kusaanguna. Ciindi eeci acalo Mwami Leza wakandiswiilila, aboobo taakwe naakamunyonyoona pe. 
Mpawo Mwami Leza wakandaambila kuti, ‘Nyamuka, usolwede bantu kunyika eeyi njindakonkezya kuli basikale banu.’
“Lino nywebo Nobaisilayeli, amuswiilile Mwami Leza wanu ncayanda. Uyanda kuti mumukombe akucita zyoonse nzyamulailila. Mweelede kumuyanda akumubelekela amyoyo yanu yoonse alimwi amyuuya yanu yoonse, 
akubamba milawo amalailile aakwe ngemupa sunu kuti zintu zimweendele kabotu.
“Julu a julu lini, nyika azyoonse zili mumo nzya Mwami Leza wanu. 
Pele Mwami Leza wakayandisya basikale banu, ncenciceeco ncaakasala ndinywe nywebo nolunyungu lwabo kuti mube bantu bakwe mubusena bwamisyobo imwi, mbokubede asunu. 
Nkaako kuzwa sunu mube bantu basyomeka ku Mwami Leza, batali basicinguni. 
Nkaambo Leza wanu ngu Leza wiinda boonse baambwa kuti mbaaleza, Mwami wabami ngu Leza mupati, Singuzu uuyoosya, tasalululi alimwi tatambuli masinkamulomo. 
Ulakwabilila bamucaala antoomwe abamukabafu. Ulayanda bazwakule bakkala andinywe alimwi ulabapa zyakulya azisani. 
Nkaako anywebo muleelede kulela kabotu bazwa kule aabo mbuli mbomuzi kuti anywebo mwakali bazwakule mu Ijipiti. 
Amulemeke Mwami Leza wanu, mumumanine milimo. Amusyomeke akukonkezya muzina lyakwe alikke. 
Amumutembaule nkaambo ngu Leza wanu, alimwi mwakalibonena zigambya eezyo nzyaakacita. 
Basikale banu nibakainka ku Ijipiti bakali buyo makumi aali ciloba. Pele ono Mwami Leza wamuvuzya, mwaba mbuli nyenyezi.
“Amuyande Mwami Leza wanu akubamba milawo amalailile aakwe oonse. 
Sunu amuzibe kuti nywebo lwanu ndinywe mwakabona zintu eezyo Mwami Leza wanu nzyaakacita kutali bana banu. Mwakabona nguzu zyakwe, bupati bwakwe, amaleele. 
Mwakalibonena mbuli Mwami Leza mbwaakacita kuli Falo akunyika yakwe. 
Mwakalibonena mbuli Mwami Leza mbwaakanyonyoona mpi ya Baijipiti, antoomwe amabbiza ankamela zyabo. Wakabanyikizya mulwizi lusalala nibakali kutandila ndinywe. 
Tabali bana banu bakabona Mwami Leza ncaakamucitila munkanda kamutanasika kuno. 
Muliciyeeyele ncaakacita kuli Datani a Abilamu bana ba Eliyabu wamusyobo wa Lubeni. Nyoonse kamulangilila nyika yakaanduka akati kabo akubamena buumbulu antoomwe amikwasyi yabo, matente aabo, kubikkilizya babelesi azivubwa zyoonse nzibakajisi. 
Kasimpe nywebo mwakabona zintu zyoonse eezi Mwami Leza nzyaakacita.
“Lino amubambe milawo yoonse njindamulailila sunu. Ndendilyo nimuyookonzya kuzubuka mulonga wa Jolodani akutola nyika eeyo. 
Eelyo muyooongola munyika mbotu eeyo Mwami Leza njaakasyomezya kuli basikale banu alunyungu lwabo. Eeyi ninyika iikunka buci amukupa. 
Nyika njomutola tiili mbuli nyika ya Ijipiti ooko nkomwakali kukkala pe. Kuya mwalikunga mwamana kusyanga nkutilila. 
Pele nyika njomutola njazilundu amakkuti, alimwi njamvula. 
Ninyika Mwami Leza njabamba kabotu, uliibamba mwaka woonse. 
Nkaako Mwami Leza wanu amumubelekele amyoyo yanu yoonse alimwi amyuuya yanu yoonse. 
Naa mwacita oobo, uyoomupa mvula yakumwaka ciindi ceelede, kutegwa mukabe aacewo camaila, nsaansa amafuta aaoliva. 
Kunooli bwizu bwazivubwa zyanu. Anywebo muyoolya zilyo cakulilekela. 
Amucenjele kuti mutoongwi akukomba baleza bambi nikuba kubabelekela. 
Kuti naa mwacita oobo, Mwami Leza uyoomunyemena, eelyo uyoolesya mvula, ncecaamba kuti tamukabi azilyo pe. Eeci ciyoocita kuti mukalobe kufwambaana munyika eeyo Mwami Leza njayoomupa.
“Amulondole majwi aangu aaya mumyoyo yanu amumiyeeyo yanu, kamwaaanga kumaboko aanu kuti cibe ciibalusyo akwaasama ankumo. 
Amukaaiisye bana banu cabunkutwe. Kamwaaibaluka kufumbwa nkomubede, nimuli mumaanda, nimuli mulweendo, nimulyookezya nikuba kubeleka. 
Mukaalembe azikotamino zyamaanda aanu aazitendele zyabwaanda. 
Ndendilyo nywebo abana banu nimuyooongola munyika eeyo Mwami Leza wanu njaakakonkezya kuyoopa kuli basikale banu. Muyookkala kwalyoonse alyoonse.
“Nkaako kuti naa mwabamba milawo yoonse eeyi njindamupa akuyanda Mwami Leza akweenda munzila zyakwe cakukakatila, 
Mwami Leza uyootanda misyobo eeyo yoonse kumbele lyanu. Muyootola nyika yamisyobo mipati iili aanguzu kwiinda ndinywe. 
Kufumbwa aawo mpomuyoolyata ayooba aanu. Kuzwa kumulonga wa Yufuletisi kusikila kulwizi lwakumbo. 
Taakwe muntu naba omwe uyoomuyumina pe. Mbubonya mbuli Mwami Leza wanu mbwaakamusyomezya, uyoocita kuti kufumbwa mpomuyooinda bakayoowe akukankama.
“Amubone sunu ndamupa zintu zyobilo kuti musale cileleko naa lusinganyo. 
Mulalelekwa naa mwabamba milawo ya Mwami Leza wanu eeyi njemupa sunu, 
pele mulasinganyizigwa naa mwakaka milawo ya Mwami Leza wanu, akusiya nzindamulailila mukuti mutobele baleza bambi mbomutazi. 
Lino Mwami Leza wanu aakumunjizya munyika eeyo njemuyootola, mukaambilizye zileleko acilundu ca Gelizimu, acilundu ca Ebali mukaambilizye lusinganyo. 
Zilundu zyobilo eezi zili mutala lya Jolodani kumbo kubbilila zuba, kumbali aamisamu mipati ya Mole, mucisi ca Bakenani bakkala mu Alaba kubambana a Giligali. 
Mulaafwi kuzubuka Jolodani kuti munjile akutola nyika eeyo Mwami Leza njamupa. Mwaakumana boobo, 
mukacenjele kuti mukabambe milawo amalailile aakwe oonse ngendimulailila sunu.
“Lino njeeyi milawo amalailile ngomweelede kuyootobela cabunkutwe kwaciindi coonse ncomunookkede munyika eeyo Mwami Leza wabasikale banu njamupa. 
Munyika eeyo njomuyootola muleelede kuyoomwaya masena oonse aamuzilundu amutulundu-lundu akugonka misamu yoonse iivwevwede ooko misyobo eeyi njomuyootanda nkwiikombela baleza bayo. 
Mukamwaye zipaililo zyabo, mukapwaye misumpuululu yamabwe akutenta zikozyanyo zya Asyela, mukagonkoole amituni yabo imwi, kutegwa baleza babo kabataciyookombwi limbi mumasena aayo.
“Mutakakombi Mwami Leza wanu munzila njobakomba baleza babo pe. 
Kuzwa muzisi zyamisyobo yanu yoonse Mwami Leza wanu uyoosala busena bomwe bwakukombela. Oobo busena bulikke nkomunoomukombela. 
Ooko muleelede kuleta zipaizyo zyakutenta azipaizyo zimwi, alimwi azyakupa kwakkumi, zipo zyacikonke azituuzyo zyakuliyandila, bana bakusomona baŋombe ambelele. 
OOko nywebo amikwasyi yanu muyoolya kumbele lya Mwami Leza wanu akusekelela nkaambo Mwami Leza wamuleleka.
“Caakusika ciindi eeco, tamweelede kunoocita mbuli mbotucita kuno. Okuno umwi aumwi ulakomba mbuli mbwayanda mwini, 
nkaambo tamunanjila munyika eeyo Mwami Leza wanu njamupa kuti ibe lukono lwanu. 
Leza uyoomukwabilila kuli basinkondonyoko aboobo muyookkala cakuliiba. 
Lino kufumbwa busena Mwami Leza wanu mbwayoosala kuti mukakombele mpawo, nkonkuko ooko nkomweelede kuleta zyoonse eezi nzindamulailila. Mulete zipaizyo zyakutenta azipaizyo zimwi zyakupa kwakkumi, zituuzyo zyakuliyandila, azipego zibotu kwiindilila eezyo nzyomwakakonkezya kupa ku Mwami Leza. 
OOko muleelede kusekelela kumbele lya Mwami Leza, nywebo abana banu balombe abasimbi, babelesi banu baalumi abakaintu antoomwe a Balevi mbomukkala limwi, kayi mulizi kuti balo tabajisi caabilo niluba lukono lubageme. 
Amucenjele tamweelede kupaizya zipaizyo zyakutenta kufumbwa buyo buna busena pe. 
Mpomweelede buyo kupaizya zipaizyo zyanu mpawaawo Mwami Leza mpayoosala alubazu lumwi luli akati kamisyobo yanu. Muleelede kuyoocita zintu zyoonse nzindamulailila.
“Lino mulakonzya kujaya banyama banu kufumbwa aawo mpomubede. Mulakonzya kulya nyama eeyo cakulilekela, caamba kuti bantu batasalali ca Mulawo abasalala inga balya, kunyina makani naa njiya konze naa njambaambi. 
Ncomuteelede kulya mbulowa, amubutilile ansi mbuli maanzi. 
Nzyomuteelede kulida muminzi yanu nzeezi: Cipaanzi cakkumi camaila, cawaini naa camafuta aaoliva, nibaba bana bakusomona baŋombe naa mbelele zyanu, niziba eezyo nzimwakasyomezya kupa ku Mwami Leza naa zipego zyakuliyandila azimwi buyo. 
Eezi zyoonse muleelede kuzilida kumbele lya Mwami Leza wanu kubusena oobo walo mbwayoosala. Nywebo abana banu balombe abasimbi, babelesi banu baalumi abakaintu, antoomwe a Balevi mbomukkala limwi, muleelede kusekelela kumbele lya Mwami Leza wanu akaambo kazyoonse eezyo nzyayoomupa. 
Amukacenjele kuti mutakalubi Balevi ciindi coonse nomunooli munyika yanu.
“Lino Mwami Leza wanu waakukwakwabula cisi canu mbubuli mbwaakasyomezya, mwaakuba aankosya, mukalye nyama mbuli mbomukonzya. 
Kuti busena bwakukombela oobo Mwami Leza wanu mbwayoosala kabuli kulaale, mulakonzya kujaya ŋombe naa mbelele zyanu eezyo Mwami Leza nzyaakamupa mbubuli mbundamulailila. Mulye nyama eeyi muminzi yanu mbuli mbomukonzya. 
Mulakonzya kulya nyama eeyi mbubonya mbuli mbomulya yakonze naa yambaambi. Batasalali ca Mulawo abasalala boonse balakonzya kulya. 
Pele ncomuteelede kulya mbulowa, nkaambo bulowa mbobuumi. Tamweelede kulya buumi antoomwe anyama. 
Tamweelede kulya bulowa, amubutile ansi mbuli maanzi. 
Kuti naa mwacita nzindamulailila Mwami Leza, ulabotelwa andinywe, nkabela zintu zyoonse ziyoomweendela kabotu nywebo alunyungu lwanu.
“Lino amukatole zintu zyanu zisalala azimwi eezyo nzimwakakonkezya kupa ku Mwami Leza, mukazitole kubusena oobo Mwami Leza mbwayoosala. 
Mukape zipaizyo zyanu zyakutenta nyama abulowa, acipaililo ca Mwami Leza wanu. Bulowa bwacipaizyo canu bukatilwe munsi lyacipaililo ca Mwami Leza wanu, pele nyama mwiilye. 
Amucenjele kuti mubambe malailile aaya oonse ngindamupa. Naa mwacita oobo, Mwami Leza wanu ulabotelwa andinywe, nkabela zintu zyoonse ziyoomweendela kabotu nywebo abalunyungu lwanu.
“Lino Mwami Leza uyoolobya misyobo njimuyootolela nyika. Pele mwaakumana kubanyonyoona akukkala munyika eeyo, 
amukacenjele kuti mutakabuzyi-buzyi zyabaleza babo kuti, ‘Ino misyobo eeyi ibelekela buti baleza bayo? Atucite mbubonya aswebo.’ 
Tamweelede kukomba Mwami Leza wanu kweendelana ambobakomba balo, nkaambo nobakomba baleza babo, balacita zintu zibi ziindene-indene eezyo Mwami Leza nzyasulide. Kapati balatenta bana babo balombe abasimbi kupa zipaizyo kuli baleza babo. 
Zintu zyoonse nzindamulailila kamuzicita, taakwe cintu ncomweelede kuyungizya naa kugwisya pe.
“Kuti naa kwaba musinsimi nikuba uupandulula ziloto akati kanu waambilizya zyacitondezyo naa cigambya ciyoocitika, 
kwamana citondezyo naa cigambya eeco ncaakaamba cacitika ncobeni, kwamana wamulailila kuti mukombe baleza bambi, baleza mbomutazi mubabelekele, 
tamweelede kuswiilila musinsimi naa uupandulula ziloto ooyo pe. Mwabona boobo, muzibe kuti Mwami wanu nguumusunka kuti azibe naa mulamuyanda amyoyo yanu yoonse alimwi amyuuya yanu yoonse. 
Mwami Leza wanu alikke ngomweelede kutobela, alimwi ngomweelede kulemeka akukomba. Amubambe milawo yakwe, mumuswiilile. Walo alikke ngomweelede kubelekela akukakatila. 
Musinsimi naa uupandulula ziloto ooyo weelede kujaigwa, nkaambo waamba makani aakuzangila Mwami Leza wanu, wakamugwisya mu Ijipiti akumuvuna kuzwa munyika yabuzike. Ooyu wali kuyanda kumusowa kuzwa munzila Mwami Leza wanu njaakamulailila kuti mutobele. Mbombuboobu mbomweelede kugwisya bubi akati kanu.
“Kuti naa mwanookwanu, naba mwanaako mulombe naa musimbi, naa mukaintu wako uuyandika, naa mweenzinyoko ngosyoma, wakoongelezya kuti mukakombe baleza bambi anguwe, baleza aabo nibaba basikale bako mbobatazi, 
baleza bamisyobo eeyo iimuzingulukide yaafwiifwi naa yakule, nikuba kuti nkuli nkobabede, 
utamuzuminini nikuba kumuswiilila pe. Utamweeteleli alimwi utamuleki nikuba kumuvuninina. 
Ajaigwe. Yebo nduwe weelede kusaanguna kumuuma bbwe, wamana yebo bantu boonse nobatimuume abalo. 
Mumujaye amabwe, nkaambo wali kuyanda kumusowa kuzwa munzila ya Mwami Leza wanu wakamugwisya munyika ya Ijipiti, mubuzike. 
Eelyo Baisilayeli boonse bamvwa, balayoowa, nkaako taakwe naba omwe uyoocita cintu cibi cili boobu alimwi pe.
“Naa mwamvwa mamvwambukila muli umwi waminzi eeyo Mwami Leza wanu njayoomupa aakuti 
kuli bamwi banu boongelezya basimunzinyina kuti, ‘Bakakombe baleza bambi, baleza mbomutazi, 
muleelede kuvuntauzya akubuzya-buzya kabotu-kabotu mamvwambukila aayo.’ Lino kuti naa kwajanika kuti ngakasimpe, akuti cintu cili boobo caacitika ncobeni, muleelede kujaya bantu boonse bamumunzi ooyo apanga. 
Muleelede kunyonyoonena limwi bantu antoomwe azivubwa zyabo zyoonse. 
Lubono lwamumunzi ooyu loonse lulundikwe akati kalubuwa, mukatente munzi oonse antoomwe alubono lwawo loonse, cibe mbuli cipaizyo catentelwa Mwami Leza wanu. Munzi ooyo uyooba tongo kwalyoonse alyoonse, tuukayakululwi pe. 
Kutabi cintu niciba comwe cazeezyo zisinganyizidwe ncomweelede kubweza, mukuti Mwami Leza atakamunyemeni. Aawo Leza uyoomweengelela akumufwida luzyalo, alimwi uyoomuvuzya mbubonya mbuli mbwaakakonkezya kuli basikale banu, 
nkaambo kakuti mwaswiilila Mwami Leza wanu. Amubambe milawo yakwe eeyi njendimupa sunu, kamucita eezyo zimubotelezya lyoonse.
“Lino nywebo muli bana ba Mwami Leza wanu. Nkaako mwanoolila bafu tamweelede kulinengaula nikuba kunyoola cisumpa akaambo kabafu. 
Nkaambo nywebo muli bantu basalala ku Mwami Leza wanu. Kuzwa akati kamisyobo yoonse yaansi, Mwami Leza wakamusala kuti mube bakwe-bakwe.
“Mutalyi cintu niciba comwe citasalali mu Mulawo. 
Banyama mbomukonzya kulya mbaaba: ŋombe, mbelele, mpongo, 
konze, mbaambi, nanja, timba, mubabala, lweengu, analuvwi. 
Mulakonzya kulya munyama uuli woonse uujisi nsumba zyaandeene uuselula. 
Nikuba boobo, nkobali banyama aabo baselula abaabo bali aansumba mbomuteelede kulya mbuli nkamela, sulwe, acibila. Aaba nikuba kuti balaselula, pele tabajisi nsumba zyaandeene, aboobo tabasalali. 
Tamweelede kulya ngulube, nikuba kuti ilijisi nsumba zyaandeene, nkaambo tiiseluli. Nkaako nywebo tamweelede kulya nikuba kuguma mitumba yazyo pe.
“Mulakonzya kulya zyoonse zyamumaanzi zijisi maamba atuyambyo. 
Pele zintu zyoonse zyamumaanzi zitajisi maamba atuyambyo mutalyi. Zilatondwa taziligwi pe.
“Mulakonzya kulya muyuni uuli woonse uusalala mu Mulawo. 
Pele bayuni basofweede mbomuteelede kulya mbaaba: sikwaze, sikube, cuungwe, 
bimbe, luunga, abalubanze bamisyobo-misyobo, 
nuuba musyobo uuli buti wacikwaangala, 
impye, sikusiku, nkolekole, basikakoonze bamisyobo-misyobo, 
tumba, cibengelele, siyaswimuumba, 
kakukubwi, sifundwe, simusika, 
tongola, masyulamiyobe aamisyobo-misyobo, ŋangayabayuni akampaafwa boonse aaba balatondwa.
“Tuuka toonse tuuluka mumakata-makata tatusalali, nkaako tamweelede kutulya pe. 
Pele zimwi zyuuluka zisalala, mulakonzya kulya.
“Tamweelede kulya cintu califwida pe. Mulakonzya kucipa kumuzwamasi uukkala muli umwi waminzi yanu, walo inga walya, naa mwakaka boobo inga mwacuuzya buyo kumuzwamasi. Nkaambo nywebo muli bantu basalala ku Mwami Leza wanu.
“Lino mwaka amwaka mweelede kugwisya cipaanzi cakkumi cazilyo nzyomutebula. 
Amukalye zipaanzi zyakkumi zyanu zyamaila, zyawaini, zyamafuta, azyabana bakusomona baŋombe ambelele kumbele lya Mwami Leza wanu kubusena oobo bwakukombela mbwayoosala, kuti mwiiye kumulemeka Mwami Leza wanu lyoonse. 
Pele kuti busena bwakukombela ooko nkomweelede kutola zipaanzi zyakkumi zyazilyo eezyo Mwami Leza nzyaakamupa kabuli kulaale, nceeci ncomweelede kuyoocita, 
amuzyuuzye, mali aayo mwaatole kubusena bwakukombela oobo Mwami Leza mbwayoosala. 
Amali aaya mulakonzya kuula kufumbwa ncomuyanda mbuli ŋombe, mbelele, waini azimwi zikola, naa kufumbwa ncomuyanda. Nywebo abamikwasyi yanu muyoolya zilyo eezi kumbele lya Mwami Leza wanu cakutangala.
“Balevi mbomukkala limwi tamweelede kubaluba, nkaambo balo tabajisi caabilo niluba lukono lubageme pe. 
Kwainda myaka yotatwe, mweelede kuleta zipaanzi zyakkumi zyamwaka watatu akuziyobola muminzi yanu, 
kutegwa Balevi, balo batajisi caabilo niluba lukono, antoomwe abazwamasi, abamucaala abamukabafu mbomukkala limwi bazoolye akulilekela, ndendilyo Mwami Leza wanu nazoomuleleka mumilimo yanu yoonse.
“Mwaka waciloba mweelede kuyoolekelela zikwelete. 
Mboobu mbomweelede kucita. Woonse wakakweletelwa weelede kuyoolekelela Muisilayelinyina ooyo ngwaakakweletesya.
Muzwamasi ulakonzya kumusesa, pele munyoko weelede kumulekelela cikwelete cakwe.
“Munyika eeyo Mwami Leza wanu njayoomupa uyoomuleleka kapati cakuti takukabi mucete akati kanu pe, 
kufumbwa kuti mwaswiilila Mwami Leza wanu amyoyo iimaninide akubamba milawo eeyo njendimupa sunu. 
Mwami Leza wanu uyoomuleleka mbubuli mbwaakasyomezya. Muyookweletesya misyobo minji, pele nywebo taakwe nkomuyookweleta pe. Muyoolela misyobo minji, pele nywebo taakwe uyoomulela pe.
“Kuti naa kakuli Muisilayelinyoko wabula muli umwi waminzi yanu munyika eeyo Mwami Leza wanu njayoomupa, tamweelede kumwiima munyoko ooyo pe. 
Amube baabi, mumupe kufumbwa ncaabula. 
Nikuba kuti mwaka waciloba wakulekelela zikwelete ulaafwiifwi tamweelede kumukakila eeco ncayanda kukweleta akaambo kakuti, tamweelede kuba amuyeeyo mubi uuli boobo. Kuti naamwamukakila, ambweni walo ulalilila Mwami Leza, kwamana yebo ulaba aamulandu. 
Amumupe amoyo omwe, mutanyontooki pe. Lino akaambo kaceeco Mwami Leza wanu uyoomuleleka mumilimo yanu amuli zyoonse nzyomucita. 
Munyika yanu bacete tabakamani, nkaako ndamulailila kuti muleelede kunoopa bakwanu, bapengede lyoonse.
“Kuti Muisilayelinyoko, mwaalumi naa mukaintu, wauzigwa kulinduwe, kwamana wakubelekela kwamyaka iili cisambomwe, mumwaka waciloba umwaangunune. 
Wamwaangununa, utamulekeli kuunka acinkwamaanza pe. 
Uleelede kumupa mbelele, maila, awaini amoyo omwe. Mmupe mbubuli bwakakuleleka Mwami Leza. 
Koyeeya ayebo kuti mwakali bazike mu Ijipiti, Mwami Leza wanu nguwakamuvuna. Ncenciceeco ncindakulailila boobu sunu.
“Pele kuti naa muzike wako wakwaambila kuti, ‘Nsiyandi kuti undaangunune,’ akaambo kakuti ulakuyanda yebo amukwasyi wako, alimwi kali kabotu, 
ukamutole kumulyango waŋanda yako, ukamudonkole kutwi, kuzwaawo uyooba muzike wako kusikila mane akafwe. Mukaintu muzike mukamucite mbubonya awalo. 
Utakayeeyi kuti kwaangununa muzike wako nkusweekelwa pe, kubeleka ooku nkwaakubelekela kwamyaka iili cisambomwe nkunji kapati kwiinda kwayooyo uuvola mali. Mbombuboobu Mwami Leza mbwayookuleleka mumilimo yoonse njoyoocita.
“Muzandule bana bakusomona baŋombe abambelele mubape ku Mwami Leza wanu. Mutababelesi banyama aaba, alimwi mutageli bagutu aaba pe. 
Mwaka amwaka nywebo amikwasyi yanu mulakonzya kulya banyama aaba kumbele lya Mwami Leza wanu kubusena bwakukombela oobo mbwayoosala. 
Kuti munyama kajisi kampenda, twaambe kali mulema naa kali moofu nikuba kapa kali buti, tamweelede kupaizya munyama ooyo ku Mwami Leza wanu pe. 
Mukalye munyama ooyo kuŋanda yanu. Batasalali ca Mulawo abasalala boonse balakonzya kwiilya nyama, mbubuli mbomulya nyama yakonze naa yambaambi. 
Ncomuteelede kulya mbulowa, amubutile ansi mbuli maanzi.
“Mwezi wa Alibu ngomwezi ngomweelede kunoosekelela Pobwe Lyakwiindilila ku Mwami Leza wanu, nkaambo mumwezi wa Abibu naakamugwisya mu Ijipiti masiku. 
Mukapaizye ku Mwami Leza wanu ŋombe naa mbelele, ibe ya Pobwe Lyakwiindilila kubusena bwakukombela oobo Mwami Leza mbwayoosala. 
Mwaakulya Pobwe eeli mukalye cinkwa citakwe mimena. Kwamazuba aali ciloba kamuyoolya cinkwa citakwe mimena mbubonya mbuli mbumwakacita ciindi ciya nimwakazwa mu Ijipiti cakubindaana. Cinkwa eeci ciyootegwa cinkwa camapenzi kutegwa mubuumi bwanu boonse kamuyeeya mbumwakagwisigwa mu Ijipiti. 
Kwamazuba aali ciloba aayo muleelede kwiigwisya mimena yoonse mumaanda aanu. Nyama njomupaizya mangolezya buzuba bwakusaanguna italali, mwiilye.
“Tamweelede kujaila munyama wa Pobwe Lyakwiindilila kufumbwa mucisi eeco Mwami Leza wanu ncayoomupa, 
pele mweelede kuyoomujaila kubusena bwakukombela oobo mbwayoosala. Kwalooko nkomweelede kupaizya munyama wa Pobwe Lyakwiindilila, nkaambo kumangolezya nceciindi ncomwakazwa mu Ijipiti. 
Mweelede kuyooyoka nyama eeyo akwiilya kubusena bwakukombela oobo Mwami Leza wanu mbwayoosala. Bwaakuca mukapiluke kuzivuka zyanu. 
Kwamazuba aali cisambomwe mweelede kunoolya cinkwa citakwe mimena, eelyo mubuzuba bwaciloba muleelede kuswaangana mukombe Mwami Leza wanu alimwi taakwe mulimo ngomweelede kucita mubuzuba oobo pe.
“Kuzwa mubuzuba nimwakatalika kucesa maila, mukabale mvwiki zili ciloba. 
Mpawo mukacite pobwe lyabutebuzi kwiindila mukupa Mwami Leza wanu zituuzyo zyakuliyandila mbubuli Mwami Leza wanu mbwaakamuleleka. 
Amutangale kumbele lya Mwami Leza wanu kubusena bwakukombela oobo mbwayoosala. Mweelede kuyoosekelela nywebo abana banu balombe abasimbi, babelesi banu baalumi abakaintu, antoomwe a Balevi, bazwamasi, bamusyaala abamukabafu mbomukkala limwi. 
Amuyeeye kuti anywebo mwakali bazike mu Ijipiti, amubambe malailile aaya cabunkutwe.
“Amukacite pobwe lyazivuka kwamazuba aali ciloba mwamana kutebula maila akukanda nsaansa. 
Amukasekelele pobwe eeli nywebo abana banu balombe abasimbi, babelesi banu baalumi abakaintu, antoomwe a Balevi, bazwamasi, bamusyaala abamukabafu mbomukkalalimwi. 
Kwamazuba aali ciloba amukatangale kumbele lya Mwami Leza wanu kubusena bwakukombela oobo Mwami Leza mbwayoosala. Mwami Leza wanu uyoomuleleka mubutebuzi bwanu, amumilimo yanu yoonse, aboobo muyootangala kapati.
“Kwaziindi zyotatwe mumwaka baalumi boonse baleelede kulibonya kumbele lya Mwami Leza wanu kubusena bwakukombela oobo mbwayoosala. Eezi nzeziindi zyapobwe lyacinkwa citakwe mimena, pobwe lyabutebuzi, a pobwe lyazivuka. Taakwe mwaalumi uyoolibonya ku Mwami Leza acinkwamaanza. 
Omwe-omwe uleelede kuleta cipego mbubuli Mwami Leza mbwaakamuleleka.
“Amukasale babetesi abamwi balupati-pati kuzwa kumusyobo omwe-omwe muminzi eeyo Mwami Leza wanu njayoomupa. Bantu aaba baleelede kubeteka bweelede. 
Tabeelede kuvundikizya makani nikuba kusalulula pe. Tabeelede kutambula masinkamulomo, nkaambo masinkamulomo ngaafubaazya basongo akunyonganya baluleme. 
Amukacite ziluleme ndendilyo nimuyookkala kabotu munyika eeyo Mwami Leza wanu njayoomupa.
“Mwaakuyaka cipaililo ca Mwami Leza wanu, mutakabikki cikozyanyo ca Asyela pe. 
Alimwi mutakayaki musumpuululu nuuba omwe, nkaambo eezi nzezintu Mwami Leza wanu nzyasulide.
“Mutapaizyi ŋombe niiba mbelele ku Mwami Leza wanu iijisi kampenda, nkaambo eeci Mwami Leza wanu ulicisulaikide.
“Atwaambe kuti mwamvwa mamvwambukila aakuti kuli mwaalumi naa mukaintu umwi waminzi eeyo Mwami Leza wanu njayoomupa wakabisizya Mwami Leza akutyola cizuminano 
kwiindila mukukomba baleza bambi akubabelekela, nikuba kukomba zuba, mwezi naa nyenyezi, kuteendelana amilawo ya Mwami Leza. 
Kuti naa mwamvwa mamvwambukila aali boobu, muleelede kuvuntauzya kabotu-kabotu. Kuti naa ajanika kuti ngakasimpe, akuti bubi buli boobu bwakacitika ncobeni mu Isilayeli, 
muleelede kutola mwaalumi naa mukaintu ooyo kumanjililo amunzi, kwamana mumuume mabwe afwe. 
Muntu uupedwe mulandu walufu ukonzya buyo kujaigwa kuti kakuli bakamboni bobilo naa botatwe, pele kuti kakuli kamboni omwe buyo, teelede kujaigwa pe. 
Bakamboni aabo mbobeelede kusaanguna kumuuma, bamana ndendilyo bantu boonse nobakonzya kuuma. Mbombuboobu mbomuyoogwisya bubi akati kanu.
“Kuti naa kwaba milandu miyumu njomutakonzyi kubeteka, mbuli yakujaya muntu, yakulwanina lubono naa kuuma muntu, mukiitole kubusena bwakukombela oobo Mwami Leza wanu mbwayoosala. 
Mubaambile, Balevi, bapaizi amubetesi unoobeteka ciindi eeco, aabo mbayookosola bweelede mulandu ooyo. 
Mweelede kuyoocita mbubonya mbuli mbobatikaambe aabo bali kubusena bwakukombela oobo Mwami Leza wanu mbwayoosala. Amukacenjele kuti mukacite zintu zyoonse nzibamwaambila. 
Amukacite mbubonya bwaamba mulawo wabo ooyo ngobamupa, amalailile aayo ngobamulailila. Mutakasiyi nzibamwaambila, mukaziccilile. 
Kufumbwa muntu ooyo uutaswiilili caamba mubetesi naa mupaizi uukutaukila Mwami Leza wanu, weelede kujaigwa. Mbombuboobu mbomuyoogwisya bubi mu Isilayeli. 
Boonse baakumvwa bayooyoowa, nkabela taakwe naba omwe uyoosola kucicita alimwi.
“Mwaakumana kutola nyika eeyo Mwami Leza wanu njamupa akukkala mulinjiyo, kwamana mukayeeye kuba aamwami mbubuli misyobo iizingulukide, 
mukabikke yooyo mwami wanu ngwayoosala. Weelede kuba umwi wanu. Tamweelede kubikka muzwamasi uutali Muisilayelinyoko pe. 
Mwami teelede kuba aamabbiza manji aampi yakwe, nikuba kutuma bantu bakwe ku Ijipiti kuti bakaule aambi, nkaambo Mwami Leza wakaamba kuti bantu bakwe tabeelede kupilukila ooko pe. 
Teelede kukwata bakaintu banji, nkaambo eeci inga cacita kuti asiye Mwami Leza. Teelede kulilundikila nsiliva angolida pe. 
Anjizigwa mubwami, uleelede kuyoolilembela mwini bbuku lyamilawo kuzwa kubbuku lyamilawo lili aabapaizi, Balevi. 
Weelede kuti kajisi bbuku eeli kalibala lyoonse kutegwa azibe kulemeka Mwami Leza wakwe alimwi akubamba milawo amalailile aaya. 
Eeci ciyoomucitya kuti walo uli kabotu kwiinda Baisilayeli akuti atasiyi milawo eeyi. Mbombuboobu walo abalunyungu lwakwe nibayoolela kwaciindi cilamfu mu Isilayeli.
“Lino bapaizi, Balevi nkokuti musyobo woonse, tabanoojisi caabilo naa lukono mu Isilayeli, nkaambo mbobanoolya zipaizyo zitentelwa Mwami Leza, eezi ndolukono lwabo. 
Tabanoojisi lukono akati ka Baisilayelinyina. Mwami Leza ndolukono lwabo, mbubuli mbwaakabasyomezya.
“Kwapaizigwa ŋombe naa mbelele, bapaizi baleelede kupegwa mweendo wacamba, myeebo azyamukati. 
Muleelede kubapa zitaanzi zyamalila, waini, mafuta, aboya bwengelwa mbelele zyanu. 
Nkaambo Mwami Leza wanu wakabazandula balo alunyungu lwabo akati kamisyobo yanu yoonse kuti bamubelekele akumumanina milimo yoonse.
“Kufumbwa Mulevi wayanda ulakonzya kulonga kuzwa muli umwi waminzi yanu, kuya kubusena bwakukombela oobo Mwami Leza mbwayoosala. 
Ulakonzya kumanina Mwami Leza wakwe milimo mbubonya mbuli Balevinyina boonse bakutaukila Mwami Leza. 
Uleelede kuti atambule zyakulya zyeelede a Balevinyina atala lyazeezyo zimutumina mukwasyi wakwe.
“Mwaakunjila munyika eeyo Mwami Leza wanu njayoomupa, mutakaccilili nzila zyamisyobo yakooko pe. 
Kutakabi muntu naba omwe akati kanu uutikapaizye mwanaakwe mulombe naa musimbi mumulilo, naa musondi naa simakakata, naa wacitoba, naa mulozi, naa mucape, 
naa simabibo, naa uunjidwe, mukamwami naa uubuzya-buzya bafu. 
Kufumbwa uucita zintu zibi eezi uyoosulaikwa a Mwami Leza, nkankakaako Mwami Leza wanu ncayooitanda misyobo eeyo. 
Mweelede kuba bantu batakwe kampenda ku Mwami Leza wanu.
“Bantu aabo mbomuyoonyanga nyika balaccilila akuswiilila zyaamba baŋanda abasondi. Pele nywebo Mwami Leza wanu tamuzumizyi kucita oobo pe. 
Mwami Leza wanu uyoomutumina musinsimi kuzwa akati kanu uuli mbuli ndime. Mweelede kuyoomuswiilila.
“Buzuba buya mbumwakabungene kucilundu ca Sinai, mwakakumbila kuti mutamvwi ijwi lya Mwami Leza nikuba kubona bulemu bwakwe buyoosya, nkaambo mwakayoowa kuti inga mwaba nomufwa. 
Nkaako Mwami Leza wakandaambila kuti, ‘Ncobaamba cili kabotu. 
Ndiyoobapa musinsimi uuli mbuli nduwe kuzwa akati kabo, ndiyoomwiisya majwi aangu, nkabela uyoobaambila zyoonse nzetikamulailile. 
Kuti umwi atakaswiilili majwi ngaamba musinsimi ooyo muzina lyangu, mebo lwangu muntu ooyo njoomupa mulandu. 
Pele musinsimi umwi waamba muzina lyangu ngwindatalailila naa umwi waamba muzina lyaleza uumbi, uleelede kujaigwa.’
“Ambweni inga umwi ulati, ‘Ino inga twaziba buti kuti majwi aa musinsimi ooyu naa umwi azwa ku Mwami Leza naa pe?’ 
Kuti eeco caambwa aamusinsimi tacicitiki nikuba kuboneka, makani aayo taazwi ku Mwami Leza pe. Musinsimi ooyo ulyaambilila lwakwe, nkaako mutamuswiilili pe.
“Lino Mwami Leza wanu aakunyonyoona misyobo eeyi iili munyika njayoomupa, alimwi mwaakutola minzi amaanda aabo, 
Mukasale minzi yotatwe iili akati-kati munyika eeyo Mwami Leza njayoomupa. 
Mukabambe migwagwa iiya nkuko. Mukakosoole nyika Mwami Leza njayoomupa kuti ibe lukono lwanu muzipaanzi zyotatwe, kutegwa kufumbwa wajaya muntunyina akakonzye kutijila nkuko. 
Lino Makani aamuntu uunga wajaya muntunyina muntenda, kali taalisinkondonyina, ulakonzya kutijila kuli umwi waminzi eeyi kuti alivune. 
Atwaambe muntu waya mucisaka amweenzinyina kuyootema nkuni, lino naavuumuka akeembe kuti ateme musamu, kalo kakuka akuyasa mweenzinyina ooyo, kwamana wafwa. Ooyo muntu ulakonzya kutijila kuli umwi waminzi eeyo akulivuna. 
Nikwali buyo munzi omwe wakulivunina, nikwali kunga ambweni musinzo walampa, aboobo simukowa wayooyo wajaigwa amutandila ulamweenzya akumujaya muntu ooyo nikuba kuti teelede kujaigwa, nkaambo taakamusulide pe. 
Ncenciceeco ncemulailila kuti musale minzi yotatwe.
“Mwami Leza wenu aakukwakwabula minyinza yanu mbubuli mbwaakasyomezya naakakonkezya kuli basike banu, akumupa nyika yoonse njaakabasyomezya, 
ndendilyo nimuyoosala minzi iimbi yotatwe. Uyoocita oobo kuti mwaakutobela malailile aakwe oonse ngemupa sunu aakuti muyande Mwami Leza wanu akweenda lyoonse munzila zyakwe. 
Amukacite boobo kutegwa bantu batakwe mulandu kabatajaigwi munyika eeyo Mwami Leza wanu njayoomupa kuti ibe lukono lwanu.
“Lino atwaambe kuti kuli muntu uusulaikide umwi, kwamana wamuyubilila, wamuuma akumujaya, kumane watijila kuli umwi waminzi eeyi. 
Bapati bamunzi ooyo baleelede kutuma bantu kuti bakamulete ooko nkwabede, mpawo bamupe mumaanza asimukowa wayooyo wakajaigwa kuti amujaye awalo. 
Tamweelede kumweengelela pe. Mbombuboobu mbomuyoogwisya bubi bwakujaya batakwe mulandu mu Isilayeli, kutegwa, zintu zyoonse zikamweendele kabotu.
“Munyika eeyo Mwami Leza wanu njayoomupa mutakatantamuni minyinza yabeenzinyoko eeyo njobakabikka basikale.
“Kamboni omwe takonzyi kupesya muntu mulandu. Kuleelede kuba bakamboni bobilo naa botatwe kuti muntu ajaninwe mulandu. 
Kuti kwaba muntu uubejelezya mweenzinyina mulandu, 
bantu aabo bobilo bazwangana, baleelede kulibonya ku Mwami Leza kumbele lyabapaizi ababetesi babeleka ciindi eeco. 
Babetesi aaba baleelede kwaavuntauzya kabotu-kabotu makani aayo, kuti kwajanika kuti kamboni ooyo ulabeja, utamizya buyo mweenzinyina, 
acitwe mbubonya mbuli mbwaali kuyanda kuti mweenzinyina mumucita. Mbombuboobu mbomuyoogwisya bubi akati kanu. 
Bantu boonse baakumvwa bayooyoowa, aboobo taakwe naba omwe uyoosola kucicita alimwi pe. 
Mutanooengeleli uujaya muntu, kweelede kuti awalo ajaigwe, uudonkola linso awalo adonkolwe, uukula lino awalo akulwe, uukosola awalo akosolwe, uukosola kuulu awalo akosolwe.
“Lino naa mwainka kuyoolwana basinkondonyoko, kwamana mwabona kuti balo balijisi mabbinza, nkalaki ampi mpati kwiinda yanu, mutabayoowi pe, nkaambo Mwami Leza wanu ooyo wakamugwisya mu Ijipiti, uyooba aandinywe. 
Kamutanatalika kulwana, mupaizi weelede kwaambila basilumamba kuti, 
‘Komvwa yebo, Isilayeli sunu mulalwana abasinkondonyoko. Myoyo yanu itaduntaani, mutayoowi nikuba kukankama. 
Nkaambo Mwami Leza wanu nguumusolweda munkondo kuti amulwanine basinkondonyoko akubazunda.’ 
Bapati aaba baambile basilumamba kuti, ‘Sena kuli umwi aano wakayaka ŋanda, kwamana taakaipa kuli Leza? Ooyo abweede kumunzi ambweni inga ulabanafwa munkondo nkabela uumbi ulaba niipa nguwe kuli Leza. 
Sena kuli umwi aano wakalima muunda wansaansa, kwamana tanazilya? Ooyo abweede kumunzi, ambweni inga ulabanafwa munkondo, nkabela nsaansa eezyo kukazilye uumbi. 
Sena kuli umwi aano uukkalide mukaintu, kwamana tanamutola kuŋanda? Awalo abweede kumunzi, ambweni inga ulabanafwa munkondo, nkabela kukamukwate uumbi mukaintu ooyo.’
“Bapati aabo bayooyungizya akuti, ‘Sena kuli umwi uuyoowede kapati? Awalo ooyo abweede kumunzi kuti beenzinyina batatyompwi abalo pe.’ 
Lino bapati bamana buyo kwaambila basilumamba, baleelede kusala musololi wankamu yomwe-yomwe.
“Mwaswena afwiifwi amunzi ooyo ngomuyanda koola, kusaanguna mubape ciindi cakuti balikombye. 
Kuti bazumina kujalula manjililo, bantu boonse bamumunzi ooyo balaba bazike banu, banoomubelekela lyoonse. 
Pele kuti tabalikombyi, alimwi babusya nkondo, amubabbatikizye. 
Mwami Leza wanu waaba munzi ooyo mumaanza aanu, mujaye baalumi boonse apanga. 
Pele bakaintu, bana, zivubwa azimwi zyoonse zili mumunzi ooyo, mulakonzya kuzisaala kuti zibe zyanu. Alimwi mulakonzya kubelesya eezyo Mwami Leza nzyaamupa nimwasaala basinkondonyoko. 
Mbombuboobu mbomweelede kuyoocita kuminzi yoonse iili kulaale anyika yanu.
“Pele kuminzi yamisyobo eeyo Mwami Leza wanu njayoomupa kuti lukono lwanu, mutakasiyi cintu niciba comwe cipona pe. 
Mbubonya mbuli Mwami Leza wanu mbwaakamulailila, amukabanyonyweede limwi, Bahiti, Baamoli, Bakenani, Bapelezi, Bahivi a Bajebusi. 
Nkaambo inga mulaba nimuccilila ziyanza zibi nzobacita zyakukomba baleza babo, mpawo mubisizye Mwami Leza wanu.
“Ciindi nimuli mukuzunda mutagonki misamu yamucelo nikuba kuti nkondo itole ciindi cilamfu buti, kamulya micelo yayo. Kayi misamu taili mbabasinkondonyoko. 
Pele mulakonzya kugonka misamu eeyo iitaligwi akwiibelesya mukuyasya zitantaala mane kusikila munzi ooyo muuzunde.
“Kuti naa kwajanika muntu wakajaigwa musokwe, munyika eeyo Mwami Leza wanu njayoomupa kuti ibe yanu, alimwi kakutazizilwe kuti naanguni wamujaya, 
bapati, bana ababetesi baleelede kuyooinka kubusena oobo bwakafwida muntu ooyo, bakaime musinzo uuli mbuubede kuzwa kuminzi eeyo iizingulukide mutumba ooyo. 
Lino bapati bamunzi ooyo wajanika kuti nguulaafwiifwi amutumba ooyo, bakatole mpwizi iitanabelesegwa nikuba kuvoleka. 
Baleelede bakatyole nsingo yayo kufwiifwi akalonga katayuminini. 
Kwakumana boobo, bapaizi Balevi, abalo, baleelede kuyooinka ooko aaba mbabanooyookosola twaambo twanzwanga toonse tuli buti. Mwami Leza wanu wakabasala aaba kuti bakamubelekele akuleleka bantu muzina lyakwe. 
Mpawo bapati bamunzi ooyo uulaafwiifwi aakajailwa muntu, baleelede kuyoosamba kumaanza atala aampwizi yakatyolwa mukosi mukkuti kabati, 
‘Nkasimpe, tatuli ndiswe twakajaya muntu ooyu, tiitwakamubona pe. 
Nkaako O Mwami Leza lekelela bantu bako Baisilayeli mbookavuna kuzwa ku Ijipiti. Tulekelele alimwi utatupi mulandu wakujaya muntu uunyina kaambo.’ 
Mwaakucita mbuli Mwami Leza wanu mbwamwaambila, nimutakooyoopegwa mulandu wabujayi.
“Lino mwaakuzunda basinkondonyoko, Mwami Leza mbayooaba kulindinywe akubajata, 
kuti akati kabazike aabo wabona mukaintu wakubotela kapati, ulakonzya kumukwata. 
Weelede kumutola kuŋanda yako, aakusika ooko akagelwe, akutenda mala, 
akusamununa zisani eezyo nzyaakajatwa azyalo. Weelede kuti akkale muŋanda yako, kuzwa waawo inga wamukwata. 
Kuti bweende-bweende kotacimuyandi, ulakonzya kumuleka, ainke kufumbwa nkwayanda. Toelede kumuuzya nikuba kumucita mbuli muzike, kayi wakamusampula kale.
“Lino atwaambe kuti muntu kakwete bakaintu bobilo, kwamana boonse bazyala bana balombe, pele ooyo wakusaanguna kali ngwamukaintu uutayandwi, 
mubuzuba bwakuyooabanya bana bakwe lubono, teelede kuyoosalulula. Teelede kuti akape mwanaa mukaintu ngwayanda ceelelo cayooyo wakusaanguna. 
Weelede kupa mwanaakwe wakusaanguna kuzyalwa zyeelelo zyalubono lwakwe loonse kobilo, nikuba kuti tali mwanaa mukaintu ngwayanda. Mwana wakusaanguna mbulemu bwawisi.
“Atwaambe kuti muntu kajisi mwana sicinguni uupenzya, uutamvwi bazyali bakwe, uuteempi nikuba kuti bamuuma. 
Bazyali bakwe baleelede kumutola kubapati kumulyango wamunzi. 
Basika ooku baambile bapati aaba kuti, ‘Mwaneesu ooyu ngusicinguni, ulapenzya. Notwaamba tamvwi, mutolo alimwi mukolwi.’ 
Mpawo baalumi boonse bamumunzi bakamuume mabwe afwe. Mbombuboobu mbomuyoogwisya bubi akati kanu. Baisilayeli boonse baakumvwa bayooyoowa.
“Kuti muntu wajaigwa akaambo kamulandu, waangililwa acisamu, 
mutumba wakwe tuuelede kulala aawo pe. Muleelede kumuzikka buzuba oobo mbubonya, nkaambo muntu waangililwa acisamu ulisinganyizidwe kuli Leza. Amukacite oobo kuti mutakasofwaazyi nyika eeyo Mwami Leza wanu njayoomupa kuti ibe lukono lwanu.
“Kuti wabona ŋombe niiba mbelele ya Muisilayelinyoko iiswekede, toelede kwiileka buyo, weelede kwiitola kulinguwe. 
Kuti muntu ooyo katazwi afwiifwi, naa kotamuzi, weelede kwiitola kwako akwiibamba nkabela mwini aboole kwiilangaula, umupe. 
Ucite mbubonya oobo kumbongolo yakwe, niciba cisani cakwe, niciba cintu cili buti ncaasweekelwa Muisilayelinyoko. Toelede kucileka buyo pe.
“Kuti wabona mbongolo naa musune wa Muisilayelinyoko kawide, utaindilili, uleelede kumubusya.
“Mukaintu teelede kusama zisani zyamwaalumi, awalo mwaalumi teelede kusama zisani zyamukaintu, nkaambo Mwami Leza wanu ulimusulide muntu uucita cili boobo.
“Kuti wajana citeente cakayuni munsi aanzila, nimuba mumusamu, naa ansi kanyina kakali atwana naa amayi, toelede kutola kanyina antoomwe atwana pe. 
Ulakonzya kutola twana pele kanyina weelede kukaleka, zintu nozitikweendele kabotu alimwi uloongola.
“Kuti wayaka ŋanda mpya, weelede kuyaka cikwabilizyo kuzinguluka ciluli. Ndendilyo notakooyooba aamulandu wabujayi kuti naa umwi wawa akufwa.
“Mumuunda wako wansaansa, toelede kusyanga mbuto zyamisyobo yobilo. Naa wacita oobo, tazili buyo zisyango eezyo zisofwaala, pele nsaansa zini.
“Utalimyi musune antoomwe ambongolo. 
“Utasami cisani caboya bwambelele cisumidwe antoomwe acisani candeketela.
“Usume maaya muzyooko zyone zyacisani cako.
“Kuti mwaalumi wakwata musimbi, nkabela kwainda mazuba ongaye, tacimuyandi, 
aboobo watalika kumutamizya eeci aceeci, akumusampaula kuti naakamukwata taakali musimbi wini-wini pe.
“Kuti naa eeci cacitika, bazyali bamusimbi ooyo bakabweze cisani ncaakabelesya, bakacitole kubapati bamunzi, eeci cibe cakutondezya kuti mwanaabo wakali musimbi wini-wini. 
Wisi musimbi uyooambila bapati aabo kuti, ‘Ndakakwasya mwanaangu ooyu kumwaalumi ooyu, pele ono tacimuyandi. 
Wamutamikizya kuti ciindi naakamukwata, taakali musimbi wini-wini pe.’ Amana kwaamba boobo, bazyali babikke cisani eeco kumbele lyabapati bamunzi. 
Mpoonya aawo bapati bamunzi bamuume mwaalumi ooyo. 
Bamana bamubbadelesya nsiliva zili mwaanda, bazipe wisi musimbi ooyo, nkaambo wasampaula musimbi Muisilayeli. Kwamana boobo unooli mukaintu wakwe, takonzyi kumuleka mubuumi bwakwe boonse pe.
“Pele kuti makani aayo kaali aakasimpe, alimwi kakunyina citondezyo kuti wakali musimbi wini-wini, 
baleelede kutola musimbi ooyo kumulyango waŋanda yawisi kuti bantu bamumunzi wakwe bamuume mabwe afwe. Nkaambo wakacita cintu cijazya nsoni Muisilayeli kwiindila mukuvuula kacili kwabo. Mbombuboobu mbomuyoogwisya bubi akati kanu.
“Kuti umwi wabbunukilwa amukaintu uukwetwe, boonse bobilo baleelede kujaigwa. Mbombuboobu mbomuyoogwisya bubi mu Isilayeli.
“Atwaambe kuti umwi wajatwa amusimbi uukkalidwe mukati kamunzi, 
boonse bobilo muleelede kubaleta kumulyango wamunzi, mubaume mabwe bafwe. Musimbi ulafwida kaambo kakuti nikuba kuti wali mumunzi, taakwe naalila pe. Mwaalumi ulafwida kaambo kakuti waya kuli mukamuntu. Mbombuboobu mbomuyoogwisya bubi akati kanu.
“Atwaambe kuti mwaalumi wajana musimbi uukkalidwe kusokwe, kwamana wamujata, mwaalumi ooyo alikke nguuelede kujaigwa. 
Taakwe ncomuticite kumusimbi ooyo. Walo taakwe naacita mulandu weelede lufu pe. Mulandu wamwaalumi ooyu uli mbuli wamuntu uunga wajaya mweenzinyina acaali. 
Mwaalumi ooyu wajata musimbi uukkalidwe kusokwe, nikuba kuti musimbi kalila, taakwe wali kunga wamuvuna.
“Lino atwaambe kuti mwaalumi wajata musimbi uutakkalidwe kwamana bajatwa, mwaalumi ooyo 
uyoobbadela wisi musimbi nsiliva zili makumi osanwe. Kwamana uleelede kumukwata, nkaambo woona aanguwe. Teelede kumuleka mubuumi bwakwe boonse.
“Taakwe weelede kukwata mukawisi, nikuba koona aawe.
“Taakwe muzibe naa uukoswedwe weelede kubungana abantu ba Mwami Leza.
“Taakwe mwana wamusokwe naba umwi walunyungu lwakwe weelede kubungana abantu ba Mwami Leza mane kusikila kuzyalani lyakkumi.
“Taakwe Muamoni naba Mumowabu naba umwi wamusyobo wabo weelede kubungana abantu ba Mwami Leza, mane kusikila kuzyalani lyakkumi. 
Nkaambo aaba bakakaka kumupa zyakulya ciindi ciya nimwakazwa mu Ijipiti. Bakaita Balaamu mwanaa Peyo uuzwa ku Petoo ku Mesopotamiya kuti azoomusinganye. 
Nikuba boobo Mwami Leza wanu taakaswiilila zyakaamba Balaamu. Nkaako wakasandula kusinganya ooku kuti cibe cileleko canu, nkaambo kakuti Mwami Leza wanu ulamuyanda. 
Mubuumi bwanu boonse tamweelede kuyoopangana cizuminano caluumuno alusumpuko abantu aaba pe.
“Tamweelede kusampaula Baedomu, nkaambo mulilunyungu lomwe. Tamweelede kusampaula Baijipiti, nkaambo mwakakkala munyika yabo mbuli bazwamasi. 
Balunyungu lwabo, bazyalani lyatatu balakonzya kubungana abantu ba Mwami Leza.
“Naa mwainka kuyoolwana basinkondonyoko, muleelede kubona kuti mwalitantamuna kuzwa kuzintu zyoonse eezyo zikonzya kumusofwaazya. 
Kuti umwi wanu walisofwaazya akaambo kakuti walilotela, weelede kuya kunze lyazivuka, akkale ooko. 
Pele kwaba kumangolezya asambe amubili, eelyo lyabbila ulakonzya kunjila muzivuka.
“Musale lubazu lwazivuka nkonkuko nkomuti busena bwakuligwasyila. 
Muleelede kubeza cibelesyo cimwi cakuyoosisya, aawo mpomuyanda kukkalila, mwamana muvwikile. 
Nkaambo Mwami Leza wanu uleendeenda muzivuka zyanu kuti amukwabilile akwaaba basinkondonyoko kulindinywe. Zivuka zyanu kazisalala, kuti Mwami Leza wanu ataboni tubi mukuti inga wamufutatila.
“Kuti muzike umwi watija simalelaakwe akuboola kulinduwe, utamupilusyi pe. 
Muleke akkale anduwe, ulakonzya kuunka akukkala mumunzi uuli woonse ngwaayanda. Toelede kumupenzya pe.
“Taakwe Muisilayeli mwaalumi naba mukaintu weelede kuba muvuule wakuŋanda ya Leza. 
Mali aajanwa munzila eeyi taaelede kupegwa ku Mwami Leza wanu kuti azuzikizye cikonke cakwe, nkaambo Mwami Leza wanu taziyandi zintu zili boobu.
“Toelede kukweletesya Muisilayelinyoko mali niziba zilyo niciba cili buti coonse kuti ujane mpindu pe. 
Muzwamasi ulakonzya kumucita oobo, pele kutali Muisilayelinyoko, kuti Mwami Leza wanu akamuleleke mumilimo yanu munyika eeyo njayoomupa. 
Kuti wakonkezya ku Mwami Leza wako, toelede kumuka kubamba cikonke eeco, nkaambo Mwami Leza uyooyanda kuti ucite mbookaamba, kwataba boobo uyooba aamulandu. 
Pele kuti tokonkezyi, tokooyooba aamulandu pe. 
Kufumbwa eeco ncooamba weelede kucicita ncobeni, kayi waliyandila buya ku Mwami Leza wako.
“Kuti naa wanjila mumuunda wamweenzinyoko wansaansa, ulakonzya kulya mboyanda, pele toelede kutolelezya mucinzuma ozwa pe. 
Kuti wanjila mumuunda wamweenzinyoko wamaila, ulakonzya kupuka makunka, pele toelede kugonka maila aimvwi acigonsyo pe.
“Kuti mwaalumi wakwata, nkabela bweende-bweende tacimuyandi mukaintu ooyo nkaambo wamujanina cibyaabi kumane wamulembela lugwalo lwakumuleka wamupa ulakonzya kumutanda muŋanda wakwe. 
Lino atwaambe kuti mukaintu ooyo waakukwatwa kuli uumbi, 
nkabela awalo ooyo wabili wamusula, kumane wamulembela lugwalo lwakumuleka, wamupa awalo ulakonzya kumutanda. Naa mulumi wabili ooyo wafwa buya, 
uulya wakamukwete kusaanguna takonzyi kumubweedezya alimwi nkaambo ulisofweede. Mwami Leza taciyandi cintu cili boobu. Mutakaciti cibi cili boobu munyika eeyo Mwami Leza wanu njayoomupa kuti ibe lukono lwanu.
“Kuti mwaalumi wakwata onoono, teelede kuya kunkondo nikuba kubeleka mulimo uuli woonse. Mweelede kumuleka mwaka woonse kuti abotelezye mukaintu wakwe.
“Kuti wakweletesya umwi cintu niciba buti, toelede kutola ziyo niiba nkando kuti cibe cijatilizyo, nkaambo kucita oobo, inga kwaba kumunyanga cimugwasya mubuumi bwakwe.
“Kufumbwa ooyo waangila Muisilayelinyina kuti amucite muzike nikuba kumuuzya uleelede kujaigwa. Mbombuboobu mbomuyoogwisya bubi akati kanu.
“Kumakani aacinsenda, muleelede kucita zyoonse mbubonya mbuli bapaizi, Balevi nzyobamulailila. 
Amuyeeye eeco Mwami Leza wanu ncaakacita kuli Miliyamu kamuli munzila ciindi ciya nimwakazwa ku Ijipiti.
“Kuti naa wakweletesya mwenzinyoko cintu niciba buti, toelede kunjila muŋanda yakwe akugwisya cijatilizyo eeco ncaakasyomezya kukupa. 
Yebo wiime buyo anze, kutegwa walo mwini akuletele cijatilizyo cakwe eeco. 
Kuti kali mucete, amana wakuletela toelede kuti jansi eelyo likalale kulinduwe. 
Kwaba kumangolezya weelede kulipilusya kutegwa akalivumbe. Eelyo ulakulumba akaambo kaceeci, awalo Mwami Leza wako uyoobotelwa anduwe.
“Utaaboneni amubelesi wako mukuti mmucete, nikuba kuti abe Muisilayelinyoko, naa muzwamasi uukkala muli umwi waminzi yanu. 
Weelede kumubbadela zuba kalitanabbila, nkaambo mmucete, aboobo mpampawo mpasyomede. Ambweni inga ulaba nalilila Mwami Leza akaambo kako, nkabela yebo ulaba aamulandu.
“Bazyali tabeelede kujaigwa akaambo kamulandu wacita bana, abalo bana tabeelede kujaigwa akaambo kamulandu wabazyali. Muntu umwi aumwi uleelede kufwida cibi cakwe mwini.
“Mutazundikizyi bazwamasi nibaba bamusyaala. Alimwi taakwe weelede kutola cisani camukamufu kuba cijatilizyo. 
Amuyeeye kuti anywebo mwakali bazike mu Ijipiti, nkabela Mwami Leza wanu nguwakamuvuna. Ncenciceeco ncendimulailila kucita boobu.
“Lino mwaakutebula zilyo zyanu, kuti umwi waluba kubweza cilwi cimwi, taelede kupiluka kuyoocibweza. Weelede kucisiila bazwamasi, bamusyaala, abamukabafu. Mwaakucita oobu, Mwami Leza wanu uyoomuleleka mumilimo yanu yoonse. 
Alimwi mwaakucela maoliva, tamweelede kupilukila alimwi. Aayo aasyeede abe aabazwamasi, bamusyaala abamukabafu. 
Mwaakutebula nsaansa, tamweelede kupilukila alimwi. Eezyo zyasyaala zibe zyabazwamasi, bamusyaala abamukabafu. 
Amuyeeye kuti anywebo mwakali bazike mu Ijipiti. Ncenciceeco ncemulailila kucita boobu.
“Lino atwaambe ku Baisilayeli bobilo kabazwangana, balakonzya kutolana kunkuta. Babetesi bakalange-lange kaambo aako, ooyo uuluzi baleelede kumuleka, pele ooyo uulubizizye bamupe mulandu. 
Kuti naa ooyo uulubizizye keelede kuumwa, mubetesi amubbandamike, kwamana akwabbaulwe. Mulakonzya kumuuma zyuumo mulandu wakwe. 
Mulakonzya kumuuma zyuumo zili makumi one, pele kutali kwiindilila waawo. Naa mwaindilizya ulasampuka kapati.
“Mutamwaangi kumulomo musune uuma maila.
“Kuti babunyina bobilo kabayakide antoomwe, kwamana umwi wafwa kakunyina akusiya mwana, mukamufu teelede kuyookwatwa kumbi pe. Mwanookwabo mufu ooyo nguuelede kukwata. 
Mwana mulombe wakusaanguna uyooitwa kuti ngwamufu, kuti zina lyamufu litakalobi mu Isilayeli. 
Pele kuti muntu ooyo katayandi kukwata mukamunyina, mukaintu ooyo uleelede kuunka kubapati kumulyango wamunzi, akati, ‘Munyina mulumaangu wakaka kubusizya mwanookwabo zina mu Isilayeli. Tayandi kundikwata.’ 
Lino bapati bamunzi wakwe baleelede kumwiita, baambaule anguwe. Pele kuti kazumanana kuti tamuyandi kumukwata, 
mukamufu ooyo uleelede kuunka aawo mpabede, bapati kabalangilila amusamunune ndyasyo yomwe, kwamana amuswide kumeso, aambe kuti, ‘Mbombuboobu mbweelede kucitwa muntu uukaka kubusizya mwanookwabo lunyungu.’ 
Lino aaba mu Isilayeli banooambwa kuti ciinga cakasamununwa ndyasyo.
“Lino atwaambe, kuti baalumi bobilo kabalwana, nkabela kwaboola mukaintu kuzoovuna mulumaakwe kuzwa kuli yooyo uumuuma, akujata yooyo kubuntu bakwe, 
muleelede kumukosola kuboko ooko, mutamweengeli pe.
“Toelede kuba azipimyo zyobilo, zyakupimya bulemu naa kuvula. 
Toelede kuba azipimyo zyobilo muŋanda yako, nkokuti cipati acisyoonto. Zipimyo eezyo zibe zyabwini, 
Kutegwa mukoongole munyika eeyo Mwami Leza njayoomupa. 
Nkaambo Mwami Leza wanu ulasulaika muntu uuli woonse uucenga.
“Amuyeeye Baameleki ncibakacita kulindinywe ciindi ciya nimwakazwa mu Ijipiti. 
Bantu aaba bakamuvumpa akunyonyoona boonse bakali musule bakawizukide akukatala. Tiibakayoowa Leza pe. 
Nkaako Mwami Leza wanu aakumupa luumuno lwakutapenzegwa abasinkondonyoko boonse aabo bamweengelede munyika eeyo njayoomupa ibe lukono lwanu, mukanyonyweede limwi Baameleki kuti bakalubwe ansi aano. Mutakalubi pe.
“Lino mwaakunjila munyika eeyo Mwami Leza wanu njayoomupa akukkala, 
muleelede kuyoopa ku Mwami Leza wanu zitaanzi kubizwa munyika eeyo njayoomupa. Mukazibikke mucinzuma akuzitola kubusena bwakukombela oobo Mwami Leza wanu mbwayoosala. 
Mukainke kumupaizi uunoobeleka ciindi eeco mukati, ‘Mwami Leza wangu wakandileta ncobeni munyika njaakakonkezya basikale besu kuti uyootupa.’
“Mpoonya mupaizi uyootambula cizuminano eeco akucibikka ansi kumbele lyacipaililo ca Mwami Leza wanu. 
Ndendilyo noyooamba majwi kumbele lya Mwami Leza wanu kuti, ‘Sikale wangu wakali Mualamu wiingaila. Wakainka ku Ijipiti abantu bace buyo, wakaakukkala ooko akuba musyobo wanguzu wabantu banji-banji. 
Ooko Baijipiti bakatulela calunya, bakatupenzya akutupa milimo miyumu. 
Mpawo twakalilila Mwami Leza, Leza wabasikale besu, nkabela wakamvwa kulila kwesu, akubona mapenzi, aakubeleka akudyamininwa kwesu. 
Mbombuboobu Mwami Leza mbwaakatugwisya mu Ijipiti anguzu zyakwe mpati. Wakacita maleele azigambya ziyoosya. 
Wakatuleta kunyika iino iikunka mukupa abuci. 
Lino O Mwami Leza ndaleta zyakutebula kwangu zitaanzi nzyookandipa.’
Yebo abamukwasyi wako mutangale akaambo kazintu zibotu zyoonse Mwami Leza wanu nzyaamucitila. Balevi abazwamasi mbomukkala limwi batangale andinywe.
“Mumwaka watatu mukape kwakkumi kwazisyango zyanu ku Balevi, bazwamasi, bamusyaala abamukabafu, kutegwa kabayoojisi zyakulya muminzi yanu yoonse. 
Ndendilyo nimuyooti ku Mwami Leza wanu, ‘Ndagwisya cipaanzi cisalala muŋanda yangu, ndacipa Balevi, bazwamasi, bamusyaala abamukabafu, mbubonya mbuli mbookalailila. Tiindatyola nikuba kuluba milawo yako pe. 
Tiindakalya cipaanzi cimwi cisalala ciindi ncindakali aadilwe, nikuba kucigwisya ciindi nketasalali mu Mulawo, nikuba kucituula kubafu pe. Ndakakuswiilila O Mwami Leza wangu, akucita zyoonse nzyookandilailila. 
Lino langa ansi kuzwa kucikkalilo cako kujulu, uleleke bantu bako Baisilayeli anyika eeyo njookasyomezya kutupa ciindi nookakonkezya kuli basikale besu nyika iikunka mukupa abuci.’
“Mwami Leza wanu umulailila kuti mutobele milawo amalailile aakwe oonse. Amukaabambe amyoyo yanu yoonse amyuuya yanu yoonse. 
Sunu mwazumina nobeni kuti Mwami Leza ngu Leza wanu akuti muyooenda munzila zyakwe akubamba milawo amalailile aakwe oonse. 
Awalo Mwami Leza wanu sunu wazumina kuti muli bantu bakwe, mbubonya mbuli mbwaakamusyomezya. Nkaako ono umulailila kuti mubambe milawo yakwe yoonse. 
Wasyomezya kuti uyoomusumpula kwiinda misyobo yoonse njaakalenga. Nkaako nywebo muyoomutembaula akumulumbaizya. Muyooba bantu bakwe bamugaminine, mbubonya mbuli mbwaakasyomezya.”
Lino Mozesi abapati ba Baisilayeli bakalailila bantu kuti, “Amubambe malailile ngetimupe sunu. 
Mwaakuzubuka mulonga wa Jolodani akunjila munyika eeyo Mwami Leza wanu njayoomupa, mukaimike mabwe mapati akwaalamba mulambo. 
Mukalembe alingawo milawo amalailile oonse. Muyakunjila munyika eeyo Mwami Leza wanu njayoomupa, nyika iikunka mukupa abuci, mbubonya mbuli Mwami Leza, Leza wabasikale banu, mbaakasyomezya. 
Mutala limwi lya Jolodani, mukaimike mabwe aaya aamulambo acilundu ca Ebali mbubonya mbuli mbwendimulailila sunu. 
Ooko mukayake cipaililo ca Mwami Leza wanu, kacili camabwe aalo. Mutakabelesyi cibelesyo calubulo niciba buti. 
Cipaililo eeco mukaciyasye mabwe aatabezedwe. Kwamana kamupaizya zipaizyo zyakutenta alincico ku Mwami Leza wanu. 
Nkukonya ooko mukape zituuzyo zyalumvwano, mukazilye akutangala kumbele lya Mwami Leza wanu. 
Mukalembe milawo yoonse ya Leza kabotu-kabotu amabwe aayo ngomwaimika.”
Mpawo Mozesi antoomwe abapaizi, Balevi, bakaambila bantu kuti, “Amuumune, muteelele no Baisilayeli! Ono mwaba bantu ba Mwami Leza wanu. 
Amuswiilile Mwami Leza wanu akutobela milawo amalailile aakwe ngendimupa sunu.”
Mubuzuba oobu mbubonya Mozesi wakalailila bantu kuti, 
“Mwaakuzubuka mulonga wa Jolodani, misyobo eeyi ikaime acilundu ca Gelizimu kuti ikaleleke bantu, musyobo wa Simiyoni, Levi, Juda, Isakaa, Josefa awa Benjamini. 
Misyobo iiyooima acilundu ca Ebali kusinganya bantu njeyi, musyobo wa Lubeni, Gadi, Asya, Zebuluni, Dani awa Nafutali. 
Majwi ngobayooamba Balevi cakupozomoka ngaaya:
“‘Asinganyizigwe muntu uupanga cikozyanyo niciba buti cibezedwe akucikomba, ncisesemyo ku Mwami Leza.’ Bantu boonse baingule kuti, ‘Akube boobo!’ 
Asinganyizigwe muntu uutalemeki wisi abanyina.
Asinganyizigwe muntu uucesya munyinza wamweenzinyina.
Asinganyizigwe muntu uuleesya moofu munzila.
Asinganyizigwe muntu uuzundikizya bazwamasi, bamusyaala abamukabafu.
Asinganyizigwe muntu uusika mukawisi amubili nkaambo wausya wisi nsoni.
Asinganyizigwe woona aamunyama!
Asinganyizigwe muntu uusika mucizi wakwe amubili naa wada limwi!
Ansinganyizigwe muntu uusika banyinazyala amubili!
Asinganyizigwe muntu uuyubilila muntunyina kuti amujaye!
Asinganyizigwe muntu uuulwa kuti ajaye muntu uutakwe mulandu!
Asinganyizigwe muntu uutabambi majwi aalembedwe mubbuku lyamulawo akwaatobela!
Lino kuti naa mwaswiilila Mwami Leza wanu akutobela milawo yakwe eeyi njendimupa sunu, uyoomusumpula kwiinda misyobo yoonse yaansi. 
Kuti mwaswiilila Mwami Leza wanu zileleko eezi zyoonse ziyooba zyanu.
Mwami Leza uyooleleka minzi anyika yanu.
Mwami Leza uyoomuleleka kwiindila mukumupa bana banji, zilyo zinji, aŋombe ambelele zinji. 
Mwami Leza uyoomuleleka abutebuzi bunji anzyomuyoojika
Mwami Leza uyooleleka nzyomuyoocita.
Basinkondonyoko baakubusya nkondo, Mwami Leza uyoocita kuti bazundwe. Baakuboola kuzoomulwana bayooletezya bbazu lyomwe, pele baakutija bayoomwaikizyanya.
Mwami Leza wanu uyooleleka milimo yanu yoonse akuzuzya matala amaila. 
Uyoocita kuti mube bantu bakwe basalala bamugaminine, mbubonya mbuli mbwaakamusyomezya naakakonkezya naa mwabamba milawo yakwe akweenda munzila zyakwe. 
Eelyo bantu boonse baansi ano bayoobona kuti muli bakwe-bakwe, nkaako bayoomuyoowa. 
Mwami Leza uyoomupa bana banji, zivubwa zinji, azilyo zinji munyika eeyo njaakakonkezya kuli basikale banu kuti uyoomupa. 
Mwami Leza uyootumina mvula kuzwa kuciyobwedo cakwe kujulu muciindi ceelede, akumuleleka mumilimo yanu yoonse. Nkaako muyookonzya kukweletesya misyobo minji, pele nywebo lwanu taakwe nkomuyookweleta. 
Mwami Leza wanu uyoomucita kuti mukabe basololi, kutali baccilili pe. Kuti mwaswiilila akutobela milawo ya Mwami Leza njendimupa sunu, lyoonse munooli bantu basumpukide tamunoosyeede. 
Mutakaleyi kuzwa kumilawo eeyi njendimupa sunu, mukutobela baleza bambi akubabelekela.
Pele naa tamuswiilili Mwami Leza wanu akubamba milawo amalailile aakwe oonse ngendimupa sunu, zintu zibi zyoonse eezi ziyoocitika kulindinywe.
Mwami Leza uyoosinganya minzi anyika yanu.
Mwami Leza uyoosinganya butebuzi bwanu anzyomuyoojika.
Mwami Leza uyoomusinganya kwiindila mukumupa bana bace, maila mace, ŋombe ambelele zice.
Mwami Leza uyoosinganya zyoonse nzyomuyoocita.
Mwami Leza uyootuma cuumo, lupyopyongano amapenzi bulanga, alimwi zyoonse nzyomuyoocita tazikalulami, mane kusikila nyoonse mukanyonyooke akumana do akaambo kakusiya Leza. 
Mwami Leza uyoomujazya amalwazi mane kusikila nyoonse mukamane kufwa munyika eeyo njomuyanda kuyootola. 
Mwami Leza uyoomuumya malwazi aayambukila, akupya mubili azimwi zili boobo. Uyootuma cilanga aluuwo lupya lunyonyoona zilyo zyanu. Eezi tazikamuleki mane kusikila mukamane kufwa. 
Taakwe mvula iiyoowa, nkaako nyika yanu iyooyuma ntaa mbuli lubulo. 
Mucilawo camvula kuyooba lusuko amusenga mane kusikila mukanyonyooke.
Mwami Leza uyoocita kuti mukazundwe abasinkondonyoko. Mwakuunka kuyoobalwana, muyoozwida kulubazu lomwe, pele mwaakutija muyoomwaikizyanya. Nkabela zisi zyoonse zyaansi ziyoogambwa akaambo kandinywe. 
Mitumba yanu iyooba zilyo zyabayuni abanyama bamusokwe. Taakwe muntu naba omwe unoobayamina. 
Mwami Leza uyoomupenzya azyuute mbubonya mbuli mbwaakacita ku Baijipiti. Mibili yanu iyooba aazilonda. Muyooba aabweele, bunoomubaba, pele taakwe nomuyoopona pe. 
Mwami Leza uyoocita kuti mukasondoke, mukoofwaale, akucinkuka. 
Acilungu-lungu muli kunga nkwaampaampa mbubucita moofu mumudima. Taakwe nimuyoozwidilila muli zyoonse nzyomuyoocita. Lyoonse munoodyamininwa akubbidwa, taakwe uyoomuvuna pe.
Muyooba mbuli muntu uukkalide musimbi, kwamana kwamukwata uumbi. Muyooyaka ŋanda, kwamana tamukiikkali. Muyoolima muunda wansaansa, kwamana tamukazilyi pe. 
Ŋombe zyanu ziyoojaigwa kamulangilila, pele taakwe nyama njomuyoolya. Mbongolo zyanu ziyootolwa kamulangilila, alimwi tazikaboozegwi limbi pe. Ambelele zyanu ziyootolwa abasinkondonyoko, pele taakwe muntu naba omwe uyoozivuna pe. 
Bana balombe abasimbi bayootolwa amusyobo uumbi. Meso aanu ayoosalala pyu kulangila bana banu buzuba abuzuba, pele taakwe cintu ncomuyookonzya kucita. 
Bantu mbomutazi mbabayoolya micelo anzyomuyoolima munyika yanu. Mumazuba aanu oonse muyoodyamininwa akupenzegwa kapati. 
Eeci ciyoocitya kuti mukasondoke akaambo kazintu nzyimuyoobona. 
Mwami Leza uyoocita kuti maulu aanu akabe azilonda zitasilikiki. Ziyoomucisya mubili woonse kuzwa kuzituta kuyoosika alubwebwe.
Mwami Leza uyoomutola kunyika iimbi, nywebo amwami ooyo ngomuyoosala, yalo nibaba basikale banu njibatakazi. Ooko muyookomba baleza bambi, baleza bazisamu abamabwe. 
Muyooba cisesyo akasimi kakumuwelezya akati kamisyobo yoonse ooko Mwami Leza nkwayoomutandila.
Muyoosyanga mbuto zinji, pele muyootebula kuce, nkaambo cikwikwi ciyoolya zisyango zyanu. 
Muyoolima myuunda yansaansa nikuba boobo tamukooyoonywa waini, nkaambo basyaanyungwa bayoozilya. 
Munyika yanu yoonse kunooli misamu yamaoliva, pele taakwe nomuyooenga mafuta aakubelesya, nkaambo maoliva ayoombulumukila ansi. 
Muyoozyala bana balombe abasimbi pele bayoomusiya, nkaambo bayoobatola mubuzike. 
Misamu azisyango zyanu zyoonse ziyooligwa cikwikwi.
Bazwamasi mbomukkala limwi banooya busumpuka kwiinda ndinywe, pele nywebo muyoowidilila. 
Bayoomukweletesya, pele nywebo taakwe ncomuyoobakweletesya pe. Kumamanino bayooba basololi banu.
Mapenzi aaya oonse ayoomuboolela. Ayoomuboolela mane kusikila mukanyonyooke nkaambo tiimwakaswiilila Mwami Leza wanu akubamba milawo amalailile aakwe ngaakamupa. 
Mapenzi aaya ayooba citondezyo acigambyo kulindinywe alunyungu lwanu mane kukabe kutamani. 
Mwami Leza wakamuleleka muli zyoonse pele tiimwakamubelekela cakutangala. 
Nkaako muyoobelekela basinkondonyoko aabo Mwami Leza mbayootuma kumulwana. Muyoofwa nzala, nyota, akweenda cintanda, muyoobula zintu zyoonse. Mwami Leza uyoomudyaminina kapati mane kusikila nyoonse akamunyonyoone. 
Mwami Leza uyooleta musyobo wakule wakumagolelo aanyika uzoomulwane. Uyoozwa kule, mulaka wawo tamuuzi pe. Bayoomufuumukila mbuli sikwaze. 
Musyobo ooyu mmukali, taulemeki bapati nikuba kweetelela bana. 
Bayoolya boombe azivubwa zimwi anzyomulima munyika yanu mane kusikila mukamane kufwa. Taakwe maila, waini, mafuta, nibaba boombe naa bana bambelele nzyobayoomusiila, mane kusikila bakamumaninizye. 
Bayoosinkilizya minzi yanu yoonse mane kusikila nkwakwa nzyomusyoma zikamane kukolomoka. Bayoosinkilizya minzi yanu yoonse munyika eeyo Mwami Leza wanu njayoomupa.
Lino akaambo kamapenzi aayo ngomuyoobona muciindi eeci cakusinkililwa abasinkondonyoko, muyootalika kulya bana banu, mibili yabana banu balombe abasimbi aabo Mwami Leza wanu mbaakamupa. 
Ciindi eeco mwaalumi mutetemoyo, wamaanu, taakwe nayoofwida nkumbu munyina naa mukaintu wakwe uuyandika, nibaba bana bakwe basyeede. 
Taakwe naba omwe ngwayoopa mibili yabana bakwe, eeyo njalya. Uyoolya alikke akaambo kamapenzi aayo ngomuyoobona muciindi eeci cakusinkililwa abasinkondonyoko muminzi yanu yoonse. 
Mukaintu mutetemoyo wamaanu, uuvubide, uutana buzuba wasunza, uyoocita awalo mbubonya buyo, 
uyoolya mwanaakwe muvwanda acamacembele cakusisikizya akwiima mulumi wakwe uuyandika, naba mwanaakwe mulombe naa musimbi.
Kuti naa tamutobeli cabunkutwe majwi aa Mulawo ooyu uulembedwe mubbuku eeli, nikuba kulemeka akuyoowa zina lya Mwami Leza wanu, 
Mwami Leza uyootuma malwazi aatasilikiki kulindinywe alunyungu lwanu. Aaya anooli malwazi aatamani pe. 
Uyootuma malwazi aaya kulindinywe oonse aayoosya, ngaakaumya Baijipiti, nkabela ayoozumanana. 
Mwami Leza uyootuma aamwi malwazi amapenzi aatalembedwe mubbuku lya Mulawo eeli, mane kusikila mukanyonyooke. 
Nywebo nikuba kuti mwakali banji mbuli nyenyezi, muyoosyaala bace buyo, nkaambo tiimwakaswiilila Mwami Leza wanu. 
Mbubonya mbuli Mwami Leza mbucakamubotela kumusumpula akumuvuzya ciyoomubotela mbubonya aakumunyonyweeda limwi. Muyoomaninina munyika eeyo njomuyanda kuyootola.
Mwami Leza uyoomumwaila mumanyika aambi, kuzwa kumagolelo amwi kusikila kuli aambi. Ooko muyookomba baleza bambi baleza bazisamu abamabwe, nywebo nibaba basikale banu mbimwatakazi. 
Mukati kamanyika aayo tamukooyoojana luumuno nibuba busena bumugaminine. Ooko Mwami Leza uyoocita kuti kamutelaika, kamuziimana akusukama. 
Buumi bwanu lyoonse bunooli muntenda. Mulikunga bulaca lilabbila nkulibilika akaambo kabuumi bwanu. 
Akaambo kakuyoowa eezyo nzyomuyoobona myoyo yanu inooduntaana. Muli kunga kufumbwa bwaca mulombozya kuti nilyabbila, lyabbila mulombozya kuti nibuce. 
Mwami Leza uyoomubweedezya ku Ijipiti amato, nikuba kuti wakaamba kuti tamukabweedeli alimwi. Ooko muyoosoleka kulyuuzya kuli basinkondonyoko kuti mube bazike, pele taakwenaba omwe uyoomuula pe.
Ngaaya majwi aacizuminano Mwami Leza ncaakalailila Mozesi kuti babambe a Baisilayeli munyika ya Mowabu, kunze lyacizuminano ncaakapangana ambabo kucilundu ca Sinai.
Mozesi wakaita Baisilayeli boonse akubaambila kuti, “Mwakalibonena nobeni eeco Mwami Leza ncaakacita kuli Falo mu Ijipiti, akuli balupati-pati bakwe akunyika yakwe yoonse. 
Mwakalibonena nobeni mapenzi aalya, zitondezyo azigambya zipati eezyo Mwami Leza nzyaakacita. 
Pele nikuba boobo sunu tanacita kuti muzibisye akumvwisya ziya nzimwakabona. 
Kwamyaka iili makumi one Mwami Leza njaakamusolweda zisani zyanu tiizyakazakala, niziba ndyasyo zyanu. 
Taakwe cinkwa ncimwakali kulya, nikuba kunywa waini niciba cikola cimwi pe. Mwami Leza wakamupa zyoonse nzimwakabulide mukuti muzibe kuti ngo Leza wanu.”
Nitwakasika kuno Sihoni mwami waku Hesyiboni bali a Ogi mwami waku Basyani, bakaboola kuzootulwana. Pele twakabazunda. 
Twakatola nyika yabo akwiipa bamusyobo wa Lubeni, wa Gadi, acisela camusyobo wa Manase. 
Amukatobele majwi aacizuminano eeci cabunkutwe, kutegwa mukazwidilile muli zyoonse nzyomuyoocita.
Nyoonse sunu muliimvwi kumbele lya Mwami Leza wanu, nywebo nobasololi, basilutwe, bapati babantu, balupati-pati, antoomwe ababuleya boonse, 
kubikkilizya bakaintu abana, antoomwe abazwamasi mbomukkala limwi, aabo bamutebbela nkuni akumutekela maanzi. 
Muliimvwi aano sunu kuti mupangane cizuminano a Mwami Leza wanu akuzumina zyoonse nzyocaamba, 
kuti Mwami Leza amwaambe kuti muli bakwe, mbubonya mbuli mbwaakamusyomezya naakakonkezya basikale banu ba Abulahamu, Izaka a Jakobo. 
Tamuli ndinywe nywebo nyolike nomuli waano Mwami Leza mbapangana aabo cizuminano cacikonke eeci pe. 
Pele cilajatikizya abaabo batali waano, nkokuti balunyungu lwesu batanazyalwa.
Nywebo lwanu mulizi mbutwakakkede mu Ijipiti, ambutwakaandulula manyika aabeni. 
Mwakabona mituni yabo eeyi yakamusesemya yazisamu, yamabwe, yansiliva ayangolida. 
Amucenjele kuti taakwe naba omwe mwaalumi naa mukaintu, ciinga, nuuba musyobo wiimvwi waano sunu uutikasiye Mwami Leza wesu kuti akakombe baleza bamisyobo iimbi. Nkaambo eeci ciyooba mbuli katangalulu. 
Amucenjele kuti kutabi muntu naba omwe uumvwide majwi aacikonke eeci, kwamana alisumpule akwaamba kuti, “Taakwe cinga caba nikuba kuti ndacita nzyeyanda.” Eeci ciyoomunyonyoozya, baluzi abataluzi boonse buyo. 
Mwami Leza takooyoomulekelela muntu wacitya zeezi pe. Uyoomunyemena kapati, nkabela lusinganyo loonse lulembedwe mubbuku eeli luyoomusikila, azina lyakwe liyoozimaana ansi aano. 
Mwami Leza uyoomunomona kuzwa akati kamisyobo yoonse ya Baisilayeli. Uyoomusubula kweendelana alusinganyo loonse lulembedwe mubbuku lya Mulawo eeli.
Balunyungu lwanu luboola abazwamasi bali kulaale bayoobona mapenzi aayo amalwazi aayo Mwami Leza ngayooumya nyika. 
Nyika yoonse iyooba cimpayuma inooli lukula, iitakonzya kusyangwa. Taakwe ciyoomena nibuba bwizu pe. Iyooba mbuli kunyonyoonwa kwa Sodomu a Gomola, Adimaa a Zeboimu, eeyo Mwami Leza njaakanyonyoona mubukali bwakwe buyoosya. 
Eelyo manyika oonse ayoobuzya kuti, “Ino nkaambo nzi Mwami Leza ncaakacita boobu kunyika eeyi? Ino ncinzi cakamunyemya boobu?”
Lino bayooamba kuti, “Nkaambo kakuti bantu aabo bakasiya cizuminano ca Mwami Leza, Leza wabasikale babo, ciindi naakabagwisya mu Ijipiti. 
Bakaleya akutalika kukomba baleza bambi akubabelekela, baleza aabo mbobatakazi mbaakabakasizye. 
Nkaako Mwami Leza wakiinyemena nyika eeyi, mpaakaletela lusinganyo loonse lulembedwe mubbuku eeli. 
Mubukali bwakwe bupati Mwami Leza wakabagwisya munyika yabo akubasowela mumanyika aambi mbuli mbocibede sunu.”
Kuli zintu Mwami Leza wesu zyaatakatuyubunwida, pele wayubununa milawo yakwe, nkaako swebo alunyungu lwesu tuleelede kwiitobela kukabe kutamani.
Lino ndamwaambila kuti musale akati kacileleko alusinganyo. Zintu eezi zyoonse zyaakumucitikila mumanyika aayo Mwami Leza wanu mwayoomumwaila, muyooyeeya eeci ncindamwaambila kuti musale. 
Eelyo nywebo alunyungu lwanu mukapilukile ku Mwami Leza wanu akumuswiilila amyoyo yanu yoonse alimwi amyuuya yanu yoonse, mbubonya mbuli mbwendimulailila sunu. 
Aawo Mwami Leza wanu uyoomweengelela. Uyoomuyobolola kuzwa mumanyika oomo mwaakamumwaila, uyoocita kuti mukasumpuke alimwi. 
Nikuba kuti munooyoomwaikide mane kumagolelo aanyika, Mwami Leza wanu uyoomuyobolola. 
Uyoomuboozya kunyika eeyo basikale banu njibakali kukkala. Nkabela uyoomusumpula akumuvuzya kwiinda bwakabede basikale banu. 
Mwami Leza wanu uyoocita kuti nywebo alunyungu lwanu kamumumvwisya akumuyanda amyoyo yanu yoonse, amyuuya yanu yoonse mukuti mukakkale munyika eeyo. 
Mwami Leza wanu uyoosinganya basinkondonyoko aabo bamusulaika akumupenzya. 
Muyooswiilila Mwami Leza alimwi akubamba milawo yakwe eeyi njendimupa sunu. 
Aboobo Mwami Leza wanu uyoomusumpula mumilimo yanu yoonse njomuyoocita, akumupa bana banji, ŋombe, azimwi zivubwa zinji, alimwi azilyo zinji. Mwami Leza uyoobotelwa alimwi andinywe akuyoomusumpula kapati, mbubonya mbuli mbwaakaboteledwe abasikale banu. 
Eeci ciyoocitika kuti naa mwaswiilila Mwami Leza wanu akubamba milawo amalailile aakwe aalembedwe mubbuku lya mulawo eeli. Mweelede kupiluka ku Mwami Leza wanu amyoyo yanu yoonse alimwi amyuuya yanu yoonse.
Lino mulawo ngwendimulailila sunu tuuli muyumu, alimwi tuuli kule pe. 
Tuuli kujulu kutegwa mwaambe kuti, “Nguni uukonzya kuya kujulu kuyoouleta kuti tuuswiilile akuubamba?” 
Alimwi tuuli mutala lyalwizi kutegwa mwaambe kuti, “Nguni uukonzya kuzubuka lwizi kuyoouleta kuti tuuswiilile akucita?” 
Peepe, majwi ali aafwiifwi, ali mulindinywe, mumyoyo yanu, nkaako amwaabambe.
Amubone, sunu ndamupa ciindi cakuti musale akati kabuumi alusumpuko naa lufu amapenzi. 
Mwali kuyanda Mwami Leza wanu, akweenda munzila zyakwe, akubamba milawo, mbeta amalailile aakwe, ndendilyo nimuyoosumpuka akuvula. Mwami Leza wanu uyoomuleleka munyika eeyo njemuyootola. 
Pele kuti mutakaswiilili, mukagame kukomba baleza bambi akubamanina milimo, 
ndamwaambilila limwi sunu kuti ncobeni muyoonyonyoonwa. Tamukooyooongola munyika eeyo njemuyootola mwazubuka mulonga wa Jolodani. 
Sunu ndaita julu anyika kuti zibe bakamboni bangu. Ndamupa ciindi kuti musale akati kabuumi alufu, zileleko alusinganyo. Lino amusale buumi kutegwa nywebo abalunyungu lwanu mupone. 
Amuyande Mwami Leza wanu, amumuswiilile kamusyomeka kulinguwe lyoonse. Ndendilyo Mwami Leza nayoomupa myaka minji munyika eeyo njaakakonkezya kuli basikale banu ba Abulahamu, Izaka a Jakobo.
Lino Mozesi wakaindilizya kwaambila Baisilayeli, 
wakati, “Ono ndijisi myaka iili mwaanda amakumi obilo, nkaako nsicikonzyi kumusolweda. Kunze aaboobo, Mwami Leza wakandaambila kuti, ‘Tokooyoozubuka mulonga wa Jolodani.’ 
Mwami Leza wanu lwakwe nguuyoomuzubusya. Uyoonyonyoona misyobo eeyo iikkala kooko, kutegwa mukatole nyika yabo. Josyuwa nguutibe musololi wanu mbubonya mbuli Mwami Leza mbwaakaamba. 
Mwami Leza uyoobanyonyoona mbubonya mbuli mbwaakacita Sihoni a Ogi bami ba Baamoli, aabo mbwaakanyonyoona antoomwe anyika yabo. 
Mwami Leza uyoobaaba kulindinywe, aboobo muleelede kuyoobatanda mbuli mbundamulailila. 
Amuyume mube basicamba. Mutayoowi nikuba kukankama, kayi Mwami Leza wanu ulaandinywe. Taakwe nayoomusiya nikuba kumulekelezya.”
Mpoonya Mozesi wakaita Josyuwa akumwaambila Baisilayeli boonse kabamvwide kuti, “Koyuma ube sicamba, nkaambo nduwe uuyoonjizya bantu boonse aaba munyika eeyo Mwami Leza njaakakonkezya kuli basikale babo kuti uyoobapa. Weelede kuyoobaapawida nyika kuba lukono lwabo. 
Mwami Leza lwakwe uyookusolweda, alimwi unooli aanduwe. Taakwe nayookusiya nikuba kukulekelezya pe. Nkaako utayoowi nikuba kutyompwa.”
Mpawo Mozesi wakalemba Mulawo ooyu akuupa kubapaizi, Balevi, aabo bakali kubamba bbokesi lyacizuminano ca Mwami Leza, abapati boonse ba Baisilayeli. 
Mpoonya Mozesi wakabalailila kuti, “Lyoonse kwainda myaka iili ciloba, mwaka walwaangunuko, lilekelelwa zikwelete mweelede kuyoobalulula Mulawo ooyu, muubaluluke muciindi capobwe lyazivuka. 
Mweelede kuyooubalila Baisilayeli boonse ciindi nibayoobungana kubusena bwakukombela oobo Mwami Leza wanu mbwayoosala. 
Mukabunganye bantu boonse, nkokuti baalumi, bakaintu abana, antoomwe abazwamasi aabo bali muminzi yanu, kutegwa baswiilile akwiiya kulemeka Mwami Leza wanu. Baleelede kutobela majwi a Mulawo ooyu cabunkutwe. 
Munzila eeyi balunyungu lwanu batanamvwide zya Mulawo wa Mwami Leza wanu balakonzya kuuteelela. Nkaako bayooiya kumulemeka mumazuba oonse ngomuyoopona munyika eeyo njomuyootola mwazubuka mulonga wa Jolodani.”
Lino Mwami Leza wakaambila Mozesi kuti, “Ono ulaafwiifwi kufwa. Ita Josyuwa, umutole kutente lyakubunganina kutegwa nkamulailile.” 
Mwami Leza wakalibonya kutente mumusumpuululu wakkumbi, kkumbi eeli lyakaima kumanjililo aatente.
Mpawo Mwami Leza wakaambila Mozesi kuti, “Ono ulaafwiifwi kufwa, nkabela mbotifwide buyo, bantu aaba bayootalika kukomba baleza banyika eeyo njebayootola. Bayoondisiya akutyola cizuminano eeco ncindakapangana ambabo. 
Caakucitika eeci, ndiyoobanyemena kapati akubalekelezya. Njoobafutatila, nkaako bayoonyonyoonwa. Bayoosikilwa mapenzi manji, mane kusikila bakaliyeeye kuti mapenzi aaya abasikila akaambo kakuti mebo nde Leza nsicili aambabo pe. 
Nkasimpe, mubuzuba oobo njoobafutatila akaambo kacinyonyoono cabo cakukomba baleza bambi.
“Lino ulembe lwiimbo, ubaiisye Baisilayeli boonse, balwiimbe kuti lube bumboni bwangu. 
Ndaakubasisya munyika eeyo iikunka mukupa abuci iili njindakasyomezya kuli basikale babo, bayootalika kukomba baleza bambi. Bayoondikaka akutyola cizuminano ncindakapangana ambabo akaambo kakuti bayoolya cakulilekela. 
Nkaako mapenzi manji ayoobasikila. Lwiimbo oolo luyooba bumboni mukuti balunyungu lwabo nsinabasisya kunyika eeyo njindakabasyomezya.”
Mubuzuba oobo mbubonya Mozesi wakalemba lwiimbo oolo akwiisya Baisilayeli.
Mpawo Mwami Leza wakalailila Josyuwa mwanaa Nuni kuti, “Koyuma ube sicamba, nkaambo nduwe uutisolwede Baisilayeli munyika eeyo njindakabasyomezya, mebo lwangu njoobaanduwe.”
Lino Mozesi naakamana kulemba majwi oonse mubbuku lya Mulawo, 
wakalailila Balevi aabo bakali kubamba bbokesi lyacizuminano ca Mwami Leza kuti, 
“Amubweze bbuku lya Mulawo eeli, mulibikke kumbali lya bbokesi lyacizuminano ca Mwami Leza wanu. Ooko liyooba bumboni kulindinywe. 
Ndizi mbuli mbomuli basicinguni batamvwi. Mwabona mwakali kuzangila Mwami Leza, mebo nkecili muumi ino mebo ndafwa! 
Amubunganye bapati bamisyobo yoonse, abamwi balupati-pati boonse kuti ndaambe majwi aaya kabalimvwidide. Ndaita julu anyika kuti zibe bakamboni bangu. 
Nkaambo ndizi kuti kunze aakufwa kwangu, mulatalika kubisya alimwi akusiya nzindamulailila. Nkaako kumazuba aaza kumbele mapenzi ayoomusikila akaambo kakucita zinyonyoono kumbele lya Mwami Leza eezyo nzyaakamukasya.”
Mpoonya Mozesi wakaimba lwiimbo oolu Baisilayeli boonse kabaswiilila.
“Swiilila ojulu ndaambe, Teelela onyika ndilungulule.
Kwiisya kwangu kube mbuli mvula majwi aangu abe mbuli mume ansi,
Njootembaula zina lya Mwami Leza.
Mwaala, milimo yakwe mibotu nzila zyakwe zililuzi.
Mwakamubisizya, nkaako tamuceelede kwiitwa kuti muli bana bakwe,
Sena mbomumulumba Mwami Leza oobu,
Amwiibaluke mazuba aacilundu,
Sijulu lyamajulu naakapa misyobo yoonse lukono lwayo,
Nkaambo lukono lwa Mwami Leza mbantu bakwe,
Wakabajana munkanda mucimpayuma, lukula luyoosya.
Mbuli sikwaze mbwaiisya bana bakwe mbwabayumuna amababa aakwe, kuti batawi.
Mbombuboobu Mwami Leza alikke mbwaakabasolweda.
Nguwakacita kuti balele nyika yazilundu yoonse,
Kuzwa muŋombe zyabo wakabapa mabisi,
Pele Bajesyuluni bantu ba Mwami Leza nibakavuba,
Mwami Leza wakabanyemena akaambo kakukomba baleza bambi,
Bakapaizya kumyuuya mibi,
Mwakasiya Leza uuli mbuli mwaala.
Mwami Leza naakabona ceeci wakabakaka,
Wakati, ‘Ndilabafutatila, tubone naa bayoogolela yi,
Bandinyemya mukukomba aabo batali baleza,
Bukali bwangu buyoovutuka mbuli mulilo
Njoolundika mapenzi ali mbabo,
Bayoonyonyoonwa anzala.
Bana babo bayoonyonyoonwa munkondo.
Ndakakanzide kuti nkabanyonyoone,
Pele tiindakayanda kuti basinkondonyina bakalisumpule
Baisilayeli mmusyobo uutakwe maanu,
Nibali aamaanu nibaziba ncibakazundilwa,
Ino muntu omwe inga wabatandaanya buti bali cuulu?
Nikuba boobo basinkondoma balazumina
Basinkondonyina mbabi mbuli baku Sodomu a Gomola,
Waini wazyo mbuyoka, mbubi mbuli nkombola.
Mwami Leza ulayeeya basinkondonyina ncibakacita,
Ndime eebweedezya bubi,
Mwami Leza uyoovuna bantu bakwe,
Mwami Leza uyoobuzya kuti,
Baleza aabo bakalya mafuta aazipaizyo zyanu,
Amubone lino mebo ndime Uuliwo lyoonse.
Ndakonkezya kuti mbuuli mbwendi muumi lyoonse,
ndikukwenga panga lyangu libeka-beka akubeteka basinkondoma.
Mivwi yangu iyooloka-loka bulowa,
Nywebo nobamasi amutembaule bantu ba Mwami Leza,
Lino Mozesi wakaboola a Josyuwa mwanaa Nuni
Lino Mozesi naakamana kwaambila Baisilayeli majwi oonse aaya, 
wakabaambila kuti, “Majwi aaya oonse ngindamwaambila sunu akkalilile mulindinywe, kuti anywebo mukakonzye kulailila bana banu kuti bakaswiilile mulawo ooyu cabunkutwe. 
Aaya taali majwi aabuyo, mbobuumi bwanu. Muyooongola munyika eeyo njomuyootola mwazubuka mulonga wa Jolodani akaambo kakutobela majwi aaya.”
Lino mubuzuba oobo mbubonya, Mwami Leza wakaambila Mozesi kuti, 
“Koya muzilundu zya Abalimu, munyika ya Mowabu kulangana amunzi wa Jeliko, ukatante acilundu ca Nebo ukalange nyika ya Kenani eeyo njendiyoopa Baisilayeli. 
Kwamana uyoofwa acilundu eeco mbubonya mbuli mupati wako Aloni mbwaakafwida acilundu ca Hoo, 
nkaambo nywebo nyoonse nyobilo tiimwakasyomeka kulindime kumbele lya Baisilayeli boonse. Nimwakasika kumaanzi aaku Meliba kufwiifwi aku Kadesyi munkanda ya Zini, tiimwakandilemeka kumbele lya Baisilayeli pe. 
Nkaako uliilanga buyo nyika kulaale, pele tokooyoosika kunyika eeyo njendimupa Baisilayeli.”
Nzeezi zileleko Mozesi muntu wa leza nzyaakapa Baisilayeli katanafwa. 
Wakati,
Mwami Leza ulayanda bantu bakwe,
nkokuti Mulawo ooyo Mozesi ngwaakatupa,
Ciindi Baisilayeli abasololi babo nibakabungene,
Kuli bamusyobo wa Lubeni, Mozesi wakati,
Kuli bamusyobo wa Juda wakati,
Kuli bamusyobo wa Levi wakati,
Bakakatila nduwe kwiinda bazyali, bana bokwabo, bana babo.
Bayooiisya bantu bako kuti kababamba Mulawo wako,
O Mwami Leza, leleka nzyobacita.
Kuli bamusyobo wa Benjamini wakati,
Kuli bamusyobo wa Josefa wakati,
Nyika yawo wiileleke amicelo iibizwa kabotu, mbuuli mwaka oonse.
Zilundu zyawo zyansiku zibe amicelo azilimwa zinji.
Nyika yawo aipe zyoonse zibotu ziyandika,
Josefa ulijisi nguzu
Kuli bamusyobo wa Zebuluni awa Isakaa wakati,
Uyootamba bazwamasi kuti bakaboole kucilundu
Kuli bamusyobo wa Gadi wakati,
Wakasala nyika mbotu,
Kuli bamusyobo wa Dani wakati,
Kuli bamusyobo wa Nafutali wakati,
Kuli bamusyobo wa Asya wakati,
Minzi yawo iyookwabililwa milyango yalubulo amukuba.
Nobajesyuuni taakwe uuli mbuli Leza wanu.
Leza Uuliwo lyoonse ngomatijilo aanu,
Aboobo lunyungu lwa Jakobo luliliibide,
Mulilelekedwe nywebo no Baisilayeli!
Lino Mozesi wakatanta acilungu ca Nebo kuzwa mumabanda aa Mowabu waakusika amutwe wacilundu ca Pisiga kulangana amunzi wa Jeliko. Ooko Mwami Leza wakamutondezya nyika yoonse mboibede. Kutalikila ku Giliyadi kusikila ku Dani, 
cisi coonse ca Nafutali, Efulemu a Manase, cisi ca Juda coonse mane kuyoosika kulwizi lwakumbo, 
kuzwa kucisi cakumusanza acisi coonse kuzwida kukkuti lya Jeliko, munzi watukunka, mane kuyoosika ku Zowa. 
Mpoonya Mwami Leza wakaambila Mozesi kuti, “Eeyi njenyika njindakakonkezya kuli Abulahamu, Izaka a Jakobo nindakati, Ndiyooipa lunyungu lwanu. Ndakutondezya buyo kuti wiibone, pele tokoonjila mulinjiyo pe.”
Mbombuboobu Mozesi mubelesi wa Mwami Leza mbwaakafwa ooko munyika ya Mowabu, mbubonya mbuli Mwami Leza mbwaakaamba. 
Nkabela Mwami Leza lwakwe wakamuzikka munyika ya Mowabu, mukkuti kulangana a Betipeyo. Pele kusikila sunu taakwe muntu naba omwe uuzi cuumbwe ca Mozesi mpocibede. 
Mozesi naakafwa, wakali aamyaka iili mwaanda amakumi obilo. Nikuba boobo meso aakwe taakoomfokede, alimwi wakacili muyumu. 
Baisilayeli bakamulila kwamazuba aali makumi otatwe mumabanda aa Mowabu.
Lino Josyuwa mwanaa Nuni wakazula busongo nkaambo Mozesi katanafwa wakamubikka maanza. Nkaako Baisilayeli bakamuswiilila akucita zyoonse eezyo Mwami Leza nzyaakalailila Mozesi.
Kuzwa ciindi eeco, takunabede musinsimi mu Isilayeli uuli mbuli Mozesi, wakakanana a Mwami Leza. 
Taakwe musinsimi naba omwe wakacita zitondezyo azigambya zili mbuli Mwami Leza nzyaakamutuma kuti akacite mu Ijipiti kuli Falo, akuli balupati-pati bakwe, akunyika yakwe yoonse mboibede. 
Taakwe naba omwe wakacita zitondezyo zyanguzu niziba zimwi zigambya zili mbuli zyakacita Mozesi Baisilayeli kabalibwenene.
