Awa akiko mazu aze ahanjikile Mose kuli vaIsalele vosena mu­sali yaYotau mupambo, muAlava kwakulitalasana naSufwe, hakaci kaPalane naTofwele naLavane naHazelote naNji-zahave.
Kuli jila yamakumbi likumi nali­mwe kufuma kuHoleve nakuya jila yapili Seile nakuheta kuKatexe-mbalaneya.
Kaha casolokele mumwaka waku­sokesa mumakumi awana, haka­kweji wakusokesa mulikumi nau­mwe, halikumbi lyakakweji uze lya­tete, Mose ahanjikile kuli vana vaIsalele mwosenomu vamulwezele kuli Yehova hali vakivo,
omu valingile hivanavete lyehi Xihone mwangana wavaAmole, uze atwaminenga kuHexevone, naOnge mwangana waMbaxane, uze atwa­minenga kuAxatalote, kuEtelei.
Mose aputukile kulumbununa ji­ximbi eji musali yaYotau mulifuci lyaMowave ngwenyi,
Yehova Kalunga ketu ahanjikile kuli etu kuHoleve ngwenyi, Munaximbula cikuma kupili yino.
Alumukenu, katukenu muyenga kulifuci lyavaAmole lyajipili, nakuze kwahatako kwosena, kuAlava naku­lifuci lyajipili nakuvyana nakusulo nakucikulo cakalungalwiji, kulifuci lyavaKanane nakuLevanone, mbwe nakukalwiji uze wamunene, kalwiji Yufwalate.
Talenu, ngunahake lifuci lize ku­meso enu, Ingilenumo mukahete li­fuci lize alixingilile Yehova kuli vakakuluka jenu, kuli Apalahama, nakuli Isaka, nakuli Yakova, kulihana kuli vakivo nakuli vaka-tanga yavo navakavakava.
Kaha ngwahanjikile kuli enu ha­likumbi lize ngwami, Ami uka wa­mi kangwexi kuhasa kumimbatako.
Yehova Kalunga kenu namivulisa, kaha talenu, likumbi lyalelo mu­navulu nge vatanganyika vamwilu.
Yehova Kalunga kavakakuluka jenu akamivulise akalingise mutu umwe kupwa likombakaji lyavatu akamiwahise nge omu namixiki.
Ami uka wami nangumimbata ngacilihi, nomwo mwalema, nomwo mwapwa citeli, nomwo mweji kukokojolanga?
Lisakwilenu malunga vaka-mangana, vakunangakana, ava mwatacikiza, nge omu mwaya miyaci yenu, kaha nanguvalingisa kupwa vamyata jenu.
Mwangukumbulwile mwangwambile ngwenu, Omu unahanjika mwamwaza kulingamo.
Ngoco ngwasanyikile vamyata jamiyaci yenu, vaka-mangana, ava mwatacikijile, ngwavalingixile kupwa vamyata jenu, tupitau twamakomba­kaji, natupitau twamakulukaji, na­tupitau twamazavu amakumi atanu makumi atanu, natupitau twama­zavu alikumi likumi, navakulwane, nge omu yaya miyaci yenu.
Kaha ngwalwezele vaka-kumiyula halikumbi lize ngwami, Sopenu mi­longa muli vandumbwenu, yulenu mwakwoloka mukaci kamutu na­ndumbwenyi navaka-kuzuzumana vali navo.
Kanda mukamona vatu mweka namweka hakusopako. Mukevwilila vamokomoko navavalemu hohamwe. Kanda mukevwa woma wameso amutuko, mwomwo kuyula cinapu caKalunga. Milonga yize munamono ngwenu, yayikalu, mukayineha kuli ami, kahami nangukayisopa.
Halikumbi lize ngwamilwezele vyuma vyosena vyatela kuli enu kulinga.
Ngoco twakatukile kuHoleve, twahicile mupambo yakwivwisa wo­ma yayinene yosena yize mwamwene, mujila yakuya kulifuci lyavaAmole lyajipili, nge omu atulwezele Yehova Kalunga ketu, kaha twahetele ku­Katexe-mbalaneya.
Kaha ngwamyambile ngwami, Munahete lyehi kulifuci lyavaAmole lyajipili, eli mwatuhana Yehova Ka­lunga ketu.
Talenu, Yehova Kalunga kenu nahake lifuci kana kumeso enu, kandukenuko mukalihete, nge omu nahanjika Yehova Kalunga kavakakuluka jenu kuli enu. Kanda mwivwa womako, cipwe kuhomba.
Kahenu muvosena mwapandamine kuli ami mwangwambile ngwe­nu, Tutume malunga kulutwe lwetu, mangana vakatusondwesele lifuci, vakeze vakatulweze jila yatela kuli etu kukandukila, namembo kuze na­tukaheta.
Lizu kana lyangwivwixile ku­waha, kaha ngwasakwile vakwenu malunga likumi navavali, mutu umwe hamuyaci mutu umwe hamuyaci.
Vakivo yalumukile, vakandukile kulifuci lyajipili lize, Vahetele kuci­nema caExekole, vasondweseleko.
Kaha vambacile kumihako ya­mulifuci lize mumavoko avo, vayinehele kuli etu, vatulwezele ngwavo, Lifuci kana mwatuhana Yehova Kalunga ketu linapu lifuci lyamwaza.
 Cipwe ngoco mwakanyine kukandukako, oloze mwalikangile ku­lizu lize amilwezele Yehova Kalu­nga kenu.
Mwatatwokele mujimbalaka je­nu, mwalyambile ngwenu, Mwomwo Yehova atuhungile, xikaho natulovola mulifuci lyaEjipitu, nakutuhana mumavoko avaAmole, mangana atunongese.
Natukanduka kulihi? Vandu­mbwetu vanayengunwisa lyehi mi­cima yetu ngwavo, Vatu vanapu vavanene vakutaluka vakutuhambakanetu. Ngwavo, Membo anapu amanene najikembwe jakuheta namwilu. Ngwavo, Twamonanga nawa vana vaAnake kuze.
Hahaze vene ngwamyambile ngwami, Kanda mucikimako, cipwe kuvevwa woma.
Yehova Kalunga kenu, ou mwa­ya kulutwe lwenu, Ikiye mwalwa hali enu, nge mwosenomu amilingilile muEjipitu kumeso enu,
namupambo nawa, muze mwa­mwene omu amivelekelenga Yehova Kalunga kenu nge omu eji kuvelekanga mutu mwanenyi, mujila yosenoyo mwatambukilenga, palanga nomu mwahetanga kuno.
Oloze hacumeci kamwetavile Ye­hova Kalunga kenuko,
Uze amitwaminyinyinengako mujila nakumitondela kwakutungila jimbalaka jenu, kumitwaminyinako mukakahya naufuku nakumilweza jila yatelele kuli enu kutambuka, namulivwi hamusana.
Jino Yehova amivwile hakuha­njika mazu enu, kaha asangumukile, alixingile ngwenyi,
Camwenemwene, kuli malunga vacisemunwino cacipi eci kakwexi umwe mwakamona lifuci lyamwaza lize ngwalixingile kuhana kuli vaka­kuluka jenu,
kuvanga Kaleve mwanaYefune kaha. Ikiye mwakalimona, kaha li­fuci lize nalyate nangukalihana kuli ikiye nakuli vana venyi, mwomwo nakave Yehova namucima wenyi wosena, xikaho.
 Yehova amutenukilile nayami nawa hali enu ngwenyi, Nayove nawa kawexi kwingilamoko.
Yoxuwa mwanaNune, ou eji kwimananga kumeso ove, ikiye mwakengilamo. Muzamikise, mwo­mwo ikiye mwakavaswanyisalyo va­Isalele.
Navana venu vavandende nawa, ava mwavulukanga ngwenu, Navakavakwata ufunge, navana venu nawa vaze vahona lelo kutacikiza kuwaha nakupihya, vakivo navake­ngila muze. Nangukavahanalyo, kaha navakaliheta.
Oloze enu, alumukenu muyenga mujila yakutwala mupambo, mujila yakuya kuKalungalwiji Ucila.
Kaha mwalumukile, mwangwambile ngwenu, Tunavulumuna mu­tonga kuli Yehova. Natukanduka nakulwa nge mwosenomu atulwezele Yehova Kalunga ketu. Ngoco mwavwalile mutu himutu vitwa vyenyi vyajita, mwazamukile mukanduke kulifuci lyajipili.
Oloze Yehova angwambile ngwenyi, Vambulile ngwove, Kanda mukandukakoko, cipwe kulwa, mwomwo kangwexi mukaci kenuko, kucina namuvetuwa kumeso avakakole jenu.
Ngoco ngwahanjikile kuli enu, Oloze kamwevwililileko. Oloze mwalikangile kulizu lize amilwezele Yehova, mwazamukile mwakandu­kile kulifuci lyajipili.
Kaha vaAmole, vaze vatwami­nenga mulifuci lyajipili lize, vamilovokelele vamihangasanyine nge omu veji kulinganga vapuka, vamivetele muSeile palanga nakuHoloma.
Ngoco mwakindulukile nakulila kumeso aYehova, Oloze Yehova kevwililile mumazu enuko, cipwe kumitengelekela matwitwi.
Ngoco mwatwaminenga maku­mbi amavulu kuKatexe, nge kumakumbi aze mwatwaminenga kuze.
 Ngoco twalumukile, twayile mujila yakuya mupambo mujila yakutwala kuKalungalwiji Ucila, nge omu ahanjikile Yehova kuli ami, kaha twajingulukile pili Seile ma­kumbi amavulu.
Jino Yehova angwambile ngwenyi,
Munajinguluka pili yino makumbi amavulu. Alumukenu mutalise ku­note.
Valweze vatu ngwove, Enu namuhya mulifuci lyavandumbwenu vana vaEsau, vaze vatwama kuSeile, kaha navamivwa woma. Xikaho lilamenunga cikuma.
Kanda mulwa navo jitako, mwo­mwo kangwexi kukamihana lifuci lyavoko, cipwe hamwe hakulyata cilyacilo calihinji pimbi, mwomwo ngwahana lyehi pili Seile kuli Esau kupwa luheto lwenyi, xikaho.
Mukalandanga kulya kuli vakivo najimbongo mangana mukalyenga, mukalandanga nawa meya nawa kuli vakivo najimbongo mangana mukanwenga.
Mwomwo Yehova Kalunga kenu namiwahisa lyehi hamilimo yama­voko enu yosena, natacikiza kuta­mbuka cenu mupambo yayineneyi. Yehova Kalunga kenu napunga ne­nu myakeyi makumi awana. Kamwahonene cuma cipwe cimweko.
Ngoco twapalikile kuze, twasezele vandumbwetu vana vaEsau, vaze vatwama kuSeile, kufuma kujila yaAlava kuElate kuEjone-ngevele.
Jino Yehova angwambile ngwenyi, Kanda uyanjisa vaMowaveko, cipwe kulwa navo jita, mwomwo kangwexi kumihana lifuci lyavo kupwa lu­heto lwenuko, mwomwo ngwahana lyehi Ale kuli vana vaLote kupwa luheto lwavo, xikaho.
(VaEme vatwaminenga kuze ha­kulivanga, vakivo vapwile vatu va­ngolo, vavavulu, vakutaluka nge vaAnake.
Ava nawa vavavuluka ngwavo, vaLefwa, hamwe navaAnake, oloze vaMowave vavavuluka ngwavo, vaEme.
NavaHole nawa vatwaminenga kuSeile hakulivanga, oloze vana va­Esau vaswikileko, vavanongesele kumeso avo, vaxixile muli vakivo, nge omu valingile vaIsalele kulifuci lyaluheto lwavo, lize avahanyine Yehova.)
Ngwenyi, Katukenu jino, Zaukenu ou mwanakalwiji Zelete. Kaha twazaukile uze mwanakalwiji Zelete.
Jino makumbi aze twafumine kuKatexe-mbalaneya palanga nomu twazaukile uze mwanakalwiji Zelete ahetele mumyaka makumi atatu namyaka yitanu nayitatu, palanga nomu valalile vaka-cisemunwino cize camalunga vaka-kwasa jita mucilo­mbo, nge omu alixingile Yehova kuli vakivo.
Kaha livoko lyaYehova lyapwilenga nawa hali vakivo, nakuvano­ngesa mucilombo, palanga nomu valalile.
Ngoco casolokele, omu valingile malunga vaka-kwasa jita vosena hivanalale lyehi, nakufwa muli vatu vakwavo,
Yehova ahanjikile kuli ami ngwe­nyi,
Likumbi lyalelo namuzomboka Ale, ngiza yavaMowave.
Kaha hakupandama kwakulita­lasana navana vaAmone, kanda muvayanjisako, cipwe kulwa navo jita, mwomwo kangwexi kumihana lifuci lyavana vaAmone kupwa luheto lwenuko, mwomwo ngwalihana lyehi kuli vana vaLote kupwa luheto lwa­vo, xikaho.
(Likiko nawa veji kulivulukanga ngwavo, Lifuci lyavaLefwa. VaLefwa vatwaminenga kuze hakulivanga, Oloze vaAmone vavavuluka ngwavo, vaZamazume.
Vakivo vapwile vatu vangolo, vavavulu, vakutaluka, nge omu va­pwa vaAnake. Oloze Yehova avanongesele kumeso avo, kaha vaswikileko, vaxixile muli vakivo,
nge omu avalingilile vana va­Esau, vaze vatwama kuSeile, omu anongesele vaHole kumeso avo, kaha vaswikileko vaxixile muli vakivo nakulikumbi lyalelo.
Kaha vaAve, vaze vatwaminenga kumembo avo mbwe nakuNgaza, vaKafwatole, vaze vafumine kuKafwatole, vavanongesele vaxixile muli vakivo.)
Ngwenyi, Katukenu, yenu, zaukenu cinema caAlanone, talenu, Xi­hone kaAmole, mwangana waHexevone, ngunamuhane mumavoko enu, nalifuci lyenyi nawa. Putukenu kuliheta, lwenu nenyi jita.
Likumbi lyalelo nanguputuka kuhaka muzuzu wenu nawoma wenu hali vatu veka naveka vali muxi yalilu lyosena, vaze navakevwa puho yenu nakucikima nakwivwa kukola hali enu.
Ngwatumine valuwa vafume mu­pambo yaKetemote vaye kuXihone mwangana waHexevone namazu akeke, ngwami,
Tuhite mwane mulifuci lyove. Natuhita mujilajila kaha, katwexi kuhandunukila kucilyoko, cipwe ku­cimoswe.
Nautulanjisanga kulya najimbo­ngo tulyenga, nakutuhananga meya najimbongo tunwenga. Oloze tuhitemo tuhu hamavu,
nge omu vatulingilile vana va­Esau vatwama kuSeile, navaMowave nawa vatwama muAle. Tuhitemo palanga nomu natukalinga hitunazauka lyehi Yotau nakuheta mulifuci lize mwatuhana Yehova Kalunga ketu.
Oloze Xihone mwangana waHexevone katwitavilile kuhita mwenyiko, mwomwo Yehova Kalunga kenu akaluhwixile Xipilitu yenyi, akolezezele mucima wenyi, mangana amuhane mumavoko enu, nge omu ci­napu halikumbi lyalelo.
Yehova ambile kuli ami ngwenyi, Tala, ngunaputuka kuhana Xihone nalifuci lyenyi kumeso enu. Putukenu kuliheta, mangana mukaswane lifuci lyenyi.
Kaha Xihone atulovokelele, ikiye navatu jenyi vosena, valwile jita kuYahaze.
Yehova Kalunga ketu amuha­nyine kumeso etu, kaha twamuvetele navana venyi navatu jenyi vosena.
Hamwaka uze twatambwile me­mbo enyi osena, twanongesele me­mbo osenaze mwatwamine vatu ndo­lokoto, namapwevo nawa navana vavandende. Katwamusezelele umwe wakuyovokako.
Vimuna kaha twavakwacile ku­pwa vetu vakukwata, navyuma vya­kupukula kumembo aze twatambwile hamwe.
Kufumisa kuAlowele kukulo yacinema caAlanone, nakwimbo lize lyamucinema mbwe nakuNgileyate, kakwapwile limbo limwe lyakuzunduka cikuma numba tulihoneko. Yehova Kalunga ketu ahanyine ose­na kumeso etu.
Xina kulifuci lyavana vaAmonenyi kamwapandaminekoko, kuze ku­cikulo cakalwiji Yavoke kwosena, nakumembo akulifuci lyajipili nakwexokwo atukanjile Yehova Kalunga ketu.
Jino twalumukile, twakandukile jila yakuya kuMbaxane. Kaha Onge mwangana waMbaxane atulovokelele, ikiye navatu jenyi vosena, nakulwa jita kuEtelei.
Yehova angwambile ngwenyi, Ka­nda mumwivwa womako, mwomwo ngunamuhane mumavoko enu, na­vatu jenyi vosena nawa nalifuci lyenyi. Mukamulinga nganomu mwalinganga kuli Xihone mwangana wavaAmole, uze atwamanga ku­Hexevone.
Ngoco Yehova Kalunga ketu amu­hanyine Onge nawa mwangana wa­Mbaxane mumavoko etu navatu jenyi vosena. Kaha twamuvetele palanga nomu ahonene umwe wakuyovoka.
Twatambwile membo enyi osena nawa hamwaka uze. Kakwapwile limbo limwe twazenekele kuvatambulako, membo makumi atanu nalimwe, lifuci lyaAlangove lyosena, wangana waOnge wakuMbaxane.
Osenaze apwile membo akujingu­lwisa najikembwe jakunyunga, navijilo natupaciso, namembo akuzeneka jikembwe nawa amavulu cikuma.
Twavanongesele vosena ndolo­koto, nge omu twalingile kuli Xihone mwangana waHexevone, twanongesele membo osena mwatwamine vatu ndolokoto, namapwevo nawa na­vana vavandende.
Oloze vimuna vosena, navyuma vyakupukula mumembo, twavitambwile kupwa vyetu vyakukwata.
 Hamwaka uze twatambwile lifuci lize mumavoko avamyangana javaAmole vavali, vaze vapwile musali yaYotau, kufumisa kucinema caAlanone mbwe nakupili Helemone.
(Yize Helemone vaka-Xitone vayivuluka ngwavo, Xilyone, kaha vaAmole vayivuluka ngwavo, Senyile.)
Twatambwile membo akucana osena, nakuNgileyate kwosena, nakuMbaxane kwosena, mbwe nakuSaleka nakuEtelei, membo akuwangana waOnge kuMbaxane.
(Mwomwo Onge, mwangana waMbaxane, ikiye uka wenyi kaha asalileho kuli vaLefwa. Tala, kahela kenyi kapwile kahela kafwelu. Kali muLava yavana vaAmone, nyi? Kusuhwa cako capwile jikuvite ji­tanu najiwana, kutohwa cako capwile jikuvite jiwana, nge omu yapwa Kuvite yamutu.)
Hamwaka uze twatambwile li­fuci eli, kufumisa kuAlowele kuci­nema caAlanone. Cimbwa califuci lyajipili Ngileyate namembo alyo ngwavihanyine kuli vaLuvene nakuli vaNgate.
Kaha cimbwa caNgileyate cikwavo naMbaxane yosena, wangana waOnge, ngwavihanyine kucimbwa camuyaci wavana vaManase, lifuci lyaAlangove lyosena, Mbaxane yo­sena. (Likiko valivuluka ngwavo, lifuci lyavaLefwa.
Yaile mwanaManase atambwile lifuci lyaAlangove lyosena, mbwe nakujingiza javaka-Ngexule navakaMaka, awavulukile halijina lyenyi, kuMbaxane vene, ngwenyi, Havoteyaile, nakulikumbi lyalelo.)
Kaha ngwahanyine Ngileyate kuli Makile.
VaLuvene navaNgate ngwavahanyine kufumisa kuNgileyate mbwe nakucinema caAlanone, kukaci kacinema nakungiza, mbwe nakukalwiji Yavoke, ou ikiye ngiza yavana va­Amone,
naAlava nawa naYotau, naku­ngiza, kufumisa kuKinelete mbwe nakucijiva caAlava, Cijiva caMu­ngwa, mumavu yamikandu yaPixinga kutala kumusamuko.
Hamwaka uze ngwamilwezele ngwami, Yehova Kalunga kenu na­mihane lifuci eli mangana mulihete. Zaukenu navitwa vyenu kumeso avandumbwenu vana vaIsalele, enu malunga vavingazule muvosena.
Oloze mapwevo jenu, navana venu vavandende, navimuna jenu (ngunatacikiza ngwami, muli navi­muna vavavulu) vatwamenga mu­membo enu ngunamihane
palanga nomu mwakahana Ye­hova vandumbwenu kunoka mwanamihanenu, nomu navakalinga va­kivo nawa vanahete lyehi lifuci lize mwavahana Yehova Kalunga kenu musali yaYotau. Numba mukakinduluke mutu himutu kuluheto lwe­ nyi ngunamihane.
Hamwaka uze ngwamulwezele Yoxuwa ngwami, Meso ove ana­mono vyuma vyosena vize nalingi Yehova Kalunga kenu kuli vamyanganava vavali. Mukiko mumwaka­linga Yehova kumawangana osena muze namukazauka.
Kanda mukavevwa womako, mwomwo Yehova Kalunga kenu, Ikiye vene Uze mwakalwa hali enu.
Jino ngwalembelelele Yehova ha­mwaka uze ngwami,
Ove Mwata Yehova, Ove una­putuka kungulwezami ndungo yove unene wove nalivoko lyove lyangolo. Mwomwo kuli kalunga weka muka, cipwe mwilu cipwe hamavu, waku­hasa kulinga nganomu mwaya mi­limo yove, nganomu mwaya vilinga vyove vyaundume?
Acitave mwane nguzauke nguka­mone lifuci lyamwaza lize lili musali yaYotau, pili yamwaza yize naLevanone.
Oloze Yehova angwivwilile ma­toto hali enu, kaha kangwivwililileko. Yehova angwambile ngwenyi, Kunahu. Kanda ukavuluka ceka lizu eli kuli Amiko.
 Kanduka helu lyaPixinga, ukandule meso ove utale kumulauko, nakunote, nakusulo, nakumusamu­ko, umone nameso ove, mwomwo kawexi kukazaukou Yotauko.
 Oloze mulweze Yoxuwa, umuzamikise umukolezeze, mwomwo ikiye mwakazauka kumeso avatu ava nakuvaswanyisa lifuci lize nau­mona.
Ngoco twatwamine kucinema kwakulitalasana naMbete-peyole.
Kaha jino, enu vaIsalele, ivwili­lenu vilikevi namazu akuyulawa nanguminangulami, muvilingenga, mangana muyoyenga, mukengile mu­kahete lifuci lize mwamihana Ye­hova Kalunga kavakakuluka jenu.
Kanda mukahakilako kumazu awa nguli nakumilwezako, cipwe kutepululako, mangana mulamenga ji­ximbi jaYehova Kalunga kenu, eji nguli nakumilweza.
 Meso enu anamono lyehi muze alingile Yehova hamulonga waMbale-peyole, mwomwo malunga vosena vaze vakavile Mbale-peyole Yehova Kalunga kenu avanongesele muli enu.
Oloze enu mwalipanjikile naYeho­va Kalunga kenu muvosena munapu muvatonyi likumbi lyalelo.
Ivwililenu, ngunaminangula vilika namazu akuyula, nge omu angulwezele Yehova Kalunga kami, mangana mukalingenga ngoco mulifuci lize namwingila nakuheta.
Xikaho vilamenunga, muvilinge­nga, mwomwo awa akiko manganenu, nakunangakana cenu kumeso avatu, vaze navakevwa vilika vyo­senevi nakwamba ngwavo, Camwe­nemwene, muyaci waunene ou unapu wavatu yamangana vakunangakana.
Mwomwo kuli muyaci waunene weka uka ukweci kalunga kavo atwama kwakamwihi navo, nganomu atwama Yehova Kalunga ketu he­xoho natumusanyikila?
Kaha kuli muyaci waunene weka uka ukweci vilika namazu akuyula vyakwoloka nge jiximbi joseneji nanguhanami kumeso enu likumbi lyalelo?
Oloze lilamenunga, mulamenga myono yenu cikuma, kucina namukavulyama vyuma vize munamono mumeso enu, kucina navikafuma mumicima yenu makumbi osena namuyoya. Oloze mukavalwezavyo Vana venu navazukulu jenu,
mukaValweze likumbi lize mwemanyine kumeso aYehova Kalunga kenu muHoleve, omu angwambile Yehova ngwenyi, Ngukungulwile vatu, kaha nanguvevwisa mazu ami, mangana valilweze kungwivwanga woma makumbi osena navayoya hamavu, mangana vakanangule vana vavo.
Ngoco mwapandamineko, mwemanyine mumavu yapili. Kaha pili yapwile nakuwema nakakahya na­mukaci kalilu, namilima, namavwi, namilima wi.
Yehova ahanjikile kuli enu muze apwile mukaci kakakahya. Mwevwile lizu lyakuhanjika mazu, Oloze kamwamwene mumwe mwafwanako, mwevwile lizu kaha.
Amilwezele luxiko lwenyi, elu amilwezele kulinganga, mazu liku­mi, kaha awasonekele hamalolwa akuya muuhanda avali.
Halikumbi lize Yehova angulwezele kuminangula vilika namazu akuyula, mangana mukavilingenga mulifuci lize namuzauka nakuheta.
Xikaho lilamenunga kanawa, mwomwo kamwamwene mumwe mwafwana halikumbi lize ahanjikile Yehova kuli enu kuHoleve mukaci kakakahyako.
Lilamenunga kucina namukalilumbula nakulisongela likombelo lyakusonga, lyakufwana mwafwana cuma cimwe, cipwe cuma cakufwa­nyisa lunga, cipwe pwevo,
cipwe cuma cakufwanyisa kanyama umwe ali hamavu, cipwe cuma cakufwanyisa kajila ukweci mavava wakutuka helu,
cipwe cuma cakufwanyisa mukakuhalala hamavu umwe, cipwe cu­ma cakufwanyisa ixi umwe ali mumeya muxi yamavu.
Lilamenunga kucina namukandula meso enu nakutala mwilu, kaha hakumona likumbi nakakweji navatanganyika, liyongomena lyamwilu lyosena, kucina namukahungumuka nakulifukula kuvikiko nakuvizacila, vize napangila Yehova Kalunga kenu kuli vatu vosena muxi yalilu lyosena.
Oloze Yehova namitavila kumilovola mulilungu lyafwelu, muEji­pitu, kupwa muvatu jenyi vauswana wenyi, nge omu mwapwa likumbi lyalelo.
Kaha nawa, Yehova angutenukilile hali enu, alixingile ngwenyi, Kawexi kuzauka Yotauko, ngwenyi, Kawexi kukengila mulifuci lyamwaza lize mwamihana Yehova Kalunga kenu kupwa uswana wenuko.
Oloze kuvanga ngufwe mulifuci lino, kangwexi kuhasa kuzauka Yo­tauko. Oloze enu namuzauka naku­heta lifuci lyamwaza lize.
Lilamenunga, kucina namukavulyama luxiko lwaYehova Kalunga kenu, luze alixikile nayenu, kucina namukalisongela likombelo lyaku­songa lyakufwana nge cuma cimwe namikande Yehova Kalunga kenu.
Mwomwo Yehova Kalunga kenu Ikiye kakahya kakunongesa, Ikiye Kalunga walisungu.
Omu namukasema vana, nava­zukulu jenu, omu namukaximbula mulifuci nakulilumbula nakulisongela makombelo akusonga akufwana nge vyuma vimwe, nakulinga muze munapihi kumeso aYehova Kalunga kenu nakumusowangiza,
ngunasanyika lilu namavu kwa­mbulula unjiho wakumipayisa liku­mbi lyalelo ngwami, namukanonga waxi nakunonga mulifuci lize na­muzauka Yotau nakuheta. Kamwexi kukavulixilamo makumbi enuko, oloze namukanonga cakunonga.
Yehova mwakamimwangila mu­kaci kavatu veka, kaha namukasalaho muvandende kaha mukaci kavaka-mafuci muze mwakamitwala Yehova.
Namukazacilanga tulunga kuze, tengeso yamavoko avatu, yamitondo namalolwa, vaze vahona kumona, cipwe kwivwa, cipwe kulya, cipwe kuhumbika.
Oloze hakutwama kuze namukasakasaka Yehova Kalunga kenu, kaha namukamuwana omu namukamutonda namicima yenu yosena namyono yenu yosena.
Omu namukamona luyando, omu navikalinga vyuma vyosenevi vineza lyehi hali enu, hamakumbi akuku­minyina namukakinduluka kuli Ye­hova Kalunga kenu nakwivwilila mulizu lyenyi.
Mwomwo Yehova Kalunga kenu Ikiye Kalunga wakeke, kexi kukamimbilako, cipwe kuminongesa, cipwe kuvulyama luxiko lwavakakuluka jenu luze alixingile kuli va­kivo.
Mwomwo ihulenu jino makumbi akunyima, aze alivangile ximbu mwapwilenu mwauci, kufumisa kuli­kumbi lize atengele Kalunga vatu hamavu, mwihule kufumisa kusongo yalilu mbwe nakuyikwavo, mwihule numba nge kwasoloka lyehi cuma cimwe nge omu capwa cuma cacineneci, nyi nge vevwa lyehi cuma nge eci.
Lizu lyaKalunga hakuhanjika mukaci kakakahya vatu veka valivwa lyehi nge omu mwalivwa lyehi enu nakuyoya numba?
Nyi Kalunga eseka lyehi numba, kuya nakulifumixila vaka-lifuci limwe muli vaka-lifuci likwavo, havihuli, nahavinjikizo, nahavyuma vya­kukomwesa, nahajita, nahalivoko lyangolo, nahalivoko lyakwolola, nahavyuma vyakwivwisa woma vyavinene, nge omu mwaya vyuma vyosena vize amilingilile Yehova Kalunga kenu kumeso enu muEjipitu?
Vamimweneseleco enu, mangana mutacikize ngwenu, Yehova Ikiye Kalunga, kakwexi wekako xina Ikiye kaha.
Amivwixile lizu lyenyi lyakufuma i mwilu, mangana aminangule. Amimwenesele kakahya kenyi kakanene i hamavu, kaha mwevwile mazu enyi i a kufuma mukaci kakakahya.
Mwomwo azangilenga vakaku­luka jenu, xikaho asakwile vaka-tanga yavo vakuvakava, amilowele muEjipitu hakulisolola, nangolo jenyi jajinene,
mangana akahange vaka-mafuci vakumihambakanenu kuvula nangolo kumeso enu, akamingisemo enu, akamihane lifuci lyavo kupwa uswa­na wenu, nge omu mwapwa likumbi lyalelo.
Xikaho tacikizenu eci likumbi j lyalelo, mucilamenga mumicima yenu ngwenu, Yehova Ikiye Kalunga namwilu nahamavu, kakwexi wekako.
Mulamanga vilika vyenyi naji­ximbi jenyi, evi nguli nakumilweza likumbi lyalelo, mangana mumonenga mwamwaza, navana venu nawa vaze navakamikava, mangana mukavulise makumbi enu mulifuci lize mwamihana Yehova Kalunga kenu haya myaka yosena.
 Hahaze vene Mose ahandu­nwine membo atatu musali yaYotau kutala kumwizakumbi,
mangana uze mwakajiha mutu akacinyineko, uze mwakajiha mu­kwavo hakutamuka, uze azenekele kumuhunga hakulivanga, mangana hakucinyina kwimbo limwe lyamembo aze akayoye.
Apwile eli Mbezele, mupambo, kucana, hali vaLuvene, eli Lamote, kuNgileyate, hali vaNgate, eli Ngolane, kuMbaxane, hali vaManase.
Kaheji jikiko jiximbi jize aha­nyine Mose kumeso avana vaIsalele.
Awa akiko mazu aunjiho, navilika, namazu akuyula, vize ahanji­kile Mose kuli vana vaIsalele omu valovokele kuEjipitu,
musali yaYotau, mucinema, kwa­kulitalasana naMbete-peyole, mulifuci lyaXihone mwangana wava­Amole, uze atwaminenga kuHexe­vone, uze vavetele kuli Mose navana vaIsalele hakulovoka kuEjipitu.
Kaha vahetele lifuci lyenyi, nali­fuci lyaOnge mwangana waMbaxane nawa, vaze vamyangana javaAmole vavali, vaze vapwile musali yaYotau kutala kumwizakumbi,
kufumisa kuAlowele kukulo ya­cinema caAlanone mbwe nakupili Xiyone (yikiko Helemone,)
nakuAlava kwosena musali ya­Yotau kumututuko, mbwe naku­cijiva caAlava, kumavu yamikandu yaPixinga.
Mose avilikile kuli vaIsalele vo­sena avambile ngwenyi, Enu va­Isalele, ivwenu vilika namazu aku­yula, evi nanguhanjika mumatwitwi enu likumbi lyalelo, mangana mulinangulevyo, mulamenga kuvilinga.
Yehova Kalunga ketu alixikile luxiko nayetu kuHoleve.
Luxiko kana Yehova kalixikilelwo navakakuluka jetuko, oloze nayetu, yetu vene tunapu tuvosena tuvatonyi kuno likumbi lyalelo.
Yehova ahanjikile nayenu meso nameso kupili nalizu lyakufuma mukaci kakakahya.
(Ami ngwemanyinenga mukaci kenu naYehova hamwaka uze, ma­ngana ngumilwezenga mazu aYehova, mwomwo mwevwile woma wakakahya kaze, kamwakandukile kupiliko.) Ngwenyi,
Ami yami Yehova Kalunga kenu, yami ngwamilowele mulifuci lya­Ejipitu, muzuvo yaundungo.
Kanda mukatwama natulunga veka kumeso amiko.
Kanda mukalisongela likombelo lyakusongako, cipwe cuma cakufwa­nyisa cuma cili mwilu, cipwe cuma cili hamavu, cipwe cuma cili mumeya muxi yamavu.
Kanda mukalifukula kuvikikoko, cipwe kuvizacila, mwomwo Ami Yehova Kalunga kenu nguKalunga wakwivwa lisungu, ngweji kuzanga­misanga vana hakuhenga camasevo, nakucisemunwino cavaze vanguhu­nga camucitatu naceci camuciwana.
Kaha ngweji kusololanga likoji kumakombakaji avaze vanguzanga, vaze veji kulamanga jiximbi jami.
Kanda mukavuluka lijina lya­Yehova Kalunga kenu hamakuliko, mwomwo Yehova kexi kukasambi­sou mwavuluka lijina lyenyi hama­kuliko.
Lamenu likumbi lyasambata mulijilile, nge omu amilwezele Ye­hova Kalunga kenu.
Zatenunga mulingenga milimo yenu yosena hamakumbi atanu nali­mwe.
Oloze likumbi lyamucitanu na­avali likiko sambata kuli Yehova Kalunga kenu. Kanda mukazataho milimoko, cipwe enu, cipwe vana venu vamalunga, cipwe vana venu vamapwevo, cipwe vandungo jenu vamalunga, cipwe vandungo jenu vamapwevo, cipwe vangombe jenu, cipwe vimbulu jenu, cipwe vimuna jenu vosena, cipwe vangeji jenu vali mumembo enu, mangana vandungo jenu vamalunga navandungo jenu vamapwevo vakanoke hohamwe na­yenu.
Kaha anukenungomu mwapwile muvandungo mulifuci lyaEjipitu, nomu amilowele Yehova Kalunga kenu muze nalivoko lyangolo nali­voko lyakwolola, xikaho Yehova Kalunga kenu amilwezele kulama likumbi lyasambata.
Vumbikenunga masenu nama­nenu, nge omu amilwezele Yehova Kalunga kenu, mangana makumbi enu akavule, mangana mukamonenga mwamwaza mulifuci lize mwa­mihana Yehova Kalunga kenu.
Kanda mukajiha mutuko.
Kanda mukalinga ujilako.
Kanda mukevako.
Kanda mukambulula unjiho wa­kwonga wakupayisa minenuko.
 Kanda mukevwa lwiso lwa­pwevo lyaminenuko, kanda mukafwila zuvo yaminenuko, cipwe wa­nde wenyi, cipwe ndungo yenyi walunga, cipwe ndungo yenyi wa­pwevo, cipwe ngombe yenyi, cipwe cimbulu cenyi, cipwe cuma cimwe cinapu caminenu.
Yehova ahanjikile mazu awa kuliwuka lyenu lyosena kupili na­lizu lyakufuma mukaci kakakahya, mukaci kalivwi, mukaci kamilima wi, nalizu lyakukanguka, kaha kahakililekoko. Awasonekele hama­lolwa akuya muuhanda avali, anguhanvinewo ami.
Jino casolokele, enu hakwivwa lizu lize lyakuhanjika mukaci kami­lima, ximbu yapwile pili nakuwema nakakahya, mwapandamine kuli ami, vamyata jamiyaci yenu vosena na­vakulwane jenu,
mwangwambile ngwenu, Tala, Yehova Kalunga ketu natulweze lyehi upahu wenyi naunene wenyi, kaha tunevu lyehi lizu lyenyi haku­hanjika mukaci kakakahya. Lelo lino tunamono ngwetu, Kalunga mwahanjika navatu, kaha vatu na­vayoya.
 Xikaho jino natufwila ika? Mwomwo kakahya kakanene aka nakatulya. Kaci nge natwivwa ceka lizu lyaYehova Kalunga ketu, kaha natufwa.
Mwomwo kuli vatu vosena kuli iya evwa lyehi lizu lyaKalunga waku­yoya hakuhanjika mukaci kakaka­hya, nge omu tunevu etu, nakuyoya?
Pandamako ove, wivwe mwose­nomu mwahanjika Yehova Kalunga ketu, kahove uhanjike kuli etu mwo­senomu mwahanjika Yehova Kalu­nga ketu kuli ove, kahetu natwivwililamo nakulingangamo.
Jino Yehova evwile mwayile mazu enu omu mwahanjikile kuli ami. Yehova angwambile ngwenyi, Ngunevu mwaya mazu avatu ava omu vanahanjika kuli ove. Vana­wahisa mwosenomu vanahanjika.
 Kaci muli vakivo mwapwanga mucima wangoco, mangana vangwivwenga woma, Valamenga jiximbi jami josena makumbi osena, ma­ngana vamonenga mwamwaza na­vana vavo nawa haya myaka yosena!
Yako uvambulile ngwove, Kindulukenu kujimbalaka jenu.
 Oloze imanove kuno nayami ka­ha nanguhanjika kuli ove jiximbi josena, navilika vyosena, namazu akuyulosena, evi nauvanangula, ma­ngana vakavilingenga mulifuci lize nanguvahana kuheta.
Xikaho lamenunga kulinga nga­nomu namilweze Yehova Kalunga kenu. Kanda muhandunukila cipwe kucilyo cipwe kucimosweko.
Tambukenunga mwosenomu mwaya jila kana namilweze Yehova Kalunga kenu, mangana muyoyenga, mangana mumonenga mwamwaza, mangana mukavulise makumbi enu mulifuci lize namukaheta.
Jino eji jikiko jiximbi, nevi vi­kiko vilika, nawa akiko mazu akuyula, vyanalweze Yehova Kalu­nga kenu kuminangula, mangana mukavilingenga mulifuci lize namu­zauka nakuheta,
mangana mukamwivwenga Ye­hova Kalunga kenu woma, mukala­menga vilika vyenyi vyosena najixi­mbi jenyi josena, evi nguli nakumi­lweza, nayenu, navana venu navazu­kulu jenu, makumbi osena namukayoya, mangana makumbi enu aka­vule.
Xikaho, enu vaIsalele, ivwenu, mulamenga kulingamo, mangana mukamonenga mwamwaza, manga­na mukavuie cikuma, nge omu namixiki Yehova Kalunga kavaka­kuluka jenu, mulifuci lyakumbwa­mbumuka mavele nawuci.
 Ivwenu, enu vaIsalele, Yehova Kalunga ketu Ikiye Yehova umwe.
Kaha zangenunga Yehova Kalu­nga kenu namicima yenu yosena, namyono yenu yosena, nangolo jenu josena.
Mazu awa nguli nakumilweza likumbi lyalelo apwenga mumicima yenu,
kaha muvalongesangawo vana ve­nu, muwahanjejekanga hakutwama mujizuvo jenu nahakutambuka mu­jila, nahakusavala nahakuhinduka.
Muwakasa nawa mumavoko enu kupwa cinjikizo, apwenga akukaxila mukaci kameso enu.
Kaha mukawasoneka havipamba vyavikolo vyajizuvo jenu, nahavijilo vyenu.
Jino nacikapwa, omu mwaka­mihetesa Yehova Kalunga kenu mu­lifuci lize alixingile kuli vakakuluka jenu, kuli Apalahama, nakuli Isaka, nakuli Yakova, ngwenyi, Nanguka­mihanalyo, membo amwaza ama­nene, aze mwazenekele kutunga,
namazuvo akusula navyuma vya­mwaza vyosena, aze mwazenekele kusulisa, namaxima akutota muli­lolwa, aze mwazenekele kutota, na­mawande amivinyo nawawa amilive aze mwazenekele kutumba, omu namukaha nakwikuta,
kalilamenunga kucina namuka­vulyama Yehova, Ou amilowele mu­lifuci lyaEjipitu, muzuvo yaundu­ngo.
 Mwivwenunga Yehova Kalunga kenu woma, muzacilenunga Ikiye, lixingenunga lijina lyenyi.
Kanda mukakava tulunga veka vakuli tulunga twavatu vaze vamijingilikako.
Mwomwo Yehova Kalunga ke­nu, Ou ali mukaci kenu, Ikiye Ka­lunga walisungu. Kucina Yehova Kalunga kenu mwakakwata utenu hali enu, nakuminongesa kwilu lya­mavu.
 Kanda mukeseka Yehova Ka­lunga kenu nge omu mwamwesekele kuMasako.
Lamenunga jiximbi jaYehova Ka­lunga kenu cakujilamanga, naunjiho wenyi, navilika vyenyi, evi na­milweze.
Lingenunga mwakusungama mwamwaza kumeso aYehova, ma­ngana mumonenga mwamwaza, ma­ngana mukengilemo mukahete lifuci lyamwaza lize alixingilile Yehova kuli vakakuluka jenu,
mukahangemo vaka-kole jenu vo­sena kumeso enu, nge omu nahanjika Yehova.
Omu navakamihula kuli vana venu kumwaka ngwavo, Ou unjiho, nevi vilika, nawa mazu akuyula, evi namilweze Yehova Kalunga ketu, manganavyo aya mulihi?
numba mukambe kuli vana venu ngwenu, Twapwile tuvandungo ja­Fwalo muEjipitu, kaha Yehova atulowele muEjipitu nalivoko lya­ngolo.
Yehova asolwele vinjikizo na­vyuma vyakukomwesa vyavinene vyavipi haEjipitu, hali Fwalo, nahali vaze vakuzuvo yenyi vosena, kumeso etu.
Kaha atulowele kuze, mangana akatwingise muno, akatuhane lifuci eli alixingilile kuli vakakuluka jetu.
Ngoco Yehova atulwezele kuli­nga vilika vyosenevi, nakwivwanga Yehova Kalunga ketu woma, ma­ngana tumonenga kuwaha makumbi osena, mangana atulamenga tuvato­nyi nge omu twapwa halikumbi lyalelo.
Kaha nacipwa kwoloka kuli etu, kaci nge natulamanga kulinga mwa­ya jiximbi joseneji kumeso aYehova Kalunga ketu, nge omu natulweze.
Omu mwakamihetesa Yehova Kalunga kenu mulifuci lize na­muya nakuheta, omu mwakahanga vaka-mafuci amavulu kumeso enu, vaHete navaNgilingaxe navaAmole navaKanane navaPeliji navaHivi navaYevuse, miyaci yitanu nayivali yakumihambakanenu kuvula na­ngolo,
omu mwakavahana Yehova Ka­lunga kenu kumeso enu, kahomu namukavaveta, mukavanongesa na­kuvanongesa vosena ndolokoto. Ka­nda mukalixika navo luxikoko, ci­pwe kuvatetela,
cipwe kulimbata navo. Kanda mukahangisa vana venu vamapwevo kuli vana vavo vamalungako, cipwe kumbacila vana venu vamalunga vana vavo vamapwevoko.
Mwomwo navakasosolola vana venu kukungukava, mangana vaka­zacilenga tulunga veka. Ngoco Yehova mwakakwata utenu hali enu, nakuminongesa waxi.
Oloze mukavalinga ngana, muka­puzula majiko avo akulumbila, inukacike malolwavo akwimika cikiciki, mukatete Maxela javo, kaha mako­mbelo avo akusonga mukawoca hakakahya.
Mwomwo munapu muvatu mwa­jilila Yehova Kalunga kenu. Yehova Kalunga kenu namisanyika kupwa muvatu valuheto lwenyi kuhamba­kana vatu vosena vali kwilu lya­mavu.
Yehova kalipanjikile nenu cipwe kumisakula hakuvulenu cakuhamba­kana vatu vosenako, mwomwo mwa­pwile muvandende kuli vatu vosena.
Oloze mwomwo Yehova namizange, nomwo azanga kulama luxingo luze alixingile kuli vakakuluka jenu, xikaho Yehova namilovola nalivoko lyangolo, nakumisokola muzuvo ya­undungo, mulivoko lyaFwalo mwa­ngana waEjipitu.
Xikaho tacikizenu ngwenu, Ye­hova Kalunga ketu Ikiye Kalunga, Ikiye Kalunga Uze atela kufwelela, eji kulamanga luxiko lwenyi nalikoji lyenyi hali vaze vamuzanga, vaze veji kulamanga jiximbi jenyi, nakukusemunwina cakusokesa mulikombakaji.
Kaha vaze vamuhunga eji kuvahilwixilanga kumeso avo nakuva­nongesa. Kexi kukalangixilou amuhungako, mwamuhilwixila kumeso enyi.
Xikaho lamenunga jiximbi navi­lika namazu akuyula, evi nguli nakumilweza likumbi lyalelo, muvi­lingenga.
Kaha nacikasoloka, mwomwo enu mweji kwivwililanga mumazu akuyulawa nakuwalama nakuwalinga, xikaho Yehova Kalunga kenu mwalamanga nayenu luxiko luze nalikoji lize alixingile kuli vakaku­luka jenu.
Mwamizanganga nakumiwahisanga nakumivulisa. Mwakawahisanga nawa vana venu vakumijimba yenu, nevi vyakusoka kumavu enu, naku­lya cenu camanona, navinyo vyenu vyavihya namaji enu, Hakusemu­nwina cavangombe jenu navana va­vimuna jenu vavandende, mulifuci lize alixingile kuli vakakuluka jenu kumihana.
Namukapwa muvakuwahisa ku­hambakana vatu veka vosena. Muli enu kamwexi kukapwa umwe wakuhona kusemako, cipwe lunga, cipwe pwevo, cipwe muli vimuna jenu.
Yehova mwakamifumisa kuviza cosena, kaha misongo yamuEjipitu yayipi yosena, yize munatacikiza, kexi kukamihakayoko, oloze mwakayituma hali vosena vaze vamihunga.
Kaha namukalalisa vatu vosena vaze mwakamihana Yehova Kalunga kenu. Meso enu kanda akavatala nalikojiko, kanda mukazacila tulu­nga twavoko, mwomwoco kaci naci­kapwa muheto kuli enu.
Kaci nge namukalyamba mu­micima yenu ngwenu, Vaka-mafuci ano vanatuhambakanetu kuvula, natuhasa kuvahanga ngacilihi?
kanda mukavevwa womako. Mukanukanga cakwanuka muze alingile Yehova Kalunga kenu kuli Fwalo nakuEjipitu kwosena.
Vyuma vyakweseka vyavinene vize mwamwene mumeso enu, navi­njikizo navyuma vyakukomwesa, na­livoko lyangolo nalivoko lyakwolola amilowesele Yehova Kalunga kenu. Ngacize mumwakalinga Yehova Ka­lunga kenu kuli vatu vosena vaze munevu woma.
Kaha Yehova Kalunga kenu mwakatuma vamboji muli vakivo, palanga nomu navakanonga vaze navakasalaho, vaze navakaswama, kumeso enu.
Kanda mukalizuzukila nawoma kumeso avoko, mwomwo Yehova Kalunga kenu ali mukaci kenu, Ikiye Kalunga Wakwivwisa woma wamu­nene.
Kaha Yehova Kalunga kenu mwakahanga vaka-mafuci awa kumeso enu cacindende cacindende. Kamwexi kuhasa kuvalalisa vosena waxiko, kucina tunyama vamuvipapa navakamivulilila.
Oloze Yehova Kalunga kenu mwakavahanga kumeso enu, mwakavapinjisa kupinda cacinene, palanga nomu navakanonga.
Navamyangana javo nawa mwakavahana mumavoko enu, kaha namukanongesa majinavo muxi ya­lilu. Kakwexi mutu umwe mwaka­hasa kwimana kumeso enuko, pala­nga nomu namukavanongesa.
Makombelo atulunga twavo aku­songa mukawoca hakakahya. Kanda mukevwa lwiso lwapalata naulu vili hawakikoko, cipwe kulitambwilavyo, kucina namukafwilamo nge mumuheto, mwomwo vinapu vya­unyengwe kumeso aYehova Kalunga kenu, xikaho.
Kanda mukengisa cuma caunye­ngwe mujizuvo jenu nakulitengeka cuma cakutengulwila kukunonga nge cikikoko. Mukacivwilanga kupihya, mukacivwilanga unyengwe, mwo­mwo cinapu cuma cakutengulwila kukunonga kaha, xikaho.
Lamenunga kulinga mwaya ji­ximbi joseneji nguli nakumilweza likumbi lyalelo, mangana muyoye­nga, mukavule, mukengile mukahete lifuci lize alixingilile Yehova kuli vakakuluka jenu.
Anukenunga jila yosenoyo amitambukixilenga Yehova Kalunga kenu myakeyi makumi awana mupambo, mangana aminyise, amyeseke, ataci­kize mwaya micima yenu, numba nge namulamanga jiximbi jenyi nyi ciku.
Aminyixile, amimwenesele zala, amilixilenga mana, yimwazenekele kutacikiza, yize vazenekele vakaku­luka jenu nawa kutacikiza, mangana akamilweze mukatacikize ngwenu, mutu kexi kuyoyela hambolo ka­hako, oloze havyuma vyakulovoka mukanwa kaYehova vyosena, ha­kiko vene mwavoyela mutu.
Kuvwala cenu kacataukile hali enuko, mahinji enu kawajimbileko, myaka yoseneyi makumi awana.
 Nyingililenu mumicima yenu ngwenu, nge omu eji kuzangamisanga mutu mwanenyi, mukiko mumwatuzangamisa Yehova Kalunga ketu.
Ngoco lamenunga jiximbi jaYehova Kalunga kenu, mutambukenga mujijila jenyi, mumwivwenga woma.
Mwomwo Yehova Kalunga kenu mwamingisa mulifuci lyamwaza, mulifuci lyavana vatulwiji vameya, namaxima natuselwoke vakuvweluka muvinema nakujipili,
mulifuci lyatiliku nambale, namivinyo namikuyu namiloma, mulifuci lyamilive nawuci,
mulifuci namukalilanga kulya ca­kuzeneka kukalikiza, kamwexi kukahona cuma cimweko, mulifuci Ukweci malolwa afwelu, kujipili jalyo namukahasa kufula unengu.
Kaha namukalya nakwikuta na­kukisula Yehova Kalunga kenu ha­lifuci lyamwazeli namihane.
Lilamenunga, kucina namuka­vulyama Yehova Kalunga kenu, ha­kuzeneka kulama jiximbi jenyi na­mazu enyi akuyula navilika vyenyi, evi nangumilweza likumbi lyalelo.
Kucinomu namukalinga himunali lyehi, munekuta lyehi, munatungu lyehi jizuvo jamwaza nakutwama­mo,
nomu navakavula vangombe jenu navimuna jenu vavandende, nomu navikavula palata yenu naulu wenu, nomu navikavula vyuma vyenu vyo­sena,
numba micima yenu yikalizundule helu, kahenu hinamukavulyama Yehova Kalunga kenu, Ou amilowele mulifuci lyaEjipitu mu­zuvo yaundungo,
Ou amitambukixilenga mupambo yakwivwisa woma yayinene, muze mwapwile manoka vaka-kwoca natuvwanda, namavu aumu akuhona meya, Ou amilowelele meya mulilo­lwa lyalitale,
Ou amilixilenga mana mupambo, yize vazenekele vakakuluka jenu kutacikiza, mangana aminyise, ma­ngana amyeseke, mangana akami­wahise hamakumbi enu akukumi­nyina.
Lilamenunga kucina namukamba mumicima yenu ngwenu, Ngolo jetu nakukanyama camavoko etu vinatuwanyisa vikumbevi.
Oloze anukenunga Yehova Kalunga kenu, mwomwo Ikiye vene Ou eji kumihananga ngolo jakuwana vikumba, mangana akazamise luxiko lwenyi luze alixingile kuli vaka­kuluka jenu, nge omu mwapwa li­ kumbi lyalelo.
Kaha nacikapwa, kaci nge na­mukavulyama Yehova Kalunga kenu cakumuvulyama, nakukava tulunga veka nakuvazacila nakulifukula kuli vakivo, nangwambulula unjiho wa­kumipayisa likumbi lyalelo ngwami, Namukanonga cakunonga.
Nge omu mwavaka-mafuci aze mwanongesa Yehova kumeso enu, ngacize munamukanonga, mwomwo mwakanyine kwivwilila mulizu lya­Yehova Kalunga kenu, xikaho.
Ivwenu, enu vaIsalele, likumbi lyalelo namuzauka Yotau, mwi­ngile mukahange vaka-mafuci va­kumihambakanenu kuvula nangolo, mumembo amanene najikembwe ja­kuheta mwilu,
vakivo vatu vakutaluka vavanene, vana vaAnake, vaze mwevwa lyehi hakuvavuluka ngwavo, Iyaze nahase kwimana kumeso avana vaAnake?
Xikaho tacikizenu likumbi lyalelo, mwomwo Yehova Kalunga kenu Ikiye vene Uze mwazauka kumeso enu nge kakahya kakulalisa. Ikiye mwakavanongesa, Ikiye mwakavahonesa kumeso enu. Ngoco namuka­vahanga nakuvanongesa waxi, nge omu nahanjika Yehova kuli enu.
Omu mwakalinga Yehova Kalu­nga kenu hanavahange lyehi kumeso enu, kanda mukalyamba mumicima yenu ngwenu, Hakwoloka cetu, ha­kiko vene natwingixila Yehova tuhete lifuci lino. Mwomwo hakuhuka cavaka-mafuci ano, hakiko vene mwavahangila Yehova kumeso enu.
Kexi hakwoloka cenu, cipwe hakusungama camicima yenu, hakiko namwingilila mukahete lifuci lya­voko. Oloze hakuhuka cavaka-mafuci ano, hakiko vene mwavaha­ngila Yehova Kalunga kenu kumeso enu, kaha nawa, mangana akazamise lizu lize alixingile Yehova kuli vaka­kuluka jenu, kuli Apalahama, nakuli Isaka, nakuli Yakova.
Xikaho tacikizenu, mwomwo kexi hakwoloka cenu hakiko mwamihanyina Yehova lifuci lyamwazeli kulihetako, mwomwo muvatu vaku­kakama jixingo.
Anukenunga, kanda mukavulyamomu mwasangumwinenga Yehova Kalunga kenu mupamboko. Munapunga muvaka-kulikanga kuli Yeho­va kufumisa kulikumbi lize mwalovo­kele mulifuci lyaEjipitu, palanga nomu munahete kuno.
NakuHoleve nawa mwamusangumwine Yehova, kaha Yehova amitenukilile ngwenyi, aminongese.
Omu ngwalingile hingunakanduka lyehi hapili ngutambule malolwa akuya muuhanda, aze malolwa alu­xiko luze alixikile Yehova nayenu, ngwaximbwile hapili makumbi ma­kumi awana, namusana naufuku. Kangwalile kulyako, cipwe kunwa meya.
Kaha Yehova anguhanyine aze malolwa akuya muuhanda avali, vasonekeleho kumunwe waKalunga. Vasonekele hawakiko nge omu mwa­ya mazu osenaze ahanjikile Yehova kuli enu hapili mukaci kakakahya halikumbi lize lyakuwunga liwuka.
Kaha casolokele, omu atelemo makumbi makumi awana, namusana naufuku, Yehova anguhanyine aze malolwa akuya muuhanda avali, malolwa aluxiko.
Yehova angwambile ngwenyi, Katuka, suluka waxi hano, mwo­mwo vatu jove vaze unalovola mu­lifuci lyaEjipitu vanalyenyeka, vananguhwa kupyapumuka mujila ka­na ngwavalwezanga, vanalitengela likombelo lyakuzuzulula.
Yehova ambile nawa kuli ami ngwenyi, Ngunamono lyehi vatu ava, kaha tala, vakivo vatu vakukakama jixingo.
Ngwece nguvanongese, nguji­mbangane lijina lyavo muxi yalilu, kaha nangukakulingisove kupwa umuyaci wakuhambakana vakivo nangolo nakuvula.
Ngoco ngwalumukile, ngwasulukile hapili. Pili yapwile nakuwema nakakahya. Kaha aze malolwa aluxiko avali apwile mumavoko ami avali.
Jino ngwatalile, kaha kumana, mwalingile munavulumuna lyehi kuli Yehova Kalunga kenu. Mwalingile munalitengela lyehi mwanangombe wakuzuzulula, munanguhwa kupya­pumuka mujila yize amilwezele Ye­hova.
Ngoco ngwakwacile aze malolwa avali, ngwawambilile mumavoko ami avali ngwawacikile kumeso enu.
Kaha ngwalimbilile hamavu ku­meso aYehova nge hakulivanga, makumbi makumi awana, namusana naufuku. Kangwalile kulyako, cipwe kunwa meya, hamulonga wenu waxili wosena uze mwavulumwine hakulinga mwamupi kumeso aYehova nakumusowangiza.
Mwomwo ngwevwile woma wautenu uze nakulundundu yize amisangumukilile Yehova ngwenyi, aminongese. Oloze Yehova angwivwililile nahaze nawa.
Kaha Yehova atenukilile Alone cikuma ngwenyi, amunongese, oloze ngwamulombelele Alone nawa hali­kumbi lize.
Jino mulonga wenu, mwana­ngombe uze mwatengele, ngwamukwacile ngwamwocele hakakahya, ngwamutwile wunga waulelu, pala­nga nomu wapwile waulelu nge lukungu, kaha ngwasukwilile luku­ngu kana kumwanakalwiji uze wakuxikumuka hapili.
 NakuTavela nawa, nakuMasa nawa, nakuKivilote-hatava mwasangumwine Yehova.
Kahomu amitumine Yehova mukatuke kuKatexe-mbalaneya ngwe­nyi, Kandukenu muhete lifuci kana ngunamihane, haze vene mwalika­ngile kulizu lize amilwezele Yehova Kalunga kenu, kamwamufweleleleko, cipwe kwivwilila mulizu lyenyi.
Munapu muvaka-kulikanga kuli Yehova kufumisa halikumbi lize ngwaputukile kumitacikiza.
Ngoco ngwalimbilile hamavu ku­meso aYehova makumbi aze makumi awana, namusana naufuku, aze ngwalimbilile hamavu, mwomwo Yehova ambile ngwenyi, mwaminongesa.
 Ngwalombele kuli Yehova ngwambile ngwami, Ove Mwata Yehova, kanda unongesa vatu jo­veko, uswana wove, ava unaso­kola haunene wove, ava unalovola mulifuci lyaEjipitu nalivoko lya­ngolo.
Anuka vangamba jove Apala­hama naIsaka naYakova. Kanda utala kunjinjivala cavatu avako, cipwe kuhuka cavo, cipwe mutonga wavo,
kucina kulifuci lize watulowele navakamba ngwavo, Mwomwo Ye­hova ahonene kuvengisa mulifuci lize avaxikile, mwomwo avahungile, xikaho avalowele nakuvajihila mu­pambo.
Oloze vakivo vanapu vatu jove, vakivo uswana wove, ou walowele nangolo jove jajinene nalivoko lyove lyakwolola.
Hamwaka uze Yehova angwambile ngwenyi, Lisongele malolwa akuya muuhanda avali nge aze akulivanga, kanduka kuli Ami hapili, kaha lisongele cikaxa ca­mutondo.
Mazu aze apwile hamalolwa aku­livanga aze wacikanga nanguwaso­neka hamalolwa, kaha uwahaka mucikaxa.
Ngoco ngwasongele cikaxa ca­mukexa, ngwasongele malolwa akuya muuhanda avali nge aze akulivanga. Kaha ngwakandukile hapili, ngwapwile namalolwa aze avali mulivoko lyami.
Asonekele hamalolwaze nge omu mwayile kusoneka cakulivanga, mazu aze likumi, aze ahanjikile Yehova kuli enu kupili mukaci kakakahya halikumbi lyakuwunga liwuka, kaha Yehova anguhanyinewo.
Kaha ngwalumukile, ngwasulukile hapili, ngwahakile malolwaze mu­cikaxa cize ngwasongele. Mukiko vene muwali, nge omu angulwezele Yehova.
(Jino vana vaIsalele Vakatukile kuMbelote Mbene-yakane vayile kuMosela. Alone afwile kuze, vamu­funjile kuze, kaha mwanenyi Eleyaza axixile muli ikiye nakuzata milimo yaupilixitu.
Hakufuma kuze vayile kuNgutungota. Hakufuma kuNgutungota va­yile kuYotovata, kulifuci lyatulwiji vameya.
 Hamwaka uze Yehova ahandu­nwine muyaci wavaLevi mangana vakulikenga cikaxa caluxiko lwa­Yehova, vemanenga kumeso aYe­hova, vamuzacilenga, vakisulenga halijina lyenyi nakulikumbi lyalelo.
Xikaho vaLevi kavexi nacazano cipwe uswana navandumbwavo ha­mweko. Yehova Ikiye uswana wavo, nge omu ahanjikile Yehova Kalunga kenu kuli vakivo.)
Kahami ngwaximbwile hapili nge hakulivanga, makumbi makumi awa­na, namusana naufuku. Yehova angwivwililile nahaze nawa, Yehova kasakile kuminongesako.
Yehova angwambile ngwenyi. Katuka, uvatwaminyineko vatu, kaha vakengile vakahete lifuci lize ngwalixingile kuli vakakuluka javo kuvahana.
Kaha jino, enu vaIsalele, Yehova Kalunga kenu ali nakumilomba ika? xina kumwivwanga Yehova Kalunga kenu woma, kutambukanga mujijila jenyi josena, nakumuzanganga, nakuzacilanga Yehova Kalunga kenu namicima yenu yosena namyono yenu yosena,
kulamanga jiximbi jaYehova, na­vilika vyenyi, evi nguli nakumilweza likumbi lyalelo mangana mumone­nga kuwaha.
Talenu, lilu linapu lyaYehova Kalunga kenu, nalilu lyamelu, na­mavu, navyuma vyosena viliho.
Oloze Yehova afwilile vakaku­luka jenu nakuvazanga, kaha asa­kwile vaka-tanga yavo vakuvakava, yenu vene, kuhambakana vatu veka vosena, nge omu mwapwa likumbi lyalelo.
Xikaho engenu mivumbo yamicima yenu, kanda mukapwa ceka muvakukakama jixingoko.
Mwomwo Yehova Kalunga kenu Ikiye Kalunga katulunga, Ikiye Mwata wavamyata, Ikiye Kalunga wamunene, cindume, wakwivwisa woma, wakuzeneka kumona vatu mweka namweka, cipwe kutambula maswekeza.
 Eji kulinganga mwaciyulo hali ou azeneka ise, nahali pwevo watu­liwe, kaheji kuzangangou azuzumana, nakumuhana kulya naku­vwala.
Xikaho Zangenunga vaze vana­zuzumanako, mwomwo enu mwa­pwile muvaka-kuzuzumana mulifuci lyaEjipitu, xikaho.
Mwivwenunga Yehova Kalunga kenu woma, muzacilenunga Ikiye, lipanjikenunga nenyi, lixingenunga lijina lyenyi.
Ikiye vene Ou namwalisanga, Ikiye Kalunga kenu, Ou namilingila vyuma vyakwivwisa woma vyavinene evi munamono mumeso enu.
 Vakakuluka jenu vaxikumukile muEjipitu vatu makumi atanu na­avali, kaha jino Yehova Kalunga kenu namivulisa lyehi nge vata­nganyika vamwilu.
Xikaho Zangenunga Yehova Kalunga kenu, mulamengomu namihane kulama, navilika vyenyi, namazu enyi akuyula, najiximbi je­nyi, makumbi osena.
Kaha tacikizenu likumbi lyalelo, mwomwo kangwexi nakuhanjika na­vana venu vaze vanahono kutacikiza, vanazeneka kumona kuzangamisa caYehova Kalunga kenu, naunene wenyi, nalivoko lyenyi lyangolo, nalivoko lyenyi lyakwolola,
navinjikizo vyenyi, navilinga vye­nyi vize alingile muEjipitu kuli Fwalo mwangana waEjipitu, nakulifuci lye­nyi lyosena,
nomu alingile kujita yavaEjipitu, nakutuvalu twavo, nakumatembavo, nomu alingixile meya aKalungalwiji Ucila kuvajimika omu vapwile nakumihangasana, nomu avanongesele Yehova nakulikumbi lyalelo,
nomu amilingilile mupambo, pa­langa nomu mwahetele kuno,
 nomu alingile kuli Ndatane na­Avilame, vana vaElyave mwanaLuvene, nomu asokolwele mavu mu­kanwa kawo nakuvamina, navaze vakujizuvo javo, najimbalaka javo, navaka-kuyoya vosena vaze vavakavile, muli vaIsalele vosena.
Oloze meso enu amona lyehi vili­nga vyaYehova vyavinene vyosena vize alingile.
Xikaho lamenunga jiximbi jo­seneji nguli nakumilweza likumbi lyalelo, mangana mupwenga nango­lo, mukengile mukahete lifuci, muze namuzauka nakuliheta,
mangana mukavulise makumbi enu mulifuci lize alixingile Yehova kuli vakakuluka jenu kuhana kuli vakivo nakuli vaka-tanga yavo, lifuci lyakumbwambumuka mavele na­wuci.
Mwomwo lifuci lize namwingila nakuheta kalyexi nge lifuci lyaEjipituko, muze mwalovokele, muze mwakuvilenga jimbuto jenu nakujihaka meya namahinji enu nge kuwande wavisakwola.
Oloze lifuci lize namukazauka nakuheta linapu lifuci lyajipili navinema, lyeji kunwanga meya avula yamwilu.
Likiko lifuci asaka Yehova Ka­lunga kenu. Meso aYehova Kalunga kenu aliko makumbi osena, kufumisa kukuputuka camwaka nakuheta ku­songo yamwaka.
Kaha nacikasoloka, kaci nge namwivwililanga kanawa mujiximbi jami nguli nakumilweza likumbi lyalelo, nakuzanganga Yehova Ka­lunga kenu, nakumuzacilanga nami­cima yenu yosena namyono yenu yosena,
kaha nangukahana vula yalifuci lyenu hangonde yayo, navula yaku­livanga navula yakukuminyina, ma­ngana mukakungule kulya cenu ca­manona, navinyo vyenu vyavihya, namaji enu.
Nangukahana mwila wamuvipapa vyenu hali vimuna jenu. Na­mukalya nakwikuta.
Lilamenunga, kucina micima ye­nu nayikatanguka, kucina namukapyapumuka nakuzacila tulunga veka nakulifukula kuli vakivo,
kucina Yehova mwakakwata ute­nu hali enu, nakusoka mumelu, mangana kukazeneke kunoka vula, ngoco mavu kawexi kukahanevi vyakwimahoko, kaha namukanonga waxi halifuci lyamwaza lize mwami­hana Yehova.
Xikaho swekenu awa mazu ami mumicima yenu namumyono yenu, akasenu kupwa cinjikizo hamavoko enu, apwenga akukaxila mukaci kameso enu.
Kaha mukavanangulawo vana venu, mukawahanjikenga hakutwa­ma mujizuvo jenu, nahakutambuka mujila, nahakusavala nahakuhinduka.
Mukawasoneka nawa havipamba vyavikolo vyajizuvo jenu, nahavijilo vyenu,
mangana makumbi enu akavule, namakumbi avana venu nawa, ku­pwa nge makumbi amwilu hano hamavu, mulifuci lize alixingile Ye­hova kuli vakakuluka jenu kuva­hana.
Mwomwo kaci nge namulamanga kanawa jiximbi joseneji nguli naku­milweza, nakujilinganga, kuzanganga Yehova Kalunga kenu, nakutambukanga mujijila jenyi josena, nakulipanjikanga nenyi,
kaha Yehova mwakahanga vakamafuci awa vosena kumeso enu, kaha namukahanga miyaci yakumi­hambakanenu kuvula nangolo.
 Kwexokwo nakukalyacila vilya­cilo vyamahinji enu nakukapwa kwe­nu. Ngiza yenu nayikapwa kufumisa kupambo, nakuLevanone, kufumisa kukalwiji, uze kalwiji Yufwalate, mbwe nakukalungalwiji uze waku­mulauko.
Kakwexi mutu umwe mwakahasa kwimana kumeso enuko. Woma wenu namuzuzu wenu Yehova Ka­lunga kenu mwakavihaka kulifuci lyosena kuze namukalyacila, nge omu nahanjika lyehi kuli enu.
Ivwenu, likumbi lyalelo nguli nakuhaka kukisula nakwangula ku­meso enu.
Kuli kukisula, kaci nge namwi­vwililanga mujiximbi jaYehova Ka­lunga kenu, eji nguli nakumilweza likumbi lyalelo.
Kuli kwangula, kaci nge namu­kakana kwivwilila mujiximbi ja­Yehova Kalunga kenu, nge namukapyapumuka mujileyi nguli naku­milweza likumbi lyalelo, nakukava tulunga veka, vaze munazenekanga kutacikiza.
Kaha nacikasoloka, omu mwakamingisa Yehova Kalunga kenu mu­lifuci lize namuya nakuliheta, mukahaka kukisula hapili yavaNgelize, mukahaka kwangula hapili Evale.
Jikiko jili musali yaYotau, nyi? kuze kumuyakumbi, mulifuci lyava­Kanane vaze vatwama muAlava, kuze kwakulitalasana naNgilingale, kumitelevinde yakuMole.
Mwomwo namuzauka Yotau, nakwingila nakuheta lifuci lize mwa­mihana Yehova Kalunga kenu. Namukaliheta nakutwamamo.
Mukalamanga kulinga mwaya vilika vyosena namazu akuyulosena, evi nguli nakumilweza likumbi lya­lelo.
Evi vikiko vilika namazu akuyula, evi namukalamanga kulinga mulifuci lize namihane Ye­hova Kalunga kavakakuluka jenu kuheta, makumbi osenaze namukayoya hamavu.
Mukanongesa vene kwosena kuze valemeselenga tulunga twavo kuli vaka-mafuci aze namukahanga, nahajipili jakunyunga, nahamilundu, namuxi yamitondo yosena yituta.
Mukapuzula majiko avo akulu­mbila, mukacike malolwavo akwi­mika cikiciki, mukoce Maxela javo hakakahya, mukateta makombelo avo atulunga twavo akusonga, mukanongese majinavo kuze.
Kanda mukalinga ngoco kuli Ye­hova Kalunga kenuko.
Oloze kuze kuma mwakasakula Yehova Kalunga kenu mumiyaci yenu yosena nakuhaka lijina lyenyi kuze, kwakuze vene mwakatwamanga, kukiko vene mukasakilangako, kaha kuze vene mukezezako.
Mukahanahanenga mawanenu akulumba kuze, navimuna jenu va­kuvatula, navize vyenu vyakusokesa mumakumi, namawana akuzundula amumavoko enu, navyuma vyenu vyakuxika, namawanenu akulyanukila, navatwatwa vakumautangenu avangombe navava vakumautangenu avimuna vavandende.
Kaha mukalila kulya kuze kumeso aYehova Kalunga kenu, mukawahilile havyuma vyosena vize munanangika mavoko enu, nayenu navaze vakujizuvo jenu, havyuma vize na­miwahisa Yehova Kalunga kenu.
Kanda mukalinga nge mwose­nomu tweji kulinganga kuno likumbi lyaleloko, mutu himutu nge mwose­nomu namono ngwenyi, kusungama.
Mwomwo noholili kanda mucihete mukunoka, muuswana kana mwami­hana Yehova Kalunga kenu.
Oloze omu namuzauka Yotau nakutwama mulifuci lize mwamiswanyisa Yehova Kalunga kenu, omu mwakamihana kunoka kuli vaka-kole jenu vosena jingulwixi, ngoco enu hakutwama kanawa ca­kuzeneka woma,
numba cikasoloke, kuze kuma mwakasakula Yehova Kalunga kenu nakutwamisako lijina lyenyi, kwakuze vene mukatwalangako vyosena vize ngunamilweze, namawanenu akulumba, navimuna jenu vakuvatula, navyuma vyenu vyakusokesa mumakumi, namawanenu akuzu­ndula amumavoko enu, navyuma vyenu vyakusakula vyakuxika vyo­sena vize namukaxika Yehova.
Kaha mukawahililanga kumeso aYehova Kalunga kenu, nayenu, navana venu vamalunga, navana venu vamapwevo, navandungo jenu vamalunga, navandungo jenu vama­pwevo, navaLevi nawa vaze vali mumembo enu, mwomwo kavexi nacazano cipwe uswana nayenu ha­mweko.
Lilamenunga, kucina namukalumbila mawanenu akulumba kwexo­kwo namukamwena.
Oloze kuze mwakasakula Yehova mumuyaci wenu umwe, kwakuze vene mukalumbilengako mawanenu akulumba, kwakuze vene mukalingilengako mwosenomu ngunamilweze.
Cipwe ngoco, namukahasa kujiha nakulya nyama kumembo enu osena, nge mwosenomu yazanga myono yenu, nganomu mwaya kuwahisa caYehova Kalunga kenu, oco namiwahisa. Navava vanapihi navava vanatomo vakalyeko, nge kunyama yakai, nge kunyama yakapaji.
 Oloze kanda mukalya manyi­ngako. Mukawahingunwina nge meya hamavu.
Kamwexi kuhasa kulilevi vyaku­sokesa mumakumi vyakukulya cenu camanona kumembo enuko, cipwevi vyakuvinyo vyenu vyavihya, cipwe vyakumaji enu, cipwe vatwatwa ja­vangombe jenu cipwe ava vavimuna jenu vavandende, cipwe vyuma vyenu vyakuxika vyosena vize namukaxika, cipwe mawanenu akulyanukila, ci­pwe mawanenu akuzundula amuma­voko enu.
Oloze mukavilila kumeso aYe­hova Kalunga kenu kuze mwakasa­kula Yehova Kalunga kenu, nayenu, navana venu vamalunga, navana venu vamapwevo, navandungo jenu vamalunga, navandungo jenu vama­pwevo, navaLevi nawa vaze vali mumembo enu. Kaha mukawahilila kumeso aYehova Kalunga kenu navyuma vyosena vize namukanangika mavoko enu.
Lilamenunga, kucina namu­kaseza vaLevi makumbi osenaze namukatwamanga mulifuci.
Omu mwakatohwesa Yehova Ka­lunga kenu ngiza yenu, nge omu namixiki lyehi, omu namukalyamba ngwenu, Natulya nyama, mwomwo myono yenu yinazange kulya nyama, namukahasa kulya nyama nge mwo­senomu yazanga myono yenu.
Kaci nge kuze mwakasakula Ye­hova Kalunga kenu nakuhakako lijina lyenyi kunapu kwakusuku na­yenu, kaha mukajiha kuvangombe jenu nakuvimuna jenu vavandende, vaze namihane Yehova, nge omu ngunamilweze. Kaha namukahasa kulila kulya nge mwosenomu yaza­nga myono yenu kumembo enu.
Mukalyako nge omu veji kulya­nga vakai natupaji, mukiko munamukalyako. Navaze vanapihi navaze vanatomo navakahasa kulyako mwo­mumwe.
Oloze talenu kanawa kucina namukalya manyinga. Mwomwo ma­nyinga, akiko vene mwono. Kanda mukalya mwono nanyama hamweko.
Kanda mukawalyako, mukawa­hingunwina nge meya hamavu.
Kanda mukawalyako, mangana mukamonenga mwamwaza, navana venu nawa navakamikava, omu namukalingoco cinasungama kumeso aYehova.
Oloze vyuma vyenu vyajila vize muli navyo, navyuma vyenu vyaku­xika, mukavitwala, mukaye kuze kuma mwakasakula Yehova.
Mawanenu akulumba mukawalumbila halijiko lyaYehova Kalunga kenu lyakulumbila, nanyama nama­nyinga. Manyinga avimuna jenu vakuvatula vakawahingunwine ha­lijiko lyaYehova Kalunga kenu lya­kulumbila, kaha mukalye nyama.
Lilamenunga mwivwililenga ma­zu osenawa nguli nakumilweza, ma­ngana mukamonenga mwamwaza, navana venu nawa navakamikava, haya myaka yosena, omu namukalingomu munawahe nakusungama ku­meso aYehova Kalunga kenu.
Omu mwakatetako Yehova Ka­lunga kenu vaka-mafuci kumeso enu, muze namwingila nakuvahanga, enu hakuvahangamo nakutwama mulifuci lyavo,
lilamenunga kucina namukafwa mumuheto hakuvakava, omu nava­kalinga hivananongo lyehi kumeso enu, kucina namukehula tulunga twavo ngwenu, Vaka-mafuci awa veji kuzacilanga tulunga twavo mu­ka? Mukiko vene munatulinga na­ye tu nawa.
Kanda mukalinga ngoco kuli Yehova Kalunga kenuko. Mwomwo vyuma vyosena vize vyapwa vya­unyengwe kumeso aYehova, vize ahunga, vanavilingi hali tulunga twavo, mwomwo cipwe vana vavo vamalunga navana vavo vamapwevo veji kuvocelangavo tulunga twavo hakakahya.
Vyosenevi nguli nakumilweza, vikiko vene namukalamanga kuvi­linga. Kanda mukawezakoko, cipwe kutepululako.
Kaci nge muli enu namukakatuka kapolofweto, cipwe muka-kulota vilota, nakumilweza cinjikizo, cipwe cuma cakukomwesa,
kaci nge cinjikizo cize, cipwe cuma cakukomwesa cize nacikasoloka, cize avulukanga kuli enu ngwenyi, Tukavenunga tulunga veka, vaze munazeneka kutacikiza, ngwenyi, Tuvazacilenunga,
kanda mukevwilila mazu ayauze kapolofwetoko, cipwe uze mukakulota vilota, mwomwo Yehova Kalunga kenu ali nakumyeseka, mangana atacikize numba nge munamuzange Yehova Kalunga kenu namicima yenu yosena namyono yenu yosena.
Mukavenunga Yehova Kalunga kenu, mumwivwenga woma Ikiye, mulamenga jiximbi jenyi, mwononokenga mulizu lyenyi, mumuzacilenga Ikiye, mulipanjikenga nenyi.
Kaha uze kapolofweto, cipwe uze muka-kulota vilota vakamujihe, mwomwo navuluka kupyapumuka kuli Yehova Kalunga kenu, Uze amilowele mulifuci lyaEjipitu, Uze amisokwele muzuvo yaundungo, ngwenyi, amitangule mujileyi nami­lweze Yehova Kalunga kenu kutambukangamo. Ngoco mukalalisa kupihya kana muli enu.
Kaci nge vandumbwenu, vana vamanenu, cipwe vana venu vama­lunga, cipwe vana venu vamapwevo, cipwe mapwevo jenu munambate, cipwe masepa jenu ava munamono nge myono yenu, kaci nge umwe mwamixinjila kupenge ngwenyi, Tuyenunga tukazacilenunga tulunga veka, vaze munazenekanga kutaci­kiza, cipwe enu cipwe vakakuluka jenu,
vakuli tulunga twavatu vana­mijingilika, vaze vali kwakamwihi nayenu, cipwe kwakusuku nayenu, kufumisa kusongo yamavu yimwe mbwe nakusongo yamavu yikwavo,
kanda mukamukundwizako, cipwe kumwivwilila. Meso enu kanda akamutala nalikojiko, kanda mukamutetelako, cipwe kumusweka.
Oloze mukamujiha cakumujiha. Mavoko enu alivange kumukwata mumujihe, numba mavoko avatu vosena vakamukwate.
Mukamwasa malolwa afwenga, mwomwo asakanga kumizondola kuli Yehova Kalunga kenu, Uze amilowele mulifuci lyaEjipitu, muzuvo yaundungo.
VaIsalele vosena navakacivwa nakwivwa woma, kaha kavexi kukalinga ceka kupihya nganeci muli enuko.
Kaci nge kumembo enu nami­hane Yehova Kalunga kenu kutwamako namukevwa limwe ngwavo,
Vatu vatuvihu vamwe vanalo­voka muli enu, kaha vanazondola venyembo vakulimbo lyavo ngwavo, Tuyenunga tuzacilenunga tulunga veka, vaze munazenekanga kutacikiza,
kaha mukavaxinjisa, mukavehule, mukehwojole kanawa. Kaha talenu, kaci nge mucano vene, kaci nge lizu kana linazame, nge cuma caunye­ngwe cize vanacilingi vene muli enu,
vaze vatwama kwimbo lize mukavaveta cakuvaveta nauvela waji­poko jamikwale, mukalinongese ndolokoto navosena vaze valimo, navimuna jalyo, nauvela wajipoko jamikwale.
Vyosena vyalyo vyakupukula mukavikungulwila mukaci katapalo ya­lyo, mukoce limbo lize nakakahya navyuma vyalyo vyakupukula ha­mwe, vyosena vene, kuli Yehova Kalunga kenu. Kaha likapwenga mulundu haya myaka yosena. Kanda vakalitunga cekako.
Kuvyuma vyakutengulwila kukunonga kanda mukakwatako cipwe cimwe namavoko enuko, mangana Yehova akalumuke kuliyena lya­utenu wenyi, akamitetele, akamivwile keke, akamivulise, nge omu alixingile kuli vakakuluka jenu,
omu namwivwililanga mulizu lya­Yehova Kalunga kenu, nakulamanga jiximbi jenyi joseneji nguli nakumi­lweza likumbi lyalelo, nakulinganga mwakusungama kumeso aYehova Kalunga kenu.
Enu muvana yaYehova Kalunga kenu. Kanda mukalicatako, cipwe kulisevesa kujiholo jenu havafu.
 Mwomwo enu muvatu mwajilila Yehova Kalunga kenu, kaha Yehova namisakula kupwa muvatu valuheto lwenyi, kuhambakana vatu vosena vali kwilu lyamavu.
Kanda mukalya cuma caunye­ngwe cimweko.
 Ava vakivo tunyama vaze namu­hasa kulya, ngombe namukoko na­pembe
nakapaji nakai nacila napembe wamucipapa nasongi napakasa nakasenda.
Kaha tunyama vakucangunuka jisende vosena, vakupula vilyacilo muvali, vakuukula nakutafunya ce­ka, vamuli tunyama vakwavo, vaze vene namuhasa kuvalya.
Oloze kuli vaze vakuukula naku­tafunya ceka, cipwe kuli vaze vali najisende jakucangunuka, kanda mukalyava, ngamela nambwanda nasejimutumba, mwomwo veji kuukulanga nakutafunya ceka, Oloze kavexi va­kucangunuka jisendeko, xikaho va­napihi kuli enu.
Nangulu nawa, mwomwo acangunuka jisende, oloze kexi kuukula nakutafunyako, xikaho ikiye napihi kuli enu. Kanda mukalya nyama yavoko, kaha kanda mukakwata hamijimba yavo yakufwako.
Kuli vosena vaze vali mumeya namuhasa kulyava, vosena vaze vali navitendo namavanda namuhasa ku­valya.
Kaha vosenava vakuzeneka vi­tendo namavanda kanda mukava­lyako. Vanapihi kuli enu.
Namuhasa kulya tujila vosena vamwaza.
Oloze ava vakivo vaze namukana kulya, ngonga nakumumu nakwaze
nakakoji nakambembe, navihungu mwaya muyaci wavo,
namakololo vosena mwaya mi­yaci yavo,
nanyamalanda natule nakafu­lweji, naviselele mwaya muyaci wavo,
nakapongesa nacikungulu nali­kwika
nalimbondo nalikuvi nakombwe
nandalangimbu, namatokola mwaya muyaci wavo, napepetenu nacinguzu.
Kaha vakweci mavava vakuhalala vosena vanapihi kuli enu, kanda mukavalyako.
Namuhasa kulya tujila vamwaza vosena.
Kanda mukalya cuma cakulifwila cimweko. Namuhasa kucihana kuli vaka-kuzuzumana vali mumembo enu mangana vacilye, mokomoko namuhasa kuvalanjisaco vaka-mafuci eka. Mwomwo enu muvatu mwajilila Yehova Kalunga kenu, xikaho. Ka­nda mukateleka mwanapembe mu­mavele anayeko. Luximbi hvakuvulukevi vyakusokesa mumakumi
Kumbuto jenu jakwima josena mukahana vene vize vyakusokesa mumakumi, vize vyakufuma kuma­wande hamwaka hamwaka.
Kaha mukalya kumeso aYehova Kalunga kenu, kuze mwakasakula nakutwamisako lijina lyenyi, mukalileko vize vyakusokesa mumakumi vyakukulya cenu camanona, nakuvinyo vyenu vyavihya, nakumaji enu, navatwatwa vakumautangenu ava­ngombe nakumautangenu avimuna vavandende, mangana mukalinangule kumwivwanga Yehova Ka­lunga kenu woma makumbi ose­na.
Oloze omu mwakamiwahisa Ye­hova Kalunga kenu, kaci nge jila yinapu yayisuku kuli enu numba mukahone kuvimbatako, mwomwo kuze mwakasakula Yehova Kalunga kenu nakuhakako lijina lyenyi ku­napu kwakusuku nayenu,
kaha mukavilanda jimbongo, mukakase jimbongo kana muma­voko enu, mukaye kuze mwakasa­kula Yehova Kalunga kenu.
Kaha mukahana jimbongo kana mukalande vyexovyo yafwila myono yenu, cipwe vangombe, cipwe mi­koko, cipwe vinyo, cipwe wala wa­usasu, cipwe vyexovyo yinafwila myono yenu. Kaha mukalile kuze kumeso aYehova Kalunga kenu, mukawahilile, nayenu navaze vaku­jizuvo jenu.
NavaLevi nawa, vaze vali mu­membo enu, kanda mukavasezako, mwomwo kavexi nacazano cipwe uswana nayenu hamweko.
Hakukumisa myaka yitatu yitatu mukalovola vyosena vize vyakuso­kesa mumakumi kuvize vyenu vya­kwima hamwaka uze, mukavitumbike mumembo enu.
Kaha vaLevi, mwomwo vazeneka cazano nauswana nayenu hamwe, navaka-kuzuzumana, navaze vaze­neka masevo, navatuliwe, vaze vali mumembo enu, vakeze Vakalye vakekute, mangana Yehova Kalunga kenu akamiwahisenga kumilimo ya­mavoko enu yosena, yize namuka­linga.
Hakukumisa myaka yitanu nayivali yitanu nayivali mu­kalinga kukonekela.
Ngoco mwaya kukonekela kana, mutu himutu nalevanyisa mutu akakonekele cize nalevanyisa mukwavo. Kanda akacikala kuli mukwavoko, cipwe kuli ndumbwenyi, mwomwo vanavilika lyehi kukonekela caYe­hova, xikaho.
Namukahasa kucikala kuli vakamiyaci yeka. Oloze vize vyenu vili kuli vandumbwenu, mavoko enu akavikonekele tuhu.
Oloze kuli enu kakwexi kukapwa vaka-kuhutwako mwomwo Yehova mwakamiwahisa vene mulifuci lize mwamihana Yehova Kalunga kenu kupwa uswana wenu mukalihete,
cikalu kunamwivwililanga mulizu lyaYehova Kalunga kenu, nakula­manga kulinga jiximbi joseneji nguli nakumilweza likumbi lyalelo.
Mwomwo Yehova Kalunga kenu mwakamiwahisa, nge omu amixikile, kaha namukalevanyisa vaka-mafuci amavulu, oloze enunyi kamwexi kukalevanako, namukapwanga muvamyata javaka-mafuci amavulu, oloze kavexi kukapwa vamyata je­nuko.
Kaci nge kuli enu nakukapwa muka-kukalikiza, ndumbwenu umwe, mulimbo hilimbo lyamulifuci lyenu lize mwamihana Yehova Kalunga kenu, kanda mukakaluhwisa micima yenuko, kaha kanda mukakamacila mavoko enu kuli ndumbwenu wakukalikizako.
Oloze mukamutanduwila muma­voko enu cakumutanduwila, mukamulevanyisa cakumulevanyisa vyakumuzukisa kukuhona cenyi naho­no.
Lilamenunga, kucina mumicima yenu namukapwa lizu lyauvihu ngwe­nu, Mwaka wamucitanu nayivali uli kwakamwihi, ukiko mwaka wakukonekela, kucina meso enu hinawapihya kuli ndumbwenu wakukalikiza, kucina namukana kumuhana, ngoco himwakateta kuli Yehova hali enu, kaha naukapwa mulonga kuli enu.
Mukamuhana cakumuhana. Mi­cima yenu kanda yikapihililomu namukamuhanako, mwomwo ha­cuma kana Yehova Kalunga kenu mwakamiwahixilangaho kumilimo yenu yosena, namuvyuma vyosena vize namukanangika mavoko enu.
Mwomwo mulifuci kamwexi ku­kahona vaka-kukalikizako, xikaho nguli nakumilweza ngwami, Mukamutanduwila ndumbwenu mavoko enu cakuwatanduwula, nakuli minenu muka-kuhutwa nakuli minenu muka-kukalikiza, mulifuci lyenu.
Kaci nge navamilanjisa vandu­mbwenu, cipwe malunga vavaHepe­leu, cipwe mapwevo vavaHepeleu, kaci nge navamizacilanga myaka yitanu naumwe, kaha hamwaka wa­mucitanu nayivali mukavasuwula va­fume muundungo vamiseze.
Kahomu namukavasuwula va­fume muundungo vamiseze, kanda mukavasuwula mavokovokoko.
Mukavahana kanawa vakuma­utangenu avimuna vavandende, navyakuvizungwilo vyenu, navyakumenenu akukamwina vinyo. Muka­vahana nge omu mwamiwahisa Yehova Kalunga kenu.
Mukanukangomu mwapwile mu­vandungo mulifuci lyaEjipitu, nomu amisokwele Yehova Kalunga kenu, xikaho nguli nakumilweza lizu eli likumbi lyalelo.
Jino nacikapwa, kaci nge navakamyamba ngwavo, Katwexi kulovoka nakumisezako, mwomwo vanamizange najizuvo jenu, mwomwo vanatwame kanawa nayenu,
kaha mukambata katwalo, mukatuwule matwitwi avo, kakwate halipito, kaha vapwenga vandungo jenu haya myaka yosena. Ngoco nawa munamukalinga kuli vandungo jenu vamapwevo nawa.
Kanda mukacimonako ngwenu, Cacikalu, omu namukavasuwula va­fume muundungo vamiseze, mwo­mwo vanamizacilanga myaka yitanu naumwe, nge milimo yavangamba vakufweta yivali. Kaha Yehova Ka­lunga kenu mwakamiwahisanga mu­vyuma vyosenovyo namukalinga.
 Vatwatwa vavilunga vosenava vakusemuka kumautangenu avango­mbe nakumautangenu avimuna va­vandende mukamujilikilavo Yehova Kalunga kenu. Kanda mukavazacisa vatwatwa vakumautangenu avango­mbe milimoko, cipwe kutewula va­twatwa vakumautangenu avimuna vavandende.
 Mukavalila kumeso aYehova Kalunga kenu, nayenu navaze va­kujizuvo jenu, hamwaka hamwaka, kuze mwakasakula Yehova.
Oloze kaci nge vali natutenga, vakumbilikita, cipwe vakuzeneka meso, katenga hikatenga kakapi, kanda mukamuvatwilavo Yehova Kalunga kenuko.
Mukavalila mumembo enu, na­vava vanapihi navava vanatomo Vakalye hohamwe, nge mwakai, nge mwakapaji.
Oloze kanda mukalya manyingavoko. Mukawahingunwina nge me­ya hamavu.
 Lamenu kakweji Avive, mukalinge paseka kuli Yehova Kalunga kenu, mwomwo hakakweji Avive Yehova Kalunga kenu amilo­wele muEjipitu naufuku.
Mukamuvatwila Yehova Kalunga kenu vimuna japaseka, ava vakumautanga avimuna vavandende nawawa avangombe, kuze mwakasa­kula Yehova nakutwamisako lijina lyenyi.
 Kanda mukalya navo mbolo yili nacimbalwilako. Hamakumbi atanu naavali mukalyanga navo mbolo yakuzeneka cimbalwila, mbolo yaluyando, mwomwo mwanguhwixile kulovoka muEjipitu, xikaho. Ma­ngana mukanukenga likumbi lize mwalovokele mulifuci lyaEjipitu ma­kumbi osena namukayoya.
Kuli enu kanda kukasoloka ci­mbalwila kwosena kwahita ngiza yenu hamakumbi atanu naavaliko. Kaha kunyama yize namukajiha halikumbi lyakulivanga hacingoloxi, kanda kukasalaho yimwe ufuku wo­sena nahakucako.
Kamwexi kuhasa kujihila paseka mulimbo hilimbo lyenu namihane Yehova Kalunga kenuko,
kuvanga kuze kaha mwakasakula Yehova Kalunga kenu nakutwamisako lijina lyenyi. Kwakuze vene namukajihilako paseka hacingoloxi, hakulauka calikumbi, hangonde yize mwalovekele muEjipitu.
Mukayocela mukayilile kuze mwa­kasakula Yehova Kalunga kenu. Kaha hakuca mukakinduluka mukaye kujimbalaka jenu.
Mukalyanga mbolo yakuzeneka cimbalwila makumbi atanu nalimwe. Halikumbi lyamucitanu naavali hakapwe kulikungulula cakukungulukila Yehova Kalunga kenu. Kanda mukazataho milimoko.
 Mukalilavila jisemana jitanu na­jivali. Mukaputuka kulava jise­mana jitanu najivali kufumisa haze namukaputuka kumbila poko kuku­lya camanona cakwimana.
Kaha mukalinga ciwanyino ca­jisemana kuli Yehova Kalunga kenu, mukahane mawana akulyanukila nganomu Mwakahasa mavoko enu, awa namukahana nganomu mwaka­miwahisa Yehova Kalunga kenu.
Kaha mukawahilila kumeso aYe­hova Kalunga kenu kuze mwakasa­kula Yehova Kalunga kenu naku­twamisako lijina lyenyi, nayenu, na­vana venu vamalunga, navana venu vamapwevo, navandungo jenu va­malunga, navandungo jenu vama­pwevo, navaLevi vaze vali mume­mbo enu, navava vazuzumana, na­vava vazeneka masevo, namapwevo vavatuliwe, ava vali muli enu.
Mukanukangomu mwapwile mu­vandungo muEjipitu, kaha mukalamanga vilikevi mukavilingenga.
 Ciwanyino cavisakila mukacilinganga makumbi atanu naavali, omu namukalinga himunakungula lyehi vize vyakuvizungwilo vyenu navize vyakumenenu akukamwina vinyo.
Kaha mukawahilila kuciwanyino cenu, nayenu navana venu vamalu­nga, navana venu vamapwevo, na­vandungo jenu vamalunga, nava­ndungo jenu vamapwevo, navaLevi, navava vazuzumana, navava vaze­neka masevo, namapwevo vavatu­liwe, ava vali mumembo enu.
Mukalinga ciwanyino kuli Ye­hova Kalunga kenu makumbi atanu naavali kuze mwakasakula Yehova. Mwomwo Yehova Kalunga kenu mwakamiwahisa muvyuma vyenu vyakwima vyosena, namumilimo ya­mavoko enu yosena, kaha namukawahililanga lika.
 Vakwenu malunga vosena vakasoloke hamwaka katatu hamwaka katatu kumeso aYehova Kalunga kenu kuze mwakasakula, haciwa­nyino cambolo yakuzeneka cimba­lwila, nahaciwanyino cajisemana, nahaciwanyino cavisakila. Kanda vakasoloka mavokovoko kumeso aYehovako.
Mutu himutu akahane wana nga­nomu nahase, nge kutesa nakuwahisa caYehova Kalunga kenu, oco nami­wahisa.
Mukalisakwila vaka-kuyula na­vakulwane vakumembo enu osenaze mwamihana Yehova Kalunga kenu, nge omu mwaya miyaci yenu, kaha vakayulenga vatu naciyulo cakwoloka.
Kanda mukahengesa ciyuloko. Kanda mukamonanga vatu mweka namwekako, cipwe kutambula ma­swekeza. Mwomwo maswekeza eji kuvawuvisanga vaka-mangana ku­meso, nakuhingika mazu avakakwoloka.
Mukakavangoco cakwoloka mwosena, mangana mukayoyenga, mukaswane lifuci lize mwamihana Yehova Kalunga kenu.
Kanda mukalitumbila Lixela lyamutondo umwe kwakamwihi na­lijiko lyaYehova Kalunga kenu lyakulumbilako, lize namukalitungila.
Kaha kanda mukemika lilolwa lyakwimika, lize ahunga Yehova Kalunga kenuko.
Kanda mukamuvatwila Ye­hova Kalunga kenu ngombe, cipwe mukoko, ou atwama nakate­ngako, cipwe cuma cacipi cimwe, mwomwo cikiko cinapu caunyengwe kumeso aYehova Kalunga kenu, xikaho.
Kaci nge muli enu, mulimbo lyenu limwe mwamihana Yehova Kalunga kenu, navakawanamo lu­nga, cipwe pwevo, wakulinga mwa­mupi kumeso aYehova Kalunga kenu hakuzomboka luxiko lwenyi,
kaci nge mwakalinga hanayi lye­hi nakuzacila tulunga veka nakuli­fukula kuli vakivo, cipwe kuliku­mbi, cipwe kukakweji, cipwe kuli umwe waliyongomena lyamwilu, muze ngunazeneka kulweza,
kaci nge navakamilwezako, nge namukalinga himunacivu lyehi, kaha mukehwojola kanawa. Kaci nge cinapu camucano, nge lizu kana nalikapwa linazame, nge cuma cau­nyengwe cangacize vanacilingi vene muli vaIsalele,
kaha mukamulovola uze lunga, cipwe uze pwevo, uze nalingi cuma kana cacipi, kumutwala uze lunga, cipwe uze pwevo, kuvikolo vyamembo enu, mukavase malolwa vafwenga.
Uze wakufwa vakamujihile hau­njiho wavinjiho vavali, cipwe vinjiho vatatu. Oloze haunjiho wacinjiho umwe kaha kanda vakamujihilahoko.
Mavoko avinjiho akalivange kumukwata hakumujiha, kaha haku­kuminyina mavoko avatu vosena nawa. Ngoco mukalalisa kupihya muli enu.
Kaci nge mulonga umwe naukamikaluhwila hakusopa, kumonomu mwaya manyinga namanyinga, nomu mwaya kuhakula nakuhakula, nomu mwaya kuveta nakuveta, awa mazu akukokojola mumembo enu, mukakatuka mukaye kuze mwaka­sakula Yehova Kalunga kenu.
Mukahete kuli vapilixitu vavaLevi, kuli muka-kuyula uze mwaka­pwako hamakumbi aze. Mukehula, kaha navakamilweza lizu lyakuyula.
Mukalinga nge omu mwaya lizu lize navakamilweza kuze mwakasa­kula Yehova. Mukalama kulinga nge mwosenomu navakaminangula.
Nge omu mwaya luximbi luze navakaminangula, nge omu mwaya kuyula kana navakamyambulila, mukiko munamukalinga. Kanda mukapyapumuka mulizu lize nava­kamilweza nakuya kucilyoko, cipwe kucimoswe.
Mutu uze wakulinga mwakulipambula nakukana kwivwilila kapi­lixitu muka-kwimana nakuzacila Ye­hova Kalunga kenu kuze, cipwe kukana kwivwilila muka-kuyula, mutu uze akafwe. Ngoco mukalalisa kupihya muli vaIsalele.
Vatu vosena navakacivwa, na­kwivwa woma, kaha kavexi kukalipambula cekako.
Omu namukalinga himunahete lyehi mulifuci lize mwamihana Ye­hova Kalunga kenu, nakuliheta na­kutwamamo, omu namukalyamba ngwenu, Natusakula mwangana wakutuyula nge omu valinga vaka-mafuci osena vanatujingilika,
kusakula mukasakula uze mwa­kasakula Yehova Kalunga kenu kupwa mwangana wakumiyula. Mu­kasakula ndumbwenu umwe kupwa mwangana wenu. Kamwexi kuka­hasa kusakula muka-muyaci weka kumiyula, uze azeneka kupwa ndumbwenuko.
Oloze kanda akalivulixila tuvaluko, cipwe kutuma ceka vatu ku­Ejipitu mangana alivulixile tuvalu. Mwomwo Yehova namyambe lyehi ngwenyi, Kanda mukakinduluka ceka mujila yizeko.
Kaha kanda akalivulixila ma­pwevoko, kucina mucima wenyi naukapyapumuka. Kaha kanda akalivululixila cikuma palata nauluko.
Jino cikapwe, omu mwakatwa­ma halitanda lyenyi lyawangana, akalisonekele mukanda wakunungulula jiximbi eji kumukanda uze uli kumeso avapilixitu vavaLevi.
Akatwamenga nawo, akatangengaho makumbi osena mwakayoya, mangana akalinangule kumwivwa­nga Yehova Kalunga kenyi woma, akalamenga mazu ajiximbi eji ose­na navilika vyosenevi, akavilingenga,
kucina mucima wenyi naukalizundula helu lyavandumbwenyi, ku­cina mwakapyapumuka kujiximbi nakuya kucilyo, cipwe kucimoswe, mangana akavulise makumbi enyi muwangana wenyi, naikiye navana venyi nawa muli vaIsalele.
 Vapilixitu vavaLevi, muyaci wavaLevi wosena, kanda vakapwa nacazano cipwe uswana na­vaIsalele hamweko. Valyenga ma­wana aYehova akwoca hakakahya, nauswana wenyi.
Kanda vakapwa nauswana muli vandumbwavoko. Yehova napu uswana wavo, nganomu nahanjika lyehi kuli vakivo.
Kahevi vikapwe vyakuhana kuli kapilixitu vyakuli vatu, vyakuli va­ze navakavatula vimuna, cipwe va­ngombe cipwe mikoko. Vakamuha­ne kapilixitu livoko, namakili osena avali, nalufu.
Mukamuhana vize vyakulivanga vyakukulya cenu camanona, navize vyakuvinyo vyenu vyavihya, navize vyakumaji enu, namangona akuli­vanga kutewula kuvimuna jenu va­vandende.
Mwomwo Yehova Kalunga kenu namusakula mumiyaci yenu yosena, kwimananga nakuzatanga mulijina lyaYehova, naikiye navana venyi hamakumbi osena.
Kaci nge kaLevi mwakafuma kwi­mbo limwe kumembo enu muli va­Isalele mwosena, kuze nazuzumana, nakwiza namucima wenyi wosena kuze mwakasakula Yehova,
kaha akazatenga mulijina lyaYe­hova Kalunga kenyi nge omu veji kulinganga vandumbwenyi vaLevi vosena, vaze veji kwimananga kuze kumeso aYehova.
Vakalyenga vyazano vyakweseka hamwe, akuwezelako kuvize nawane hakulanda uswana wenyi.
Omu namukaheta mulifuci lize mwamihana Yehova Kalunga kenu, kanda mukalinangula kulinga nge mwaya vilinga vyavaka-mafuci aze vyaunyengweko.
Kanda vakawana nayenu ou mwahicisa mwanenyi walunga cipwe mwanenyi wapwevo mukakahyako, cipwe muka-kutaha ngombo, cipwe muka-kutaha mangana akusweka, cipwe muka-kuhanjika vyaunganga, cipwe muka-kupanda,
cipwe muka-kulovola visava, ci­pwe muka-kwihula kuli xipilitu wa­kutahisa, cipwe muka-kulyongela upolofweto, cipwe muka-kwihula vafu.
Mwomwo Wexowo mwalinga vyumevi napu waunyengwe kumeso aYehova. Kaha havyumevi vyaunye­ngwe, hakiko vene mwavahangilamo Yehova Kalunga kenu kumeso enu.
 Pwenunga mwalonga kumeso aYehova Kalunga kenu.
Mwomwo vaka-mafuci awa namukahangamo veji kwivwililanga vaka-kutaha mangana akusweka navaka-kutaha jingombo. Oloze enunyi, Yehova Kalunga kenu kamitavilile kulinga ngocoko.
 Yehova Kalunga kenu mwakamikatwila kapolofweto wamuli enu, wakuli vandumbwenu, waku­fwana nge ami. Mukamwivwililanga ikiye.
Nge mwosenomu mwalombele kuli Yehova Kalunga kenu kuHo­leve halikumbi lyakuwunga liwuka ngwenu, Kanda tukevwa ceka lizu lyaYehova Kalunga ketuko, cipwe kumona ceka kakahya kakanene aka, kucina natufwa.
Kaha Yehova angwambile ngwenyi, Omu vanahanjika vanambe mwamwaza.
Ngwenyi, Nangukavakatwila ka­polofweto wamuli vandumbwavo, wakufwana nge ove. Nangukahaka mazu ami mukanwa kenyi, kaha mwakahanjika kuli vakivo mwose­nomu nangukamulweza.
 Kaha nacikasoloka, wexowo mwakakana kwivwilila mazu ami aze mwakahanjika mulijina lyami, nangukamwihulaco.
Oloze kapolofweto uze mwakalipambula nakuhanjika lizu muli­jina lyami, lize ngunazeneka kumulweza kuhanjika, cipwe wakuhanjika mumajina atulunga veka, kapolofweto uze akafwe.
Jino kaci nge namulyamba mu­micima yenu ngwenu. Halihi natukatacikijila lizu lize nahanjika Ye­hova?
Omu mwakahanjika kapolofweto mulijina lyaYehova, kaci nge cuma cize kacexi kwizako, cipwe kusoloka, cikiko cuma cize nazeneka Yehova kuhanjika. Kapolofweto uze nacihanjika nakulipambula. Kanda mukamwivwa womako.
Omu mwakatetamo Yehova Kalunga kenu vaka-mafuci ve­nyalifuci lize mwamihana Yehova Kalunga kenu, omu namukaswikako nakutwama mumembo avo namujizuvo javo,
mukalihandunwina membo atatu mulifuci lyenu, lize mwamwihana Yehova Kalunga kenu kuheta.
Mukalilongesela jila, mukahandunune lifuci lize mwamiswanyisa Ye­hova Kalunga kenu mutatu, ma­ngana wose mwakajiha mutu akaci­nyineko.
Ngoco mwaya mulonga wayauze mwakajiha mutu, uze mwakacinyinako nakuyoya, Wexowo mwakajiha mukwavo hakutamuka, uze azene­kele kumuhunga ximbu kanda.
Nge omu mwaya mutu namukwa­vo mumusenge nakutema mitondo, kaha mwakaza ngimbu atete muto­ndo, kaha ngimbu hinayisokoka mumuhinyi nakukwata hali mukwa­vo, kaha himwafwa. Akacinyine ku­limbo limwe lyamembo awa, aka­yoye,
kucina muka-kutenda manyinga mwamuhangasana uze najihi mutu, ximbu acili nevu kumucima wenyi hyangu, nakumuwana mwomwo jila yayisuku, nakumuveta afwenga, oloze kapwile namulonga wakufwi­lako, mwomwo kamuhungile ximbu kandako.
Xikaho ngunamilweze ngwami, Mukalihandunwina membo atatu.
Jino kaci nge Yehova Kalunga kenu mwakatohwesa lifuci lyenu, nganomu nalixingi lyehi kuli vaka­kuluka jenu, nakumihana lifuci lyo­seneli axikile kuhana kuli vakaku­luka jenu,
kaci nge namukalamanga jiximbi joseneji nakujilinganga, eji nguli nakumilweza likumbi lyalelo, kuza­nganga Yehova Kalunga kenu nakutambukanga makumbi osena mujijila jenyi, kaha mukalihakila membo atatu akuwezelako kume­mbo awa atatu,
mangana kucina kumwanga ma­nyinga akuzeneka cuma cakuwapayixila mulifuci lyenu, eli mwamihana Yehova Kalunga kenu kupwa uswa­na, kucina mulonga wamanyinga naukapwa hali enu.
Oloze kaci nge mutu mwahunga mukwavo nakumuswaminyina nakumukatukila nakuveta mwono wenyi, ngoco himwafwa, kaha himwacinyina kwimbo limwe lyame­mbo awa,
kaha vakulwane vakwimbo lye­nyi vakatume vakamusake kuze vakamwecele mumavoko amuka-kutenda manyinga mangana afwenga.
Meso enu kanda akamutala nali­kojiko, oloze manyingaze akuzeneka cuma cakuwapayixila mukawafumisa kuli vaIsalele mangana mukamo­nenga mwamwaza.
Kanda mukasosolola ngiza yaminenu, yize vapulile hakulivanga, kuuswana wenu namukaswana, mu­lifuci lize mwamihana Yehova Ka­lunga kenu kulihetako.
 Cinjiho umwe kaha kanda akakatukila mutu kukuhenga cosena cipwe kumilonga yosena, kumu­longa himulonga mwavulumunako. Kutunwa twavinjiho vavali, cipwe kutunwa twavinjiho vatatu, lizu nalikola mbe.
Kaci nge Cinjiho wakuhengesa mwakakatukila mutu nakwambulula unjiho wakuvuluka kupyapumuka hali ikiye,
kaha malunga vosena vavali vaze vali nacihande kana vakemane ku­meso aYehova, kumeso avapilixitu navaka-kuyula navakapwako hama­kumbi aze.
Jino vaka-kuyula vakehwojole kanawa, kaha tala, kaci nge Cinjiho uze napu Cinjiho wakwonga, nge nambulula unjiho wakwonga hali ndumbwenyi,
mukamulinga nganomu ajinanga kulinga kuli ndumbwenyi, mukalalise ngoco kupihya muli enu.
Kaha vaze vanasaleho navaka­civwa nakwivwa woma, kavexi kukalinga ceka mwamupi ngacize muli enuko.
Meso enu kanda akamutala nali­kojiko. Mukalinga mwono namwono ndwa, naliso naliso ndwa, nalizo nalizo ndwa, nalivoko nalivoko ndwa, nalihinji nalihinji ndwa.
Jiximbi jakuvuluka jita Omu namukalovoka nakulwa jita navaka-kole jenu, haku­mona tuvalu namatemba ajita navatu vavavulu kumihambakanenu, kanda mukavevwa womako. Mwomwo Yehova Kalunga kenu ali nayenu hamwe, Uze amikandwixile mulifuci lyaEjipitu, xikaho.
Kaha cikapwe, omu namukaheta kwakamwihi nakuze kwakulwila jita, kapilixitu akapandame akahanjike kuli vatu,
akavambulile ngwenyi, Enu va­Isalele, ivwililenu. Likumbi lyalelo muli nakupandama mulwe jita navaka-kole jenu. Micima yenu ka­nda yizevako, kanda mwivwa woma cipwe kucikima, cipwe kulizuzukila nawoma kumeso avoko.
Mwomwo Yehova Kalunga kenu Ikiye Ou mwaya nayenu nakulwa navaka-kole jenu hali enu, nakumilwila.
Kaha vakulwane vakahanjike kuli vatu ngwavo, Kuli mutu muka natungu zuvo yenyi yayihya kanda engilemo? Ayenga, akinduluke ku­zuvo yenyi, kucina mwafwa kujita, kucina mutu weka himwakengilamo.
Kaha kuli mutu muka natumbu lyehi wande wenyi wamivinyo, kandalye mihako yawo? Ayenga, aki­nduluke kuzuvo yenyi, kucina mwa­fwa kujita, kucina mutu weka himwakalya mihako yawo.
Kaha kuli mutu muka nahuhu pwevo kanda amuzundule? Ayenga, akinduluke kuzuvo yenyi, kucina mwafwa kujita, kucina lunga weka himwakamumbata.
Vakulwane vakahanjike ceka kuli vatu ngwavo, Kuli mutu muka nevu woma, nazeye lyehi mumucima we­nyi? Ayenga, akinduluke kuzuvo yenyi, kucina micima yavandumbwenyi nayiyengunuka nge mucima we­nyi.
Jino cikapwe, omu navakalinga vakulwane hivanakumisa lyehi ku­hanjika kuli vatu, vakatongole tupitau twamayongomena kupwa va­myata javatu.
Omu namukapandama kwimbo nakulwa nalyo jita, mukalivilikila keke.
Jino cikapwe, kaci nge nalimikumbulula nakusuma kupoko, nakumisokwelela, kaha cikapwe, vatu vosena vaze namukawanamo vakapwenga vakumilambwila hakumizacila.
Jino kaci nge kalyexi kusuma kupoko muli enuko, oloze nge nalikalwa nenu jita, mukalihaka mucingombela.
Kahomu mwakalinga Yehova Kalunga kenu hanalihane lyehi mu­mavoko enu, mukaveta malunga vosena valimo nauvela wajipoko jamikwale.
Oloze mapwevo, navana vava­ndende, navimuna, navyuma vyo­sena vili mwimbo, vyuma vyosena vyakupukula vilimo, mukalitambwilavyo kupwa vyakukwata. Kaha mukalya vyuma vyakupukula kuli vaka-kole jenu, vize namihane Ye­hova Kalunga kenu.
Mukiko munamukalinga kume­mbo osenaze ali kwakusuku cikuma nayenu, aze akuzeneka kupwa akumembo avaka-mafuci awa.
Oloze kumembo awa avatu avanyi, aze mwamihana Yehova Kalu­nga kenu kupwa uswana wenu, ka­nda mukalama cipwe umwe wakuhwima wamutonyiko.
Oloze mukavanongesa vosena ndolokoto, navaHete navaAmole navaKanane navaPeliji navaHivi navaYevuse, nge omu namilweze Yehova Kalunga kenu,
mangana kucina navakamina­ngula kulinga nganomu mwaya vi­linga vyavo vyaunyengwe vyosena, vize vanalingi kuli tulunga twavo. Ngoco kaci namukavulumuna mu­tonga kuli Yehova Kalunga kenu.
Omu namukahaka limbo mucingombela nakuximbula hakulilwilila jita mangana mukalitambule, ka­nda mukanongesa mitondo yalyo nakuyiteta najingimbuko. Mwomwo namukahasa kulya kuyikiko, xikaho kanda mukayitemako. Nyi mitondo yakumawande yapwa vatu numba muyihake mucingombela?
Xina mitondo yamuvipapa, yize munatacikiza ngwenu, Kayexi mito­ndo yakulyako, yikiko namukahasa kuyinongesa nakuyitema. Kaha mukatungilila limbo lize lili nakulwa nenu kembwe, palanga nomu nalikahona.
Kaci nge mulifuci lize mwamihana Yehova Kalunga kenu kuheta navakawanamo umwe vana­jihila mucipapa ngumbanga, nge kavatacikijile uze namuvete ikiyeyako,
kaha vakulwane jenu navakakuyula jenu vakalovoke vakaseteke kumembo aze anajingilika uze vana­jihi.
Kaha cikapwe, limbo lize lili kwakamwihi namutu uze vanajihi, vakulwane jalimbo lize vakakwate mwanangombe wacitole acili kanda vamuzacise milimo, kanda avwale toka nakukoka cumako.
Vakulwane jalimbo lize vakamutwale uze mwanangombe wacitole kucinema kuli meya amuta, kuze kanda vacipe cipwe kukuva, vakahokweleko xingo yayauze mwanango­mbe wacitole kuze kucinema.
Jino vapilixitu vana vaLevi vakapandameko, mwomwo Yehova Ka­lunga kenu navasakula vakivo kumuzacilanga nakukisula mulijina lyaYehova, xikaho. Nge omu mwa­ya mazu avo, mukiko namukapwa Vikokojola vyosena nakuveta co­sena.
Vakulwane jalimbo lize vosena, vaze vanatwame kwakamwihi na­mutu uze vanajihi, vakasanyine ku­mavoko avo helu lyamwanangombe wacitole uze ukweci xingo yenyi vanahokola muze mucinema.
Vakahanjike vakambe ngwavo, Mavoko etu kawamwangile manyingawako, cipwe meso etu kawawamweneko.
Ove Yehova, vakonekele mwane vatu jove vaIsalele ava unasokola, kanda uketava mulonga wamanyinga akuzeneka cuma cakuwapayixila ku­twama muli vatu jove vaIsaleleko. Kaha navakavakonekela manyinga kana.
Ngoco namukafumisa manyinga akuzeneka cuma cakuwapayixila muli enu, omu namukalinga mwaku­sungama kumeso aYehova.
Omu namukalovoka nakulwa jita navaka-kole jenu, omu mwakava­hana Yehova Kalunga kenu mu­mavoko enu, omu namukavakwata ufunge,
omu namukamona mapwevo va­mwaza muli vafunge, kahenu hikuvazanga nakusaka kuvambata va­pwenga mapwevo jenu,
mukavatwala kumahyenu kujizuvo jenu, kaha vakatewule mitwe yavo, vakalihonge vyala vyavo.
Vakazule nawa mahina aufunge wavo, vakatwamenga mujizuvo jenu vakalilenga masevo namanevo ka­kweji wosena lukombo. Hakukumi­nyina numba mukengile muli vakivo mukapwenga mumalunga javo, ka­ha vakivo hinavakapwa mapwevo jenu.
Jino cikapwe, kaci nge kamwexi kukavevwila cipepako, kaha muka­vasuwula valiyilenga kwexokwo vanasakila. Kuvalanda kanda mukava­tonda najimbongoko, kanda mukavalinga nge hivandungoko, mwomwo munalimono lyehi navo, xikaho.
Kaci nge lunga ali namapwevo vavali, nazange umwe, nahungu mu­kwavo, kaci nge vanaseme nenyi vana, nou azanga nou ahunga, kaci nge mwanenyi watwatwa ikiye wa­yauze ahunga,
kaha halikumbi lize mwakavaswanyisa vana venyi vize ali navyo, kanda akalingisa mwanauze azanga kupwa twatwa kumeso amwanauze ahunga, uze apwa twatwako.
Oloze aketavile twatwa, mwana­uze ahunga, hakumuhana vyazano vyavyuma vyosenovyo ali navyo vivali. Mwomwo ikiye kuputuka catwima jenyi, xikaho. Vize vyautwatwa vinapu vyenyi.
Kaci nge mutu ali namwanenyi walunga wakunjinjajala nakulika­nga, kate kwononoka mulizu lyaise, cipwe mulizu lyanaye, kaha cipwe vanamuzangamisa oloze kexi kuvevwililako,
kaha ise nanaye vakamukwate vakamulowele kuli vakulwane jali­mbo lyenyi nakucikolo cakuze atwama.
Vakambe kuli vakulwane jalimbo lyenyi ngwavo, Ou mwanetu ikiye wakunjinjajala nakulikanga. Kate kwononoka mulizu lyetu. Ikiye atoka kulya, ikiye muka-kupenda.
Jino malunga vosena venyembo lyenyi vakamwase malolwa afwenga. Ngoco mukalalisa kupihya muli enu. Kaha vaIsalele vosena navakacivwa nakwivwa woma.
Kaci nge mutu mwakavulumuna mulonga wakutela kufwa, nge navakamujiha kahenu namukamusukika kucitondo,
 mujimba wenyi kanda ukasavala ufuku wosena hacitondoko, oloze vakamufunde halikumbi lize vene. Mwomwou vanasukika vanamwangula kuli Kalunga, xikaho. Kalingenunga ngoco kucina namukapihisa lifuci lyenu mwamihana Yehova Kalunga kenu kupwa uswana.
Hakumona ngombe yandumbwenu, cipwe mukoko we­nyi, ali nakulaluka, kanda mukali-kanyisa kuli vakivoko, mukavakondwela cakuvakondwela ceka kuli ndumbwenu.
Kaci nge ndumbwenu katwama kwakamwihi nayenuko, mokomoko nge kamwamutacikijileko, mukamutwale uze cimuna kumahyenu kujizuvo jenu, kaha akatwamenga kuli enu palanga nomu navakamusaka kuli ndumbwenu, numba mukamuhilwixileyo.
Mukiko munamukalinga nawa na­cimbulu cenyi, mukiko munamuka­linga nawa nalihina lyenyi, mukiko munamukalinga nawa navyuma vyavandumbwenu vyakujimbala vyose­na, vize vanajimbalisa kahenu munaviwane, kamwexi kukahasa kulikanyisako.
Hakumona cimbulu candumbwenu cipwe ngombe yenyi nalimbukila mujila, kanda mukalikanyisa kuli vakivoko. Mukamukafwako cakumukafwako kuvazundula ceka.
Pwevo kanda akavwala cuma calungako, kaha lunga kanda akavwala lihina lyapwevoko, mwomwo We­xowo mwalinga vyumevi napu waunyengwe kumeso aYehova Ka­lunga kenu, xikaho.
Kaci nge namukawana uswa waka­jila kumeso enu mujila, kumutondo umwe cipwe hamavu, mukiko muli vana cipwe masanga, nanevo nautamina hali vana cipwe hamasanga, kanda mukakwata nevo navana ha­mweko.
Nevo mukamweca vene, oloze vana namukahasa kulimbacilavo. Kalingenu ngoco mangana muka­monenga mwamwaza mukavulise makumbi enu.
Omu namukatunga jizuvo jajihya, mukatunga vipato kumilungu yenu, kucina namukaneha milonga yamanyinga hajizuvo jenu hakuholokaho vatu.
Kanda mukakuva mbuto jamiyaci yivali mumawande enu amivinyoko, kucina namukajimbalisa mihako yosena, nambuto kana munakuu, nevi vyakwima kumawande enu ami­vinyo nawa.
Kanda mukalima nalitemo lyakukoka kuli ngombe nacimbulu ha­mweko.
Kanda mukavwala mahina akucingasana amangona amikoko nalinvu hamweko.
 Mukalilingila jizombo kuma­vinji awana amahina ahelu aze mweji kulivwikanga.
Kaci nge lunga mwakambata pwevo nakwingila muli ikiye, kaha himwamuhunga
nakumuhana mulonga wavilinga vyasonyi nakumuvulukisa lijina lya­lipi nakwamba ngwenyi, Ngwambatangou pwevo, kaha hakulipandama nenyi kangwamumwene navinjikizo vyakumulumbununa ngwavyo, ka­nda alimone nalungako,
kaha ise yayauze mwanapwevo, nanaye, Vakambate vinjikizo vyaku­mulumbununa ngwavyo, uze mwanapwevo apwanga kanda alimone nalunga, vakavilovole kuli vakulwane jalimbo kucikolo calyo.
Ise yayauze mwanapwevo aka­mbe kuli vakulwane jalimbo ngwe­nyi, Ngwahangisanga mwanami kuli ou lunga kupwa pwevo lyenyi, kaha ikiye namuhungu.
Ngoco namuhane mulonga wa­vilinga vyasonyi ngwenyi, Kangwa­mumwene mwanove navinjikizo vyakumulumbununa ngwavyo, ka­nda alimone nalungako. Oloze evi vikiko vinjikizo vyakumulumbununa mwanami ngwavyo, apwanga kanda alimone nalunga. Kaha lihina vakalitanduwule kumeso avakulwane jalimbo.
Ngoco vakulwane jalimbo lize vakamukwate uze lunga vakamuzangamise,
vakamukukise jixekele japalata likulukaji, vakajihane kuli ise ya­yauze mwanapwevo, mwomwo namuvulukisa mwanapwevo kaIsalele lijina lyalipi, xikaho. Kaha akapwenga pwevo lyenyi, kexi kukahasa kumutumbikako hamakumbi enyi osena.
Oloze kaci nge cuma kana cinapu camucano, nge kavamumwene uze mwanapwevo navinjikizo vyakumu­lumbununa ngwavyo, kanda alimone nalungako,
kaha vakamulowele uze mwana­pwevo kucikolo cazuvo yaise, kaha malunga venyalimbo lyenyi vakamwase malolwa afwenga, mwomwo nazate uleya muli vaIsalele hakulinga ujila muzuvo yaise, xikaho. Ngoco mukalalisa kupihya muli enu.
 Kaci nge navakawana lunga nasavala napwevo ukweci lunga lye­nyi, kaha vosena vavali vakafwe, nauze lunga nasavala napwevo, na­uze pwevo nawa. Ngoco mukalalisa kupihya muli vaIsalele.
Kaci nge kuli mwanapwevo kanda alimone nalunga vanahuhu lyehi kuli lunga, nge lunga weka mwakamuwana hembo nakusavala nenyi,
mukavalowela vosena vavali ku­cikolo calimbo lize, mukavase ma­lolwa vafwenga, uze mwanapwevo mwomwo azenekanga kuteta ha­kupwa hembo, uze lunga mwomwo nalimono napwevo lyamukwavo. Ngoco mukalalisa kupihya muli enu.
Oloze pwevo uze vanahuhu lyehi, kaci nge lunga mwakamuwana mu­cipapa, nge lunga mwakamupika nakusavala nenyi, lunga uze nasavala nenyi akafwe uka wenyi.
Oloze kanda mukalinga cuma kuli uze mwanapwevoko. Uze mwa­napwevo kexi namulonga wakutela kufwako. Mwomwo nge omu mwakatukila mutu mukwavo nakumu­jiha, mukiko muunapu mulongou.
Mwomwo amuwananga mucipa­pa, mwanapwevo uze vanahuhu atetanga, oloze kakwapwile umwe wakumulwilako.
Kaci nge lunga mwakawana mwanapwevo kanda alimone nalu­nga, uze vanazeneka kukuhwa, himwamukwata nakusavala nenyi, ka­ha hinavavawana,
uze lunga asavalanga nenyi aka­hane jixekele japalata makumi atanu kuli ise yayauze mwanapwevo, kaha uze pwevo himwapwanga pwevo lyenyi mwomwo nalimono lyehi ne­nyi, xikaho. Kexi kukahasa kumutumbikako hamakumbi enyi osena.
 Lunga kanda akambata pwevo lyaiseko. Kanda akazula lihina lyaiseko.
Ou wakutenguka kujimbindu, cipwe ou vateta lyehi usonyi wenyi, kanda akengila muliwuka lyaYehovako.
Mutu wakusemukila muujila ka­nda akengila muliwuka lya Yeho­vako. Nakucisemunwino cakusokesa mulikumi, cipwe mwanenyi umwe kanda akengila muliwuka lyaYehovako.
KaAmone cipwe kaMowave kanda akengila muliwuka lyaYehovako, nakucisemunwino cakusokesa mulikumi, cipwe mwanavo umwe kanda akengila muliwuka lyaYehovako haya myaka yosena.
Mwomwo kavamisesele mujila na­kulya nameya omu mwalovokele muEjipituko, nomwo vafwetele Mbalame mwanaMbeyole wakuPetole kuMesopotamya kumimanyina nakumyangula, xikaho.
Oloze Yehova Kalunga kenu akanyine kwivwilila kuli Mbalame. Oloze Yehova Kalunga kenu alu­mwine kwangula kana kupwa kumikisula, mwomwo Yehova Kalunga kenu amizangile, xikaho.
Kanda mukakava kuvamwenesa kuunda cipwe kuvamwenesa kuwahako hamakumbi enu osena haya myaka yosena.
Kanda mukahunga kaEtomeko, mwomwo ikiye ndumbwenu, xikaho. Kanda mukahunga kaEjipituko, mwomwo mwapwile muvaka-kuzu­zumana mulifuci lyenyi, xikaho.
Vana vavo vaze navakasema vaci­semunwino camucitatu vakengile muliwuka lyaYehova.
Omu namukalovoka nakutungilila vaka-kole jenu cilombo cenu, mukalilamanga kuvyuma vyavipi vyosena.
 Kaci nge muli enu muli mutu umwe nazeneka kutoma mwomwo hacuma cimwe cinamuwane naufuku, akalovoke kusali yacilombo, kanda akengila mucilomboko.
Oloze cikapwe, hakulembalemba calikumbi, akasane meya mumuji­mba wenyi, kahomu nalikalauka likumbi numbengile mucilombo.
Mukasakula nawa kumwe kusali yacilombo, kwakuze namukayila ku­cipapa.
Mukapwa natufwoxolo nawa na­vitwa vyenu hamwe. Kaha cikapwe, omu namukaya kucipapa, mukafula natwo, hikwalumuka mukavumbike ovyo navimifuma.
Mwomwo Yehova Kalunga kenu eji kutambukanga mucilombo cenu nakumipululula nakuhana vaka-kole jenu kumeso enu. Xikaho cilombo cenu cipwenga cajila, kucina mwakamona cuma cacipi cimwe muli enu nakumyumba nyima.
Ndungo napululuka lyehi kuli kaka yenyi nakucinyina kuli enu kanda mukamulunda ceka kuli kaka yenyiko.
Akatwamenga nayenu mukaci kenu, muze mwakasakula mulimbo lyenu limwe, muze namono ngwenyi, mwamwaza. Kanda mukamulisa na­cikelako.
Muli vana vaIsalele vamapwevo kanda mukapwa pwevo muka-ku­linga ujila wakumwondako. Kaha muli vana vaIsalele kanda mukapwa lunga wakatumwako.
Vikumba vyakwonda muka-ujila, cipwe fweto yakawa, kanda mukavi­twala muzuvo yaYehova Kalunga kenu hacuma cimwe munaxikiko. Mwomwo vyosenevi vivali vinapu vyaunyengwe kumeso aYehova Ka­lunga kenu, xikaho.
Kanda mukamulevanyisa ndu­mbwenu vyuma vyakukaxila hasa­kuko, cipwe lisaku lyajimbongo, ci­pwe lisaku lyakulya, cipwe lisaku lyacuma cimwe veji kulevananga cakukaxila hasaku.
Muka-muyaci weka namukahasa kumulevanyisa cakukaxila hasaku. Oloze ndumbwenunyi kanda muka­mulevanyisa cakukaxila hasakuko, mangana Yehova Kalunga kenu akamiwahisenga muvyuma vyosena vize namukanangika mavoko enu, mulifuci lize namwingila nakuheta.
Omu namukaxika Yehova Ka­lunga kenu luxiko, kanda mukala­ngisa kulingamoko. Mwomwo Ye­hova Kalunga kenu mwakacisaka cakucisaka kuli enu, kaha nacika­pwa mulonga kuli enu.
Oloze nge namukazeneka kuxika, kaha kacexi kukapwa mulonga kuli enuko.
Oco cinalovoka mumivumbo ye­nu mukacilama mukacilinge, nge omu munamuxiki Yehova Kalunga kenu, mawana akulyanukila, awa munaxiki natunwa twenu.
Omu namukaheta muwande waminenu wamivinyo, namukahasa kulya mihako yavinyo nakwikuta nge omu munasake. Oloze kanda mukahaka yimwe mucuma cenu cakumbacilako.
 Omu namukaheta mukulya ca­minenu camanona cakwimana, namukahasa kuhela tumitwe namavoko enu. Oloze kanda mukahicisa poko yakukambisa hakulya caminenu ca­manona cakwimanako.
Omu mwahuhwa lunga pwevo nakumumbata, kaha cika­pwe, kaci nge kexi kumwivwila ci­pepako, mwomwo hakumona cuma casonyi muli ikiye, akamusonekele mukanda wakujiha ulo, akamuhanewo mulivoko lyenyi, akamusuwule muzuvo yenyi.
Jino omu mwakalovoka muzuvo yenyi, mwakahasa kuya nakupwa pwevo lyamutu weka.
Jino kaci nge lunga lyenyi wa­mucivali mwakamuhunga nakumusonekela mukanda wakujiha ulo nakumuhanawo mulivoko lyenyi nakumusuwula muzuvo yenyi, mo­komoko nge lunga lyenyi wamuci­vali mwakafwa, uze amumbacile kupwa pwevo lyenyi,
lunga lyenyi wakulivanga, uze amusuwile, kexi kukahasa kumumbata ceka kupwa pwevo lyenyi omu najiluluka lyehiko. Mwomwo cikiko cinapu caunyengwe kumeso aYehova, xikaho. Kanda mukavulumwisa lifuci lize mwamihana Yehova Kalunga kenu kupwa uswana we­nuko.
Omu mwakambata lunga pwevo wamuhya, kanda akalovoka nakuya kujitako. Kanda vakamuhana mili­mo yekako. Akatwamenga tuhu ku­mahyenyi mwaka umwe akawahisenga pwevo uze nambate.
Mutu kanda akatambula malolwa akucekela wunga, cipwe lilolwa lyahelu, kupwa cijikiloko, mwomwo mwatambula mwono wamutu kupwa cijikilo, xikaho.
Kaci nge navakawana mutu ali nakwiva ndumbwenyi wakuli vana vaIsalele umwe nakumulinga nge hindungo, cipwe kumulanda, mwiji uze akafwe. Ngoco mukalalisa ku­pihya kana muli enu.
 Lilamenunga hamusongo wa­mbumba, mulamenga cikuma kuli­nga mwosenomu navakaminangula vapilixitu vavaLevi. Nge omu ngwavalwezele, mukiko munamulamanga kulinga.
Anukenungomu alingile Yehova Kalunga kenu kuli Milyame mujila omu mwalovokele muEjipitu.
Omu namukalevanyisa minenu cuma hicuma cakulevana, kanda mukengila muzuvo yenyi nakusaka cijikilo cenyiko.
Mukemana kuweluka, kaha mutu uze munalevanyisa akalovole cijikilo kuli enu kuweluka.
Kaci nge ikiye napu muka-ku­hutwa, cijikilo cenyi kanda Uka­savala kuli enuko.
Cijikilo kana mukamuhilwixilaco cakumuhilwixilaco hakulauka cali­kumbi, mangana akasavale nalihina lyenyi akamikisule. Kaha nacikapwa kwoloka cenu kumeso aYehova Ka­lunga kenu.
Kanda mukonga ngamba wakufwetako, ou nahutu nakukalikiza, cipwe napu wakuli vandumbwenu, cipwe wakuli vaka-kuzuzumana vali mulifuci lyenu mumembo enu.
 Mukamuhana fweto yenyi hali­kumbi lyenyi. Likumbi kanda likayilaukilako. Mwomwo ikiye nahutu, kaha nateho mucima wenyi hayikiko, xikaho. Kucina mwakateta kuli Ye­hova nakumivuluka, kaha hinaupwa mulonga kuli enu.
Kanda vakajiha masevo hali vana vavoko, kaha kanda vakajiha vana hali masevoko, Mutu himutu vaka­mujihile hamulonga wenyivene.
Kanda mukahengesa ciyulo cavaka-kuzuzumanako, cipwe cavava vazeneka masevo, cipwe kutambula mahina amapwevo vavatuliwe kupwa vijikilo.
Oloze mukanukangomu mwa­pwile muvandungo muEjipitu, nomu amisokwelemo Yehova Kalunga kenu. Xikaho ngunamilweze kulinga cumeci.
Omu namukaha kulya cenu mumawande enu, nakuvulyama mu­kuta umwe muwande, kanda mukauhilukilamoko. Ukapwe wavaka-kuzuzumana, wavava vazeneka masevo, wamapwevo vavatuliwe, mangana Yehova Kalunga kenu akamiwahi­senga mumilimo yamavoko enu yo­sena.
Omu namukaveta milive yenu, kanda mukahicilaho kamucivali hamitangoko. Jikapwe javaka-kuzuzumana, javava vazeneka masevo, jamapwevo vavatuliwe.
Hakwaha mihako kumawande enu amivinyo, kanda mukahilukilaho nakuhuhwojolako. Yikapwe yavaka-kuzuzumana, yavava vaze­neka masevo, yamapwevo vavatu­liwe.
Kaha mukanukangomu mwa­pwile muvandungo mulifuci lyaEji­pitu. Xikaho ngunamilweze kulinga cumeci.
Kaci nge muli vatu namukapwa Vikokojola, nge navakeza nakusopa, nakuvasopesa, vakasambise muka-kwoloka, vakapayise muka-kuhengesa.
Kaha cikapwe, kaci nge ou nahengesa atela kumuveta, muka-kuyula akamufulumanyise, akamuvetesele kumeso enyi, nge omu mwaya kuhuka cenyi, hakulava mikiki.
 Mwakahasa kumuveta namikiki makumi awana. Kanda akahakilakoko, kucina, kaci nge mwakahakako nakumuveta mikiki yayivulu kuhambakaneyi, ndumbwenu hinamukamumona ngwenu, nasauka.
 Kanda mukakasa kukanwa kangombe omu ali nakulyata tilikuko.
Kaci malunga vamujimo lyavo navatwama hamwe, nge umwe mwa­kafwa cakuzeneka mwana, pwevo lyayauze nafu kanda akasomboka kweka kuli wekako. Ndumbwalunga lyenyi akengile muli ikiye akamumbate kupwa puwenyi, akamuli­ngile milimo yandumbwalunga lye­nyi.
Kaha cikapwe, twatwa uze nava­kasema kuli uze pwevo akaswane halijina lyandumbwalunga, uze nafu, kucina navakajimbangana lijina lye­nyi muli vaIsalele.
Oloze kaci nge uze lunga kexi kukasaka kumbata pwevo lyandumbwenyiko, pwevo lyandumbwenyi akaye kucikolo calimbo kuli vaku­lwane, akavambe ngwenyi, Ndumbwalunga lyami nakane kumusangwila ndumbwenyi lijina muli va­Isalele, kate kungulingila milimo yandumbwalunga lyami.
Jino vakulwane jalimbo lyenyi vakamusanyike vakahanjike nenyi. Kaci nge mwakemana nakwamba ngwenyi, Kangwasakile kumimba­tako,
kaha pwevo lyandumbwenyi aka­pandame kuli ikiye kumeso avaku­lwane, akazule sapato yenyi kulihinji lyenyi, akamufwijile kumeso, akamukumbulule akamwambe ngwenyi, Ngoco munavalinga kuli lungou mwakana kutunga zuvo yandumbwenyi.
Kaha navakavuluka lijina lyenyi muli vaIsalele ngwavo, Zuvo yaya­uze vanazulu sapato yenyi.
Omu navalipika malunga, omu mwapandamako pwevo lyalunga umwe ngwenyi, apululule lunga lye­nyi mulivoko lyayauze ali naku­muveta, kaha himwolola livoko lye­nyi nakumukwata kuusonyi wenyi,
mukamuvatula livoko lyenyi, me­so enu kanda akamutala nalikojiko.
Kanda mukatwama najipezo jeka najeka mujinjeke jenuko, neji jaji­nene neji jajindende.
Kanda mukatwama navyesekelo vyeka navyeka mujizuvo jenuko, nevi vyavinene nevi vyavindende.
Twamenunga najipezo jakutamo jakwoloka. Twamenunga navyesekelo vyakutamo vyakwoloka. Ma­ngana makumbi enu akavule muli­fuci lize mwamihana Yehova Ka­lunga kenu.
Mwomwo vosena vaze veji kuli­nganga vyumevi, vosena vaze veji kulinganga mwakuhenga, vanapu vaunyengwe kumeso aYehova Ka­lunga kenu.
 Anukenungomu vamilingile va­Amaleke mujila omu mwalovokele muEjipitu,
omu vamiwanyine mujila naku­veta vakwenu vakusulilika, vosena vaze vahonene ngolo munyima yenu, omu mwazeyele nakukatala, nomu vazenekele kwivwa woma waKa­lunga.
Xikaho cikapwe, omu mwaka­linga Yehova Kalunga kenu hanamihane lyehi kunoka kuli vaka-kole jenu vosena jingulwixi, mulifuci lize mwamihana Yehova Kalunga kenu kupwa uswana wenu nakuliheta, mukajimbangana lijina lyavaAmaleke muxi yalilu. Kanda mukavulyamako.
Kaha cikapwe, omu namukalinga himunengila lyehi muli­fuci lize mwamihana Yehova Ka­lunga kenu kupwa uswana wenu, hakuliheta nakutwamamo,
mukambata kuvize vyakulivanga vyakwima hamavu, vize namukaku­ngula kulifuci lyenu mwamihana Yehova Kalunga kenu. Kaha mukavihaka mumitonga mukaye kuze mwakasakula Yehova Kalunga kenu nakutwamisako lijina lyenyi.
Mukaheta kuli kapilixitu uze mwa­kapwako hamakumbi aze, mukamwambe ngwenu, Likumbi lyalelo tunetavila kuli Yehova Kalunga ketu ngwetu, Tunahete lyehi mulifuci alixingile Yehova kuli vakakuluka jetu kutuhana.
Jino kapilixitu akatambule mito­nga kana mumavoko enu, akayitumbike kulutwe lwalijiko lyaYe­hova Kalunga kenu lyakulumbila.
Kaha mukahanjika mukambe ku­li Yehova Kalunga kenu ngwenu, Kaka yetu apwile kaSulya, asakile kunonga. Axikumukile kuEjipitu azuzumanyine kuze, vatu vavande­nde kaha. Alingile kupwa muyaci wavatu kuze, waunene, wangolo, wavatu vavavulu.
Jino vaEjipitu vatupihixile, vatuyanjixile vatutwikile undungo wau­kalu.
Twatetele kuli Yehova Kalunga kavakakuluka jetu, kaha Yehova evwile mazu etu, amwene luyando lwetu nakukilikita cetu namakavetu.
Yehova atulowele muEjipitu nali­voko lyangolo nalivoko lyakwolola, navyuma vyakwivwisa woma vya­vinene, navinjikizo navyuma vyaku­komwesa.
Kaha natuhetesa muno nakutu­hana lifuci lino, lifuci lyakumbwa­mbumuka mavele nawuci.
Jino tala, tunanehe vyakulivanga vyakwima hamavu, evi unatuhane, Ove Yehova. Kaha mukavitumbika kumeso aYehova Kalunga kenu, mukalifukule kumeso aYehova Kalu­nga kenu.
Mukawahilila mukuwaha cosenoco namihane Yehova Kalunga kenu, eci nahane kuli vaze vaku­jizuvo jenu, nayenu, navaLevi, nava­ka-kuzuzumana ava vali muli enu.
 Omu namukalinga himunakumisa lyehi kuhana vyosena vize vyakusokesa mumakumi vyahavize vyenu vyakwima hamwaka wamu­citatu, ou ukiko mwaka wakuhana vize vyakusokesa mumakumi, nu­mba mukahane kuli vaLevi nakuli vaka-kuzuzumana, nakuli ava va­zeneka masevo, nakuli mapwevo va­vatuliwe, mangana Vakalyenga ku­membo enu vakekute.
Kaha mukamba kumeso aYehova Kalunga kenu ngwenu, Tunafumisa lyehi vyuma vyajila mujizuvo jetu, kaha tunahane nawa kuli vaLevi nakuli vaka-kuzuzumana, nakuli ava vazeneka masevo, nakuli mapwevo vavatuliwe, nge mwosenomu mwaya luximbi lwove unatulweze. Kujixi­mbi jove katwazombokele cipwe lumweko, cipwe kujivulyama.
Katwalileko hakulila vafuko, cipwe kuvisweka hakupwa twapihyanga, cipwe kuhanako havafu. Tunevwilila mulizu lyaYehova Ka­lunga ketu. Tunalingi mwosenomu unatulweze.
Omwo mwajila watwama mwilu tala hamavu uwahise vatu jove va­Isalele, namavu awa unatuhane, nge omu walixingile kuli vakakuluka jetu, lifuci lyakumbwambumuka ma­vele nawuci.
Likumbi lyalelo Yehova Kalunga kenu namilweze kulinga vilikevi na­mazu akuyulawa. Xikaho vilame­nunga muvilingenga namicima yenu yosena namyono yenu yosena.
Likumbi lyalelo munalixiki na­Yehova apwenga Kalunga kenu ngwenu, mutambukenga mujijila je­nyi, mulamenga vilika vyenyi naji­ximbi jenyi namazu enyi akuyula, mwivwililenga mulizu lyenyi.
Kaha likumbi lyalelo Yehova nalixiki nayenu mupwenga muvatu valuheto lwenyi, nge omu namixiki lyehi, mangana mulamenga jiximbi jenyi josena,
kaha mangana akamizundule helu lyavaka-mafuci vosena vaze natenge, nahakumyalisa, nahalijina, nahaulemu, mangana mupwenga muvatu mwajilila Yehova Kalunga kenu, nge omu nahanjika.
Jino Mose navakulwane javaIsalele vavalwezele vatu ngwavo, Lamenunga jiximbi jose­neji nguli nakumilweza likumbi lya­lelo.
Kaha cikapwe halikumbi lize na­mukazauka Yotau nakuheta mulifuci lize mwamihana Yehova Kalunga kenu, mukalilumbikila malolwa amanene, mukawasote nandambo.
Kaha mukasonekaho mazu ajixi­mbi eji osena, omu namukalinga himunazauka lyehi, mangana muke­ngile mulifuci lize mwamihana Ye­hova Kalunga kenu, lifuci lyaku­mbwambumuka mavele nawuci, nge omu namixiki Yehova Kalunga ka­vakakuluka jenu.
Kaha cikapwe, omu namukalinga himunazauka lyehi Yotau, mukali­lumbikila malolwawa ngunamilweze likumbi lyalelo kupili Evale, mukawasote nandambo.
Mukamutungila Yehova Kalunga kenu lijiko lyakulumbila kuze, lijiko lyakulumbila lyamalolwa. Kanda mukazundwilaho cikungoko.
Lijiko lyaYehova Kalunga kenu lyakulumbila mukalitunga namalo­lwa vazeneka kusonga, mukamulumbileho Yehova Kalunga kenu ma­wana akulumba.
Kaha mukavatula mawana aku­lweza keke, mukalile kulya kuze, mukawahilile kumeso aYehova Ka­lunga kenu.
Mazu ajiximbi eji osena muka­wasoneka mwakulumbunuka kana­wa hamalolwaze.
Jino Mose navapilixitu vavaLevi vahanjikile kuli vaIsalele vosena ngwavo, Enu vaIsalele, lihulikenu, mwivwililenu. Likumbi lyalelo mu­nalingi kupwa muvatu jaYehova Kalunga kenu.
Xikaho ivwililenunga mulizu lya­Yehova Kalunga kenu, mulingenga mwaya jiximbi jenyi navilika vyenyi, evi nguli nakumilweza likumbi lya­lelo.
Mose avalwezele vatu haliku­mbi lize ngwenyi,
Ava vakemane hapili yavaNge­lize vakakisule vatu omu namuka­linga himunazauka lyehi Yotau, vaXimeyone navaLevi navaYuta navaIsakale na vaYosefwe navaMbenjamine.
Kahava vakemane hapili Evale vakangule, vaLuvene navaNgate navaAxele navaZevulune navaNdane navaNafwatale.
VaLevi vakahanjike vakambe kuli vatu vavaIsalele vosena namazu aku­kanguka ngwavo,
 Mutu ou mwasonga likombelo lyakusonga cipwe lyakuzuzulula, cu­ma caunyengwe kumeso aYehova, tengeso yamavoko aveno, nakulimika mwakusweka, apwenga wakwa­ngula. Kaha vatu vosena vaketave vakambe ngwavo, Amene.
Ngwavo, Ou mwalelesa ise, ci­pwe naye, apwenga wakwangula. Kaha vatu vosena vakambe ngwavo, Amene.
Ngwavo, Ou mwafumisa ngiza yamukwavo apwenga wakwangula. Kaha vatu vosena vakambe ngwavo, Amene.
Ngwavo, Ou mwahungumwisa kapuputa aseze jila apwenga wa­kwangula. Kaha vatu vosena vaka­mbe ngwavo, Amene.
Ngwavo, Ou mwahengesa ciyulo kumulonga wamuka-kuzuzumana, cipwe wayou azeneka ise, cipwe wapwevo watuliwe, apwenga wa­kwangula. Kaha vatu vosena va­kambe ngwavo. Amene.
Ngwavo, Ou mwasavala na­pwevo lyaise, mwomwo nazulu sa­nya yaise, xikaho apwenga wakwa­ngula. Kaha vatu vosena vakambe ngwavo, Amene.
Ngwavo, Ou mwasavala naka­nyama hikanyama apwenga wakwa­ngula. Kaha vatu vosena vakambe ngwavo, Amene.
Ngwavo, Ou mwasavala na­ndumbwenyi wapwevo, mwanaise cipwe mwananaye, apwenga wakwa­ngula. Kaha vatu vosena vakambe ngwavo, Amene.
Ngwavo, Ou mwasavala nana­yewenu apwenga wakwangula. Ka­ha vatu vosena vakambe ngwavo, Amene.
Ngwavo, Ou mwaveta mu­kwavo kupenge apwenga wakwangula. Kaha vatu vosena vakambe ngwavo, Amene.
Ngwavo, Ou mwatambula ma­swekeza mangana ajihe mutu uze azeneka cuma cakumupayixila, apwenga wakwangula. Kaha vatu vosena vakambe ngwavo, Amene.
Ngwavo, Ou mwakana kuzamisa mazu ajiximbi eji nakuwalinganga apwenga wakwangula. Ka­ha vatu vosena vakambe ngwavo, Amene.
Kaha nacikasoloka, kaci nge namwivwililanga kanawa mu­lizu lyaYehova Kalunga kenu na­kulamanga kulinga jiximbi jenyi joseneji nguli nakumilweza likumbi lyalelo, kaha Yehova Kalunga kenu mwakamilingisa kupwa muvakakulitulaho helu lyavaka-mafuci ose­na vahamavu.
Kaci nge namwivwililanga mulizu lyaYehova Kalunga kenu, kaha kuwahisa coseneci nacikeza hali enu nakumiwana.
Namukapwa vamiwahisa lyehi mwimbo, vamiwahisa lyehi muci­papa nawa.
Vana vakumijimba yenu nava­kapwa vavawahisa lyehi, navize vya­kwima hamavu enu, navana vatu­nyama twenu, Hakusemunwina ca­vangombe jenu, navana vavimuna jenu vavandende.
Namitonga yenu nayikapwa vayiwahisa lyehi, naviwaci vyenu vyaku­cikila mbolo nawa.
Namukapwa vamiwahisa lyehi omu namukengila, namukapwa va­miwahisa lyehi omu namukalovoka.
Vaka-kole jenu vaze navakamikatukila, Yehova mwakavavetuwisa kumeso enu. Navakamilovokela jila yimwe, navakacina kumeso enu jijila jitanu najivali.
Kuwahisa kana Yehova mwakacituma hali enu muvisete vyenu, namuvyuma vyosena vize namuka­nangika mavoko enu. Mwakamiwa­hisanga mulifuci lize mwamihana Yehova Kalunga kenu.
Kaci nge namulamanga jiximbi jaYehova Kalunga kenu nakuta­mbukanga mujijila jenyi, kaha Ye­hova mwakamizamisa kupwa muva­tu mwajilila Ivene, nge omu nalixingi lyehi kuli enu.
Vatu vahamavu vosena navakamona omwo vanamivuluka halijina lyaYehova, kaha navakamivwa woma.
Yehova mwakamivulixila ku­waha, havana vakumijimba yenu, nahavana vavimuna jenu, nahavize vyakwima hamavu enu, mulifuci lize alixingile Yehova kuli vakakuluka jenu kumihana.
Yehova mwakamisokwelela cisete cenyi camwaza mumelu, mwakami­hana vula yalifuci lyenu hangonde yayo, mwakawahisa milimo yama­voko enu yosena. Kaha namukale­vanyisa vaka-mafuci amavulu, oloze enu kamwexi kukalevanako.
Yehova mwakamilingisa kupwa mumutwe, kexi mukilako. Kaci nge namwivwililanga mujiximbi jaYe­hova Kalunga kenu, eji nguli naku­milweza likumbi lyalelo, kujilamanga nakujilinganga,
kaci nge kamwexi kupyapumuka mwaya mazu osenawa nguli naku­milweza likumbi lyalelo, cipwe kupe­ukila kucilyo, cipwe kucimoswe, nakukava tulunga veka nakuvazacilako, kaha namukapwanga helu kaha, kamwexi kukapwa kumavuko.
Oloze nacikasoloka, kaci nge ka­mute kwivwilila mulizu lyaYehova Kalunga kenu, nakulamanga ku­linga jiximbi jenyi josena navilika vyenyi vyosenevi nguli nakumilweza likumbi lyalelo, kaha kwangula coseneci nacikeza hali enu nakumiwana.
Namukapwa vamyangula lyehi mwimbo, namukapwa vamyangula lyehi mucipapa nawa.
Mitonga yenu nayikapwa vayangula lyehi, naviwaci vyenu vyaku­cikila mbolo nawa.
Vana vakumijimba yenu nava­kapwa vavangula lyehi, navize vya­kwima hamavu enu nawa, Hakuse­munwina cavangombe jenu, navana vavimuna jenu vavandende.
Namukapwa vamyangula lyehi omu namukengila, namukapwa va­myangula lyehi omu namukalovoka.
Yehova mwakamitumina kwangula nakupindangana nakumitenukila, muvyuma vyosena vize namu­kanangika mavoko enu muvilinge, palanga nomu namukalinga himunalale lyehi, nomu namukanonga waxi mwomwo kupihya cavilinga vyenu omu munanguseze Ami.
Yehova mwakalingisa musongo wacihita kumikakacila, palanga nomu mwakalinga hanamilalisa lyehi mulifuci lize, muze namukengila nakuheta.
Yehova mwakamiveta namuso­ngo wakahaci, namusongo wacixika, namusongo wakuwema, naliyena nge kakahya, najipoko jamikwale, nakuzuza cajimbuto, nakambutungulu, kaha navakamihangasana palanga nomu namukalinga himunanongo lyehi.
Lilu lyenu lili helu lyamitwe yenu nalikapwa nge unengu, kaha mavu ali kumahinji enu nawakapwa nge fwelu.
Vula yamavu enu Yehova mwakayalumuna kupwa wunga naluku­ngu, nayikaminokela kufuma mwilu, palanga nomu namukalala.
Yehova mwakamivetuwisa ku­meso avaka-kole jenu. Namukavalovokela jila yimwe, namukacina ku­meso avo jijila jitanu najivali, kaha namukapwa muvakuzuzwisa nawa­ngana ahamavu osena woma.
Mijimba yenu yakufwa nayika­pwa kulya catujila vahelu vosena natunyama vahamavu, nou mwavevwisa woma wauci.
Yehova mwakamiveta namahute akuEjipitu, naminyenyo, nalusaxi, namukule, kukiko kamwexi kuka­hasa kuhindukakoko.
Yehova mwakamiveta nakuzaluka, naupuputa, nakufwa cixima mu­micima.
Ngoco namukapunucila hamulungu, nge omu veji kupupucilanga tupuputa hamilima, kamwexi kukafukisa jijila jenuko. Navakamilyapulanga lika nakumipupanga maku­mbi osena, nou mwakamilwila wauci.
Namukahuhwa mapwevo, oloze malunga veka navakasavala navo. Namukatunga jizuvo, oloze kamwexi kukatwamamoko. Namukatumba muwande amivinyo, oloze kamwexi kukalya mihako yawoko.
Vangombe jenu navakavajihila kumeso enu, kaha kamwexi kukalya nyama yavoko. Vimbulu jenu navakavahanga kumeso enu cakuzeneka kumihilwixilavo ceka. Vimuna jenu vavandende navakavahana kuli vakakole jenu, kaha kamwexi kukapwa nayou mwamilwilako.
Vana venu vamalunga navana venu vamapwevo navakavahana kuli vatu veka. Meso enu nawakatala, nakufuvalala hakufwila kuvamona musana wosena. Kamwexi kukapwa namwakulingila mumavoko enuko.
Evi vyakwima hamavu enu, na­milimo yenu yosena, navakavilya kuli vaka-lifuci lyeka vaze munaze­neka kutacikiza. Navakamilyapulanga lika nakumicikanga makumbi osena.
Ngoco namukazaluka havize na­mukamona mumeso enu.
Yehova mwakamiveta kumambuli nakumahinji namahute amapi, kufuma kuvilyacilo nakuheta mumbamba-mutwe, kwakiko kamwexi kukahasa kuhindukako.
Enu namwangana wenu uze namukasakula kumiyula Yehova mwa­kamihetesa kuli vaka-lifuci lyeka, vaze munazenekanga kutacikiza, cipwenu, cipwe vakakuluka jenu. Kaha namukazacilanga tulunga ve­ka kuze, mitondo namalolwa.
Namukapwa muvakukomwesa vatu, muciximo, musuhwamakwaca, muli vatu vosena, kuze mwakami­twala Yehova.
Namukalowela mbuto jajivulu kumawande, namukaha jajindende, mwomwo Vambimba-makumbi na­vakajilya, xikaho.
Namukatumba mawande amivi­nyo nakuwazata, oloze kamwexi kukanwa kuvinyoko, cipwe kuhela mihako, mwomwo mavunu navakayilya, xikaho.
Namukapwa namilive kwosena kwahita ngiza yenu, oloze kamwexi kukaliwavisa namaji ayoko, mwomwo milive yenu nayikapulikiza, xikaho.
Namukasema vana vamalunga navava vamapwevo, oloze kavexi kukapwa yenuko, mwomwo navakavakwata ufunge, xikaho.
Vambimba-makumbi navakaheta mitondo yenu yosena navize vyakwima hamavu enu.
Vaka-kuzuzumana vali muli enu navakaya nakuzunduka helu lyenu, kahenu namukaya nakuxikumuka kumavu.
Vakivo navakamilevanyisenu, enu kamwexi kukavalevanyisa vakivoko. Vakivo navakapwa mutwe, j kanenu namukapwa mumukila.
Mazu akwangula osenawa nawakeza hali enu nakumikavangiza nakumiwana, palanga nomu namukalala, mwomwo kamwevwiliiile mulizu lyaYehova Kalunga kenu nakulama jiximbi jenyi navilika vye­nyi amilwezeleko, xikaho.
Navikapwa hali enu hicinjikizo, hicuma cakukomwesa, nahali vakatanga yenu haya myaka yosena.
Mwomwo kamwazacililenga Yehova Kalunga kenu nakuwahilila nakulisamba mumicima hakuvula cavyuma vyosenako,
xikaho vaka-kole jenu vaze mwakatuma Yehova kuli enu namukavazacilanga nazala, nalipwila, nakupwa uselesele, nakuhona vyuma vyosena. Navakamihaka toka yafwelu hajixingo jenu, palanga nomu navakalinga hivanamilalisa lyehi.
Yehova mwakaminehela vakalifuci lyeka vakufuma kwakusuku kusongo yamavu nge omu eji kutukanga ngonga. Vaka-lifuci lize ka­mwexi kukatacikiza lilimi lyavoko.
Navakapwa muyaci wakulikakika kumeso, kavexi kuketavila meso amukulwaneko, cipwe kutetela ka­nyike.
Navakalya vana vavimuna jenu, navize vyakwima hamavu enu, pa­langa nomu namukalala. Kavexi kukamisela kulya camanonako, ci­pwe vinyo vyavihya, cipwe maji, cipwe vana vavangombe jenu, cipwe vana vavimuna jenu vavandende, palanga nomu navakalinga hivanaminongesa lyehi.
Navakamihaka muvingombela mumembo enu osena, palanga nomu najikapuzuka jikembwe jenu jakukolesa jajisuku jize mwafwelela muli­fuci lyenu lyosena. Navakamihaka muvingombela mumembo enu osena mulifuci lyenu lyoseneli mwamihana Yehova Kalunga kenu.
Ngoco namukalya vana vakumi­jimba yenu, nyama yavana venu va malunga nayeyi yavana venu vama­pwevo, ava namihane Yehova Ka­lunga kenu. Namukavalya hakutwama muvingombela nahavihuli vize navakamimwenesa vaka-kole jenu.
Malunga vaze vanapu vavavwovu vakuhehela cikuma muli enu, meso avo nawakapihya hakutala vandumbwavo, nahakutala mapwevo javo vanambate, nahakutala vana vavo vanasaleho.
Ngoco kavexi kukavahana kunyama yavana vavo vaze navakalyako, mwomwo kavexi kukapwa nacuma cimwe vanavaselahoko ha­kutwama muvingombela namuvihuli vize navakamimwenesa vaka-kole jenu mumembo enu osena.
Mapwevo vaze vavavwovu vaku­hehela muli enu, vaze navakakana kweseka kulyata hamavu navilyacilo vyamahinji avo hakuhehela nahakuvova, meso avo nawakapihya ha­kutala malunga javo vavambata, nahakutala vana vavo vamalunga, nahakutala vana vavo vamapwe­vo,
nahakutala vingoji vize navika­fuma mukaci kamahinji avo, naha­kutala vana vavo vaze navakasema, mwomwo navakavalila kupenge ha­kuhona vyuma vyosena, nahakutwama muvingombela namuvihuli vize navakamimwenesa vaka-kole jenu mumembo enu.
Kaci nge kamwexi kulamanga kulinga mazu ajiximbi eji osenawa vanasoneka hamukanda uno, nge namukana kwivwa woma walijina lya Yehova Kalunga kenu, eli lyakwivwisa woma lyalilemu,
kaha Yehova mwakalingisa mi­songo yenu kupwa yakukomwesa, namisongo yavaka-tanga yenu na­wa, misongo yayinene vene yakuximbula, nakuviza cacipi cakuximbula.
Mwakaneha misongo yaEjipitu yosena hali enu, yize mwevwilenga woma, nayikamikakacila.
Nakuviza cosena nawa namisongo yosena, vize vazeneka kusoneka hamukanda wajiximbi eji, vikiko vene Yehova mwakavineha hali enu, palanga nomu namukalala.
Ngoco muze mwapwile muvavulu nge vatanganyika vamwilu, namu­kasalaho muvandende kaha, mwo­mwo kamwevwiliiile mulizu lyaYe­hova Kalunga kenuko, xikaho.
Kaha nacikasoloka, muze amiwahilililenga Yehova nakumiwahisa nakumivulisa, mukiko mumwakamiwahilila Yehova nakuminongesa nakumilalisa. Navakamitukula mu­lifuci eli namwingila nakuheta.
Yehova mwakamimwangila muli vatu vosena, kufumisa kusongo ya­mavu yimwe mbwe nakusongo yamavu yikwavo. Kuze namukazacilanga tulunga veka, vaze munaze­nekanga kutacikiza, cipwenu cipwe vakakuluka jenu, mitondo namalo­lwa.
Muli vaka-mafuci aze kamwexi kukatwamamo kanawako, kamwexi kukapwa kunoka cavilyacilo vyama­hinji enuko, oloze Yehova mwaka­mihana micima yakundenda kuze, nakufuvalala cameso, nakuzeya camyono.
Kuyoya cenu nacikazezalala ku­meso enu, kaha namukalizuzukila nawoma naufuku namusana, ka­mwexi kukafwelela kuyoyako.
Nacimene namukamba ngwenu, Kaci hapwanga hacingoloxi! Haci­ngoloxi namukamba ngwenu, Kaci hapwanga hacimene! hamuzuzu wamicima yenu namukalizuzukila, na­havyuma vize namukamona mumeso enu.
Yehova mwakamikindulwisa ce­ka muEjipitu mumawato, mujila yize ngwamyambile ngwami, Ka­mwexi kukayimona cekako. Kaha namukalilanda kuli vaka-kole jenu kuze kupwa muvandungo vamalu­nga, muvandungo vamapwevo, nou mwakamilanda wauciko.
Awa akiko mazu aluxiko kana valwezele Mose kuli Yehova kuxika vana vaIsalele mulifuci lya­Mowave, lwakuwezelako kuluxiko luze alixikile navo muHoleve.
Kaha Mose asanyikile vaIsalele vosena, avambile ngwenyi, Enu mu­namono lyehi vyuma vyosena vize alingile Yehova kumeso enu muli­fuci lyaEjipitu, kuli Fwalo, nakuli vandungo jenyi vosena, nakulifuci lyenyi lyosena,
kweseka cacinene cize mwamwene mumeso enu, navinjikizo, navyuma vyakukomwesa vize vyavinene.
Oloze Yehova kanda amihane micima yakutacikiza, cipwe meso akumona, cipwe matwitwi akwivwa, nakulikumbi lyalelo.
Ngunamitambukisanga myaka ma­kumi awana mupambo. Mahinenu kawatanyikile hali enuko, jisapato jenu kajacikikile kumahinji enu­ko.
Kamwalilenga mboloko, cipwe kunwa vinyo cipwe wala wausasu, mangana mukangutacikize, Ami ya­mi Yehova Kalunga kenu.
 Kahomu mwahetele kuno, Xihone mwangana waHexevone, naOnge mwangana waMbaxane, vatulovokelele nakulwa netu jita, kaha twavavetele.
Twatambwile lifuci lyavo, twalihanyine kuli vaLuvene nakuli va­Ngate nakucimbwa camuyaci wa­vaManase, kupwa uswana wavo.
Xikaho, lamenunga mazu aluxiko elu, muwalingenga, mangana mufukilenga muvyuma vyosena vize na­mulinga.
Enu muvosena munemana likumbi lyalelo kumeso aYehova Ka­lunga kenu, navamyata jenu, namiyaci yenu, navakulwane jenu, natu­pitau twenu, malunga vavaIsalele vosena,
navana venu vavandende, nama­pwevo jenu, navakwenu vakakuzuzumana vali muvilombo vyenu, kufumisa kuli vaka-kucava jikunyi jenu nakuheta kuli vaka-kuswita meyenu,
mangana mwingile muluxiko lwa­Yehova Kalunga kenu, namukulixinga cenyi, elu ali nakulixika Ye­hova Kalunga kenu nayenu likumbi lyalelo,
mangana amizamixile kuli Ivene kupwa muvatu jenyi, mangana apwe­nga Kalunga kenu, nge omu aha­njikile kuli enu, nge omu alixingile kuli vakakuluka jenu, kuli Apala­hama, nakuli Isaka, nakuli Yakova.
Kangwexi nakulixika luxiko elu nakulixingeci nayenu kahako,
Oloze navava nawa vanemana kuno nayetu likumbi lyalelo kumeso aYehova Kalunga ketu, navaze na­wa vanazeneka kupwa kuno nayetu likumbi lyalelo.
(Mwomwo munatacikizomu twa­twaminenga mulifuci lyaEjipitu, nomu twapulasanyine mukaci ka­vaka-mafuci muze twahicile,
kaha munamono lyehi vyuma vyavo vyaunyengwe, namakombelo avo, mitondo namalolwa napalata naulu, aze apwile muli vakivo.)
Kucina muli enu namupwa lunga, cipwe pwevo, cipwe tanga, cipwe muyaci, vakweci micima yavo yakwalumuka likumbi lyalelo nakuseza Yehova Kalunga ketu, nakuya naku­zacila tulunga twavaka-mafuci aze. Kucina muli enu namupwa mwiji wakwima nyangwa namwaji.
Kucina nacipwa, omu mwevwa mazu akwangula kana, himwalikisula mumucima wenyi ngwenyi, Ami nangumonanga kuunda lika, cipwe nangutambukanga tuhu mukulikanga camumucima wami nakunongeseci cituta naceci caumu hamwe.
Yehova kexi kuketava kumukonekelako, oloze haze vene utenu waYehova nalisungu lyenyi navikafwinda hali mutu uze, kaha kwangula coseneci cakusoneka hamukanda uno nacikamutelela, kaha Yehova mwakajimbangana lijina lyenyi muxi yalilu.
Yehova mwakamuhandwila ku­kupihya nakumuhandununa kumi­yaci yavaIsalele yosena, nge omu mwaya kwangula cosena caluxiko elu vanasoneka hamukanda waji­ximbi uno.
Vaka-cisemunwino cize nacizaho, vana venu vaze navakakatuka mu­nyima yenu, navaka-miyaci yeka vaze navakafuma kumafuci eka kwa­kusuku, vakivo hakumona misongo yalifuci eli nakuviza kana nalivijisa Yehova,
nomu linapu lifuci lyosena ulufulu namungwa nakuwema, nomu vazeneka kulikuva, nomu linazeneka kwima, nomu wazeneka mwila wo­sena kusokaho, nge omu anongesele Sotome naNgomola naAtama naZevowime, aze vanongesele kuli Ye­hova nautenu wenyi nakulundundu yenyi,
vaka-mafuci osena navakalyamba ngwavo, Yehova nalingila ika ngana kulifuci eli? Mangana aliyena lyau­tenu waunene ou aya mulihi?
Kaha vatu navakavamba ngwavo, Mwomwo vasezele luxiko lwaYehova Kalunga kavakakuluka javo, luze alixikile navo haze valovokele mu­Ejipitu, xikaho.
Vayile nakuzacila tulunga veka, valifukwile kuli vakivo, tulunga vaze vazenekele kutacikiza, vaze azenekele Ikiye kuvahana.
Xikaho Yehova akwacile utenu halifuci eli, alinehelele kwangula coseneci vasoneka hamukanda uno.
Yehova avavunyilemo nautenu nakulundundu nandombo yayinene mulifuci lyavo, avambilile mulifuci lyeka nge omu mwapwa halikumbi lyalelo.
Vyuma vyakusweka vinapu vya­Yehova Kalunga ketu. Oloze vyu­mevi nasolola vinapu vyayetu navya­vana vetu haya myaka yosena mangana tulingenga mwaya mazu ajiximbi eji osena.
Kaha nacikasoloka, omu navikeza vyuma vyosenevi hali enu, nakukisula nakwangula, evi ngunahake kumeso enu, omu namukavyanuka muli vaka-mafuci ose­na, kuze mwakamihangila Yehova Kalunga kenu,
omu namukakinduluka ceka kuli Yehova Kalunga kenu, nakwononokanga mulizu lyenyi nge mwosenomu ngunamilweze likumbi lyalelo, na­yenu navana venu, namicima yenu yosena namyono yenu yosena,
haze vene Yehova Kalunga kenu mwakalumuna ufunge wenu, nakumivwila keke, nakukinduluka nakumikungulula muli vatu vosena, kuze amimwangilile Yehova Kalunga kenu.
Kaci nge vakwenu vamwe vaze vanahange lyehi vali kusongo yalilu, kwakuze vene Yehova Kalunga kenu mwakamikungulula, kwakuze vene mwakamisakila.
Yehova Kalungu kenu mwakamineha ceka mulifuci eli Vahetele vaka­kuluka jenu, kaha namukaliheta. Mwakamiwahisa, nakumivulisa ku­hambakana vakakuluka jenu.
Yehova Kalunga kenu mwakamijihana mumicima yenu, namumicima yavaka-tanga yenu, mangana mukazangenga Yehova Kalunga kenu namicima yenu yosena namyono yenu yosena, mangana mukayoye­nga.
Yehova Kalunga kenu mwakaneha kwangula coseneci hali vaka-kole jenu, nahali vaze vamihunga, vaze vamiyanjixilenga.
Kaha namukakinduluka nakwononokanga mulizu lyaYehova, nakuli­nganga mwaya jiximbi jenyi joseneji nguli nakumilweza likumbi lyalelo.
Yehova Kalunga kenu mwaka­mihana vyakulisala kumilimo yama­voko enu yosena, navana vakumi­jimba yenu, navana vavimuna jenu navize vyakwima hamavu, nakumi­wahisa. Mwomwo Yehova mwakamiwahilila ceka nakumiwahisa, nge muze avawahilililenga vakakuluka jenu,
kaci nge namwononokanga mu­lizu lyaYehova Kalunga kenu, naku­lamanga jiximbi jenyi navilika vye­nyi, evi vasoneka hamukanda waji­ximbi uno, nge namwalumukila kuli Yehova Kalunga kenu namicima yenu yosena namyono yenu yosena.
Mwomwo luximbi elu nguli na­kumilweza likumbi lyalelo kalwexi kumikaluhwilako, kaha kalwexi kwa­kusukuko.
Kalwexi mwilu, numba mwambe ngwenu, Iyaze mwatuyila mwilu, atunehelelwo, atwivwiselwo, ma­ngana tukalingengamo?
Kaha kalwexi musali yakalunga­lwiji, numba mwambe ngwenu, Iyaze mwatuzaukila kalungalwiji, atunehelelwo, atwivwiselwo, mangana tukalingengamo?
Oloze lizu lili hakamwihimwihi nayenu, mutunwa twenu namumici­ma yenu, mangana mulingengamo.
Talenu, likumbi lyalelo nguna­hake kuyoya nakuwaha kumeso enu, nakufwa nakupihya nawa.
Mwomwo likumbi lyalelo nguli nakumilweza kuzanganga Yehova Kalunga kenu, nakutambukanga mu­jijila jenyi, nakulamanga jiximbi jenyi navilika vyenyi namazu enyi akuyula, mangana muyoyenga, mukavule, mangana Yehova Kalunga kenu akamiwahisenga mulifuci lize na­mwingila nakuheta.
Oloze kaci nge micima yenu navikalumukamo, nge kamwexi kwivwililako, nge namukakokeka naku­lifukula kuli tulunga veka nakuva­zacila,
ngunamilweze likumbi lyalelo ngwami, Namukanonga cakunonga. Kamwexi kukavulisa makumbi enu mulifuci lize namuzauka Yotau nakwingilamo nakulihetako.
Ngunasanyika lilu namavu kwa­mbulula unjiho wakumipayisa liku­mbi lyalelo ngwami, Ngunahake kuyoya nakufwa kumeso enu, naku­wahisa nakwangula nawa. Xikaho sakulenu kuyoya, mangana muyo­yenga, nayenu navaka-tanga yenu,
kuzanganga Yehova Kalunga kenu, mwononokenga mulizu lyenyi, mulipanjikenga nenyi. Mwomwo Ikiye kuyoya cenu, Ikiye kuvula camakumbi enu. Mangana muka­twamenga mulifuci kana alixingile Yehova kuli vakakuluka jenu kuva­hana, kuli Apalahama nakuli Isaka nakuli Yakova.
Jino Mose ayile, ahanjikile mazu awa kuli vaIsalele vo­sena.
Avambile ngwenyi, Likumbi lya­lelo ngunahete mumyaka likulukaji namakumi avali. Kangwexi kuhasa ceka kulovoka nakwingilako. Kaha Yehova nangwambe ngwenyi, Ka­wexi kuzauka uno Yotauko.
Yehova Kalunga kenu, Ikiye mwa­zauka kumeso enu. Ikiye mwakalalisa vaka-mafuci awa kumeso enu, kahenu namukavahangamo. Yoxu­wa ikiye mwakazauka kumeso enu, nge omu nahanjika Yehova.
Yehova mwakavalinga nge omu alingile kuli Xihone nakuli Onge, vamyangana javaAmole, nakulifuci lyavo, vaze atalixile.
Yehova mwakavahana kumeso enu, kaha mukavalinga nge omu mwaya jiximbi joseneji ngunami­lweze.
Kalikakenu, kalikolezezenu, ka­nda mukevwa womako, cipwe kuli­zuzukila nawoma kumeso avo, mwo­mwo Yehova Kalunga kenu, Ou Ikiye Uze mwaya nenu. Kexi kuka­mimbilako, cipwe kumiseza.
Kaha Mose asanyikile Yoxuwa, amwambile kumeso avaIsalele vo­sena ngwenyi, Likake, likolezeze, mwomwo naukengila navatu ava mulifuci lize nalixingi Yehova kuli vakakuluka javo kuvahana. Ove naukavaswanyisalyo.
Yehova, Ikiye Uze mwatwaminangako kumeso ove, Ikiye mwapwa­nga nayove, kexi kukakumbilako, cipwe kukuseza. Kanda ukevwa wo­mako, cipwe kuhomba.
Jino Mose asonekele jiximbi eji, ajihanyine kuli vapilixitu vana va­Levi, vaze vakulikilenga cikaxa caluxiko lwaYehova, nakuli vakulwane javaIsalele vosena.
Mose avalwezele ngwenyi, Kusongo yamyaka yitanu nayivali ku­songo yamyaka yitanu nayivali, haze hakutongola, hamwaka wakukone­kela, haciwanyino cavisakila,
haze navakeza vaIsalele vosena nakusoloka kumeso aYehova Ka­lunga kenu kuze mwakasakula, mukatanga jiximbi eji kumeso avaIsalele vosena mumatwitwi avo.
Mukakungulula vatu, namalunga namapwevo navana vavandende, navakwenu vakuzuzumana vali mu­membo enu, mangana vakevwilile, mangana vakalinangule, vakevwenga Yehova Kalunga kenu woma, valamenga kulinga mazu ajiximbi eji osena,
mangana vana vavo vaze vanazenekanga kutacikiza vakevwilile, vakalinangule kumwivwanga Yehova Kalunga kenu woma makumbi ose­naze namukatwamanga mulifuci mu­ze namuzauka Yotau nakuliheta.
Yehova ambile kuli Mose ngwe­nyi, Tata, makumbi ove anahete lyehi hakamwihi numba ufwenga. Sanyika Yoxuwa, mwize mwimane mumbalaka yakuliwanyina, ma­ngana ngumulweze mwakulinga. Ngoco Mose naYoxuwa vayile, Ve­manyine mumbalaka yakuliwanyina.
Yehova alisolwele mumbalaka mupanda yalivwi. Panda yalivwi ye­manyine helu lyacikolo cambalaka.
Yehova ambile kuli Mose ngwe­nyi, Tata, ove nausavala tulo nava­kakuluka jove hamwe, kaha vatu ava navakakatuka nakulinga ujila nakukava tulunga veka vaze vaku­lifuci lize mukaci kavo navaya na­kutwama. Navakanguseza nakuzo­mboka luxiko lwami ngunalixiki navo.
Kaha nangukakwata utenu hali vakivo halikumbi lize, nakuvaseza, nakuvasweka meso ami. Ngoco navakavalya, kaha lupi lwaluvulu naluyando navikavawana. Ngoco navakamba halikumbi lize ngwavo, Lupi lwosenelu lunatuwane mwo­mwo Kalunga ketu kexi mukaci ketuko, nyi?
Ami nangukasweka meso ami cakuwasweka halikumbi lize haku­pihya cosenoco navakalinga, omu navakalumukila kuli tulunga veka.
Xikaho, lisonekelenu mwaso uno, uvanangulewo vana vaIsalele. Uhake mutunwa twavo, mangana mwasou Ukapwenga unjiho wami wakuvapayisa vana vaIsalele.
Mwomwomu nangukalinga hingunavahetesa lyehi mulifuci lize ngwalixingile kuli vakakuluka javo, Olyo lyakumbwambumuka mavele nawuci, vakivo hakulya nakwikuta nakununa, kaha navakalumukila ku­li tulunga veka, nakuvazacila, nakungusaula, nakujiha luxiko lwami.
Kaha nacikasoloka, omu navikavawana lupi lwaluvulu naluyando lwaluvulu, mwasou naukambulula unjiho kumeso avo. Mwomwo kave­xi kukauvulyama mutunwa twavakatanga yavoko. Mwomwo nguna­tacikiza kujina cavo vali nakujina likumbi lyalelo ximbu kanda nguvahetese mulifuci lize ngunavuluka nakulixinga.
Ngoco Mose asonekele mwasou halikumbi lize, avanangwilewo vana vaIsalele.
Yehova alwezele Yoxuwa mwa­naNune ngwenyi, Likake, likolezeze, mwomwo naukahetesa vana vaIsalele mulifuci lize ngwalixingile kuli vaki­vo, kahAmi nangupwanga nayove.
Jino casolokele, omu amanyixile Mose kusoneka mazu ajiximbi eji hamukanda, palanga nomu ahwile,
Mose avalwezele vaLevi vakakukulika cikaxa caluxiko lwaYehova ngwenyi,
Tambulenu mukanda wajiximbi uno, muuhake kuluhaci lwacikaxa caluxiko lwaYehova Kalunga kenu, mangana upwenga kuze upwenga unjiho wakumipayisa.
Mwomwo ami ngunatacikiza kulikanga cenu, nomu jakakama ji­xingo jenu. Talenu, ximbu ngucili ngumutonyi nayenu likumbi lyalelo munalikangenga kuli Yehova, kahomu nacikahambakanomu nangu­kalinga ngunafu lyehi!
Ngukungulwilenu vakulwane ja­miyaci yenu vosena, natupitau twenu, mangana nguhanjike mazu awa mu­matwitwi avo, ngusanyike lilu na­mavu kwambulula unjiho wakuvapayisa.
Mwomwo ngunatacikiza ngwami, Ami hakufwa namukahukisa ciku­ma, akupyapumuka mujileyi ngunamilweze. Kaha lupi nalukamiwana hamakumbi akukuminyina. Mwo­mwo namukalinga kupihya kumeso aYehova, nakumusowangiza navi­linga vyamavoko enu.
Ngoco Mose ahanjikile mazu amwaso uno mumatwitwi aliwuka lyavana vaIsalele lyosena, palanga nomu ahwile, ngwenyi,
Ove lilu, ivwilila, kaha nanguhanjika,
Kunangula cami nacinoka nge vula,
Mwomwo nanguvilika lijina lya­ Yehova,
Ikiye Lilolwa, milimo yenyi yinakupuka mwosena,
Vanalyenyeka kumeso enyi, ka­vexi vana venyiko, kakiko vene katenga kavo,
Kumana, namumuxixixilamo Ye­hova ngoco?
Anukenunga makumbi ahamwaka,
Muka-kulitulaho hakuhana vakamafuci maswanavo,
Mwomwo cazano caYehova va­kivo vatu jenyi,
Avawanyine mulifuci lyalikundu,
Nge omu mwasunga ngonga uswa wenyi,
Yehova kaha avatwaminyinyine­ngako,
Avatambukixilenga hamatemba hakunyunga hamavu.
Avahanyinenga mateka avango­mbe, namavele avimuna vava­ndende, namaji avana vamiko­ko,
Oloze vaYexulune vanunyile, valozele cixindo,
Vamwivwixile lisungu natulunga veka,
 Vavavatwilile vandemone vimu­na, kavapwile Kalungako,
Munahombwanyisa Lilolweli lyamisemene,
Yehova acimwene, avafutukilile,
Kahambile ngwenyi, Nanguvasweka meso ami,
Vanangwivwisa lisungu nacumoco cakuzeneka kupwa Kalu­nga,
Mwomwo kakahya kanaputuka muutenu wami,
Nangukavalunjika lupi, Nangukahwisa mivwi yami hali vakivo,
Navakahokama nazala, nakuno­nga naliyena lyakuwemesa,
Jipoko jamikwale najikavajiha kuweluka,
Ngwambile ngwami, Kaci ngunavapekumwina kwosena,
Oloze ngunevu woma wakusowangiza cavaka-kole,
Mwomwo vanapu muyaci waku­hona mangana,
Kaci vapwanga namangana, manganeci civalumbunukile,
Umwe mwahangasana likombakaji ngacilihi?
Mwomwo lilolwa lyavo kalyexi nge Lilolwa lyetuko,
Mwomwo muvinyo wavo unapu wakumuvinyo waSotome,
Vinyo vyavo vinapu usungu wamanoka,
Eci vanacitulika kuli Ami nyi?
 Kutenda cinapu cami, nakuxixisa nawa,
Mwomwo Yehova mwakasopesa vatu jenyi,
Ngoco mwakamba ngwenyi, Tu­ lunga twavo vali kulihi?
Lize lyalilenga maji avimuna ja­vo vakuvatula,
Talenu jino Ami, yami vene Ou.
Mwomwo nanguzundula livoko lyami kwilu,
Kaci nge nanguhotola poko ya­mi yamukwale yakuvesa,
Mivwi yami nanguyipendesa ma­nyinga,
 Twenu jingunda, enu vaka-mafuci, navatu jenyi hamwe,
Jino Mose ejile, ahanjikile ma­zu amwaso uno osena mumatwitwi avatu, naikiye naHoxeya mwana­Nune.
Ngoco Mose akumixile kuhanjika mazu osenawa kuli vaIsalele vosena.
Kaha avambile ngwenyi, Hakenu micima yenu kumazu osenawa nguli nakumyambulila muunjiho wami likumbi lyalelo, awa namukalweza vana venu kulamanga kuwalinga, mazu ajiximbi eji osena.
Mwomwo cikiko kacexi cuma camokomoko kuli enuko, mwomwo cinapu kuyoya cenu, kaha hacumeci namukavulixilaho makumbi enu mu­lifuci muze namuzauka Yotau na­kuliheta.
Halikumbi lize vene Yehova ahanjikile kuli Mose ngwenyi,
 Kanduka hapili yino Avalime, hapili Nevo yili mulifuci lyaMowave, yinalitalasana naYeliko, utale lifuci lyaKanane, lize nanguhana kuli vana vaIsalele kupwa luheto lwavo.
Kaha fwila hapili haze naukanduka, ngukutwale kuli vausoko wo­ve, nge omu afwile yayove Alone kupili Hole, kaha ngwamutwalile kuli vausoko wenyi.
 Mwomwo mwanguvulumwine mutonga muli vana vaIsalele kumeya aMeliva kuKatexe mupambo Jine, mwomwo kamwangujilikile muli va­na vaIsaleleko.
Mwomwo naukamona lifuci mu­meso ove, oloze kawexi kukahetamo mulifuci lize nanguhana kuli vana vaIsaleleko.
Eci cikiko kukisula akiswile Mose mutu waKalunga vana vaIsalele ximbu apwile kanda afwe.
Ambile ngwenyi,
Camwenemwene nazange vatu,
 Mose atulwezele jiximbi,
Apwile mwangana muli vaYexu­lune,
Luvene ayoyenga, kanda akafwako,
Jino eci cikiko kukisula akiswile Yuta, ngwenyi,
Avulukile Levi nawa ngwenyi,
Vaze vavulukile masevo nama­ evo ngwavo, Katwavamweneko,
Navanangula vaYakova mazu ove akuyula,
Ove Yehova, wahisanga luheto lwavo,
Avulukile Mbenjamine ngwenyi,
Avulukile Yosefwe ngwenyi,
Nahavyuma vyavilemu, evi vyalikumbi vyakwima,
Nahavyuma vyakulitulaho vya­jipili jajinene japwa kufuma kuxikulu,
Nahavyuma vyavilemu vyaha­mavu nakusula cawo,
Twatwa yavangombe jenyi ali naluvaji,
Avulukile Zevulune ngwenyi,
Navakasanyika vatu vakeze ku­pili,
Avulukile Ngate ngwenyi,
 Valitalilile vavene cize cakuli­vanga,
Avulukile Ndane ngwenyi,
Avulukile Nafwatale ngwenyi,
Avulukile Axele ngwenyi,
Tupaciso twove natukapwa fwe­lu naunengu,
Ove Yexulune, kakwexi umwe nge Kalungako,
Kalunga wamyaka yosena Ikiye atwamo wove,
VaIsalele vanatwame kanawa ca­ kuzeneka woma,
Enu vaIsalele, mwatokwa,
Jino Mose akandukile kufuma kuvyana vyaMowave kupili Nevo, helu lyaPixinga, yo yakulitalasana naYeliko. Yehova amulwe­zele lifuci Ngileyate lyosena, mbwe nakuNdane,
nakuNafwatale kwosena, nalifuci lyavaEfwalime navaManase, nalifuci lyavaYuta lyosena, mbwe nakuka­lungalwiji wakumuyakumbi,
nakusulo, naCana cacinema caYeliko, limbo lyamikoma, mbwe nakuZowale.
Yehova amwambile ngwenyi, Eli likiko lifuci ngwalixingilile kuli Apa­lahama nakuli Isaka nakuli Yakova, ngwami, Nangukalihana kuli vaka­tanga yove. Ngunakumwenesalyo mumeso ove, oloze kawexi kuzaukilamoko.
Ngoco Mose ngamba yaYehova afwile muze mulifuci lyaMowave, nge omu mwayile lizu lyaYehova.
Kaha amufunjile mucinema muli­fuci lyaMowave kwakulitalasana na­Mbete-peyole. Oloze kakwexi mutu umwe natacikiza cimbumbe cenyiko nakulikumbi lyalelo.
Mose ahetele mumyaka likulukaji namakumi avali haze afwile. Meso enyi kawafuvalalileko, twima jenyi kajatepulukileko.
Kaha vana vaIsalele valilile Mose makumbi makumi atatu muvyana vyaMowave. Ngoco makumbi aku­lila nakulixona hali Mose ahwile.
Jino Yoxuwa mwanaNune asulile naxipilitu yamangana, mwomwo Mose alingile hanamunangika lyehi mavoko enyi, xikaho. Kaha vana vaIsalele vamwivwilililenga, valingi­lenga nge omu valwezele Mose kuli Yehova.
Kakwalovokele ceka kapolofweto nge Mose muli vaIsaleleko, uze vatacikijile meso nameso kuli Ye­hova,
muvinjikizo vyosena namuvyuma vyakukomwesa, vize vamutumine kuli Yehova kulinga mulifuci lya­Ejipitu kuli Fwalo nakuli vandungo jenyi vosena nakulifuci lyenyi lyo­sena,
namulivoko lyangolo mwosena namumuzuzu waunene wosena, muze alingilenga Mose kumeso avaIsalele vosena.
