Tiyenu mazu ahosheliyi Mosi nawaIsarela ejima hambadi yamusela yaYodana, muchana chamuchinkalampata, mwatalaŋana naSufwi, hakachi kaParana, naTofweli, naLabani, naHazeroti, naDizahabi.
Kufuma kuHorebi njila yampidi yaSeyiri nakushika kuKadeshi Baraneya hikwenda kwamafuku ikumi nadimu (11).
Mumwaka wamakumi awana (40), mukakweji kekumi nakamu (11), mwifuku dakakweji dakusambila, Mosi wahosheli nawanyana kaIsarela mwejima mwamulejeliyi Yehova kuyileja;
henohu natapi dehi Sihoni mwanta wawaAmori washakamini muHeshiboni, naOgi mwanta wakuBashani washakamini muAshataroti kuEdereyi;
hambadi yamusela yaYodana, mwituŋa daMowabi, kwokwatachikililiyi Mosi kushimuna nshimbiyi,
nindi, Yehova Nzambi yetu wahosheli nanetu kuHorebi, nindi, Munashakami dehi hampidiyi hanalehi dehi,
balumukenu mukwati cheŋi njila yenu muyi mwituŋa dawaAmori damapidi, nikumpata jekalaku, nimuchana, nimwituŋa damapidi, nimunkulu, nikukabeta kakuchidiilu, nikuchikumu chakaluŋalwiji, dodituŋa dawaKenani naLebanoni, lusu nikukaloŋa keneni, yowu kaloŋa Yufurati.
Talenu, nayishili dehi ituŋa kumesu enu; iŋilenu mutambuli ituŋa dasanyikililiyi Yehova ankakulula jenu Abarahama naIsaka naYakoba, nindi wakayinkadu nianyanawu amba kalondelaŋamu.
Ami nahosheli nanenu henahana nami, Hinatweshi kukabakana nanenu kankawamuku.
Yehova Nzambi yenu nayivulishi dehi, talenu lelu munavuli dehi neyi tutumbwa twamwiwulu.
Ninochu Yehova Nzambi yawankakulula jenu ayibadishi kuvula imu mumunashiki dehi mapampa ikombakaji (1,000), ayikiswili nkisu mwomwayikaniniyi dehi!
Indi ami yami nukukabakanaŋa nanenu kankawami nayikonkojola yenu, nansaŋu jenu, nandombu jenu, tahindi?
Keŋenu amayala akwamaana, akweti kashinshi, atiyakana mwahita nyichidi yenu, ami nakayilishi anlomboli jenu.
Enu mwaŋakwili nenu, Chuma chiwunahoshi chachiwahi tukwilamu.
Dichi ami natambwili anlomboli akunyichidi yenu, amayala akweti maana, atiyakana, nayikunjikili kwikala anlomboli jenu, wowu akulumpi amakombakaji, niakulumpi ankulakaji, niakulumpi amakumi atanu (50), niakulumpi amakumi, ekalaŋa atulala twenu mwahita nyichidi yenu.
Nakonkomweneni ansompeshi jenu henahana, nami, Mwakatiyaŋa nsaŋu jawanakwenu, mwakasompeshaŋa nsaŋu jamuntu namanakwindi chaloŋa, nijamwenyi ekalayi nindi.
Chimwakasompeshaŋa bayi mwakaakamaŋa antu kumesuku; mwakatiyililaŋa hamu niwanyanya nimuneni; bayi mwakatiyaŋa woma wamesu amuntuku; muloŋa wuhaku wambala waNzambi; nsaŋu yakasweja kuyikalila mwakayileta kudami, ami nakayitiya.
Henahana nayilejeli yuma yejima yimwadi kwila.
Twafumini kuHorebi, twahitili muchinkalampata chejima china chasweja kutoha, chikweti woma nankashi chimwamweni, twahitili njila yetuŋa dawaAmori damapidi, mwatulejeliyi Yehova Nzambi yetu; twashikili kuKadeshi Baraneya.
Nayilili nami, Munashiki dehi kwituŋa dawaAmori damapidi dakutwinkayi Yehova Nzambi yetu.
Talaku ntahi Yehova Nzambi yeyi nakushili dehi ituŋa kumesu eyi; yaku wakaditambuli mwomwakulejeliyi Yehova Nzambi yawankakulula jeyi; bayi wakatiya womaku, bayi wakaakamaku.
Mwaswilili kwakwihi nanami wejima wenu, mwelili nenu, Tutemeshaŋahu dehi amayala akatwendesheli ituŋa, akafunti cheŋi nakutuleja njila yitwakaya, nikunyikala yitwakashika.
Chumochu chantiyishili kuwaha nankashi; nafumishili hadenu amayala ikumi nayedi (12), hamuchidi iyala, hamuchidi iyala.
Abalumukili, akandukili hampidi, ashikili kuchinekineki chaEshikoli, achendesheli.
Asendeli mumakasawu yakudya yamwituŋa, atuleteleliyi nakutuleja nawu, Ituŋa dakutwinkayi Yehova Nzambi yetu hiituŋa dadiwahi.
Hela chochu himwetejeli kuya kwoku, mwadikaŋili, mwalekeli kwovwahila mwayilejeliyi Yehova Nzambi yenu;
mwatobatobeli mumatenti enu, nenu, Komana Yehova watuheleli, dichi chatufumishililiyi mwituŋa daEjipitu, walondeli atwinki kudi aAmori kulonda atujilumuni.
Nenu, Tukukanduka tuyi kudihi? Anakwetu anatusuŋununi dehi nyichima mumavumu, aneli dehi nawu, Hiyantu atubadika nikuvula nikutaluka, ninyikala yamaneni yikweti nimpwembu jashika nimwiwulu, twamonamu nianyana kawaAnaki.
Ami nayilili henahana nami, Bayi muzaala womaku, bayi muyakamaku.
Yehova Nzambi yenu wúkutwaminaku, diyi wukuyilwila, mwejima mwayikoŋeleliyi muEjipitu enu mumonaŋa namesu enu;
nichi chiwamweni muchinkalampata chakwelekeliyi Yehova Nzambi yeyi, neyi chelekaŋayi iyala mwanindi, munjila yimwenjili yejima nichi chimwashikili kunu.
Hela mwejimimu himwamukuhweleleli Yehova Nzambi yenuku,
kutoŋa diyi watwaminini munjila mumwenjilaŋa, nakuyikeŋela hakutuŋila matenti enu; nawufuku mukesi kakuyileja nachu njila yimukuya, namwaana mwivu.
Yehova watiyili mazu imwahosheli, wazuwili, wasanyikili,
nindi, Chalala kwaamu, hosi iyala niwumu wahekiŋu idi datama wamba kamonahu ituŋodu dadiwahi dinasanyikili nami nakayinka ankakulula jenuku,
chiŋa yowu mwana kaYefune Kalebi hohu, diyi wakadimona; ituŋa dadatiliyi nakamwinkadu niyena nianyanindi; muloŋa yena wamulondeli Yehova hachikupu.
Yehova wanzuwilili ninami nawa hanyijimba yenwenu, welili nindi, Nineyi nawa kwiŋila mwenomu nehi.
Mwana kaNuni Yoshuwa, wemanaŋa kumesu eyi diyi wakeŋilamu; mwinki ŋovu, muloŋa diyi wakayiswanishadu aIsarela.
Nianyanenu anyanya imwelili nenu akakwachika, nianyanenu abulili kwiluka hela mwamuwahi hela mwatama dena ifuku dina, diwu akeŋilamu, diwu nakenka ituŋodu, diwu akadiheta hidawu.
Hakwila enu balumukenu muholokeli munjila yenu muyi muchinkalampata njila yaKaluŋalwiji Kachinana.
Henahana mwaŋakwili, mwaŋilili nenu, tunaputoli dehi kudi Yehova, tukukanduka twakalwi mwonsu mwanatulejiyi Yehova Nzambi yetu. Enu mwamanyekeli wonsu wenu yuma yenu yakulwa nachu njita, mwadihindili, nenu mwakakanduki kumapidi.
Yehova waŋilili nindi, Kayili neyi, Bayi mukandukaku, bayi mulwaku; muloŋa ami kwami hinidi mukachi kenuku; akenda kayitapa tuhu kudi ayilumbu jenu.
Mwenomu dimu nahosheli nanenu, enu kwenu kutiya nehi, mwadikaŋili nezu dayilejeliyi Yehova, mwakandukili kumapidi naŋovu jenu hohu.
AAmori ashakamini hampidi jina ayilotokeleli; ayikumpishili neyi chelaŋawu ampuka, ayitapili kuSeyiri, lusu nikuHorama.
Enu mwafuntili nakudilila kumesu aYehova; Yehova hatiyilili kwindi izu denuku, hela kushaku itu dindi kwindi nehi.
Mwashakamini kuKadeshi mafuku amavulu, mwomwashikili mafuku imwashakamini kwenoku.
Henahana twabalumukili, twaholokeleli munjila yetu, twayili muchinkalampata njila yaKaluŋalwiji Kachinana, mwomwahosheliyi Yehova nanami; twanyeŋumukili mpidi yaSeyiri mafuku amavulu.
Yehova wahosheli nanami,
nindi, Mpidiyi munayinyeŋumuki hanalehi dehi; balumukenu muyi kukabeta kakuchimunswa.
Yileji antu, neyi, Mukuhita muŋinza yawanakwenu anyana kaEsawu ashakama kuSeyiri; akayitiya woma. Dichi dinu babalenu;
bayi mwakazuŋa nawuku, muloŋa ami hinakayinka ituŋa dawuku, hela tuhu kachibalu kakudatila muntu idatiluku; muloŋa mpidi yaSeyiri namwinki dehi Esawu yindi.
Yakudya yimwakadya mwakalanda kudi wena chakulanda namali, menji akunwa mwakalanda kudi wena chakulanda namali.
Muloŋa Yehova Nzambi yeyi nakukoolekeshi dehi kunyidimu yakumakaseyi yejima; yena neluki kwenda kweyi kuwunendi muchinkalampata ichi chasweja kutoha; nyaka makumi awanawa (40), Yehova Nzambi yeyi wadiŋi naneyi, hiwunabuli chumaku.
Twapandakeni hadi anakwetu anyana kaEsawu ashakamini kuSeyiri, hitukuya njila yachana, tufuma nikuElati nikuEziyoni Geberi.
Yehova waŋilili nindi, Bayi wuyikabisha aMowabuku, bayi wulwa nawu njitaku; muloŋa ami hinakakwinka ituŋa dawu nami wakadihetuku muloŋa anyana kaLoti nayinka dehi Ari himpata yawu.
AEmi diwu asambilili kushakama kwenoku, adiŋi antu amaneni amavulu, ataluka neyi chadiŋuwu aAnaki;
niwena nawa ayesekejeli nawu hiyaRefwa neyi chadiŋuwu aAnaki; ilaŋa aMowabi kwawu ayiteneni nawu aEmi.
AHori nawa niwena ashakamini muSeyiri hakusambila, mwalondeli anyana kaEsawu; chenjiluwu ayijilumwini ji-i kwayiluwu, ashakamini mwadiŋuwu; neyi cheliluwu aIsarela netuŋa daheteluwu dayinkeluwu kudi Yehova.
Yehova wayilili nindi, Ichi dinu nyamukenu mwakazambuki kakaloŋa Zeredi. Tuzambuka nikakaloŋa Zeredi.
Mafuku itwafumini kuKadeshi Baraneya nakushika hitwazambukili kakaloŋa Zeredi, ashikili munyaka makumi asatu nayitanu nayisatu (38); ninichi chanoŋeli ikiŋu dawakwanjita to-o muchiimba, mwomwayisanyikililiyi Yehova.
Ninochu chikasa chaYehova chadiŋi hadi wena nakuyijilumuna muchiimba ninichi chanoŋeluwu to-o.
Chelili akwanjita ejima ananoŋi dehi nakufwa to-o mukachi kawantu,
Yehova hakuhosha nanami,
nindi, Lelu wukumotoka Ari ŋinza yaMowabi;
chiwakashika kwakwihi nakwatalaŋana nawanyana kaAmoni, bayi wakayikabishaku, bayi wakazuŋa nawuku; muloŋa ami hinakwinki ituŋa dawanyana kaAmoni nami wakadihetuku; muloŋa nadinka dehi anyana kaLoti hidawu.
Nidena ituŋodu nawa adeseka dehi nawu dawaRefwa; wena diwu asambilili kushakamamu; ilaŋa aAmoni kwawu ayiteneni nawu aZamizumi;
adiŋi antu amaneni, amavulu, ataluka neyi chadiŋuwu aAnaki; ilaŋa Yehova wayijilumwini kumesu awaAmoni, ahiŋilumu, ashakamini mwadiŋuwu.
Neyi chayilililiyi anyana kaEsawu ashakama muSeyiri hajilumwiniyi aHori kumesu awu; ahiŋilumu, ashakamini mwadiŋuwu nikulelu;
niaAvi ashakamini munyikala yashika nikuGaza, wowaKafwatori afumini kuKafwatori, ayijilumwini, ashakamini mwadiŋuwu.
Nyamukenu, muholokeli munjila yenu, mwakahiti muchinekineki chaArinoni nzwa-a nikwishinadi, talenu nayinkiyi dehi Sihoni kaAmori, mwanta wakuHeshiboni, niituŋa dindi; tachikenu kudiheta; kalwenu nindi njita.
Lelu nukutachika kusha munyichima yawantu ashakama mwishina dewulu dejima nikukwakama nikukutiya woma, yowu wakatiya mpuhu yeyi wakazaala woma, wakatiya nikumuchima lezu hansaŋu yeyeyi.
Ami natemesheli antemesha, afumini muchinkalampata chakuKedemoti ayili kudi Sihoni mwanta wakuHeshiboni namazu amawahi,
nami, Nleki nihiti mwituŋa deyi, nakahita kwamumukwakwa, hinakasenukamu niya hela kuchikasa chachidiilu hela kuchimunswaku.
Wakanlandisha yakudya namali kulonda nakadyi; wakanyinka menji akunwa namali; kumina dakunleka nihitumu kwananyendu yami hohu;
mwomwaŋililuwu anyana kaEsawu ashakama muSeyiri, nawaMowabi ashakama muAri; ninichi chinakazambuka Yodana nakuya mwituŋa dakutwinkayi Yehova Nzambi yetu.
Ilaŋa Sihoni mwanta wakuHeshiboni hatwitejeli kwindi kuhitila kudi yenaku, muloŋa Yehova Nzambi yeyi wachinchikishili spiritu yindi, washili jakudikaŋa kumuchima windi kulonda akwinkiyi eyi neyi chimunamoni lelu ichi.
Yehova waŋilili nindi, Tala natachiki dehi kukwinka niSihoni niituŋa dindi; tachikaku kudiheta, kulonda wudiswani.
Henahana Sihoni wenjili nakulwa njita nanetu, niyena niantu indi ejima, kuYahazi.
Yehova Nzambi yetu watwinkeliyi kutwayili; twamutapili niyena nianyanindi amayala, niantu indi ejima.
Henahana twatambwili nyikala yindi yejima, twajilumwini chikupu nyikala yejima yashakaminuwu antu, niambanda nianyana anyanya kumu; hitwashiyili hoku muntu niwumuku.
Twatambwiluku kwayimuna hohu netu yuma yakupuupa, niyuma yamunyikala yitwapuupili.
Hitwamweni mukala wutwakaŋenyi nampwembu kulehaku, kufumisha kuAroweri wekala kunsa yachinekineki chaArinoni, nikumukala wekala muchinekineki, lusu nikuGileyadi; Yehova Nzambi yetu watwinkeliyi yejima kutwayili;
ituŋa diwabulili kuswila kwakwihi dodawanyana kaAmoni dodishinadi daYaboki dejima, ninyikala yamwituŋa damapidi nikwejima kwatulekesheliyi Yehova Nzambi yetu.
Twabalumukili, twakandukilili njila yakuBashani. Ogi mwanta wakuBashani wenjili nakulwa nanetu njita kuEdereyi, niyena niantu indi ejima.
Yehova waŋilili, nindi, Bayi wumutiya womaku muloŋa nakwinkiyi dehi, niyena niantu indi ejima niituŋa dindi; wakamwila neyi chiwamwilili Sihoni mwanta wawaAmori washakamini kuHeshiboni.
Ninochu Yehova Nzambi yetu watwinkeli niOgi mwanta wakuBashani nawa niantu indi onsu; twamutapili to-o niwindi wumu wakushalahu nehi.
Henahana twatambwili nyikala yindi yonsu; hosi mukala wutwabulili kuyitambulawuku; nyikala makumi atanu nadimu (60), yoyi mpata yaArigobi yejima, wowanta waOgi wamuBashani.
Nyikala yejimiyi yadiŋi yakuhata mumpwembu jajilehi jikweti niyenzelu ninyikomenu yayu; ninyikala yikwawu yakadi mpwembu yayivulu nankashi.
Twayijilumwini chikupu, neyi chitwamwilili Sihoni mwanta wakuHeshiboni, twajilumwini chikupu nyikala yejima yatuŋiluwu antu, niambanda nianyana anyanya kumu.
Hakwila yimuna yejima niyitwapuupili munyikala twatambwili netu hiyuma yetu.
Henahana dihu twatambwili ituŋa kudi anyanta awaAmori ayedi adiŋi hambadi yamusela yaYodana, kufumisha kuchinekineki chaArinoni lusu nikumpidi yaHerimoni;
diyi Herimoni atenaŋawu aSidoni nawu Siriyoni, atenaŋawu Amori nawu Seniri;
nyikala yamuchana yonsu, niGileyadi wejima, niBashani wejima lusu nikuSaleka naEdereyi, nyikala yamuwanta waOgi wakuBashani.
Muloŋa Ogi mwanta wakuBashani kankawindi hohu diyi washeluhu hadi aRefwa asheluhu; tiyenu, kadidi kindi kadiŋi kadidi kachikuŋu; hikashala muRaba wawanyana kaAmonuku? Mukuleha kwaku jimita jiwana, mukutoha jimita jiyedi.
Hamafuku ana twatambwili ituŋodu, tudiheta nikudiheta; kufumisha kuAroweri wakuma kuchinekineki chaArinoni, nichibalu chetuŋa daGileyadi damapidi, ninyikala yekalamu, nenkeli aRubeni nawaGadi;
chibalu chaGileyadi chasheluku, niBashani wejima, wowanta waOgi nenkeli muchidi waManase wachibalu; yoyi mpata yaArigobi yejima, kafwampi Bashani wejima. Dodatenaŋawu nawu ituŋa dawaRefwa.
Yayiri mwana kaManase watambwili mpata yaArigobi yejima, lusu nikuŋinza yawaGeshuri nawaMakati; watumbili Bashani ijina dindi yemweni, nindi, Havoti Yayiri, nikulelu.
Makiri namwinkeli Gileyadi.
ARubeni nawaGadi nayinkeli mpata yakufumisha kuGileyadi lusu nikuchinekineki chaArinoni, hohakachi kachinekineki, niŋinza yayu; lusu nikukaloŋa Yaboki, yoyi ŋinza yawanyana kaAmoni,
nichana nawa, niYodana hiŋinza yawu yakumujika, kufumisha kuKinereti lusu nikwijiya dakuchana, yowu Kaluŋalwiji Kamuŋwa, kwakunkumukila Pisiga, nikumusela.
Nayilejeli henohu nami, Yehova Nzambi yenu nayinki dehi ituŋidi mwakadiheti; mwakazambukaŋahu dehi kumesu awanakwenu anyana kaIsarela, enu ayilobu ejima.
Hakwinza aŋodijenu nianyanenu anyanya niyimuna yenu, muloŋa neluki nami mukweti yimuna yayivulu, akashala munyikala yenu yinayinki;
ninichi chamba kanookeshayi Yehova anakwenu neyi chanayinookeshiyi enu, hamba kahetawu niwena nawa ituŋa dakuyinkayi Yehova Nzambi yenu mwishinadi daYodana; dihu himwakafunta enu amayala ejima kumpata yenu yimunaheti yinayinki.
Henahana namulejeli Yoshuwa nami, Wunamoni namesu eyi mwejima mwanakoŋiyi Yehova Nzambi yenu awa anyanta ankanu ayedi; ninochu dimu mwakakoŋayi Yehova mawanta ejima oku kuwukuya.
Bayi wakayitiya womaku, muloŋa Yehova Nzambi yenu diyi wakayilwilaŋa.
Henahana namulembeleleli Yehova,
nami, Eyi Mwanta Yehova wunatachiki dehi kunmwekeshela ami kambuŋeyi nikutoha kweyi nichikasa cheyi chaŋovu; ochu kudi mukishinyi hela mwiwulu hela hamaseki wukutwesha kukoŋa nyidimu yakweseka nayeyeyi, hela kwila yuma yaŋovu yidi neyi yiwelaŋeyi?
Aŋiteji mwani nizambuki nimonuhu ituŋa didi mwishinadi daYodana, odu ituŋa dadiwahi damapidi, niLebanoni.
Ilaŋa Yehova wanzuwilili hanyijimba yenwenu, haŋitejeluku. Yehova waŋilili, nindi, Kunahu dehi; bayi wuhosha cheŋi nanami nsaŋu iyuku.
Kandamaku hewulu daPisiga, wakafumbuli mesu eyi wakatali nikumujika nikukabeta nakabeta, nikumusela, wakamoni namesu eyi, muloŋa eyi hiwakazambuka iwu Yodanaku.
Chiŋa wumuleja Yoshuwa, wumukundeji, wumukoleshi; muloŋa yena diyi wakazambukaŋahu dehi kumbidi yawantu awa, wakayiswanisha ituŋa diwakamona.
Hitukushakama muchinekineki chatalaŋana naBetipeyori.
Ichi dinu, enu aIsarela, tiyililenu yidika nawuhaku wunukuyitaŋisha kulonda kwilamu; kulonda muhandi, mwiŋili muheti ituŋa dakuyinkayi Yehova Nzambi yawankakulula jenu.
Mazu inukuyitaŋisha bayi mwakalunjika kwokuku, hela kufumishaku nehi, kulonda mwakahembaŋa chachiwahi kuleja kwambala kwaYehova Nzambi yenu kunayilejaŋa.
Enu aweni munamoni namesu enu cheliliyi Yehova hansaŋu yaBayali Peyori; muloŋa amayala ejima amulondeli Bayali Peyori ayijilumwini kudi Yehova Nzambi yenu mukachi kenu.
Ilaŋa enu mwákakeleli Yehova Nzambi yenu saŋa mwahandila nilelu.
Talenu ntahi, nayitaŋishi dehi yidika nawuhaku, mwomwanlejeliyi Yehova Nzambi yami, kulonda mwakelaŋamu mwituŋa dimukuya nakuheta.
Mwakahembaŋa chachiwahi mwakelaŋamu; muloŋa diwu maana enu nikashinshi kenu kumesu awantu ejima, chakatiyawu yidika iyi yejima, akahosha nawu, Chalala iwu munza weneni hiyantu akweti maana nakashinshi.
Indi kudi munza weneni wukwawu wukweti akuhwelelaŋawu kwakwihi nawena, neyi chadiyi Yehova Nzambi yetu hejima twamutambikaŋa?
Indi kudi munza wukwawu weneni wukweti yidika nawuhaku waloŋa, neyi chijaloŋa nshimbi iji jinukuyileja lelu?
Chiŋa wubabalaŋa wakahembaŋa muchima weyi chachiwahi nankashi, wakabuli kulalamena yuma yiwamweni namesu eyi, yakenza kafuma kumuchima weyi nyaka yeyi yejima yiwamba kahandaŋa; wakataŋishaŋamu nianyaneyi nianyana kawanyaneyi;
niifuku diwemeni kumesu aYehova Nzambi yeyi kuHorebi, haŋililiyi Yehova, nindi, Mpompesheli antu niyileji mazu ami atiyi, kulonda adizi kuntiya woma nyaka yejima yamba kahandaŋawu hanu hamaseki, kulonda akataŋishaŋa anyanawu.
Enu mwaswilili kwakwihi, mwemeni kwishina dampidi; nimpidi yabidimini kesi kashikili nimukachi kewulu, kwadiŋi nimwidima, niivu, nikushishita bwi-i chikupu.
Yehova mwadiŋiyi mukesi hakuhosha nanenu; mwatiyili kuhosha kwamazu, himwamweni chifwikijaku, mwatiyili kwezu hohu.
Wayishimwinini mwaya chitiyaŋenu chindi chayilejeliyi kukoŋamu, joju nshimbi ikumi; wajisonekeli kwindi hamalola awubasa ayedi.
Henahana Yehova wanlejeli kuyitaŋisha yidika nawuhaku, nindi mwakelaŋamu mwituŋa dimukuya nakuheta.
Dichi babalenu nankashi, muloŋa denadina ifuku dahosheliyi Yehova nanenu kuHorebi mukesi, himwamweni hoku chifwikijaku;
mwakenza kaditokesha tuhu bu-lu-lu nakudituŋila nkishi yakusoŋa yakufwikija mwekalilayi muntu, hela iyala hela mumbanda,
hela kanyama hikanyama wekala hamaseki, hela kada hikada wukweti mpuula watuukaŋa haluzwizu,
hela chuma hichuma chazalalaŋa hamaseki, hela inshi hinshi wekala mumenji kwishina damaseki;
wakenza kafumbula mesu eyi kwiwulu, chiwakamona niitaŋwa, nikakweji, nitutumbwa, yoyileŋaleŋa yamwiwulu yejima, wakenza kadikokelamu, hiwukuyifukamina nakudifukula kudi wena, yoyuma yaanjaŋeneniyi Yehova Nzambi yeyi nyunza yejima yekala mwishina dewulu dejima.
Enu Yehova nayitambuli dehi, wayifumishili muluteŋu lwachikuŋu, mwomuEjipitu, kulonda mwakekali antu indi, wuswana windi nilelu.
Hakwila ami, Yehova wanzuwilili hanyijimba yenwenu, wasanyikili nindi ami kuzambuka Yodana nehi, hela kwiŋila mwituŋodu dadiwahi dakukwinkayi Yehova Nzambi yeyi dawuswana nehi;
chiŋa nifwila mwituŋa dinu, ami kutwesha kuzambuka Yodana nehi, hakwinza enu yenu mukuzambuka, mwakaheta ituŋodu dadiwahi.
Babalenu mwakenda kalalamena chitiyaŋenu chaYehova Nzambi yenu chatiyaŋeniyi nanenu, mwakenza kadiilila nkishi yakusoŋa nakufwikija chuma hichuma chanakulekeshiyi Yehova Nzambi yeyi.
Muloŋa Yehova Nzambi yeyi hikesi kanoŋeshaŋa, hiNzambi wukweti mukáwu.
Chiwakavwala nyana niezukulu, neyi munakashakami dehi mwituŋa hanalehi dehi, hiwakaditokesha bu-lu-lu, hiwakadiilila nkishi yakusoŋa nakufwikija chuma hichuma, hiwakakoŋa chatama kumesu aYehova Nzambi yeyi, wumuvuloki azuwi;
ami lelu hinukutambika niiwulu niiseki ekali ayinsahu enu, mwakajilumuka shati chakadi nikuleha mwituŋa dimukuya nakuheta mwishinadi daYodana; himwakashakama mwoku mafuku amavuluku, mwakajilumuka tuhu shati.
Yehova wakayimwaŋa ndu-ndu mwahita nyunza yawantu, omu munyunza mwakayitwalayi Yehova mwakashala antesha hohu.
Kwenoku mwakapesha ankishi jakutuŋa namakasa awantu, anyitondu namalola, abulaŋa hela kumona, hela kutiya, hela kudya, hela kutiya ivumba.
Ilaŋa neyi kwenoku wakamukeŋakeŋa Yehova Nzambi yeyi, wakamuwana, neyi wakamukeŋakeŋa namuchima weyi wejima, nawumi weyi wejima.
Chiwakamona yihuŋu, niyuma yejimiyi yinakuwani dehi, hamafuku akukuminina wamba kafunta cheŋi kudi Yehova Nzambi yeyi, wamba katiyilila cheŋi izu dindi;
muloŋa Yehova Nzambi yeyi hiNzambi wawushona; hakakuumbaku, hakakujilumunaku, hakalalamena chitiyaŋenu chawankakulula jeyi chayisanyikililiyuku.
Ihulaku ntahi mafuku anahiti dehi asambilili, kufumisha kwifuku daleŋeliyi Nzambi muntu hanu hamaseki, kufumisha kunsa yewulu yimu ndo-o nikunsa yikwawu, achimonahu dehi chuma cheneni neyi ichi, achitiyahu dehi, tahindi?
Kuduhu antu atiyahu dehi izu daNzambi dikuhosha mukachi kakesi neyi chimunatiyenu, ahanda?
Nzambi wesekahu dehi kuya nakutambula munza mukachi kamunza wukwawu, nakweseka, nayinjikijilu, nayihayamisha, nanjita, nachikasa chaŋovu, nachikasa chakwolola, nayuma yeneni yakufwisha mutentu, neyi mwejima mwayikoŋeleliyi Yehova Nzambi yenu muEjipitu kumesu enu, tahindi?
Anayilejumu enu, kulonda mwiluki nenu Yehova diyi Nzambi, hikudi wacheŋuku.
Wahosheli izu dindi dafumini mwiwulu kulonda wuditiyi, kulonda akuleji maana; hela hanu hamaseki wakumwekesheleli kesi kindi keneni; eyi watiyili mazu indi akufuma mukachi kakesi.
Ochu chakeŋeliyi ankakulula jeyi, dichi chatondeleliyi anyanawu alondelumu, hakukufumisha nimuEjipitu, iku saŋa ekalilayi naŋovu jindi jasweja;
kulonda atemuni kuwukuyeyi nyunza yakubadikeyi nikutoha niŋovu, kulonda akwiŋiji, akwinki ituŋa dawu diikali wuswana weyi, neyi ichi chimunamoni lelu.
Dichi ilukaku lelu, wushi kumuchima, neyi Yehova diyi Nzambi, ninomu mumawulu, nimunu mwishina hamaseki; hikudi wacheŋuku.
Kahembaŋa chachiwahi yidika yindi nikuleja kwindi, kunukukuleja lelu, kulonda wakamoni kuwaha nineyi nianyaneyi akakulondela munyima, wakashakami mafuku amavulu mwituŋa dakukwinkayi Yehova Nzambi yeyi, hayanyaka.
Henohu Mosi waambwili nyikala yisatu hambadi yamusela yaYodana;
kwakutemukila mbanji najahi mukwawu chakuluwukila, chakadi kumuhelaŋahu dehi, kulonda chakutemukilayi kumukala wumu wanyikaloyu akahandi.
Nyikaloyu, iwu Bezeri muchinkalampata, muchana, wawaRubeni; iwu Ramoti muGileyadi, wawaGadi; iwu Golani muBashani, wawaManase.
Diju nshimbi jashililiyi Mosi anyana kaIsarela;
diwu wunsahu, niyidika, niwuhaku, wahosheliyi Mosi nawanyana kaIsarela hafuminuwu muEjipitu,
hambadi yamusela yaYodana, muchinekineki chatalaŋana naBetipeyori, mwituŋa daSihoni mwanta wawaAmori wankanu washakamini kuHeshiboni, atapiluwu kudi aMosi nawanyana kaIsarela hafuminuwu muEjipitu.
Atambwili ituŋa dindi hiyakudiheta, niituŋa daOgi mwanta wakuBashani wankanu, diwu anyanta awaAmori ankanu ayedi, adiŋi hambadi yamusela yaYodana;
kufumisha kuAroweri wekala kunsa yachinekineki chaArinoni, ndo-o nikumpidi yaSiriyoni, diyi Herimoni,
nachana chejima hambadi yamusela yaYodana, ndo-o nikwijiya dakuchana, kwakunkumukila nyikandu yaPisiga.
Mosi watambikili aIsarela ejima, wayilili nindi, Enu aIsarela tiyenu yidika, nawuhaku, wunukuhosha lelu kumatu enu kulonda mudizumu, mushuku muchima wakwilamu.
Yehova Nzambi yetu watiyaŋeni chitiyaŋenu nanetu kuHorebi.
Chenichi chitiyaŋenu Yehova hachitiyaŋeni nawankakulula jetuku, chiŋa nanetu hohu, yetu aweni, yetu amomi ejima tudi kunu lelu.
Yehova wahosheli nanenu mesu namesu hampidi mukachi kakesi.
Henahana ami nemeni, Yehova iku, enu iku, ami mukachi, kulonda kuyileja mazu aYehova, muloŋa enu mwatiyili woma wakesi kadiŋuku, himwakandamini hampiduku.
Welili nindi,
Kwikala nawanzambi acheŋi akulunjika kudami, chinjila.
Kudiilila nkishi yakusoŋa nakufwikija hela chuma chamwiwulu mumawulu, hela chuma chahamaseki munu mwishina, hela chuma chamumenji mwishina damaseki, chinjila;
kuyifukamina nakudifukula kudi wena, chinjila; muloŋa ami Yehova Nzambi yeyi niNzambi wamukáwu; kuluwa kwawatata jawantu akakukoola kudi anyanawu, niezukulu awu, nianyana kawezukulu ánhelaŋa, dichi chinelaŋa ami Nzambi;
hakwinza makombakaji awantu ankeŋa ahembaŋa kuleja kwami, nayitiyilaŋa luwi.
Kutena ijina daYehova Nzambi yeyi namaswimbu, chinjila; Yehova hakayiŋisha watenaŋa ijina dindi namaswimbuku.
Shaku muchima kwifuku daSabata, wudijiliki, mwakulejeliyi Yehova Nzambi yeyi.
Mafuku atanu nadimu wakakalakali, wakakoŋi nyidimu yeyi yejima;
ilaŋa ifuku damuchitanu nachiyedi hiSabata yambala yaYehova Nzambi yeyi; ifuku denodu bayi wakakoŋelamu mudimuku, hela eyi, hela mwaneyi weyala, hela mwaneyi wamumbanda, hela ŋamba yeyi weyala, hela ŋamba yeyi wamumbanda, hela ŋombi yeyi, hela chimbulu cheyi, hela chimuna hichimuna cheyi, hela mwenyi weyi wudi hamukala weyi; kulonda niŋamba yeyi weyala niŋamba yeyi wamumbanda akanooki neyi chiwakanookeyi.
Wakaanukaŋa chiwadiŋi nduŋu mwituŋa daEjipitu, mwakufumishiliyi Yehova Nzambi yeyi nachikasa chaŋovu, nachikasa chakwolola; dichi chakulejeleliyi Yehova Nzambi yeyi kuhemba ifuku daSabata.
Lemeshaku tata yeyi namama yeyi, mwomwakulejeliyi Yehova Nzambi yeyi; kulonda mafuku eyi akavuli, wakashakami chachiwahi mwituŋa dakukwinkayi Yehova Nzambi yeyi.
Kujaha muntu, chinjila.
Kwila wuvumbi, chinjila.
Kwiya, chinjila.
Kushimuna wunsahu wakutwambila mukwenu, chinjila.
Kwikala nalwisu lwaŋodamukwenu, chinjila; kwikala nalwisu lwetala damukwenu, hela lweha dindi, hela lwaŋamba yindi weyala, hela lwaŋamba yindi wamumbanda, hela lwaŋombi yindi, hela lwachimbulu chindi, hela lwachuma hichuma chambala chamukwenu, chinjila.
Mazu awa Yehova wayihosheli nachipompelu chenu chejima hampidi, afumini mukesi nimwivu, nimumwidima wakushishita, nezu deneni; halunjikili kwokuku. Wayisonekeli hamalola awubasa ayedi, wayinyinkelami.
Chelili chimunatiyi izu hidikufuma mukachi kamwidima, iku mpidi yidi nakubidima kesi, enu himukuswila kwakwihi nanami, wowu anyanta ejima anyichidi yenu, niakulumpi jenu;
himukwila nenu, Talenu, Yehova Nzambi yetu natumwekesheli dehi nilubanji lwakulema kwindi nichatohayi, tunatiyi kuhosha kwindi hikukufuma mukesi; lelu tunamoni Nzambi hakuhosha namuntu, muntu saŋa ahandilayi.
Dichi dinu tukufwiladi? Kesi aka keneni kakutunoŋesha. Neyi tukutiyaŋa tuhu kuhosha kwaYehova Nzambi yetu tukufwa hohu.
Ochu hadi antu ejima hadi watiyahu dehi kuhosha kwaNzambi wamumi kunakufuma mukachi kakesi, neyi chitunatiyetu, ahanda?
Yaku kwakwihi eyi, wakatiyi mwakuhoshayi Yehova Nzambi yetu mwejima; yejima yakahoshayi Yehova Nzambi yetu naneyi eyi wakahoshi nanetu; twakachitiya, twakelamu.
Yehova watiyili mazu enu mwahosheli, chimwahosheli nanami; Yehova waŋilili, nindi, Natiyi dehi mazu anawa antu anahoshuwu naneyi; mwejima mwanahoshuwu anahoshi chachiwahi.
Yowe-e! Neyi mudi wena mwadiŋi muchima wakuntiya woma, wakwilaŋa mwejima munukuyileja mafuku ejima, mutenowu adi kushakama chachiwahi, niwena nianyanawu chahayanyaka!
Yaku wuyili neyi, Funtenu kumatenti enu.
Hakwila eyi wukwimana kunu kudami, ami nukuhosha naneyi mwejima nimukuleja, nimuyidika, nimuwuhaku, muwakayitaŋisha wena kulonda akelaŋamu mwituŋa dinakayinka akadiheti.
Mwakashaŋaku muchima wakwila mwakuyilejayi Yehova Nzambi yenu; bayi mwakasenukamu muya hela kuchikasa chachidiilu hela kuchimunswaku.
Kayenuŋa munjila yakuyilejayi Yehova Nzambi yenu ho-o, kulonda mwakahandi, mwakashakami chachiwahi, mwakavulishi mafuku enu mwituŋa dimwakaheta.
Diku kuleja, niyidika, niwuhaku, wanlejeliyi Yehova Nzambi yenu kuyitaŋisha, kulonda mwakelaŋamu omu mwituŋa dimwakaya nakuheta;
kulonda wakamutiyaŋa Yehova Nzambi yeyi woma, wakahembi yidika yindi yejima nikuleja kwindi, kunukukuleja, nineyi, nimwaneyi, nimwizukulweyi, mafuku ejima iwakahanda; kulonda mafuku eyi akavuli.
Dichi dinu, enu aIsarela, tiyenu, mwakashuku muchima wakwilamu; kulonda mwakashakami chachiwahi, mwakasemununi nankashi mwituŋa datuloŋa twamayeli nawuchi, mwakukaniniyi Yehova Nzambi yawankakulula jeyi.
Tiyenu, enu aIsarela; Yehova Nzambi yetu hiYehova wumu hohu;
wakakeŋi Yehova Nzambi yeyi namuchima weyi wejima, nawumi weyi wejima, naŋovu jeyi jejima.
Nimazu awa nukukuleja lelu akekalaŋa mumuchima weyi;
wakataŋishaŋamu anyaneyi chakashinshi, diyi mpanji yiwakahanjikaŋa chiwakashakamaŋa mwitala deyi, nichiwakendaŋa munjila nihakukama, nihakuhinduka.
Wakayikasaŋa kuchikasa cheyi akekalaŋa chinjikijilu, wakayivwalaŋa haneli disu iku, disu iku.
Wakayisoneki kuyipamba yakwitala deyi, nikuyenzelu yakuyipaŋu yeyi.
Chakakwiŋijayi Yehova Nzambi yeyi mwituŋa dasanyikililiyi ankakulula jeyi Abarahama, naIsaka, naYakoba, nindi akwinkidu; chiwakatambula nyikala yamaneni yayiwahi yiwabulili kutuŋeyi,
nimatala enzala to-o nayuma yayiwahi yejima yiwabulili kushamu eyi, nimashima akupunda dehi iwabulili kupundeyi, nimatempa anyivinyu nanyiolive iwabulili kudimeyi, hiwakadyaŋa hiwakekutaŋa;
henohu wakababalaŋa wakabuli kulalamena Yehova wakufumishili mwituŋa daEjipitu mwitala dawuduŋu.
Wakatiyaŋa Yehova Nzambi yeyi woma; diyi wakakalakelaŋa, wakasanyikaŋa ijina dindi.
Bayi wakalondelela akishuku, akishi awantu akayinyeŋumuka;
muloŋa Yehova Nzambi yeyi wekala mukachi keyi hiNzambi wukweti mukáwu; Yehova Nzambi yeyi wakenza kakuzuwila, wakenza kakujilumuna tuhu hewulu deseki.
Bayi mwakamweseka Yehova Nzambi yenu neyi china chimwamwesekeli kuMasaku.
Mwakahembaŋa chakashinshi mukuleja kwaYehova Nzambi yenu, nimuwunsahu windi, nimuyidika yindi, mwakulejeliyi.
Wakelaŋa nichaloŋa nichachiwahi kumesu aYehova; kulonda wakashakami chachiwahi, wakamoni kwiŋila nakuheta ituŋodu dadiwahi dasanyikililiyi Yehova ankakulula jeyi,
wakatemunumu ayilumbu jeyi ejima kuwakaya, mwomwanahoshiyi Yehova.
Chakakwihulayi mwaneyi kunyaka yamba kenza, nindi, Indi wunsahu, nanshimbi, nawuhaku, wakulejeliyi Yehova Nzambi yetu, waya mudihi?
henohu wakamwili mwaneyi neyi, Twadiŋi anduŋu jaFwaro muEjipitu; Yehova watufumishili muEjipitu nachikasa chaŋovu.
Yehova wayimwekesheleli niaEjipitu, niFwaro, niakwetala dindi ejima yinjikijilu nayihayamisha yamaneni yakala, tuyimonaŋa namesu etu;
watufumishilumu, walondeli atwiŋiji mwituŋa dasanyikililiyi ankakulula jetu, atwinkidu.
Yehova watulejeli kwila yidikiyi yejima, tumutiyaŋa Yehova Nzambi yetu woma, kulonda tumoni kuwaha mafuku ejima, kulonda atuhembi chachiwahi saŋa twahandila hohu, neyi ichi chitudi lelu ichi.
Chitwakashaku muchima wakwila mwaya kulejiku kwejima kumesu aYehova Nzambi yetu, mwomwanatulejiyi, chakekala kuloŋa kwetu.
Chakakwiŋijayi Yehova Nzambi yeyi mwituŋa diwakaya nakudiheta, chakatemunayi kuwakayeyi nyunza yayivulu, niaHiti, niaGirigashi, niaAmori, niaKenani, niaPerizi, niaHivi, niaYebusi, nyunza yitanu nayiyedi yakubadikeyi nikutoha niŋovu;
chakayinkayi Yehova Nzambi yeyi kuwakayeyi, chiwakayitapa chiŋa wakayijilumuni chikupu, kutiyaŋana nawu chitiyaŋenu nehi, kuyimwekeshela luwi nehi.
Kusumbwaŋana nawu nehi, mwaneyi wamumbanda kumwinkayi mwanindi weyala nehi, hela mwanindi wamumbanda kumusumbwilayi mwaneyi weyala nehi.
Wakenda kakubalumwina mwaneyi weyala hakaleka kunlondela, hakapesha akishi, hiyakayizuwila kudi Yehova, hakakujilumuna swayi swayi hohu.
Tiyenu chimwakayikoŋa; tumeŋa twawu twakulambwila twejima mwakatuhumoni, tuposhi twawu twakupeshela twemikawu mwakatufumpoli puchi puchi, ninyiyombu yawu mwakayitemi, niankishi jawu jakusoŋa mwakajochi mukesi.
Muloŋa enu muyantu ajila, mwamujilila Yehova Nzambi yenu; Yehova Nzambi yenu nayitondi dehi mwikali antu ambala ayena hohu, akwambula mudi antu ejima adi hewulu deseki.
Yehova hashili muchima hadenu, hela kuyitonda, nindi mwabadika nyunza yacheŋi kuvulaku; muloŋa yenu mwabadikili kukeha hadi nyunza yejima;
chayifumishiliyi Yehova nachikasa chaŋovu, hakuyikuula mwitala dawuduŋu kudi Fwaro mwanta wakuEjipitu, chafumini hakukeŋa kwayikeŋayi Yehova, nihakukakela kusanyika kwasanyikililiyi ankakulula jenu.
Dichi dinu ilukaku neyi Yehova Nzambi yeyi diyi Nzambi; diyi Nzambi washinshika, wakakelaŋa nimwatiyaŋeniyi, nimuluwi lwindi, nawantu amukeŋa ahembaŋa kuleja kwindi, kushika nikwikombakaji damakiŋu.
Ámuhela wayifwetelaŋa kumesu awu, yowu kuyijilumuna; wamuhela hakahema ninduku, wakamufwetela kumesu indi.
Dichi dinu chiŋa wakahembaŋa nimukuleja, nimuyidika, nimuwuhaku munakuleji lelu, wilumu.
Wakamona, chiwakatiyilila muwuhaku iwu nakuhembamu, nakwilamu, Yehova Nzambi yeyi wakakuhembela chitiyaŋenu naluwi lwasanyikililiyi ankakulula jeyi;
wakakukeŋa, wakakukiswila nkisu, wakakuvulisha; wakakiswila nianyaneyi, nimbutu yaheseki deyi, yoyu tidiku yeyi, navinyu yeyi, namanji eyi, nianyana kaŋombi jeyi, nianyana kanyikoku yeyi, mwituŋa dasanyikililiyi ankakulula jeyi kukwinkadu.
Wakabadika nyunza yejima kukooleka; hela kudenu, hela kuyimuna yenu, hela weyala, hela wamumbanda hikwakekala nshintaku.
Yehova wakayifumishila kukata kwejima; nyisoŋu yatama yamuEjipitu yiweluka hakakwinkayuku, wakayinka hadi antu ejima akuheleyi.
Wakanoŋesha nyunza yejima yakakwinkayi Yehova Nzambi yeyi; disu deyi bayi dakayitala naluwuku, bayi wakapesha akishi awuku, chakenda kekala muhetu wakufweyi.
Neyi wakela mumuchima weyi neyi, Nyunzoyu yambadikami kuvula nukuyimwaŋamu ŋahi?
Bayi wakayitiya womaku; wakaanukaŋa chachiwahi chayikoŋeluwu aFwaro nawaEjipitu ejima kudi Yehova Nzambi yeyi;
kweseka kweneni kumwamweni namesu enu, niyinjikijilu, niyihayamisha, nichikasa chaŋovu, nichikasa chakwolola, chakufumishiliyi nachu Yehova Nzambi yeyi; dimu mwakayikoŋayi Yehova Nzambi yeyi nyunza yejima yiwunatiyi woma.
Yehova Nzambi yeyi wakatemesha mayanvu mukachi kawu, kulonda anashali nianabatami kumwakayenu akajilumuki.
Bayi wakayizaala womaku; muloŋa Yehova Nzambi yeyi wekala mukachi keyi, hiNzambi muneni wákutiya woma nankashi.
Nyunzoyu Yehova Nzambi yeyi wakayitemuna kuwakayeyi anti naanti, hiwakatwesha kuyinoŋesha ipanda dimuku, kulonda anyama amumpata akabuli kusemunwinamu.
Yehova Nzambi yeyi wakakwinkawu kuwakayeyi, wakayikumpaŋesha kukumpaŋesha kwakweni, ninichi chakajilumukawu to-o.
Akakwinka nianyanta jawu ankanu, wakajiyisha nimajinawu mwishina dewulu; kwosi muntu niwumu wakadikaŋa naneyuku, ninichi chiwakayijilumuna to-o.
Ankishi jawu jakusoŋa jakufwikija jakuhwelelaŋawu, mwakajochi mukesi, bayi wakafwila hela siliva hela wuru wuduhuku, hela kuyinona tuhu nehi; mwakenza kafwamu neyi chakufwa mumuhetu; muloŋa hichuma chakushimana kudi Yehova Nzambi yeyi.
Bayi wakeŋija chuma chakushimana mwitala deyuku, wakenda kashiŋewa hamu nachu; chiŋa wuchitiyaŋa kutama nankashi, wuchitiyaŋa kumuchima bwi-i chikupu; muloŋa hichuma chashiŋewa.
Kuleja kwejima kunukukuleja lelu chiŋa wakashaku muchima wakwilamu, kulonda mwakahandi, mwakasemununi, mwakeŋili nakutambula ituŋa dayisanyikililiyi Yehova ankakulula jenu.
Wakaanukaŋa njila yejima yakulombweliyi Yehova Nzambi yeyi muchinkalampata nyakiyi makumi awana (40), kulonda akuzozeshi mumuchima, akweseki, eluki yidi mumuchima weyi neyi wakovwahilaŋa mwanakulejiyi, tahindi nehi.
Wakuzozesheli mumuchima, wakulekeli nanzala, wakudiishili manina iwabulili kwilukeyi, abulili kwiluka hela ankakulula jeyi, kulonda akwilukishi nawu muntu hahandaŋa namankendi hohuku, muntu wahandaŋa chiŋa namazu ejima akufuma mukanwa kaYehova.
Munyakiyi makumi awana (40) yuma yeyi yakuvwala hiyafukulukilili hamujimba weyuku, mwendu weyi hiwananinuku.
Wakatoŋojokaŋa chachiwahi mumuchima weyi, neyi mwababeshelaŋayi iyala mwanindi weyala, dimu mwakukubabeshelayi Yehova Nzambi yeyi.
Wakahembaŋa kuleja kwaYehova Nzambi yeyi, kulonda wendi munjila jindi wumutiyi woma.
Muloŋa Yehova Nzambi yeyi hakukutwala mwituŋa dadiwahi, ituŋa datutuloŋa twamenji, namanyiŋi, natuseloki twatupukilaŋa nimuyinekineki nikumapidi;
hiituŋa datidiku nabali, danyivinyu nayikuyu namabula; hiituŋa damaolive amanji, niwuchi;
hiituŋa dakudya yakudya dye-e, kwosi chuma chiwakabula mwoku; ituŋa dakwila malola ekalamu hichikuŋu, mapidi ekalamu mukutwesha kupundamu wuneŋu.
Wakadya wakekuta, wakamukiswila Yehova Nzambi yeyi nkisu netuŋa dadiwahi danakwinkiyi.
Babalaku wakenda kalalamena Yehova Nzambi yeyi, hiwukubula kuhemba nimukuleja kwindi, nimuwuhaku windi, nimuyidika yindi munakuleji lelu;
wakenda kela chiwakela wunadyi dehi, wunekuti dehi, wunatuŋi dehi matala amawahi, wunashakamumu dehi;
niaŋombi jeyi niyimuna yeyi yanyanya yinasemununi dehi, nisiliva yeyi niwuru weyi wunavuli dehi, niyuma yeyi yejima yinavuli dehi;
henohu hiwakaditohesha mumuchima weyi, hiwakalalamena Yehova Nzambi yeyi wákufumishili mwituŋa daEjipitu, mwitala dawuduŋu.
 Wákulombweli hiwukuhita muchinkalampata china cheneni chikweti woma nankashi, mwadiŋi nitupela twafwana, nitunjimbu, niiseki dominina, dabula nimenji; wákufumishilili menji mwilola dabalulaŋawu malola amukalula;
wákudiishili muchinkalampata manina abulili kwilukawu ankakulula jeyi; kulonda akuzozeshi, akweseki kulonda akakwili chachiwahi kunyaka yeyi yakukuminina.
Wakenda kela mumuchima weyi neyi, Ŋovu yami niŋovu yachikasa chami diyi yinanheteshi maheta ejimawa.
Chiŋa wakaanukaŋa neyi, Yehova Nzambi yami diyi nanyinki ŋovu yakuheta; kulonda akakoleshi chitiyaŋenu chindi chasanyikililiyi ankakulula jenu neyi chakwilayi lelu.
Mona neyi wakalalamena Yehova Nzambi yeyi, hiwakalondela akishi, nakuyifukamina, nakudifukula kudi wena, nukuyileja lelu nami mwakajilumuka tuhu shati.
Mwomwakujilumukila nyunza yidi nakujilumunayi Yehova kumukuyenu dimu mwakajilumukila ninenu; muloŋa munaleki kutiyilila mwizu daYehova Nzambi yenu.
Tiyenu, enu aIsarela; lelu himukuzambuka Yodana mwiŋili nakuheta nyunza yayibadika nikutoha niŋovu, ninyikala yamaneni yikweti mpwembu jakwata nimwiwulu.
Niantu amaneni ataluka, wowu anyana kaAnaki iweluka, iwatiya kuyitena nawu, Watweshaŋa kwimana nawanyana kaAnaki hinyi?
Ilukaku dinu lelu, neyi, Yehova Nzambi yeyi diyi wukutwaminaŋaku kuwukuyeyi neyi kesi kanoŋeshaŋa; wakayijilumuna, wakayizeyesha kuwukuyeyi; nineyi hiwakayitemunamu, hiwakayijilumuna chaswayi hohu, mwomwanahoshiyi Yehova naneyi.
Hakela neyi Yehova Nzambi yeyi nayitemunumu dehi kuwukuyeyi, bayi wakahosha mumuchima weyi neyi, Yehova naŋiŋiji nakaheti ituŋidi nakuloŋa kwamuku; komana muloŋa wakutama kwanyunzoyu dihu hanayitemwiniyi Yehova kuwukuyeyi.
Chiwukwiŋila nakuheta ituŋa dawu, hiwukwiŋila nanochu chiwaloŋa, indi kwiji nanochu chiwoloka muchimaku, ilaŋa nanochu chatama nyunzoyu dichi chakuyitemwinayi Yehova Nzambi yeyi kuwukuyeyi, kulonda akakoleshi izu dasanyikililiyi Yehova ankakulula jeyi, Abarahama, naIsaka, naYakoba.
Dichi ilukaku neyi, Yehova Nzambi yeyi hadi nakukwinka ituŋidi dadiwahi nindi wudiheti nanochu chiwaloŋaku; muloŋa enu mumunza wachinchika.
Anukaku, bayi wakalalamena chiwamuvulokeli Yehova Nzambi yeyi azuwi muna muchinkalampataku; kufumisha kwifuku diwafumini mwituŋa daEjipitu, ninichi chimwashikili kunu, mwadikaŋili naYehova hohu.
Hela kuHorebi mwamuvulokeli Yehova azuwi, Yehova wazuwili nanenu nindi ayijilumuni.
Chinakandukili mpidi nakutambula malola awubasa, wowu malola awubasa achitiyaŋenu chatiyaŋeniyi Yehova nanenu, nashakamini hampidi mafuku makumi awana (40) nimwaana niwufuku; hinadiili yakudya, hela kunwa menjuku.
Yehova wanyinkeli malola awubasa ayedi akusoneka namunu waNzambi; asonekeluhu mwaya mazu ejima ahosheliyi Yehova nanenu hampidi, izu dindi difumaŋa mukesi ifuku dakupompa.
Chelili mafuku makumi awana (40) nimwaana niwufuku anamani dehi, Yehova hakunyinka malola awubasa ayedi, wowu malola awubasa achitiyaŋenu.
Yehova hakuŋila nindi, Nyamukaku, wufumi kunu wukunkumuki swayi; muloŋa antu eyi iwafumishili muEjipitu anaditamishi dehi; anafumi dehi swayi munjila yinayilejeli; aneli dehi nkishi yawu yakusuŋununa.
Yehova hakuŋila henahana, nindi, Iwu munza nawumoni dehi komana himunza wachinchika;
nleki kwami niyijilumuni, nijimi ijina dawu difumi munu mwishina dewulu; eyi nikwili munza wakuyibadika wena niŋovu nikutoha.
Nochu nabalumukili nakunkumukili mpidi, mpidi yidi nakubidima kesi; nimalola awubasa achitiyaŋenu ayedi adi mumakasami ayedi.
Nami nitali, hinukumona komana munamuputoli dehi Yehova Nzambi yenu; munadiilili dehi mwana kaŋombi wakusuŋununa; munafumi dehi swayi munjila yayilejeliyi Yehova.
Nakwatili malola awubasa ayedi, nayinatili mumakasami ayedi nayifumpili kumesu enu.
Nadinatili chamesu hamaseki kumesu aYehova mafuku makumi awana (40) nimwaana niwufuku, neyi chinelili hakusambila; hinadiili yakudya hela kunwa menjuku; muloŋa wanshidi yenu yimwaputoleli, chimwelili chatama kumesu aYehova, himukumuvuloka azuwi.
Ami natiyili woma wakuzuwa nikutatashana kwayizuwililiyi nachu Yehova, nindi ayijilumuni. Ilaŋa Yehova kwindi wantiyililili henohu nawa.
Yehova waswejeli kuzuwa naAroni, nindi amujilumuni; namulombeleli Aroni henohu nawa.
Ami nanoneni nshidi yenu, yowu mwana kaŋombi imwelili, namwocheli mukesi, namutwili, namuchikili, waheheleli neyi lunkuŋu hohu; nakuwili lunkuŋu lwindi mukakaloŋa kafumini hampidi.
 NikuTabera, nikuMasa, nikuKibiroti Hatava mwamuzuwishili Yehova.
Chayitemesheliyi Yehova nindi mufumi kuKadeshi Baraneya, wayilili nindi, Yenu mwakaheti ituŋa dinayinki; himukudikaŋa nezu daYehova Nzambi yenu, himwamwitiyili hela kutiyilila mwizu dinduku.
Kufumisha kwifuku dinayiilukili mwadikaŋa naYehova hohu.
Dichi nadinatili chamesu hamaseki kumesu aYehova mafuku makumi awana (40) nimwaana niwufuku; muloŋa Yehova welili nindi wukuyijilumuna.
Nalombeleli kudi Yehova, nami, Eyi Mwanta Nzambi, bayi wujilumuna antu eyi, niwuswana weyi wakuulili nakutoha kweyi, iwafumishili muEjipitu nachikasa cheyi chaŋovuku.
Anukaku ambuŋeyi aAbarahama, naIsaka, naYakoba; bayi wutalaŋa kuchinchika kwawantu awa, hela kutama kwawu, hela nshidi yawuku;
antu amwituŋa diwatufumishili akenza kela nawu, Yehova wakaŋenyi kuyiŋija mwituŋa dayikanininiyi, wayiheleli, dichi chayifumishililiyi nindi ayijahili muchinkalampata.
Kutoŋa diwu antu eyi, diwu wuswana weyi, wafumishili naŋovu jeyi jeneni, nachikasa cheyi chakwolola.
Henohu Yehova waŋilili nindi, Sesaku maloleyi awubasa ayedi adi neyi ana akusambila, wukanduki kunu kumpidi kunidi, wutuŋi chimbaŋu cheyi chamutondu.
Hamalola awubasa nukusonekahu mazu adiŋi hamalola awubasa akusambila iwafumpili, wakayishi muchimbaŋu.
Dichi natuŋili chimbaŋu chamapulaŋa anyizenzi, naseseli malola awubasa ayedi neyi ana asambilili, nakandukili hampidi, malola awubasa ayedi adi muchikasa chami.
Hamalola awubasa wasonekeluhu neyi mwasonekeliyi hakusambila, joji nshimbi ikumi jahosheliyi Yehova nanenu hampidi, izu dindi difumaŋa mukesi ifuku dakupompa; Yehova wayinyinkeli.
Ami nabalumukili, nakunkumukili mpidi, nashili malola awubasa muchimbaŋu chinatuŋili; mwomwaduwu nihanu, mwomwanlejeliyi Yehova.
Anyana kaIsarela afumini kuBeyeroti Beneyayakani ayili kuMosera; kwokwafwilililiyi Aroni, kwokwamujiikililuwu; mwanindi Eleyazari wahiŋilumu hakukoŋa mudimu wawupristu.
Afumini kwenoku ayili kuGudigoda; afumini kuGudigoda ayili kuYotibata, ituŋa datutuloŋa twamenji.
Henahana dihu haambwililiyi Yehova muchidi waLevi kulonda asendaŋa chimbaŋu chachitiyaŋenu chaYehova, kulonda emanaŋa nikumesu aYehova nakumukalakela, akiswilaŋa ninkisu mwijina dindi nikwitaŋwa dalelu.
Dihu hafuma Levi kubula iseka hela wuswana wakubombela nawanakwindi; Yehova diyi wuswana windi, mwomwahosheliyi Yehova Nzambi yeyi nayena.
Ami nashakamini hampidi, neyi hakusambila, mafuku makumi awana (40) nimwaana niwufuku, nihenohu nawa Yehova wantiyilili; Yehova walekeli kukujilumuna.
Yehova waŋilili nindi, Nyamukaku wukwati njila yeyi yakuya kumbidi yawantu; niwena akeŋila nakuheta ituŋa dinasanyikilili ankakulula jawu kuyinkadu.
Ichi dinu enu aIsarela Yehova Nzambi yenu nakeŋi chumanyi kudenu? Nakeŋi nindi chiŋa mumutiyaŋa Yehova Nzambi yenu woma, mwendi munjila jindi jejima, mumukeŋi, mumukalakeli Yehova Nzambi yenu nanyichima yenu yejima, nawumi wenu wejima,
mwovwahili mwanayilejiyi Yehova, nimuyidika yindi, munukuyileja lelu kulonda mumoni kuwaha.
Talaku, niiwulu, niiwulu damawulu, niiseki, hamu nayuma yejima yekalamu, yaYehova Nzambi yeyi.
Diyi Yehova watiyili ankakulula jeyi kuwaha hakuyikeŋa, hakutonda nianyanawu alondelumu, kafwampi yenu, chakubadika nyunza yejima neyi chimukumona lelu.
Dichi alamenu nyivumbu yakunyichima yenu, bayi muchinchika cheŋuku.
Muloŋa Yehova Nzambi yenu hiNzambi yawanzambi, hiMwanta wawanyanta, hiNzambi muneni diyi mukwaŋovu, wákutiya woma nankashi, haakamaŋa muntuku, hiyamufwetaŋa maselekaku.
Diyi wasompelaŋa ninshona, nimfwila, diyi wakeŋaŋa mwenyi, hakumwinka niyakudya niyakuvwala.
Dichi dinu mwakakeŋaŋa mwenyi, muloŋa ninenu mwadiŋi enyi mwituŋa daEjipitu.
Wakatiyaŋa Yehova Nzambi yeyi woma; diyi wakakalakelaŋa; diyi wakalamata mbe, diyi wakasanyikaŋa ijina dindi.
Diyi kushimeka kweyi, diyi Nzambi yeyi, wakukoŋeleli yumoyu yamaneni, yikweti niwoma nankashi, yiwamweni namesu eyi.
Ankakulula jeyi akunkumukili muEjipitu nawantu makumi atanu nayedi (70) hohu; hakwinza katataka Yehova Nzambi yeyi nayivulishi dehi neyi chavula tutumbwa twamwiwulu.
Dichi dinu kakeŋi Yehova Nzambi yeyi, kahembi nimwanakaniyi, nimuyidika yindi, nimuwuhaku windi, nimwanakulejiyi, mafuku ejima.
Ilukenu lelu; hinidi nakuhosha nawanyanenu anabuli kwilukaku, muloŋa wena abulili kumona mwababesheliyi Yehova Nzambi yenu, hela ŋovu yindi, hela chikasa chindi chaŋovu, hela chikasa chindi chakwolola,
hela yinjikijilu, hela nyidimu yindi yakoŋeliyi muEjipitu, yamukoŋeliyi Fwaro mwanta wakuEjipitu niituŋa dindi dejima;
nimwakoŋeliyi akwanjita amuEjipitu nituwalu twawu nimakálu awu; chayikumpwiliyi namenji amuKaluŋalwiji Kachinana hayihaŋiluwu, nichayijilumwiniyi Yehova nikwitaŋwa dalelu;
nichayilililiyi muchinkalampata kushika ndo-o nikunu;
nichayikoŋeliyi aDatani naAbirami, anyana kaEliyabi, mwana kaRubeni; chidaasamini iseki kanwa kadu hidikuyiminya, niwena niakwamatalawu, nimatenti awu niyuma yayumi yejima yadiŋuwu nayu, mukachi kawaIsarela ejima.
Ilaŋa enu aweni munamoni namesu enu mudimu waYehova weneni wakoŋeliyi wejima.
Dichi dinu mwakahembaŋa kuleja kwejima kunakuleji lelu, kulonda mwakakoli, mwakeŋili nakuheta ituŋa dimukuzambuka nakuheta;
mwakavulishi mafuku enu mwituŋa dasanyikililiyi Yehova ankakulula jenu kuyinkadu niwena nianyanawu, ituŋa datuloŋa twamayeli nawuchi.
Muloŋa ituŋa dimukuya nakuheta hididi neyi ituŋa daEjipitu dimwafumini, dakwila wutùmba mbutu yeyi, hiwukuyitukumwina namwendu weyi, neyi itempa damadajuku;
ilaŋa ituŋodu dimukuzambuka nakuheta, hiituŋa damapidi nayinekineki, danwaŋa menji anvula yamwiwulu.
Hiituŋa dakuhemba kudi Yehova Nzambi yeyi; dihu hekala mesu aYehova Nzambi yeyi hefuku hefuku, kufumisha hakutachikila mwaka nihakumanina mwaka.
Mona neyi mwakatiyilila chachiwahi kuleja kwami kunukuyileja lelu, nakumukeŋa Yehova Nzambi yenu nakumukalakela nanyichima yenu yejima, nawumi wenu wejima,
nindi, Nakayinka nvula yamwituŋa denu hachilaaka chayu, ninvula yakusambila ninvula yakukuminina, wakakuŋuli nitidiku yeyi, nivinyu yeyi, nimanji eyi.
Nakamenesha mumpata yeyi matahu awayimuna yeyi, wakadya, wakekuta.
Babalenu, nyichima yenu yibuli kuyidimba, himukusenuka hambadi nakupesha akishi, himukudifukula kudi wena;
niYehova hakayizuwila, hakajika iwulu kulonda nvula yibuli kunoka, niituŋa dibuli kusoŋa mbutu yadu; himwakajilumuka chakadi nikuleha mwituŋa dadiwahi dakuyinkayi Yehova.
Dichi dinu mwakaswekaŋa mazu ami munyichima yenu nimuyitoŋojoka yenu; mwakayikasilaŋa kumakasenu ekalaŋa chinjikijilu, mwakayivwalaŋa haneli disu iku, disu iku.
Mwakataŋishaŋamu nianyanenu, akekalaŋa mpanji yenu, nichiwakashakamaŋa mwitala deyi, nichiwakendaŋa munjila, nihakukama nihakuhinduka.
Wakayisoneki hayipamba yakwitala deyi, nikuyenzelu yakuyipaŋu yeyi;
kulonda nimafuku enu nimafuku awanyanenu akavulaŋa mwituŋa dasanyikililiyi Yehova ankakulula jenu kuyinkadu, neyi chekala mafuku amwiwulu dichi chakekala nihamaseki.
Muloŋa neyi mwakahembaŋa chachiwahi kulejiku kwejima kunukuyileja, himukwilamu, himukukeŋa Yehova Nzambi yenu, himukwenda mwaya njila jindi jejima, himukumulamata mbe;
henohu Yehova hakatemunamu nyunzoyu yejima kumukuya, himwakaheta ninyunza yayibadika nikutoha niŋovu.
Hejima himwakadata nyendu yenu hakekala henu; ŋinza yenu yakekala kufumisha kuchinkalampata ndo-o nikuLebanoni, nikufumisha kukaloŋa, yowu kaloŋa Yufurati, lusu nikukaluŋalwiji kakumujika.
Hosi iyala wakemana nanenuku; ituŋa dejima dimwakadata, Yehova Nzambi yenu wakatiyisha antu woma wenwenu, akayizaala hohu, mwomwanahoshiyi nanenu.
Talenu, lelu hinukuyishila kumesu enu ninkisu niishiŋu.
Nkisu, yokutiyilila kuleja kwaYehova Nzambi yenu kunukuyileja lelu;
ishiŋu, yokubula kutiyilila kuleja kwaYehova Nzambi yenu, himukusenuka munjila yinukuyileja lelu, mulondeli akishi imwabulili kwiluka.
Chakela neyi Yehova Nzambi yeyi nakwiŋiji dehi mwituŋa diwukuya nakuheta, nkisu wakayisha hampidi yaGerizimi, ishiŋu wakadisha hampidi yaEbali.
Hijidi kwishinadi daYodana kumbadi yanjila yaya kwahuminaŋa itaŋwa, mwituŋa dawaKenani ashakama muChana kwatalaŋana naGiligali, kwakwihi nanyikula yaMoreku?
Muloŋa enu keŋa muzambuki Yodana, mwiŋili nakuheta ituŋa dakuyinkayi Yehova Nzambi yenu, ninochu mwakadiheta, mwakashakamamu.
Mwakashaŋaku muchima wakwila nimuyidika yejima nimuwuhaku wunukuyishila kumesu enu lelu.
Tiyenu yidika nawuhaku, wumwakasha muchima wakwilamu mafuku ejima imwakahanda hamaseki, omu mwituŋa danayinkiyi Yehova Nzambi yawankakulula jeyi kudiheta.
Kunyunzoyu yimwakaheta, hejima hakapeshaŋawu akishi awu, hela hampidi jamaneni, hela hampidi janyanya hela mumashina anyitondu yituuta yejima, chiŋa mwakakisaŋanahu shati chikupu.
Mwakahumoni tumeŋa twawu twakulambwila twejima, mwakafumpoli nituposhi twawu twakupeshela puchi puchi, ninyiyombu yawu mwakayochi mukesi, niankishi jakusoŋa jakufwikija akishi awu, mwakajikisaŋani; mwakajiyishi ijina daju chikupu kwenoku.
Bayi mwakamwilaŋa Yehova Nzambi yenu chochochuku.
Ilaŋa chipela chakatondayi Yehova Nzambi yenu mukachi kanyunza yenu yejima nindi ashuku ijina dindi, kafwampi kwokwashakamayi yena, diku kumwakakeŋa, diku kumwakaya.
Diku kumwakatwalaŋa ninyilambu yenu yakushita, niyimuna yenu yakuketula, niyenu yamwikumi, ninyilambu yenu yakuleleka yimwakalambulaŋa, nikudikana kwenu, ninyilambu yenu yakumwinka chakunyichima yenu, nawawedi akumataŋenu nakumayindenu.
Diku kumwakadiila kumesu aYehova Nzambi yenu, ninenu niakumatalenu, himwakazaŋalala nayuma yejima yimwakakwata chikasa yakayikoolekeshelayi Yehova Nzambi yeyi.
Bayi mwakelaŋa yuma yejimiyi yituneli kunu lelu, yakukoŋa antu ejima iwu mwanamoniyi kuloŋa, iwu mwanamoniyi kuloŋaku;
muloŋa muchidi kanda mushiki kukunooka nikuwuswana wakukwinkayi Yehova Nzambi yeyuku.
Ilaŋa chimukuzambuka Yodana nakushakama mwituŋa dakuyinkayi Yehova Nzambi yenu nindi mudiswani, chakayinookeshayi kudi ayilumbu jenu ejima ayinyeŋumuka kwi-ndo, neyi munashakami dehi chakadi woma;
mwakatwalaŋa kuchipela chakatondayi Yehova Nzambi yenu, nindi ashakamishuku ijina dindi, yuma yejima yinakayilejaŋa; ninyilambu yenu yakushita, niyimuna yenu yakuketula, niyenu yamwikumi, ninyilambu yenu yakuleleka yimwakamwinkaŋa, nikudikana kwenu kwejima kwasweja kuwaha kumwadikanini naYehova.
Himwakazaŋalalaŋa kumesu aYehova Nzambi yenu, ninenu nianyanenu amayala nianyanenu awambanda, niaŋamba jenu amayala, niaŋamba jenu awambanda, nikaLevi wakekala hamukala wenu, muloŋa yena hakweti hela iseka hela wuswana hamu nanenuku.
Babalaku wakenda kalambula nyilambu yeyi yakushita kwonsu kuwunamoni kwoku;
chiŋa chipela chakatondayi Yehova kumunza wenu wumu, diku kwenoku hohu kuwakatwalaŋa nyilambu yeyi yakushita, diku kuwakelaŋa mwejima munakakulejaŋa.
Kwinza kujaha anyama nakuyidya, mwakajahaŋa tuhu nakudya munyikala yenu yejima, mwonsu mwakeŋela nyichima yenu, mwakayikoolekeshelayi Yehova Nzambi yenu nakuyinka, hela antu ajilola hela ajila, akatweshaŋa kudya neyi chadyaŋawu mbaala nankayi.
Hakwinza mashi bayi mwakayidyaku; mwakayimwaŋilaŋa hamaseki neyi menji.
Yamwikumi yatidiku yeyi, hela yavinyu yeyi, hela yamanji eyi, hela tuhu awedi akwitaŋa deyi nakwiyinda deyi, hela kudikana kuwakadikana, hela nyilambu yeyi yakulambula chakumuchima weyi, hela mulambu wakuleleka wuwakalambulaŋa, kutwesha kuyidiila kumukala weyi nehi;
chiŋa wakayidiila kumesu aYehova Nzambi yeyi kuchipela chakatondayi Yehova Nzambi yeyi. Wakadya nineyi, nimwaneyi weyala, nimwaneyi wamumbanda, niŋamba yeyi weyala, niŋamba yeyi wamumbanda, nikaLevi wakekala hamukala weyi; hiwakazaŋalala kumesu aYehova Nzambi yeyi nayuma yejima yiwakakwata chikasa.
Babalaku wakabuli kumuumba kaLevi nyaka yejima yiwakashakama mwituŋa deyi.
Chakatoheshayi Yehova Nzambi yeyi ŋinza yeyi mwakukaniniyi hiwakela neyi, ami nakeŋi kudya mbiji, ochu chiwunakeŋi mumuchima weyi kudya mbiji, wakadya tuhu mwonsu mwakeŋela muchima weyi.
Neyi kuchipela chakatondayi Yehova Nzambi yeyi kushaku ijina dindi kunakuleheli, wakajahi yanakwinkiyi Yehova hela yakwitaŋa deyi hela yakwiyinda deyi, mwomu munakuleji, wakadiili tuhu hamukala weyi mwonsu munakeŋi muchima weyi.
Mwakadyi neyi chimwadyaŋa mbaala nankayi, antu ajilola niajila, akudya tuhu hohamu.
Hela chochu, chiŋa wakashinshikaŋa wakabuli kudya mashi; muloŋa mashi diwu wumi, bayi wakadiila wumi hamu nambijuku.
Bayi wakayidyaŋaku, wakayimwaŋilaŋa hamaseki neyi menji.
Bayi wakayidyaŋaku kulonda wakashakami chachiwahi, nianyaneyi akalondelaŋamu, chiwakelaŋa chaloŋa kumesu aYehova.
Ilaŋa yuma yeyi yajila yiwukweti niyiwadikana wakayisendi, wakayi nayu kuchipela chakatondayi Yehova.
 Nyilambu yeyi yakushita, wakalambuli nimbiji nimashi, hakameŋa kakulambwila kaYehova Nzambi yeyi; mashi ayimuna yeyi yiwakaketulaŋa wakayimwaŋilaŋa hakameŋa kakulambwila kaYehova Nzambi yeyi, mbiji wakadya.
Shaku muchima wutiyi mazu awa ejima inukukuleja, kulonda wakashakami chachiwahi nineyi nianyaneyi amba kakulondelaŋa, chiwakelaŋa chachiwahi chaloŋa kumesu aYehova Nzambi yeyi.
Chakela Yehova Nzambi yeyi nafumishi dehi nyunza kuwukuyeyi, oku kuwukuya nakuyiheta, chiwakela wunayiheti dehi wunashakami dehi mwituŋa dawu;
hakela anayijilumuni dehi, wakababalaŋa wakabuli kufwa mumuhetu wakulondela mwelaŋawu; wakabuli kwihujola jawakishi awu, hiwakela neyi, Indi nyunziyi yapeshaŋa ŋahi akishi awu? Ninami nilumu nawa.
 Bayi wakamwilaŋa Yehova Nzambi yeyi chochochuku; muloŋa yejima yahelaŋayi Yehova yamonaŋayi nindi yakushimana, diyi yelilaŋawu akishi awu; muloŋa hela anyanawu amayala hela anyanawu awambanda ayochelaŋa tuhu akishi awu mukesi.
Chonsu chinukuyileja chiŋa mwakashaku muchima wakwilamu; bayi mwakalunjika kwokuku, hela kufumishaku nehi.
Neyi mukachi kenu mwakamwekana kaprofwetu, indi kwiji mukwakulota yilota, wakayileja chinjikijilu hela chihayamisha,
ochu chinjikijilu hela chihayamisha chahosheliyi naneyi hichikumwekana, hakwila nindi, Tulondelenu akishi iwabulili kwiluka, tuyipeshenu.
Bayi wakatiyilila mazu anowu kaprofwetu hela anowu mukwakulota yilotaku; muloŋa Yehova Nzambi yenu wudi nakuyeseka, eluki neyi mwamukeŋa Yehova Nzambi yenu nanyichima yenu yejima, nawumi wenu wejima.
Mwakendaŋa mwakuyayi Yehova Nzambi yenu, mwakamutiyaŋa woma, mwakelaŋa mwakuyilejayi, mwakovwahilaŋa izu dindi, mwakamukalakelaŋa, mwakamulamati mbe.
Owu kaprofwetu, hela owu mukwakulota yilota akamujahi, muloŋa nahoshi dehi jakuleta winyi naYehova Nzambi yenu wayifumishili mwituŋa daEjipitu, wayikuulili mwitala dawuduŋu, nalondi kukufumisha munjila yakulejeliyi Yehova Nzambi yeyi nindi endakumu. Dichi chimwakafumishaŋa chuma chatama mukachi kenu.
Neyi manakweyi, mwana kamama yeyi, hela mwaneyi weyala, hela mwaneyi wamumbanda, hela iŋodeyi wakunyima, hela ibwambu deyi wudi neyi muchima weyeyi aweni, neyi wukukudimbeka hambadi, nindi, Tuyi nakupesha akishi iwabulili kwiluka hela eyi, hela ankakulula jeyi;
owu akishi anyunza yanyeŋumuka kwakwihi naneyi kwi-ndo, hela yidi kwakulehi naneyi, kufumisha kunsa yeseki yimu ndo-o nikunsa yeseki yikwawu.
Bayi wakamwiteja hela kumutiyililaku; disu deyi bayi dakamutala naluwuku, bayi wakamwanakena hela kumuswekaku;
chiŋa wakamujahi hohu; chikasa cheyeyi dichi chakasambilaŋahu dehi kumujaha, makasa awantu ejima akakumininuku.
Wakamwasi malola afwi; muloŋa wakeŋa kukufumisha kudi Yehova Nzambi yeyi wakufumishili mwituŋa daEjipitu, mwitala dawuduŋu.
AIsarela ejima akachitiya, akatiya woma, akabuli kwila cheŋi kutama kudi chochochu mukachi kenu.
Nyikala yakakwinkayi Yehova Nzambi yeyi kushakamamu, neyi akakushimwinahu mukala wumu,
nawu, Mukachi kenu munafumi amayala ayiluwaŋimbi anadimbeki dehi akwamukala wawu, nawu, Tuyenu twakapeshi akishi imwabulili kwiluka.
Mwakehulamu, mwakashinshikumu chachiwahi, mwakehujolamu chakashinshi; himwamona dimu chalala, chumochu chakumona chikupu, chumochu chakushimana anachikoŋi mukachi kenu.
Akwamukalowu chiŋa mwakayitapi nampoku yakabali, mukalowu mwakawujilumuni shati chikupu, niyuma yekalamu yejima, niyimuna yawu, nawumwemu wampoku yakabali.
Yuma yawu yimunapuupi yejima mwakayipompesheli mukachi kamukwakwa wamumukalowu, mwakamwocheli Yehova Nzambi yeyi mukalowu niyuma yawu yimunapuupi yejima mukesi, nikamu kakashalahu nehi; wakekalaŋa mulumba wahayanyaka; hiyamba kawutuŋulula nawa cheŋuku.
Bayi chuma chashiŋewa chakakulamata kuchikasa cheyuku; kulonda kuzuwa kwaYehova kunasweji kufwomoki, akutiyili luwi niwushona, wusemununi, mwomwasanyikililiyi ankakulula jeyi.
Chiwakatiyilila mwizu daYehova Nzambi yenu hiwukuhemba kuleja kwindi kwejima kunakuleji lelu hiwukwila chaloŋa mumesu aYehova Nzambi yeyi.
Enu muyanyana kaYehova Nzambi yenu; bayi mwakadichaataŋa, hela kutewula haneli disu iku disu iku hansaŋu yamufuku.
Muloŋa eyi wumunza wajila wakujilila Yehova Nzambi yeyi, Yehova nakutondi dehi wikali munza wambala wayena, chakubadika nyunza yejima yekala hewulu deseki.
Bayi wakadyahu chuma chashimanaku.
 Tiyenu anyama imwakadyaŋa; niŋombi, nimukoku, nimpembi,
ninkayi, nimbaala, nikabaji, niikuma, niŋombi yampata, ninteŋu, ninsenjimutumba.
Hadi anyama mwakadyaŋahu ejima aambuka yikwa, akweti chikwa chakubalula hayedi, abukulaŋa.
Tiyenu ábukulaŋa, niábalula yikwa, imwakabula kudya; niŋameli, nikachinchi, nichibatata, muloŋa wena abukulaŋa ilaŋa kwambuka yikwa nehi, kudenu anekali amajilu;
niŋulu, muloŋa waambuka chikwa ilaŋa habukulaŋaku, kudenu nekali wamajilu; enu kudya mbiji yawu hela kuyikunka afwa dehi nehi.
Tiyenu ayuma ejima amumenji imwakadyaŋa; mwakadyaŋa ejima akweti mazàŋu namakàlu;
ejima abula mazàŋu namakàlu enu kuyidya nehi, kudenu amajilu.
Atuda amawahi ejima mwakadyaŋa.
Tiyenu imwakabula kudya; nimbuulu niilamona ninkwaji,
niikubi, nikakoji, nichikoji, mwahita nyichidi yindi;
niikololu mwahita nyichidi yindi;
ninyamalanda, nikambamba, nikatoyu, nichiyimbi mwahita nyichidi yindi;
nikapolu, nichinsweŋi, niikuŋu;
niitaŋataŋa, nimunkoloŋa, nikasafu;
ninkumbi, niipanda mwahita nyichidi yindi, nisusutenu, nikatata.
Ayuma ejima azalalaŋa akweti mpuula kudenu amajilu; enu kuyidya nehi.
Atuda amawahi ejima mwakadyaŋa.
Bayi mwakadya chuma chakudifwilaku; wakachinka mwenyi wekala hamukala weyi, akadyi kwindi, hela kulandisha kudi akufuma kwacheŋi wukutwesha kulandisha tuhu; muloŋa eyi wumunza wajila wakujilila Yehova Nzambi yeyi. Bayi wakateleka mwana kampembi mumayeli amama yinduku.
Mukusemunwina mbutu yeyi yejima, kafwampi yoyu yikusoŋa mwiha hamwaka hamwaka, chiŋa mwakambulumu yamwikumi chalala.
Yamwikumi yatidiku yeyi, niyavinyu yeyi, niyamanji eyi, nawawedi akwitaŋa deyi nakwiyinda deyi, wakayidiili kumesu aYehova Nzambi yeyi, kuchipela chakatondayi kushakamishaku ijina dindi; kulonda wakadizaŋa kumutiya Yehova Nzambi yeyi woma mafuku ejima.
Chakakukoolekeshayi Yehova Nzambi yeyi, neyi njila yinakuleheli dehi, wunakaŋanyi dehi kusenda, muloŋa kuchipela chanatondiyi Yehova Nzambi yeyi kushaku ijina dindi kunakuleheli dehi,
kumina dakubalumwina mumali, wukasi mali wusendi, wakayi kuchipela chakatondayi Yehova Nzambi yeyi.
Owu mali wakalandi nachu chonsu chanakeŋi muchima weyi, hela aŋombi, hela nyikoku, hela vinyu, hela walwa, hela chonsu chanakeŋi muchima weyi; wakadiili kwenoku kumesu aYehova Nzambi yeyi. Wakazaŋalali, nineyi niakwetala deyi;
nikaLevi wekala hamukala weyi, bayi wakamuumbaku; muloŋa yena hakweti hela iseka hela wuswana wakubomba naneyuku.
Hejima hakamanaŋa nyaka yisatu wakedishaŋa yamwikumi yejima munasemunwini yuma yeyi mumwaka wenowu, wakayilumbiki hamukala weyi;
nikaLevi wabula hela iseka hela wuswana wakubomba naneyi, nimwenyi, ninshona, nimfwila, adi hamukala weyi, akenzi akadyi akekuti; kulonda Yehova Nzambi yeyi akakukoolekeshi kunyidimu yejima yakela chikasa cheyi.
Mwaka wakujikishaŋa muyitanu nayiyedi, yitanu nayiyedi, kudeyi wakekalaŋa wakujima nyikudi.
Tiya muwakajiminaŋa nyikudi; antu ejima akusondamisha yuma yawu akajimi yuma yakusondamishawu akwawu; hiyakakála nyikudi yawu kudi akwawu hela kudi anakwawuku; muloŋa anashimuni dehi mwaka waYehova wakujima nyikudi.
Muntu wakwacheŋi wukumukála tuhu; kwinza chadiiliyi manakweyi wakachileka.
Hela chochu, kudeyi hikwakekala atuzweŋuku; muloŋa Yehova wakabadika kukukoolekesha mwituŋa dakukwinkayi Yehova Nzambi yeyi dawuswana wakuheta
neyi wakatiyilila chachiwahi mwizu daYehova Nzambi yeyi nakusha muchima wakwila kulejiku kwejima kunukukuleja lelu.
Muloŋa Yehova Nzambi yeyi wakakukoolekesha mwakukaniniyi; eyi wakasondamishaŋa nyunza yayivulu, ilaŋa eyi kusondama nehi; eyi wakayuulaŋa nyunza yayivulu, ilaŋa wena hiyakayuuleyuku.
Neyi hamukala wumu wetuŋa deyi dakukwinkayi Yehova Nzambi yeyi hakekala manakwenu wumu kazweŋi, bayi wakamuchinchikishila muchima weyi hela kumukamatila chikasa cheyi owu manakweyi kazweŋuku;
chalala chiŋa wakamukamunwina chikasa cheyi, eŋa chalala chiŋa wakamusondamisha hohu, wakawanishi yanabuliyi yanakaŋanyiyi.
Babalaku wakenza katoŋojoka chuma chatama mumuchima weyi, chakwila neyi, Mwaka wamuchitanu nachiyedi, wowu mwaka wakujima nyikudi wudi kwakwihi; nidisu deyi hidikumutamina manakweyi wakazweŋi hiwukubula kumwinka chuma; niyena hakakudilila kudi Yehova, kudeyi chakekala nshidi.
Chalala chiŋa wakamwinkaŋa hohu, chiwukumwinka bayi wutiya kutama mumuchima weyuku; muloŋa chena chumichi dichi chakakukoolekeshelayi Yehova Nzambi yeyi munyidimu yeyi yejima, nimuyuma yejima yiwakakwata chikasa.
Muloŋa himwamba kabula kazweŋi mwituŋaku; dichi chinukukulejela nami, Chalala chiŋa wakamukamunwina manakweyi chikasa cheyi, niweyi wabula, nikazweŋi keyi, mwituŋa deyi.
Neyi akakulandisha manakweyi kaHeberu weyala, hela kaHeberu wamumbanda, nakukalakeli dehi nyaka yitanu nawumu, mumwaka wamuchitanu nachiyedi wakamuleki akadiyili kwindi, nafumi dehi muwuduŋu.
Chiwakamuleka afumi muwuduŋu, bayi wakamuleka akayi makasakasaku.
Wakamwinki chachiwahi niyamwiyinda deyi niyahawuhulilu weyi, niyamuchikalaŋa cheyi, niyamuwukamwinu weyi wavinyu; mwanakukoolekesheliyi Yehova Nzambi yeyi dimu muwakamwinkela.
Wakaanukaŋa chiwadiŋi nduŋu mwituŋa daEjipitu, hiyakukukuula kudi Yehova Nzambi yeyi, dichi chinukukulejela chumichi lelu.
Hiwumoni hakukwila nindi, Ami kwami hinukufuma kudeyuku; nakukeŋi dehi nimutaŋa weyi, nanochu chanashakamiyi naneyi chachiwahi;
henohu hiwakatambula mumba, hiwakamulokwela itu dindi kuchenzelu, hakekala nduŋu yeyi wahayanyaka. Ninduŋu yeyi wamumbanda wakamwilaŋa chochimu.
Hiwakamona kukala kumuleka afumi muwuduŋuku, muloŋa yena nakukalakeli dehi nyaka yitanu nawumu, mwakwila neyi wadiŋi ŋamba wakukwata wadi kukalakalamu mapampa kayedi; niYehova Nzambi yeyi wakakukoolekesha muyuma yejima yiwakela.
 Awedi amayala ejima akuvwalika nimwitaŋa deyi nimwiyinda deyi wakamujilikilaŋawu Yehova Nzambi yeyi; ŋombi yeyi weyala wawedi bayi wakakalakala nachuku, hela mukoku weyi wawedi bayi wakamutewulaku.
 Wakamudiili, nineyi niakwitala deyi, kumesu aYehova Nzambi yeyi hamwaka hamwaka kuchipela chakatondayi Yehova.
Neyi wukweti hindi hataminayi, kwiji wabalakataŋa, indi kwiji himputamesu, indi kwiji watama ŋahi indi kwiji ŋahi, bayi wakamuketwilayi Yehova Nzambi yeyuku.
Wakamudiili hamukala weyi; akamudiila hamu niantu ajilola niajila, neyi chimwadyaŋa mbaala nankayi.
Hakwila mashi awu bayi wakayidyaku; wakayimwaŋila hamaseki neyi menji.
Wakalemeshaŋa kakweji kaMayinzamaneni (Abibi), wakamudiili Yehova Nzambi yeyi Chipandakenu; muloŋa mukakweji kaMayinzamaneni dimu mwakufumishiliyi Yehova Nzambi yeyi muEjipitu nawufuku.
Wakamuketwili Yehova Nzambi yeyi Chipandakenu chamwiyinda deyi nichamwitaŋa deyi kuchipela chakatondayi Yehova kushakamishaku ijina dindi.
Bayi wakachidyaŋa namankendi eluŋuku; wakachidyaŋa mafuku atanu nayedi namankendi akadi iluŋi, kafwampi himankendi ayihuŋu; muloŋa eyi wafumini mwituŋa daEjipitu chalufuchi hohu; kulonda hamafuku ejima iwakahandaŋa wakaanukaŋa ifuku diwafumini mwituŋa daEjipitu.
Muŋinza jeyi jejima, bayi akamonaŋamu iluŋi mwitala deyi mafuku atanu nayeduku; hela mbiji yiwakaketula hefuku dakusambila hamelela, bayi yakashalahu wufuku wejima yishika nikubudiduku.
Hiwakatwesha kuketwila Chipandakenu hamukala weyi wumu wakukwinkayi Yehova Nzambi yeyuku;
chiŋa kuchipela chakatondayi Yehova Nzambi yeyi kushakamishaku ijina dindi, diku kuwakaketwila Chipandakenu hamelela, hakuholoka itaŋwa, hachilaaka chiwafumini muEjipitu.
Wakamwochi, hiwakamudiila kuchipela chakatondayi Yehova Nzambi yeyi; habudidi hiwakabalumuka cheŋi, hiwakaya kumatenti eyi.
Wakadyaŋa mankendi akadi iluŋi mafuku atanu nadimu; hefuku damuchitanu nachiyedi hakekalaŋa kupompa kwakuduŋumika kwakumupompela Yehova Nzambi yeyi; kukoŋa nyidimu nehi.
 Kachindi nyilungu yeyi yitanu nayiyedi; hiwakatachikila kuchinda nyilungu yitanu nayiyedi hohiwakatwalaŋa chikwakwa kutidiku yemana.
Wakamudiili Yehova Nzambi yeyi chawija chanyilungu namulambu wakulambula chakumuchima weyeyi aweni, wakamwinki mwomu mwanakukoolekesheliyi Yehova Nzambi yeyi.
Wakazaŋalalaŋa kumesu aYehova Nzambi yeyi, nineyi, nimwaneyi weyala, nimwaneyi wamumbanda, niŋamba yeyi weyala, niŋamba yeyi wamumbanda, nikaLevi wekala hamukala weyi, nimwenyi, ninshona, nimfwila, ekala mukachi kenu, kuchipela chakatondayi Yehova Nzambi yeyi kushakamishaku ijina dindi.
Wakaanukaŋa chiwadiŋi nduŋu muEjipitu; wakashi muchima wakwila yidikiyi.
Wakadyaŋa chawija chayisolu mafuku atanu nayedi, hiwakela wunakuŋuli dehi niyakuwuhulilu weyi niyakuwukamwinu weyi wavinyu;
wakazaŋalalaŋa hachawija cheyi, nineyi, nimwaneyi weyala, nimwaneyi wamumbanda, niŋamba yeyi weyala, niŋamba yeyi wamumbanda, nikaLevi, nimwenyi, ninshona, nimfwila, ekala hamukala weyi.
Wakamudiili Yehova Nzambi yeyi chawija mafuku atanu nayedi kuchipela chakatondayi Yehova; nanochu chanakukoolekeshiyi Yehova Nzambi yeyi muyuma yeyi yejima yanakuvulishiliyi, nimunyidimu yejima yiwunakoŋi, hiwakazaŋalala chikupu.
Amayala eyi ejima akamwekanaŋa mapampa kasatu hamwaka kumesu aYehova Nzambi yeyi kuchipela chakatondayi; nihachawija chamankendi akadi iluŋi, nihachawija chanyilungu, nihachawija chayisolu; bayi akamwekanaŋa kumesu aYehova makasakasaku.
Amayala ejima akamwinkaŋa mwashikila ŋovu jawu, mwomwashikila kukooleka kwanakukoolekeshiyi Yehova Nzambi yeyi.
Munyikala yeyi yejima yakukwinkayi Yehova Nzambi yeyi, mwahita nyichidi yeyi, wakashaŋamu ansompeshi nawatulala; akasompeshaŋa antu mwaloŋa.
Bayi wakaheŋeshaŋa kusompaku; bayi wakaakamaŋa muntu, hela kutambula maselekaku; muloŋa maseleka aputishaŋa mesu amukwamaana, aluwaŋeshaŋa mazu amukwakuloŋa.
Wakayaŋa mwaloŋa hohu, kulonda wakahandi, wakaswani ituŋa dakukwinkayi Yehova Nzambi yeyi.
Bayi wakatùmba muyombu wamutondu himutondu kwakwihi nakameŋa kakulambwila kaYehova Nzambi yeyi kiwakatuŋaku.
Bayi wakemika hela kaposhi kakupeshelaku; kokahelayi Yehova Nzambi yeyi.
Bayi wakamuketwila Yehova Nzambi yeyi hela ŋombi hela mukoku wukweti hindi hataminayi, wukweti kutama nikwantuku; muloŋa chenochu kudi Yehova Nzambi yeyi hikushimana.
Neyi mukachi keyi hamukala wumu wanakwinkiyi Yehova Nzambi yeyi, akawanamu iyala hela mumbanda wudi nakukoŋa chatama kumesu aYehova Nzambi yeyi, wudi nakumotoka chitiyaŋenu chindi,
hakuya nakupesha akishi, hakudifukula kudi wena, hela itaŋwa, hela kakweji, hela yileŋaleŋa yamwiwulu, yinabulili kuyileja;
hiyakakulejamu, hiwunachitiyi dehi, henohu wakehujolamu chachiwahi, hiwutali neyi chalala, chumochu chakumona jiika, kushimana oku anakukoŋi muIsarela.
Henohu owu iyala, hela owu mumbanda, nakoŋi chumochu chatama wakamwidishi, wakamushikiji kuyenzelu yampwembu yeyi, owu iyala hela owu mumbanda; wakayasi malola, akafwi.
Mukwakufwa kumujaha chiŋa mukanwa kawayinsahu ayedi, hela ayinsahu asatu; kumujaha mukanwa kachinsahu wumu nehi.
Makasa awayinsahu diwu akasambilaŋahu dehi kumujaha, makasa awantu ejima akakumininuku. Mwenomu dimu muwakafumishilaŋa kutama mukachi keyi.
Neyi kwakasoŋa nsaŋu yakakukalila muwusompelu, hela yachitu nachitu, hela yakudiholokela, hela yakudeta, jansaŋu jakufwilaŋena munyikala yeyi; henohu wakanyamuki wakayi kuchipela chakatondayi Yehova Nzambi yeyi.
Wakenzi kudi atupristu aLevi, nikudi nsompeshi wakekalaku hamafuku owu, wakehuli; akakuleja muwuketwilu mwawuhaku.
Wakeli mwanaketwiluwu, mwanakulejuwu kuchipela chakatondayi Yehova; wakashi muchima wakwila mwonsu mwanakulejuwu;
munayi nshimbi jakakutaŋishawu, nimunayi wuhaku wakakulejawu, dimu muwakela; bayi wakasenuka muwuketwilu wanakulejuwu, wuya kuchikasa chachidiilu, hela kuchimunswaku.
Muntu wakaleta ŋovu jakubula kutiyilila kapristu wakemanaŋa nakukalakala kwenoku kumesu aYehova Nzambi yeyi, hela jakubula kutiyilila nsompeshi, yenowu muntu wakafwa; wakafumishi kutama muIsarela.
Antu ejima akachitiyi, akatiyi woma, akabuli kuleta cheŋi ŋovu.
Chiwakashika mwituŋa dakakwinkayi Yehova Nzambi yeyi, chiwakadiheta, hiwakashakamamu, hiwakela neyi, Tali nidiishumu Mwanta wami wankanu, neyi chidi nyunza yejima yannyeŋumuka kwi-ndo.
Mwanta weyi wankanu iwakadiishamu chiŋa yowu akatondayi Yehova Nzambi yeyi, wakadiishumu mwanta weyi wankanu wahadi anakweyi; muntu wakwacheŋi wakubula kwikala manakweyi kutwesha kumwilisha mwanta weyi nehi.
Hela chochu bayi akadivulishila tuwaluku, hela kufuntisha cheŋi antu kuEjipitu kulonda akavulishi tuwalu nehi; muloŋa Yehova nayili dehi nindi, Kufumisha hanu bayi mwakafunta cheŋi njiloyuku.
Hela kuvulisha ambanda bayi akadivulishilawuku, akenda kamuteŋulula muchima windi; hela kuvulisha siliva nawuru, bayi akasweja kudivulishilayuku.
Chakela neyi nashakami dehi hetanda dawanta windi, akasoneki nakunuŋulula nshimbiji mumukanda, mwaya owu wekala kudi atupristu aLevi.
Wakekalaŋa nawu, wakataŋaŋamu mafuku indi ejima akahandayi, kulonda akadizaŋa kumutiya Yehova Nzambi yindi woma, kulonda akahembaŋa mazu ejima anshimbiji niyidikiyi, kulonda kwilamu;
kulonda akabuli kuditohesha kwakudibadisha hadi anakwindi, akabuli kusenuka mwaya kuleja, ayi kuchikasa chachidiilu hela kuchimunswa; kulonda akavulishi mafuku indi muwanta windi, niyena nianyanindi muIsarela.
Atupristu aLevi, kafwampi wowu muchidi wawaLevi wejima, bayi akaheta hela iseka hela wuswana wakubomba nawaIsarelaku; akadyaŋa kwawu nyilambu yaYehova yakwila nakesi, niwuswana windi.
Bayi akekala nawuswana mudi anakwawuku; Yehova diyi wuswana wawu mwomwanahoshiyi nawu.
Tiya muwudiilu wawatupristu wakadyaŋawu kudi antu, kudi akulambula chimuna, hela hiŋombi hela himukoku, akamwinkaŋa kapristu chikasa, niyibaŋa yiyedi, nimulaka.
Wakamwinkaŋa mbutu jatachi kwiha nijatidiku yeyi, nijavinyu yeyi, nijamanji eyi, nimavuji anyikoku yeyi yiwukusambilaŋa kutewula.
Muloŋa Yehova Nzambi yeyi namutondi dehi mukachi kanyichidi yeyi yejima, kulonda akemanaŋa nakukalakala mwijina daYehova, niyena nianyanindi amayala hayanyaka.
Neyi kaLevi wumu wakafuma hamukala wamuIsarela washakamayi wumu, kwonsu kwanafumiyi kwoku, hakenza kuchipela chanatondiyi Yehova chakukeŋamu namuchima windi wejima,
henohu akakalakali mwijina daYehova Nzambi yindi, chochelaŋa anakwindi aLevi ejima emanaŋa kwenoku kumesu aYehova.
Akadyaŋa mwomumu, maseka esekana, akalunjikuku niyashiyayi tata yindi yakalandishayi.
Chiwakashika mwituŋa dakukwinkayi Yehova Nzambi yeyi, bayi wakadiza kukoŋa mwashimanaŋa nyunzoyuku.
Kudeyi bayi kwakamwekana muntu wakahitisha mwanindi weyala hela mwanindi wamumbanda mukesuku, hela mukwakuhoŋa, hela mukwakuhoŋa natutumbwa, hela mukwakusansa nyiseŋu, hela mukwakupanda,
hela mukwakukaya, hela mukwakupesha, hela katepa, hela kadaŋuku.
Muloŋa antu ejima elaŋa yumiyi Yehova wayimona nindi hiyakwakushimana; muloŋa kwena kushimaniku diku kwakuyitemwinayi Yehova Nzambi yeyi kuwukuyeyi.
Wakekalaŋa walala naYehova Nzambi yeyi.
Muloŋa nyunzoyu yiwakaheta atiyililaŋa akwakuhoŋa natutumbwa, nawakwakuhoŋa tuhu; hakwila eyi, Yehova Nzambi yeyi hanakwiteji kwila mwenomuku.
Yehova Nzambi yeyi wakakumwekeshela mukachi keyi mudi anakweyi kaprofwetu wudi neyi ami; mwakatiyilila yena;
mwonsu muwamulombeli Yehova Nzambi yeyi kuHorebi ifuku dimwapompeli, hiwelili neyi, Bayi nitiya cheŋi izu daYehova Nzambi yamuku, bayi nimona cheŋi kesi aka kenenuku, nakenda kafwa.
NiYehova hakuŋila nindi, Chanahoshuwu anahoshi chachiwahi.
Nakayimwekeshela kaprofwetu wamudi anakwawu wudi neyi eyi; nakasha mazu ami mukanwa kindi, wakahosha nawu munakamuleja mwejima.
Mwakamona yowu muntu wakabula kutiyilila mazu ami akahoshayi mwijina dami, nakamwihulawu.
Hakwila kaprofwetu wakahosha mwijina dami naŋovu jindi hohu, munabulili kumuleja kuhosha, hela wakahosha mumajina awakishi, yenowu kaprofwetu wakafwa.
Neyi wakahosha mumuchima weyi neyi, Indi izu dakabula kuhoshayi Yehova twakadiluka ŋahi?
Chakahoshayi kaprofwetu mwijina daYehova, neyi chuma kulondelamu nehi, hela kumwekana nehi, dichi chuma chinabuli kuhoshayi Yehova; owu kaprofwetu nachihoshi naŋovu jindi hohu, bayi wakamutiya womaku.
Chakafumishayi Yehova Nzambi yeyi nyunzoyu yikweti ituŋa dikukwinkayi Yehova Nzambi yeyi, nineyi hiwukuhiŋamu, hiwukushakama nimunyikala yawu nimumatala awu;
mwituŋa deyi dakukwinkayi Yehova Nzambi yeyi kudiheta wakaambulumu nyikala yeyi yisatu.
Wakaloŋeshi njila yeyi, ŋinza jetuŋa deyi dakukuswanishayi Yehova Nzambi yeyi wakadibalula yibalu yisatu, kulonda mbanji akatemukiluku.
Tiya nsaŋu yambanji wakatemukilaku hakuhanda; yowu wukujaha mukwawu chakuluwukila, wabulili kumukwatila nkunyi hadiŋiyi wamumi.
Chidi neyi muntu wukuya mwisaŋa namukwawu nakutema nyitondu, chakwilayi nindi anonaŋa chizembi atapi mumutondu awutemi, chizembi hichikuzokoka mumuhinyi, hichikukwata mukwawu, hakufwa; wakatemukila kumukala wumu wayena nyikaloyu, wakahanda.
Mukwakutenda mashi wakenda kamuhaŋa mbanji hachidiyi nandulu kumuchima, hakumukwata nanochu chiyinalehi njila, hakumutapa, hakufwa; kutoŋa yena hateleleli kufwaku, muloŋa hadiŋiyi wamumi hadiŋi nindi nankunyuku.
Dichi chinukukulejela nami wakaambulumu nyikala yeyi yisatu.
Neyi Yehova Nzambi yeyi wakakutoheshela ŋinza yeyi mwasanyikililiyi ankakulula jeyi, hakakwinka ituŋa dejima dakaniniyi kwinka ankakulula jeyi;
neyi wunahembi mukuleja kwejimiku kunukukuleja lelu nakwilamu, nakukeŋa Yehova Nzambi yeyi, nakwenda munjila jindi hayanyaka, henohu wakalunjikuku nyikala yeyi yisatu yakubombela hayeniyi yisatu;
kulonda akabuli kupwekesha mashi amuntu wakadi muloŋa, mwituŋa deyi dakukwinkayi Yehova Nzambi yeyi kudiswana; wakabuli kukoola mashi.
Ilaŋa neyi hadi muntu wukukwatila mukwawu nkunyi, wukumubelamina, hakumunyamukila, hakumutapila hawumi, hakufwa, niyena hakutemukila kumukala wumu wayena nyikaloyu.
Henohu akulumpi akumukala wawu akatemeshi nakumutambwilaku, akamwinkiyi mukwakutenda mashi kulonda akafwi.
Disu deyi bayi dakamutala naluwuku, mashi amuntu wakadi muloŋa chiŋa wakayifumisha muIsarela, kulonda wakashakami chachiwahi.
Bayi wakatutulula chinjikijilu chakwiluka nachu ŋinza yamukwenu, chashiluwu dehi ahashankulu muwuswana weyi iwakaswana mwituŋa dakukwinkayi Yehova Nzambi yeyi kudihetaku.
 Chinsahu wumu kumunyamukila muntu nansaŋu yakuluwa nehi, hela namuloŋa himuloŋa wanaputoliyi; nsaŋu akayikoleshela kutunwa twawayinsahu ayedi, hela kutunwa twawayinsahu asatu.
Neyi chinsahu wakutwamba wakamunyamukila muntu nakumushimuna wunsahu wakwila nindi neli chuma chatama;
henohu wenowu antu ayedi, asamuloŋa nasamuloŋa, akemani kumesu aYehova nikumesu awatupristu nawansompeshi akekalaku hamafuku owu.
Ansompeshi akehujoli chachiwahi; neyi akamona chinsahu hichinsahu wakutwamba, nashimuni dehi wunsahu wakutwambila manakwindi,
henohu mwakamwili mwomwakeŋeliyi kumwila manakwindi; dichi chiwakafumisha chuma chatama mukachi keyi.
Anashali akachitiya akatiya woma, akabuli kwila cheŋi mukachi keyi chuma chatama chidi neyi ochu.
Disu deyi bayi dakatala naluwuku; wumi nawumi, disu nadisu, iji neji, chikasa nachikasa, mwendu namwendu.
Chiwakanyamuka nakuya nakulwa nawayilumbu jeyi, neyi wakamona nituwalu, nimakálu, niantu akubadikeyi kuvula, bayi wakayitiya womaku; muloŋa Yehova Nzambi yeyi wakufumishili mwituŋa daEjipitu wudi nindi.
Chakela neyi munakundami dehi kwakwihi nanjita, kapristu akenzi nakuhosha nawantu,
akayili nindi, Tiyenu, enu aIsarela, lelu himukukundama kunjita mulwi nawayilumbu jenu; bayi muzeya munyichima yenuku, bayi mutiya woma, hela kuzaala, hela kuyakamaku,
muloŋa Yehova Nzambi yenu diyi mudi nakuya nindi, ayilwili njita nawayilumbu jenu, ayamwini.
Atulala akahoshi nawantu nawu, Hadi iyalanyi natuŋi itala dadiha, nabuli kudikunjika kudi Nzambi? Ayi kwindi, afunti kwitala dindi, wakenda kafwila tuhu kwindi kunjita, iyala wacheŋi hakadikunjika.
Hadi iyalanyi nadimi itempa danyivinyu, nabuli kudiilamu nyikabu yadu? Ayi kwindi, afunti kwitala dindi, wakenda kafwila tuhu kwindi kunjita, iyala wacheŋi hakamudiila nyikabu yadu.
Hadi iyalanyi noti mumbanda, nabuli kumutambula? Ayi kwindi, afunti kwitala dindi, wakenda kafwila tuhu kwindi kunjita, iyala wacheŋi hakamutambula.
Atulala akanuŋuku cheŋi kuhosha nawantu, akayili nawu, Hadi iyalanyi natiyi woma, nazeyi mumuchima? Ayi kwindi, afunti kwitala dindi, nyichima yawanakwindi yakenda kasuŋunukila kumu namuchima windi.
Chakela neyi atulala anakumishi dehi kuhosha nawantu, akaambulumu akulumpi amajita akutwaminaŋa kumbidi yawantu.
Chiwakakundama kwakwihi namukala nakulwa nawu, wakasambila kuyibidika kubuli kwikala kulwisha.
Chakela neyi anakwakuli jakubula kulwisha, neyi anakwenzulwili, antu ejima wakawana mwenomu akekala aŋamba jeyi, akakukalakelaŋa, akakulambulaŋa.
Neyi wena kwonti kwawu kuhosha jakubula kulwisha naneyi, anakeŋi kwawu kulwa njita naneyi, hiwakawukuchika.
Chakakwinkayi Yehova Nzambi yeyi mukala, wakatapa amayala ejima ekalamu nawumwemu wampoku yakabali;
ilaŋa ambanda nawanyana anyanya nayimuna, niyuma yejima yekala mumukala, kafwampi yoyuma yakupuupa yejima, wakapuupi yeyeyi aweni; yuma yakupuupa kudi ayilumbu jeyi yanakwinkiyi Yehova Nzambi yeyi wakayidyi.
Mwenimu dimu muwakela nyikala yejima yekala kwakulehi nankashi naneyi, yakadi kwikala nyikala yanyunzoyu.
Kwinza nyikala yanyunzoyu yikukwinka Yehova Nzambi yeyi kuswana, bayi wakahandisha mwoku wonaŋaku.
Chiŋa wakayijilumuna chikupu; nikaHiti, nikaAmori, nikaKenani, nikaPerizi, nikaHivi, nikaYebusi; mwomwanakulejiyi Yehova Nzambi yeyi;
akenda kakutaŋisha kwila mwashimanaŋawu mwejima, mwayililaŋawu akishi awu; himwakaputola kumesu aYehova Nzambi yenu.
Chiwakakuchika mukala haleha, nakulwa nawu neyi wuwutambuli, bayi wakakisaŋana nyitondu yawu nakutapaku chizembuku, muloŋa diku kuwadyaŋa, bayi wakayitemaku; ochu mutondu wamumpata himuntu mwaka wuwukuchiki?
Nyitondu yiweluka neyi hinyitondu yakudyaku diyi wakatema nakutuŋa nachu jindalu jakuyikwasha kuzeyesha nachu mukalowu.
Mwituŋa dakukwinkayi Yehova Nzambi yeyi kudiheta, neyi akawana muntu anamujahi, nakami mumpata, kwiluka namutapi nehi;
henohu akulumpi jeyi nawansompeshi jeyi akenzi, akeseki kunyikala yinanyeŋumuki owu anajahuwu.
Owu mukala wakamonawu wudi kwakwihi namuntu anajahuwu, akulumpi amumukalowu akakwati iyoŋa daŋombi wamukaji wamwitaŋa, anabuli kukoŋahu dehi nachu mudimu, wabulahu dehi kuvwala mpanda.
Akulumpi amumukalowu akamukunkumwishi ŋombi owu muchinekineki chikweti menji adi nakuhita, chakadi kudima hela kutùmbamu, akakotoli nshiŋu yaŋombi mwenomu muchinekineki.
Atupristu anyana kaLevi akenzi kwakwihi; muloŋa diwu anatondiyi Yehova Nzambi yeyi nikumukalakela nikukiswila nkisu mwijina daYehova; ninyiloŋa yejima nimwanadeteluwu antu mwejima akasompelaŋa kwokukanwa kawu wena.
Akulumpi ejima amumukalowu wudi kwakwihi namuntu anajahuwu, akesukili haŋombi anakotoluwu nshiŋu muchinekineki;
akaakuli, akeli nawu, Makasetu hiyanapwekeshi mashi awaku, hela tuhu kuchimonahu namesu etu nehi.
Eyi Yehova, yanakeni antu eyi aIsarela iwunakuuli, bayi witeja mashi akadi muloŋa kwikala mukachi kawantu eyi aIsarelaku. Nimashi owu akayanakenawu.
Dimu muwakafumishila mashi akadi muloŋa mukachi keyi, chiwakela chaloŋa kumesu aYehova.
Chiwakaya nakulwa njita nawayilumbu jeyi, niYehova Nzambi yeyi hakakwinkawu, hiwakayitwala nimuwunkoli,
hiwakamona nimumbanda walubanji mukachi kawankoli, hiwakamukeŋa, neyi wumusumbuli.
Henohu kamutwali kumukala weyi, akatewuli mutu windi, akateti mazalindi;
akasubuli yakuvwala yindi yawunkoli, akashakami mwitala deyi nakudila tata yindi namama yindi kakweji kamana chikupu; nkumininaku hiwakeŋila mwadiyi, hiwakekala mfumwindi, niyena hakekala iŋodeyi.
Hiwumoni neyi hanakuwahiluku, wakamuleki tuhu akadiyili kwindi kwonsu kwanakeŋiyi kwoku. Bayi wakamulandisha namaluku, bayi wakamwila mwamwilaŋawu nduŋuku, muloŋa wunamusawuli dehi.
Neyi iyala wukweti ambanda ayedi, wakeŋahu wumu mukwawu kumukeŋa nehi, wejima wawu anamuvweli nyana, niwakeŋayi niwabula kukeŋayi, nimwana weyala wawedi nekali wanowu abula kukeŋayi.
Ifuku dakaswanishayi anyanindi amayala akwetiyi, bayi akamwila mwana kamumbanda akeŋayi akekali wedi wakubadika mwana kamumbanda abula kukeŋayi wudi dehi weduku.
Chiŋa akamwiteja mwana kamumbanda abula kukeŋayi kwikala wedi, akamwinki maseka ayedi ayuma yejima yakwetiyi; muloŋa diyi ŋovu yindi yakutachika; mwadiilaŋa wedi mwindi yena.
Neyi muntu wukwikala namwanindi weyala wachinchika, wadikaŋa, wabulaŋa kutiya mwizu datata yindi hela mwizu damama yindi, kumweta kutiya nehi,
tata yindi namama yindi akamukwati, akamutwali kudi akulumpi ahamukala wawu, kwokuchisu champwembu yamukala washakamayi.
Akayili akulumpi ahamukala wawu, nawu, Iwu mwanetu wachinchika, wadikaŋa, hatiyaŋa mwizu detuku, wabajama, washetaŋa walwa.
Amayala ahamukala wawu ejima akamwasi malola, akafwi kwindi; dichi chiwakafumisha kutama mukachi kenu; aIsarela ejima akachitiya, akatiya woma.
Neyi kudi muntu naputoli nshidi yatela kufwa, anamujahi dehi, wunamukudiki dehi kumutondu;
bayi ajiŋila kumutondu wufuku wejimaku, chiŋa wakamujiika ifuku dodimu; muloŋa muntu wakukudika washiŋewa kudi Nzambi; wakenda katamisha ituŋa deyi dakukwinkayi Yehova Nzambi yeyi dawuswana.
Neyi wunamoni ŋombi yamanakweyi, hela mukoku windi najimbali bayi wuyifutalelaku, chiŋa wakayitwala cheŋi kudi manakweyi.
Neyi manakweyi hadi kwakwihi naneyuku, indi kwiji hiwamwilukaku, wakamutwali kwitala deyi, akashakami kudeyi ninichi chakamutondayi manakweyi, hiwakamufuntishilayi cheŋi.
Dichi chiwakela nachimbulu chindi; dichi chiwakela nehina dindi; dichi chiwakela nayuma yawanakweyi yejima yakajimbeshawu yiwakanona, kutwesha kujinda nehi.
Neyi wunamoni chimbulu chamanakweyi hela ŋombi yindi nadimbukili kunjila, bayi wakayifutalelaku, chiŋa wakamukwashaku kuyihindwisha cheŋi.
Mumbanda bayi akavwala chuma cheyalaku, hela iyala bayi akavwala ihina damumbandaku; muloŋa wukwila chumichi nashimani kumesu aYehova Nzambi yeyi.
Neyi wunawani chisakala munjila, kwiji chidi kumutondu, indi kwiji chidi hamaseki, mudi nyana hela mateta, nimama yawu nawutami hanyana hela hamateta, bayi wakakwatila mama yawu hamu nanyanaku.
Mama yawu chiŋa wakamuleka aya, nyana hiwakadikwatila kweyi; kulonda wakashakami chachiwahi wakavulishi mafuku eyi.
Chiwakatuŋa itala dadiha, chiŋa wakahitishaku ikoli kwiwulu, kulonda wubuli kudikojeja mashi kwitala deyi neyi kunaholoki muntu.
Mwitempa deyi danyivinyu bayi wakatùmbamu nyichidi yambutu yiyeduku, kulonda nyikabu yambutu yiwunadimi, niniyi yikusoŋa mwitempa danyivinyu yakabuli kutamina kumu.
Bayi wakadimaŋa naŋombi nachimbulu hamuku.
Bayi wakavwala ihina dakubomba bomba nimavuji niwandaku.
Wakashaŋa nzombu kunsa jejima jiwana jehina deyi dakudibuta.
Neyi muntu wakasumbula mumbanda, hakwiŋila mudi yena ilaŋa kumukeŋa nehi,
hakumushimuna shimuna mwatama, hakumutiyakesha mpuhu yatama, nindi, Chinamusumbula mumbandiwu, nami nikundami kudi yena, hinamuwani nayuma yakwiluka nachu wujiki winduku.
Henohu tata yanowu chaŋadima nimama yindi, akanoni yakwiluka nachu wujiki wanowu mujiki, akatwali kudi akulumpi amumukala kuchisu champwembu.
Tata yanowu chaŋadima wakayila akulumpi nindi, Mwanami wamumbanda namwinkayi iwu iyala nami amusumbuli, kumukeŋa kwindi nehi.
Talenu, namushimuni dehi mwatama, nindi, Mwaneyi hinamuwani nayuma yakwiluka nachu wujiki winduku; hakwila yuma yakwiluka nachu wujiki windi, iyi. Ihinodu akaditandumuni kumesu awakulumpi amumukala.
Akulumpi amumukalowu akamukwati owu iyala akamweti.
Akamufutishi nkulakaji (100) yasiliva, nakwinka tata yanowu chaŋadima, muloŋa natiyakeshi dehi mujiki wamuIsarela mpuhu yatama; wakekala iŋodindi, kutwesha kumuseŋa nehi nyaka yindi yejima.
Ilaŋa neyi chumichi chalala, niyuma yakwiluka nachu wujiki kumwekana kudi owu chaŋadima nehi;
henohu owu chaŋadima akamwidishi kuchisu chetala datata yindi, amayala ahamukala wawu akamwasi malola afwi kwindi; muloŋa nasawishi dehi muIsarela nawuvumbi wanakoŋiyi mwitala datata yindi; dichi chiwakafumisha chuma chatama mukachi kenu.
Neyi akawana iyala wudi nakukama namumbanda wasumbuka dehi namfumwindi, akafwi mwayedi wawu, niiyala nakami namumbanda, nimumbanda; dichi chiwakafumisha chuma chatama muIsarela.
Neyi hakekala chaŋadima wamujiki, anamwoti kudi iyala, iyala wacheŋi hakumuwana hamukala, hakukama nindi;
mwakayitwali mwayedi wawu kuchisu chamukalowu, mwakayasi malola afwi; mumbanda, muloŋa hatambekeluku, kutoŋa wadiŋi hamukala; iyala, muloŋa nasawishi dehi iŋodamukwawu. Dichi chiwakafumisha chuma chatama mukachi kenu.
Ilaŋa neyi chaŋadima otawu dehi akamuwana kudi iyala mumpata, iyala hakumukwata naŋovu hakukama nindi; iyala akamayi nindi diyi wakafwa hohu;
chaŋadima kwindi kumwila chuma nehi. Chaŋadimowu hakweti kwindi chitela chakufwilaku; chidi neyi muntu wukunyamukila mukwawu hakumutapa, dimu mwaya ninsaŋu iyi;
muloŋa wamuwana mumpata, nichaŋadima otawu watambeka, hikwadiŋi wakumwamwinaku.
Neyi iyala wakawana chaŋadima wamujiki, abula kwotawu, hakumukwata, hakukama nindi, hiyakayiwana;
yenowu iyala wakama nindi wakamwinka tata yanowu chaŋadima makumi atanu (50) asiliva hakekalaŋa iŋodindi, muloŋa namusawishi dehi; kutwesha kumuseŋa nehi nyaka yindi yejima.
Muntu kutambula iŋodatata yindi chinjila; kuvuula ihina datata yindi chinjila.
Muntu asokolawu, kwiŋila muchipompelu chaYehova nehi.
Mwana wamuchiputa kwiŋila muchipompelu chaYehova nehi; hela kwikiŋu dekumi, mwanindi kwiŋila muchipompelu chaYehova nehi.
KaAmoni hela kaMowabi kwiŋila muchipompelu chaYehova nehi; hela kwikiŋu dekumi hosi wawu wamba keŋila muchipompelu chaYehovaku hayanyaka;
muloŋa abulili kuyikinkilila nayakudya namenji munjila himwafumini muEjipitu; muloŋa akukwatilili Balami mwana kaBeyori wakuPetori mukala wamuMesopotamiya kulonda akakushiŋi.
Hela chochu, Yehova Nzambi yeyi hamutiyililili Balamuku; Yehova Nzambi yeyi wakubalumwinini ishiŋu hidikwikala nkisu, muloŋa Yehova Nzambi yeyi wakukeŋeli.
Bayi wakayila jakuyikwasha kumona kumwena hela jakumona kuhetaku nyaka yeyi yejima.
Bayi wakamuumba kaEdomuku, muloŋa himanakweyi; bayi wakamuumba kaEjipituku, muloŋa eyi wadiŋi mwenyi mwituŋa dindi.
Anyanawu akavwalawu akwikiŋu damuchisatu akeŋilaŋa tuhu muchipompelu chaYehova.
Chiwakayaŋa muchiimba chakulwa njita nawayilumbu jeyi wakadihembaŋa kuyuma yatama yejima.
Neyi hakachi kenu hakekala iyala nabuli kujila nansaŋu jinamuwani nawufuku, akafumi hachiimba, bayi akenza muchiimbaku.
Chikwakela melela, akaweli mumenji, chidikuholoka itaŋwa hakwinza cheŋi muchiimba.
Kunsa yachiimba wakekalaŋa neluŋa dakuyilaŋa kumpata.
Hayuma yeyi yakulwa nachu njita wakekalaŋa nakafwosholu kulonda chiwakayaŋa nakushakama kumpata wakapundaŋa nachu, wakabalumuki cheŋi nakushikila yikufuma mudeyi.
Muloŋa Yehova Nzambi yeyi hakwendujola muchiimba cheyi kulonda akupulwishaŋa, akwinkaŋa ayilumbu jeyi kuwukuyaŋa; dichi chiimba cheyi chakekalaŋa chajila, kulonda akabulaŋa kumona mudeyi chuma chamajilu, wakenza kakufuma.
Nduŋu napuluki kudi nkaka yindi nenzi kudeyi bayi wakamufuntisha cheŋi kudi nkaka yinduku.
Akashakamaŋa naneyi mukachi kenu, hamukala weyi wumu, kwonsu kwakatondayi kwanamoniyi kuwaha; bayi wakamukabishaŋaku.
Hadi anyana kaIsarela awambanda bayi hakekalaŋa kabolaku, hela hadi anyana kaIsarela amayala bayi hakekalaŋa akwilaŋa wutumwaku.
Mwitala daYehova Nzambi yeyi kuletamu mwondanu wachivumbi, hela wuseya wakawa (hiiyala waditamishaŋa namukwawu iyala) hiwukwinka hansaŋu yakudikana, chinjila; muloŋa yejimiyi yiyedi kudi Yehova Nzambi yeyi hikushimana.
Kusondamisha kudi manakweyi chakudiilamu yakushilahu chinjila, hela tuhu yamali, hela yayuma yakudya, hela chuma hichuma chasondamishaŋawu chakudiilamu yakushilahu, chinjila.
Muntu wakwacheŋi wukutwesha tuhu kumusondamisha chakudiilahu yakushilahu; kwinza manakweyi kumusondamisha chakudiilahu yakushilahu chinjila; kulonda Yehova Nzambi yeyi akakukoolekeshi muyuma yejima yiwakakwata chikasa mwituŋa diwakaya nakuheta.
Chiwakadikana kumwinka Yehova Nzambi yeyi chuma, bayi wakalabajala kumwinkaku, muloŋa Yehova Nzambi yeyi wakachikeŋa kudeyi; chakenda kakubalumukila hinshidi.
Ilaŋa neyi wakaleka kudikana hichakekala nshidi kudeyuku.
Chuma chikufuma kukanwa keyi chiŋa wakashaku muchima nakwilamu; muwadikanini kumwinka Yehova Nzambi yeyi, himulambu wakulambula chakumuchima weyeyi aweni wuwamukanini nakanwa keyi.
Neyi wunashiki mwitempa damukwenu danyivinyu wakadiila tuhu nyikabu yanyivinyu mwonsu muwunakeŋeli wikuta nikwikuta; ilaŋa kusha yikwawu mwihebi deyi chinjila.
Neyi wunashiki mutidiku yamukwenu yemana wakadikotwela nyitu nachikasa cheyi hohu; ilaŋa kukesa tidiku yamukwenu yemana, nachikwakwa chinjila.
Neyi muntu noti mumbanda nakumusumbula, ilaŋa kumumona kuwaha nehi, muloŋa nawani mudi yena chuma chakubula kutela, akamusonekeli mukanda wakumuseŋa nachu hakamwinkawu muchikasa chindi, akamufumishi mwitala dindi.
Chakelayi nafumi dehi mwitala dindi hakasumbuka neyala wacheŋi.
Neyi mfumwindi wakukuminina niyena kumukeŋa nehi, namusonekeli mukanda wakumuseŋa nachu, namwinkuwu muchikasa chindi, namufumishi mwitala dindi; hela neyi mfumwindi wakukuminina wamusumbwili nafwi;
owu mfumwindi wakusambila wamuhaŋili bayi akamufuntila cheŋi nakumusumbula, hakwila anamutamishi dehuku; muloŋa chumochu kumesu aYehova hikushimana; wakabuli kukojeja ituŋa kuputola, dodituŋa dakukwinkayi Yehova Nzambi yeyi kudiswana.
Neyi iyala wuchidi mwomukusumbula iŋodindi, bayi akayaŋa kunjitaku, kumukunjika mudimu nehi; akashakamaŋa kwitala dindi chakubula nsaŋu mwaka wumu, akatiyishaŋa iŋodindi anasumbuliyi kuwaha.
Kwosi muntu wakakwatila mukwawu ilola dakuhala hela mpandishi namukudi winduku; muloŋa hikukwatila wumi wamukwawu.
Neyi akawana muntu wudi nakuwombesha manakwindi wumu wahadi anyana kaIsarela, hakumuheta ekali nduŋu yindi, hela kumulandisha; owu ikombi akafwi; dichi chiwakafumisha kutama mukachi kenu.
Babelaku musoŋu wekowa, wakashinshikaŋa nankashi wakeli mwejima mwakayilejawu atupristu aLevi; munayilejeli wena dimu muwakasha muchima wakwilamu.
Anukaku mwamwililuwu Miriyami kudi Yehova Nzambi yeyi, munjila yimwafuminaŋa muEjipitu.
Neyi wunamusondamishi mukwenu, bayi wiŋila mwitala dindi nakukwatila chuma chinduku.
Chiŋa wakemanaŋa hanzi, owu muntu wakusondamishili akakwidishili chuma chiwakakwatila.
Neyi hikazweŋi, ochu chuma chindi chiwunakwatili bayi wakakama nachuku.
Ochu chuma chiwunakwatili chiŋa wakachifuntisha hakuholoka itaŋwa, kulonda akakami nehina dindi, akakukiswili nkisu; akakufuukwilichu kuloŋa kudi Yehova Nzambi yeyi.
Bayi wakakabisha ŋamba wakazweŋi wabula yuma, hela wahadi anakwenu, hela wahadi enyi amwituŋa deyi wahamukala weyuku.
Wakamwinkaŋa wulooku windi mwifuku dindi, bayi itaŋwa dakawuholokelaku; muloŋa yena hikazweŋi, nashuhu muchima windi; wakenza kakudilila kudi Yehova, hiwakawana muloŋa.
Kujahila atata jawantu hanshidi jawanyana nehi, nianyana kuyijahila hanshidi jawatata jawu nehi, antu ejima akayijahila hanshidi jawu awenawu hohu.
Bayi wakaheŋesha muloŋa wamwenyi, hela wanshonaku, bayi wakakwatila ihina damfwilaku.
Wakaanukaŋa chiwadiŋi nduŋu muEjipitu, ninichi chakukuuliluwu kudi Yehova Nzambi yeyi mwenomu; dichi chinukukulejela kwila chumichi.
Neyi wudi nakwaŋula mwiha deyi, hiwukulalamena chita chimu mwiha, bayi wakafunta cheŋi nakuchinonaku, chinekali dehi chamwenyi, nanshona, namfwila; kulonda Yehova Nzambi yeyi akakukoolekeshi munyidimu yakumakaseyi yejima.
Neyi wudi nakukupula mutondu weyi wamuolive, bayi wakahitulukamu cheŋi hamutayi hamutayuku; akekalaŋa amwenyi, nanshona, namfwila.
Neyi wudi nakukumuna nyikabu yamwitempa deyi danyivinyu, bayi wakahitulukamu cheŋi nakuhuhujolaku; yakekalaŋa yamwenyi, nanshona, namfwila.
Wakaanukaŋa chiwadiŋi nduŋu mwituŋa daEjipitu; dichi chinukukulejela kwila chumichi.
Neyi kudi antu kudi kufwilaŋana, akaholoki kuchota, akayisompeshi; akayiŋishi waloŋa, akahishi watama.
Neyi owu muntu watama nateli kumweta, akamukamiki kudi nsompeshi hamaseki, akamweteli kumesu indi mwashikila kuluwa kwindi, chakuchinda.
Wakatwesha kumwetesha nyinkakambu makumi awana (40), kumotweshamu nehi, wakamba kwila neyi wunamotweshumu dehi, wunamweti dehi nyinkakambu yayivulu yakubadikiyi, manakweyi wakenda kamwekana kudeyi neyi wamukunkulwayi.
Bayi wakakasa kukanwa kaŋombi hakuhulayi tidikuku.
Neyi antu evumu dimu akushakama hamu, hafwa wumu wabula mwana weyala, iŋodamufu bayi akasumbukila kwacheŋi kudi mwenyuku; manakwamfumwindi akeŋili mwadiyi yena, akamusumbuli, akamwilili mudimu watela kwila manakwamfumwindi.
Owu wedi akavwalayi akaswani ijina damanakwindi wafwa, kulonda ijina dindi dakabuli kujiya muIsarela.
Neyi owu iyala kukeŋa kutambula iŋodamanakwindi nehi, owu iŋodamanakwindi akayi kuchisu champwembu kudi akulumpi, akayili nindi, Manakwamfumwami naleki kumusaŋwila manakwindi ijina muIsarela, kwonti kwindi kuŋilila mudimu watela kwila manakwamfumwami.
Henohu akulumpi amumukala wawu akamutambiki, akahoshi nindi; neyi yena wakakakelamu nindi, Ami kwami hinakeŋi kumutambulaku.
Henohu iŋodamanakwindi akenzi kudi yena kumesu awakulumpi, akamusubuli nkwabilu kumwendu windi, akamufwijili mazeŋi mumesu; akamwakuli nindi, Dichi chakamwilawu iyala wukubula kutuŋa mukala wamanakwindi.
Akamutumbi ijina dindi muIsarela nawu, Itala dawasubwiluwu nkwabilu.
Neyi amayala ayedi adi nakuzuŋa, iŋodawumu hakukundama kwakwihi, nindi amwamwini mfumwindi kudi mukwawu wudi nakumweta, hakwolola chikasa chindi hakumukwatila kuwusonyi,
wakamuteti chikasa, disu deyi bayi dakamutala naluwuku.
Bayi wakekala nayesekelu yeŋi nayeŋi niyeneni niyanyanya mumutokoma weyuku.
Bayi wakekala namahebi akweseka nachu acheŋi niacheŋi, nideneni nidanyanya, mwitala deyuku.
Wakekalaŋa nachesekelu chalala chashikilamu chikupu; wakekalaŋa nehebi dakweseka nachu dalala dashikilamu chikupu kulonda mafuku eyi akavuli mwituŋa dakakwinkayi Yehova Nzambi yeyi.
Muloŋa antu ejima akwila yuma yidochu, antu ejima akwilaŋa mwaheŋa, Yehova Nzambi yeyi wayimona hiyakwakushimana hohu.
Anukaku chakukoŋeliyi Amaleki munjila himwafuminaŋa muEjipitu;
chakubulakeniyi munjila hakutapa antu eyi asheli munyima, wowu antu ejima abulili ŋovu adiŋi munyima yeyi, hiwelili wazeya dehi nankashi; yena kumutiya Nzambi woma nehi.
Chiwakela neyi Yehova Nzambi yeyi nakunookeshi dehi kudi ayilumbu jeyi ejima akunyeŋumuka kwi-ndo mwituŋa dakakwinkayi Yehova Nzambi yeyi dawuswana wakudihetela, henohu wakajiyisha Amaleki mwishina dewulu nikuyanuka nawa cheŋi nawu mwadiŋi Amaleki nehi; bayi wakalalamenaku.
Neyi wunenzi dehi mwituŋa dakakwinkayi Yehova Nzambi yeyi dawuswana, neyi wunadiheti dehi, wunashakamumu dehi;
wakanoni yakudya yeyi yatachi yahamaseki yejima, yiwakakuŋula mwituŋa deyi dakakwinkayi Yehova Nzambi yeyi, wakayishi mwihebi, wakayi nayu kuchipela chakatondayi Yehova Nzambi yeyi kushakamishaku ijina dindi.
Wakenzi kudi kapristu wakekalaku mafuku owu, wakamwili neyi, Lelu hinukushimuna kudi Yehova Nzambi yeyi, nami, Nenza dehi mwituŋa dasanyikililiyi Yehova ankakulula jetu kutwinka.
Kapristu akatambuli ihebi kuchikasa cheyi, akaditenteki kumesu akameŋa kakulambwila kaYehova Nzambi yeyi.
Wakaakuli, wakahoshi kumesu aYehova Nzambi yeyi, neyi, Tata yami wadiŋi kaArameya wakeŋeli kufwa, wakunkumukili kuEjipitu, washakamini kwenoku, hadiŋi wamuvuluku, wabalumukili hakwikala munza weneni, waŋovu, wawuvulu.
AEjipitu atukoŋeli chatama, atumwesheli ihuŋu, atukalakesheli nyidimu yawuduŋu yakala.
Twamudililili Yehova Nzambi yawankakulula jetu, Yehova hakutiya izu detu, wamweni yihuŋu yetu, ninyidimu yetu, ninichi chatukabishiluwu.
Yehova watufumishili muEjipitu nachikasa chaŋovu, nachikasa chakwolola, nawoma weneni nankashi, nayinjikijilu, nayihayamisha;
natushikiji dehi mwenamunu, natwinki dehi ituŋidi, ituŋa datuloŋa twamayeli nawuchi.
Ichi dinu talaku, naleti dehi yakudya yatachi yeseki diwunanyinki eyi Yehova. Wakayitenteki kumesu aYehova Nzambi yeyi, wakadifukula kumesu aYehova Nzambi yeyi.
Nineyi, nikaLevi, nimwenyi wekala mukachi kenu, himwakazaŋalala nayuma yayiwahi yejima yanakwinkiyi Yehova Nzambi yeyi, nineyi niakwetala deyi.
Mumwaka wamuchisatu, wowu mwaka wakuleta yamwikumi, hiwakela wunakumishi dehi kusakula yamwikumi yejima yayuma yeyi yinasemununi, hiwakayinka kaLevi namwenyi, ninshona, namfwila, kulonda akadyaŋa munyikala yeyi, akekutaŋa.
Wakahoshi kumesu aYehova Nzambi yeyi neyi, Nedishi dehi mwitala dami yuma yinajilikili, nayinki dehi nawa kaLevi, namwenyi, nanshona, namfwila, mwomwaya kuleja kuwanlejeli; hinamotoki muwalejaŋaku, hinalalameni mwokuku.
Ami, hinadiili jamwikumi jaNzambi mukudila kwamuku; hela kuyikalakesha munjila yatama, hela kujinka hansaŋu yamufuku.
Omu mwiwulu mwajila muwudi, noŋamaku mesu wutali mwishina wukiswili antu eyi aIsarela nkisu, niiseki diwunatwinki, diwasanyikilili ankakulula jetu, ituŋa datuloŋa twamayeli nawuchi.
Lelu Yehova Nzambi yeyi nakuleji dehi kwila yidikiyi nawuhakwiwu; dichi dinu kahembaŋamu wakelaŋamu namuchima weyi wejima, nawumi weyi wejima.
Lelu wunahoshi dehi neyi Yehova diyi Nzambi yeyi, neyi wukwendaŋa munjila jindi, wukuhembaŋa yidika yindi nikuleja kwindi, niwuhaku windi, wukutiyililaŋa mwizu dindi.
Yehova nahoshi dehi niyena lelu, nindi, Enu mudi antu ambala ayena hohu, mwomwayikaniniyi dehi, kulonda mwakahembaŋa mwayilejeliyi mwejima,
kulonda ayibadishi nankashi nyunza yeliliyi yejima kukuyishimeka, niijina, nikukuyilemesha; kulonda mwakekalaŋa antu akujilila Yehova Nzambi yeyi, neyi chanahoshiyi dehi.
AMosi nawakulumpi awaIsarela ayilejeli antu, nawu, Kahembenu kuleja kwejima kunayileji lelu.
Ifuku dimwakela munazambuki dehi Yodana, muneŋili dehi mwituŋa dakuyinkayi Yehova Nzambi yeyi, wakemiki malola amaneni, wakayisoti namaseki akuchaaka.
Neyi wunazambuki dehi wakasonekaŋahu mazu ejima anshimbiji; kulonda wakeŋili mwituŋa dakakwinkayi Yehova Nzambi yeyi, ituŋa datuloŋa twamayeli nawuchi, mwomwakaniniyi Yehova Nzambi yawankakulula jeyi.
Himwakela munazambuki dehi Yodana, mwakemiki malolawa inukuyileja lelu hampidi yaEbali, wakayisoti namaseki akuchaaka.
Wakamutuŋiluku Yehova Nzambi yeyi kameŋa kakulambwila, kameŋa kamalola; kukalakesha nachuma chachikuŋu chinjila.
Kameŋa kakulambwila kaYehova Nzambi yeyi wakakatuŋi namalola amukuma; wakamulambwiluhu Yehova Nzambi yeyi nyilambu yakushita;
wakaketwilaŋaku yimuna yanyilambu yakukundaŋana, hiwakadiila kwenoku; hiwakazaŋalala kumesu aYehova Nzambi yeyi.
Hamalolowu wakasonekuhu mazu ejima anshimbiji chalumbuluka nankashi.
AMosi nawatupristu aLevi ahosheli nawaIsarela ejima, nawu, Eyi Isarela, mwenaku nzo-o, wutiyilili; lelu wunekali dehi munza waYehova Nzambi yeyi.
Dichi dinu, kovwahili izu daYehova Nzambi yeyi, nimwanakulejiyi nimuyidika yindi yinukukuleja lelu.
Mosi walejeli antu dena ifuku odu,
nindi, Tiyenu, antu akemana hampidi yaGerizimi nakukiswila antu, himwakela munazambuki dehi Yodana aSimeyona, naLevi, naYuda, naIsakari, naYosefu, naBenjamini.
Ákemana hampidi yaEbali nakushiŋana; aRubeni, naGadi, naAsheri, naZebuluni, naDani, naNafwatali.
ALevi akahosha akayila amayala aIsarela ejima nezu dakaŋuka.
Nawu, Muntu wukwila nkishi yakusoŋa hela yakusuŋununa, yamonayi Yehova nindi hikushimana, mudimu wakumakasa amukwawukalawenu, hakuyimika kwaswamana, amushiŋi.
Wúkudiwula tata yindi namama yindi, amushiŋi.
 Wúkututulula chinjikijilu chakwiluka nachu muŋinza namukwawu, amushiŋi.
Wúkupwapwisha mputamesu munjila amushiŋi.
 Wúkuheŋesha muloŋa wamwenyi, nanshona, namfwila, amushiŋi.
Wúkukama naŋodatata yindi, amushiŋi, muloŋa navuuli dehi tata yindi.
Wúkukama nakanyama hikanyama, amushiŋi.
Wúkukama namuhelindi, hela himwana katata yindi, hela himwana kamama yindi, amushiŋi.
Wúkukama namukuwindi wamumbanda amushiŋi.
 Wúkweta mukwawu chakumubatamina, amushiŋi.
Wúkutambula wulooku wakujaha muntu wakadi muloŋa, amushiŋi.
Wúkubula kukolesha mazu anshimbiji aleka kwilamu, amushiŋi.
Neyi wakatiyilila chachiwahi mwizu daYehova Nzambi yeyi, hiwakasha muchima wakwila mwalejaŋayi mwejima munukukuleja lelu, wakamona Yehova Nzambi yeyi wakakumotwesha hewulu, wakabadika nyunza yahamaseki yejima.
Ninkisu jejimiji wakajimona, jakakulondela jakakuwana, neyi wakatiyilila mwizu daYehova Nzambi yeyi.
Wakakooleka nimumukala, wakakooleka nimwiha.
Nianyaneyi, ninyikabu yaheseki deyi, ninyana kayimuna yeyi, mwakasemunwinawu aŋombi jeyi nianyana kanyikoku yeyi, yakakooleka hohu.
Nimutoŋa weyi niiyanda deyi dakakooleka.
Wakelaŋa hakwinza wukooleka, hakuya nawa wukooleka.
Ayilumbu jeyi akakunyamukilaŋa Yehova wakayitapila kumesu eyi; akakulotokelaŋa njila yimu, akakutemuka njila jitanu najiyedi.
Yehova wakakukokela nkisu munkalaŋa jeyi nimuyuma yejima yiwakakwata chikasa; wakakukoolekesha mwituŋa dikukwinka Yehova Nzambi yeyi.
Yehova wakakushimatisha, wakekali munza wajila wakumujilila yena, mwomwakusanyikililiyi; neyi wakahembaŋa mwanakulejiyi Yehova Nzambi yeyi nakwenda munjila jindi.
Nyunza yahamaseki yejima akamona wunatiyakeni dehi ijina daYehova, hiyakakutiya niwoma.
Yehova wakakuvulishila nankashi anyaneyi, nianyana kawayimuna yeyi, ninyikabu yaheseki deyi, mwituŋa dasanyikililiyi Yehova ankakulula jeyi kukwinka.
Yehova wakakujikwilaŋa maheta indi amawahi dodiwulu, akakwinkaŋa nvula yamwituŋa deyi hachilaaka chayu, akakiswila ninyidimu yakuchikasa cheyi yejima nkisu; wakasondamisha nyunza yayivulu, eyi kusondama nehi.
Yehova wakakubalumuna kwikala mutu, bayi mukilaku; wakakumaŋa hewulu hohu, eyi kukuma kwishina nehi; neyi wakatiyililaŋa kuleja kwaYehova Nzambi yeyi kunukukuleja lelu nakushaku muchima wakwilamu;
nakubula kuteŋuluka mumazu inukuyileja lelu, nakubula kuya kuchikasa chachidiilu hela kuchimunswa, nakubula kulondela akishi himukuyipesha.
Neyi wakabula kutiyilila mwizu daYehova Nzambi yeyi nakubula kushaku muchima wakwila mwalejaŋayi mwejima niyidika yindi yinukukuleja lelu, wakamona mashiŋu ejimawa akakulondela, akakuwana.
Wakashiŋewa mumukala, wakashiŋewa nimwiha.
Nimutoŋa weyi niiyanda deyi dakashiŋewa.
Nianyaneyi, ninyikabu yaheseki deyi, nimwakasemunwinawu aŋombi jeyi nianyana kanyikoku yeyi, akashiŋewa hohu.
Wakela hakwinza wushiŋewa, hakuya nawa wushiŋewa.
Yehova wakakukunkwila ishiŋu, nikukala, nikubaya, muyuma yejima yiwakakwata chikasa yiwakakeŋa kwila, ninichi chiwamba kajilumuka, ninichi chiwamba kanoŋa chakadi nikuleha, nakutama kuwunakoŋi hiwunanlekami.
Yehova wakakulamika chipupu, ninichi chakakunoŋeshayi ji-i mwituŋa diwukuya nakuheta.
Yehova wakakweta namusoŋu wakukosa nankashi, nayikatu yamashika, nikutotoloka yilonda, ninkanza yasweja, nimpoku yakabali, nikuumisha yuma yejima chawu, nimbuwa; yakakuhaŋa haŋe-e ninichi chiwakanoŋa.
Iwulu dahamutu weyi akadumisha chawu neyi wuneŋu, iseki damwishina deyi dakakola neyi chikuŋu.
Yehova wakabalumuna nvula yamwituŋa deyi yakekala kwalunkuŋu hohu fuku-fuku; yakakuholokela mwiwulu holoke-e ninichi chiwakajilumuka.
Yehova wakakutapisha kumesu awayilumbu jeyi; wakayilotokela njila yimu, wakayitemuka njila jitanu najiyedi; wakaluluta nakukimboka mwahita mawanta ejima ahamaseki.
Chibimbi cheyi akachidya kudi atuda ejima ahaluzwizu, nikudi anyama ahamaseki, niwakuyitemuna hosi.
Yehova wakakweta nehuti damuEjipitu, natusuŋuti, niyilonda, nimukuli, kutwesha kukuuka nehi.
Yehova wakakweta nakwandala, nawumputamesu, nimutentu mumuchima.
Wakapapata hakachi kamwaana mwiwulu neyi chapapataŋayi mputamesu mumwidima, hiwakamona kushakama chachiwahuku; akakukabishaŋa nakukubuwabuwa mafuku ejima, niwakukuhandisha kwosi.
Neyi woti mumbanda, iyala wacheŋi hakukama nindi. Neyi wutuŋi itala, kushakamamu nehi. Neyi wudimi itempa danyivinyu, kudidya nehi.
Ŋombi yeyi akakujahilayi kumesu eyi, eyi aweni kumudya nehi. Chimbulu cheyi akakuhukwilayi kumesu eyi, kukufuntishilayi nehi. Nyikoku yeyi akayinka ayilumbu jeyi, hiwakamona wakukuhandishaku.
Anyaneyi amayala nawambanda akayinka antu acheŋi, mesu eyi akatalila talile-e, eyila nibwi-i nakuyifwila mwaana wejima; hiwakamona nimwakwilaku.
Yakudya yeyi yiwakadima, ninyidimu yeyi yejima, akayidya kudi munza wacheŋi wabula kwiluka. Akakukabisha nakukuchikachika mafuku ejima.
Wakandala nayuma yiwakamona namesu eyi.
Yehova wakakweta nimumanuŋu nimunyendu namahuti akala akaŋanya nikuuka, kufumisha kumadatilu eyi mujimba wejima ndo-o nimwishina damutu weyi.
Yehova wakakutwala nineyi nimwanta weyi wankanu iwakadiisha muwanta kudi munza wabulili kwiluka hela eyi hela ankakulula jeyi; kwenoku wakapesha akishi, ankishi janyitondu namalola.
Mukachi kanyunza yejima kwakakutwalayi Yehova hiwakekala wakuhayama hohu, wuchishimu, niwakutena mwatama.
Wakela kuya kwiha wakaya nambutu jajivulu, hakwaŋula wakaŋula jantesha, muloŋa akajidya kudi atubola.
Wakadima matempa anyivinyu, wakachipachipamu, eyi kunwinamu vinyu nehi, hela kudiilamu nyikabu nehi, akayidya kudi atububu.
Wakekala nanyitondu yanyiolive mwahita ŋinza jeyi jejima, kuwaya manji nehi, muloŋa muolive weyi wakahuluka.
Wakavwala anyana amayala nawambanda, hiwakashakama nawuku, muloŋa akaya muwuduŋu.
Ninyitondu yeyi yejima niyuma yiwakadima yakekala yawatubola.
Mwenyi wakatuŋa naneyi wakakumotokaŋa ayaŋa kwiwulu hohu, eyi wakayaŋa nakushala mwishina hohu.
Wakakusondamishaŋeyi, eyi kumusondamisha yena nehi. Yena diyi wakekala mutu, eyi wakekala mukila.
Mashiŋu ejimawa akakuwana, akakuhaŋa, akakukwata, ninichi chiwakajilumuka; muloŋa wabulili kutiyilila mwizu daYehova Nzambi yeyi, wabulili kuhemba nikuleja kwindi, niyidika yindi yakulejeliyi.
Mashiŋu owu wakekala nawu achinjikijilu akuhayamisha nineyi nianyaneyi akekala nawu hayanyaka;
nanochu chiwabulili kumukalakela Yehova Nzambi yeyi namuzaŋalu, nikutiya kuwaha mumuchima weyi, chiyalumbamini yuma yejima.
Dichi hiwakakalakela ayilumbu jeyi akakutemeshelayi Yehova, wakayikalakela nanzala, nampwila, niwuvu, nikubula yuma yejima; wakakusha mpanda yachikuŋu hanshiŋu yeyi ninichi chakakujilumunayi.
Yehova wakakuletela munza wakwakulehi wakunsa yeseki neyi chatuukaŋa mbuulu, munza wukweti idimi diwabula kwiluka;
munza woma hamesu, wabulaŋa kwakama atushinakaji, hela anyana anyanya kuyitoŋa nehi.
Yena wakadya nyana yakasema yimuna yeyi; niyuma yiwakadima, ninichi chiwakajilumuka; hakakushila hoku hela tidiku, hela vinyu, hela manji, hela nyana yakasema aŋombi jeyi, hela nyana kanyikoku yeyi, ninichi chakakunoŋeshayi to-o.
Wakakukuchika njita kuyisu yakumpwembu jeyi jejima, ninichi chijakahumuka mpwembu jeyi jajilehi jakuhata jiwakuhweleleli mwahita ituŋa deyi dejima. Wakakukuchika njita kuyisu yampwembu jeyi jejima, mwahita ituŋa deyi dejima danakwinkiyi Yehova Nzambi yeyi.
Wakadya anyana akudisemena eyi aweni mwivumu deyi, wakadya mbiji yawanyaneyi amayala niawambanda anakwinkiyi Yehova Nzambi yeyi nakukuchika kwakakukuchikawu, nakukala kwakakukalishawu kudi ayilumbu jeyi.
Iyala wukweti wushona mukachi kenu wasweja luwi, wakatala manakwindi niŋodindi wakunyima yindi nanyanindi akashalahu nanyiku hohu.
Wakayikiisha nimbiji yawanyanindi akadyayi naniyi yikubula kushalaku, nakukuchika kwakakukuchikawu, nakukala kwakakukalishayi chilumbu cheyi munyikala yeyi yejima.
Mumbanda wukweti wushona wasweja luwi, kutwesha kusha idatilu damwendu windi heseki nehi, nanochu chaswejayi kudakamena yomwenindi, wakatala mfumwindi wahakadidi kamu nimwanindi weyala nimwanindi wamumbanda nanyiku hohu.
Niŋoji yindi yakafuma mukachi kanyendu yindi, nianyanindi akavwalayi, wakayitala nanyiku hohu; wakayidiila kumbadi nanochu chakabulayi yuma yejima, nakukuchika kwakakukuchikayi, nakukala kwakakukalishayi chilumbu cheyi munyikala yeyi.
Neyi wakabula kushaku muchima wakwila mazu ejima anshimbiji janasonekuwu mumukandiwu, kulonda ijinidi dalema dazaalaŋawu woma daYEHOVA NZAMBI YEYI wakaditiyi woma.
Yehova wakakutoheshela yipupu yeyi, antu akahayama hohu, niyipupu yawanyaneyi, yakela yipupu yamaneni yakutwalaŋahu hohu, niyikatu yatama yakutwalaŋahu hohu.
Wakakuletela cheŋi nyisoŋu yamuEjipitu yejima yiwatiyilaŋa woma, hiyakakulamata.
Yehova wakakusaŋumwina nawa niyikatu yejima niyipupu yejima yanabuli kusonekawu mumukanda wanshimbiji, ninichi chiwakajilumuka.
Enu mwadiŋi amavulu neyi tutumbwa twamwiwulu mwakashala antesha hohu, nanochu chiwabulili kutiyilila mwizu daYehova Nzambi yeyi.
Mwakamona chatiyilaŋayi Yehova kuwaha nakuyila mwamuwahi nakuyivulisha, dichi chamba katiyayi nawa Yehova kuwaha nakuyinoŋesha nakuyijilumuna; akayihukula mwituŋa dimukuya nakuheta.
Yehova wakakumwaŋa mwa-mwa mwahita nyunza yejima, kufumisha kunsa yeseki yimu ndo-o nikunsa yeseki yikwawu; kwenoku wakapesha ankishi janyitondu namalola iwabulili kwiluka hela eyi, hela ankakulula jeyi.
Munyunzoyu hiwakamwena mwoku kunooka, hiwakamona hakunookela idatilu deyuku; Yehova wakakwinka muchima wakulukuma, nimesu akuzeya, nimuchima wakaneŋu.
Wakashakama nakululuta hohu; wakatiyaŋa kwawoma hohu niwufuku nimwaana, hiwakamona nihawuhandiluku.
Nabudidi wakela neyi, Yayo-o! hikweyilaŋa hoku! Namelela wakela neyi, Yayo-o! hikwachaŋa hoku! nawoma wuwakatiya mumuchima weyi, nayuma yiwakamona namesu eyi.
Yehova wakakufuntisha cheŋi muEjipitu mumaatu, njila yinakwilili nami, Hiwamba kayimona cheŋuku. Kwenoku mwakadilandisha enu aweni kudi ayilumbu jenu mwikali anduŋu amayala nawanduŋu awambanda, hosi niniwu wakayilandaku.
Tiyenu mazu achitiyaŋenu chalejeluwu Mosi kudi Yehova kutiyaŋana nawanyana kaIsarela mwituŋa daMowabi, chakulunjika hachitiyaŋenu chatiyaŋeniyi dehi nawu kuHorebi.
Mosi watambikili aIsarela ejima, wayilili nindi, Enu munamoni yuma yejima yeliliyi Yehova kumesu enu mwituŋa daEjipitu, yamwililiyi Fwaro, niambuŋindi, niituŋa dindi dejima;
kweseka kweneni kuwamweni namesu eyi, niyinjikijilu, niyihayamisha oyu yamaneni.
Hela chochu, Yehova hanayinki muchima wakwiluka, hela mesu akumona, hela matu akutiyaku nikulelu.
Ami nayilombweli muchinkalampata nyaka makumi awana (40); mahinenu hiyatabukilili hanyijimba yenuku, nkwabilu jenu hijatabukilili kunyendu yenuku.
Enu himwadiili mankenduku, himwanwini hela vinyu hela walwaku; kulonda mwakeluki nenu yami Yehova Nzambi yenu.
Chimwenjili kunu Sihoni mwanta wakuHeshiboni, niOgi mwanta wakuBashani atulotokeleli nanjita, twayitapili.
Twatambwili ituŋa dawu, twadinkeli aRubeni, nawaGadi, namuchidi wawaManase wachibalu, dawu dakuswanaŋa.
Dichi dinu hembenuŋa mazu achitiyaŋenu ichi kulonda mwakamoni kuwaha muyuma yejima yimwakelaŋa.
Lelu munemani wejima wenu kumesu aYehova Nzambi yenu; nianyanta jenu, ninyichidi yenu, niakulumpi jenu, nitulala twenu, amayala aIsarela ejima,
niatwansi twenu, niaŋodijenu, nienyi eyi adi muchiimba cheyi, akufumishila hadi mukwakuchaya nchawa jeyi, kushikija nikudi mukwakutaha menji eyi;
kulonda wakeŋili muchitiyaŋenu chaYehova Nzambi yeyi, nimukusanyika kwindi kwanakusanyikiliyi Yehova Nzambi yeyi lelu;
kulonda akushimatishi lelu wikali munza wambala wayena hohu; kulonda wakamumoni neyi komana hiNzambi mwomwahosheliyi naneyi, mwomwasanyikililiyi ankakulula jeyi, aAbarahama, naIsaka, naYakoba.
Ichi chitiyaŋenu, niniku kusanyika, hinidi nakwilenu hohuku;
nidi nakwila niniwu nemani kunu hamu nanetu kumesu aYehova Nzambi yetu lelu, niwunabuli kwikala kunu hamu nanetu lelu.
Muloŋa enu muneluki chitwashakamini mwituŋa daEjipitu, ninichi chitwahanukili mukachi kanyunza mutwahitili.
Munamoni mwashimanaŋawu, niankishi jawu janyitondu najamalola najasiliva najawuru jadiŋi mukachi kawu.
Kubuli kumwekana mukachi kenu lelu hela iyala, hela mumbanda, hela chisaka, hela muchidi, wukweti muchima wakuteŋuluka lelu, wakufuma kudi Yehova Nzambi yetu, wakuya nakupesha akishi anyunzoyu. Kubuli kumwekana mukachi kenu muji wakusoŋa wulembi walula nikubatuka,
wakenda kamona hakatiyayi mazu eshiŋwidi, hakadikiswila nkisu mumuchima windi, nindi, Hela nakenda tuhu mwonsu mwakadikaŋila muchima wami, nakukisaŋana kumu niyituuta niyawuma, nakamona tuhu kwami kuwunda hohu.
Yehova hakamwanakenaku, kuzuwa kwaYehova nimukáwu windi wakamufwindashanina muntu owu, niishiŋu dejima danasonekuwu mumukandiwu dakamushikena, Yehova wakajiyisha niijina dindi mwishina dewulu.
Yehova wakamwambula mukachi kanyunza yawaIsarela yejima wakamonaŋa kutama mwomwaya mashiŋu ejima achitiyaŋenu chanasonekuwu mumukandiwu wanshimbi.
Niikiŋu dakalondelamu, wowu anyanenu akahiŋa mudenu niantu acheŋi akafuma kwituŋa dadilehi, chakamonawu yipupu yetuŋodu, niyikatu yakayikatishayi nachu Yehova;
ituŋa dejima himakala namuŋwa hohu, dasukuma dehi, hiyadidimaŋaku, hidasoŋaŋaku, himwamenaŋa matahuku, dakisika dehi neyi chakisikili Sodoma naGomora, naAdima, naZeboyimi, akisaŋeniyi Yehova hazuwiliyi, haleteliyi ndombu.
Kafwampi nyunza yejima akahosha nawu, Yehova nakoŋelidi ituŋidi chochichi? Iku kuzuwa kukumaha kwasweja kwaya mudihi?
Henohu antu akahosha nawu, Muloŋa alekeli chitiyaŋenu chaYehova Nzambi yawankakulula jawu, chatiyaŋeniyi nawu hayifumishiliyi mwituŋa daEjipitu.
Ayili nakupesha akishi, hiyakudifukula kudi wena, akishi akadi kwiluka wena, abulili kuyilejayi;
dihu hanafumi kuzuwa kwaYehova hikukusaŋumukila ituŋidi hafumi nikudiletela ishiŋu dejimidi danasonekuwu mumukandiwu;
mwaka Yehova ayibwitaŋa mwituŋa dawu nakuzuwa, nandombu, nakutatashana nankashi, hakuyinatila mwituŋa dacheŋi neyi ichi chimunamoni lelu ichi.
Yuma yakujinda yambala yaYehova Nzambi yetu; ilaŋa yuma yanamwekeshuwu yetwetu nawanyanetu chahayanyaka, kulonda twakelaŋa mazu ejima anshimbiji.
Chakela yuma yejimiyi yinakushikeni dehi, ninkisu niishiŋu dinukukushila kumesu eyi, wamba kaanuka mukachi kanyunza yejima kwanakutemwiniyi Yehova Nzambi yeyi,
wamba kafunta cheŋi kudi Yehova Nzambi yeyi, wamba kovwahila izu dindi dakwila mwejima munakuleji lelu, nineyi nianyaneyi, namuchima weyi wejima, nawumi weyi wejima.
Henohu Yehova Nzambi yeyi wakabalumuna wuduŋu weyi, wakakutiyila wushona, wakafunta cheŋi nakukupompesha mukachi kanyunza yejima mwakupalaŋesheliyi Yehova Nzambi yeyi.
Hela tuhu, neyi kudi antu eyi ahaŋilawu dehi kwakumina iwulu, Yehova Nzambi yeyi wakaya kwenoku nakukuleta nakukupompesha.
Yehova Nzambi yeyi wakakuleta cheŋi mwituŋa daheteluwu ankakulula jeyi, wakadiheta; wakakwila chachiwahi, wakakuvulisha, wakabadika mwadiŋi ankakulula jeyi.
Yehova Nzambi yeyi wakakwalamisha kumuchima weyi nikunyichima yawanyaneyi, kulonda wakakeŋi Yehova Nzambi yeyi namuchima weyi wejima, nawumi weyi wejima, kulonda wakahandi.
Yehova Nzambi yeyi wakasha mashiŋu awa ejima hadi ayilumbu jeyi, nihadi ákuhela, akukabishili.
Hiwakafunta cheŋi, wakovwahili izu daYehova, hiwakela mwaya kuleja kwindi kwejima kunakuleji lelu.
Yehova Nzambi yeyi wakakuvulishila nyidimu yakuchikasa cheyi yejima, nimuwakasemunwina, nimwakasemunwina yimuna yeyi, niyiwakadima, kulonda wakamoni kuwaha. Muloŋa Yehova Nzambi yeyi wakakutiya cheŋi kuwaha kukwila mwamuwahi, neyi chatiyiliyi ankakulula jeyi kuwaha,
neyi wakovwahilaŋa izu daYehova Nzambi yeyi, nakuhemba nikuleja kwindi, niyidika yindi, yanasonekuwu mumukandiwu wanshimbi; neyi wakabalumuka hiwakafunta cheŋi kudi Yehova Nzambi yeyi namuchima weyi wejima, nawumi weyi wejima.
Muloŋa izu dinukukuleja lelu hidakalaku, hididi kwakulehuku.
Hididi mwiwulu mwaka wakeli neyi, Hinyi wakatukandaminamu akatuletelidu kulonda twakatiyumu twakelumu?
Hididi kwishinadi dakaluŋalwijuku, mwaka wakeli neyi, Hinyi wakatuzambukila kaluŋalwiji akatuletelidu kulonda twakaditiyi twakelumu?
Izu idi didi kwakwihi naneyi nankashi, didi nimukanwa keyi nimumuchima weyi, kulonda wilumu.
Tala nakushili dehi lelu kumesu eyi niwumi nikuwaha, nikufwa nikutama;
nanichi chinakuleji lelu kukeŋa Yehova Nzambi yeyi, wendi munjila jindi, wuhembi nikuleja kwindi niyidika yindi, niwuhaku windi, kulonda wakahandi, wakasemunwini, kulonda Yehova Nzambi yeyi akakukoolekeshi mwituŋa diwukuya nakuheta.
Ilaŋa neyi muchima weyi wakabalumuka, kwonti kweyi kutiyilila, hiwakakokekela nimwacheŋi, hiwakadifukula kudi akishi nakuyipesha,
hinukuyishimwinamu lelu nami, Chalala mwakajilumuka hohu, himwakashakama mafuku amavulu mwituŋa diwukuzambuka Yodana diwukuya nakuhetaku.
Natambiki niiwulu niiseki ekali ayinsahu jenu lelu, ami nakushili dehi kumesu eyi niwumi nikufwa, ninkisu niishiŋu; dichi dinu tondaku wumi kulonda wuhandi, nineyi nianyaneyi.
Wukeŋi Yehova Nzambi yeyi, wovwahili mwizu dindi, wumulamati, muloŋa yena diyi wumi weyi, diyi mafuku eyi amavulu; kulonda wakashakami mwituŋa dasanyikililiyi Yehova ankakulula jeyi aAbarahama, naIsaka, naYakoba kuyinka.
Mosi wayili wayishimwinini aIsarela ejima mazu awa.
Wayilili nindi, Ami lelu nashiki munyaka nkulakaji namakumi ayedi (120); hinatweshi nawa cheŋi kwila niya ninzaku; Yehova naŋili dehi kwindi nindi, Eyi kumuzambuka iwu Yodana nehi.
Yehova Nzambi yeyi diyi wakatwaminaku kuwukuyeyi; wakajilumuna nyunzoyu yidi kuwukuya wakayiheta, Yoshuwa diyi wakatwaminaŋaku kuwukuyeyi mwomwanahoshiyi dehi Yehova.
Yehova wakayikoŋa neyi chakoŋeliyi aSihoni naOgi anyanta awaAmori ankanu, niituŋa dawu, ajilumwiniyi.
Yehova wakayinkawu kumukuyenu, mwakayikoŋa mwaya kuleja kwejima kunayilejeli.
Kadikwatishaŋa, wakomikaŋa chacheni, bayi wakatiyaŋa womaku, bayi wakayaakamaŋaku; muloŋa Yehova Nzambi yeyi diyi wukuya nindi; hakakaŋanyaku, hakakuumbaku.
Mosi watambikili Yoshuwa, wamwilili kumesu awaIsarela ejima, nindi, Kadikwatishaŋa, wakomikaŋa chacheni; muloŋa yeyi wakaya nawantu awa mwituŋa dasanyikililiyi Yehova ankakulula jawu kuyinka; yeyi wakayiswanishadu.
Yehova diyi wukutwaminaŋaku kuwukuyeyi; diyi wakekala nindi, hakakaŋanyaku, hakakuumbaku; bayi wutiyaŋa womaku, bayi wakamaŋaku.
Mosi wasonekeli nshimbiyi, wayinkeli atupristu anyana kaLevi atembekelaŋa chimbaŋu chachitiyaŋenu chaYehova, niakulumpi awaIsarela ejima.
Mosi wayilejeli nindi, Hakujikishaŋa munyaka yitanu nayiyedi, yitanu nayiyedi, hamwaka wakujima nyikudi wayikanawu, hachawija chamuyisolu,
hakenzaŋawu aIsarela ejima nakumwekana kumesu aYehova Nzambi yeyi kuchipela chakatondayi, wakataŋaŋa nshimbiyi kumesu awaIsarela ejima, achitiyaŋa.
Wakapompeshaŋa antu ejima, niamayala, niambanda, niatwansi, nimwenyi weyi wekala hamukala weyi, kulonda akatiyi, akadizi, akatiyi Yehova Nzambi yenu woma, akashuku muchima wakwila mazu ejima anshimbiyi;
nianyanawu abulili kwiluka akatiyi, akadizi kumutiya Yehova Nzambi yenu woma, nyaka yejima yimwakahandaŋa mwituŋa didi kumukuya nakuzambuka Yodana kulonda kudiheta.
Yehova wamwilili Mosi, nindi, Mafuku eyi akufwa keŋa ashiki, tambikaku Yoshuwa, muyi nakwimana mwitenti dakubulakena, kulonda nimukani. NiMosi niYoshuwa ayili, emeni mwitenti dakubulakena.
Yehova wamwekeni mwitenti muchishimi chevu; chishimi chevu chemeni kuchisu chetenti.
Yehova wamwilili Mosi, nindi, Tala, wakakama nawankakulula jeyi; antu awa akanyamuka akela wuvumbi wakulondela akishi akwacheŋi amwituŋa dakuya nakushakamawu mukachi kawu, akanleka, akajaha chitiyaŋenu chami chinatiyaŋeni nawu.
Denodu ifuku nakayizuwila, nakayileka, nakayijinda mesu ami, akadiika, akamona yuma yatama yayivulu niyihuŋu yayivulu; denodu ifuku akela nawu, Iyi yuma yatama yinatuwani hiyinatuwani nanichi chitunabuli Nzambi yetu mukachi ketuku, tahindi?
Chalala nakajinda mesu ami denodu ifuku nayuma yatama yejima yakakoŋawu, chakabalumukawu nakulondeja akishi.
Dichi dinu sonekenu kamina kenu aka, wuyilejuku anyana kaIsarela, wukenki mutunwa twawu, kulonda kaminaka kakekali chinsahu chami chakuyitanyisha anyana kaIsarela.
Chinakela nayileti dehi mwituŋa dinasanyikilili ankakulula jawu datuloŋa twamayeli nawuchi; chakelawu anadyi dehi, anekuti dehi, anatohi dehi, hiyakabalumuka nakulonda akishi nakuyipesha, hiyakandiwula nakujaha chitiyaŋenu chami.
Chiyakela anamoni dehi yuma yatama yayivulu, niyihuŋu yayivulu, kaminaka kakayishimwina wunsahu; muloŋa hiyakakalalamenaku, kakekala mutunwa twawanyanawu; muloŋa ami neluki yafuukulawu, yakukeŋa kwilawu, hela tuhu katataka hinichidi kanda niyishikiji mwituŋa dinayisanyikilili.
Dichi Mosi wasonekeli kaminaka dena ifuku odu, wakalejeli anyana kaIsarela.
Yehova wamukanini mwana kaNuni Yoshuwa, nindi, Kadikwatishaŋa, wakomikaŋa chacheni; muloŋa yeyi wakatwala anyana kaIsarela mwituŋa dinayisanyikilili; ami nakekala naneyi.
Cheliliyi Mosi namanishi dehi kusoneka mumukanda mazu anshimbiyi, anamani dehi to-o,
Mosi hakuleja aLevi asendelaŋa chimbaŋu chachitiyaŋenu chaYehova,
nindi, Tambulenu mukandiwu wanshimbi, muwishi kumbavu yachimbaŋu chachitiyaŋenu chaYehova Nzambi yenu, kulonda wakekalaŋa kwenoku wawunsahu wakukutanyishaŋa.
Muloŋa ami neluki kudikaŋa kweyi, nichiwachinchika; chikaŋa hinichidi wamumi lelu, hinichidi nenu, enu munaleti dehi kudikaŋa naYehova, winzi wakamoni neyi ami nafwa dehi?
Mpompeshelenu akulumpi ejima anyichidi yenu, nitulala twenu, kulonda niyishimwini mazu awa kumatu awu, nitambiki iwulu neseki ekali chakuyitanyisha.
Muloŋa ami neluki chinakela nafwi dehi mwakaditokesha bu-lu-lu chikupu, mwakafuma munjila yinayilejeli; yatama yakayiwana hamafuku akukuminina nanochu chimwakela chatama kumesu aYehova, mwakamuvuloka nanyidimu yamakasenu akazuwi.
Mosi wahosheli kumatu achipompelu chejima chawaIsarela mazu akaminaka, amana nito-o.
Nindi,
Yinukuyitaŋisha yakasosota neyi nvula,
Hinukubidika mwaya ijina daYehova;
Diyi Ilola, mudimu windi walala chikupu;
Ámutamishaŋa hiyanyaninduku,
Komana munakeŋi kumwila Yehova chochochu
Anukaku mafuku ahashankulu,
Mukwakubadika Mwiwulu chenkeliyi nyunza wuswana wawu,
Muloŋa Yehova diyi iseka dawantu indi;
Wamuweni muchinkalampata mwakadi antu,
Neyi chasandaŋayi mbuulu chaala chindi
Dichi cheliliyi Yehova,
Wamwendesheleli hampata janaŋalala,
Nimayeli akonda awaŋombi,
Yeshuruni hakutoha, hakusobola ninyendu;
Amutiyishili mukáwu nawakishi akwacheŋi,
 Aketwilili andemoni yimuna,
Wunabuli kwanuka Ilola dakusemeni,
Yehova wachimweni,
Welili nindi nakayijindila mesu ami,
Anantiyishi dehi mukáwu nachuma chinabuli kwikala Nzambi;
Chinazuwi kesi kanabutuki,
Nakayilumbika yatama;
Akaheŋela nanzala,
Hanzi mpoku yakabali hiyikukonkolola;
Nelili nami nukuyifukumwina kwakulehi,
Chakubulami kutiya woma wakuzuwa kwachilumbu,
Muloŋa wena himunza wabula mpúŋa,
Neyi adiŋi namaana,
Chakubula Ilola dawu kuyilandisha,
Muloŋa ilola dawu hididi neyi Ilola detuku,
Muloŋa muvinyu wawu himuvinyu wakuSodoma,
Nivinyu yawu hiwulembi wayanzaŋombi,
Hiyayisweka kudamuku?
 Nikutenda, yami;
Muloŋa Yehova wakasompesha antu indi,
Wakela nindi, Indi akishi awu,
Ádiili manji ayimuna yawu,
Ichi dinu ilukenu nenu, Ami Yami.
Hinukwolola chikasa chami kwiwulu, nami,
Neyi nukulola mpoku yami yakabali yakekema,
Nyivu yami nakuyishetesha mashi,
Enu nyunza,
Mosi wenjili, wahosheli mazu ejima akaminaka kumatu awantu, niyena, nimwana kaNuni Yoshuwa.
Mosi wakumishili kuhosha mazu awa ejima kudi aIsarela ejima.
Wayilili nindi, Shenu muchima kumazu awa ejima inukuyileja lelu, imwakalejaŋa anyanenu, akashi muchima wakwila mazu ejima anshimbiyi.
Muloŋa kudenu hichuma chamukunkulwayuku, hiwumi wenu, kwokwena kuchumichi diku kumwakavulishila mafuku enu mwituŋa didi kumukuya nakuzambuka Yodana mwakadiheti.
Yehova wahosheli naMosi dodena ifuku odu,
nindi, Kandukaku hampidiyi yaAbarimi, wakayi hamukandu waNebo wekala mwituŋa daMowabi datalaŋana naYeriku; wakamoni ituŋa daKenani dinukuyinka anyana kaIsarela akadiheti.
Wakafwila hohenohu hampidi hiwukuya, akakupompesha kwaya akwenu; chochu chamupompesheluwu manakweyi Aroni kwaya akwawu, hafwiliyi hampidi yaHori;
muloŋa mwanmotokeli himwadiŋi nawanyana kaIsarela kumenji andombu kuKadeshi, muchinkalampata chakuZini; chimwabulili kunjilika hadi anyana kaIsarela.
Ituŋa wakakumina dakudimona kwanamesu hohu, eyi kwiŋila mwituŋa dinukuyinka anyana kaIsarela nehi.
Tiyenu nkisu yakiswililuwu anyana kaIsarela kudi muntu waNzambi Mosi, kwakwihi nakufwa kwindi.
Nindi,
Eŋaŋi, wakeŋa nankashi antu eyi,
Mosi watulejeli nshimbiyi,
Wadiŋi Mwanta wankanu muYeshuruni,
Rubeni ahandi kwindi, bayi afwaku;
Tiyenu nkisu yaYuda, nindi,
Wamwilili Levi, nindi,
Welili tata yindi namama yindi nindi, Hinamumonuku,
Akataŋishaŋa Yakoba muwuhaku weyi,
Eyi Yehova kiswilaku yuma yindi nkisu,
Wamwilili Benjamini, nindi,
Wamwilili Yosefu, nindi,
Amoni niyuma yalema yameneshaŋa itaŋwa,
Niyuma yabadikamu yakumapidi ahashankulu,
Amoni niyuma yalema yahamaseki muyavulila,
Wawaha neyi chawaha ŋombi yindi wawedi;
Wamwilili Zebuluni, nindi,
Akatambika nyunza yawantu kwinza kumpidi;
Wamwilili Gadi, nindi,
Waambwiluku iseka dakusambila nindi dami,
Wamwilili Dani, nindi,
Wamwilili Nafwatali, nindi,
Wamwilili Asheri, nindi,
Nyikomenu yeyi yakekala chikuŋu nawuneŋu;
Eyi Yeshuruni,
Nzambi wahayanyaka diyi wubataminu weyi,
Isarela washakama chakadi kwakama,
Eyi Isarela, O chiwamona kuwaha!
Mosi wafumini muyana yaMowabi, wakandukili hamukandu waNebo hewulu daPisiga, yatalaŋana naYeriku. Yehova wamulejeli ituŋa daGileyadi dejima, nikuDani;
niNafwatali yejima, niituŋa daEfweremi naManase, niituŋa daYuda dejima, ndo-o nikukaluŋalwiji kakumujika;
nikabeta kakuchidiilu nichana chachinekineki chakuYeriku wowu mukala wanyikoma, ndo-o nikuZowari.
Yehova wamwilili nindi, Denidi didu ituŋa dinasanyikilili aAbarahama, naIsaka, naYakoba nami, Nukuyinkadu anyaneyi; nakuleji dehi, wunadimoni dehi namesu eyi, ilaŋa eyi kuzambuka wuyi kwenakuna nehi.
Dichi kambuŋaYehova Mosi wafwilili kwenoku mwituŋa daMowabi, mwomwahosheliyi Yehova.
Wamujiikili muchinekineki chamwituŋa daMowabi, kwatalaŋana naBetipeyori; hikudi muntu weluka ijamu dinduku, nikulelu.
Mosi hafwiliyi washikili munyaka nkulakaji namakumi ayedi (120); mesu indi hiyelili mbunduku, niŋovu jindi hijamufuminuku.
Anyana kaIsarela amudilili Mosi muyana yakuMowabi mafuku makumi asatu (30); mafuku amudililuwu Mosi amana nikumana.
Mwana kaNuni Yoshuwa wenzeli Spiritu wamaana nanochu chamunaŋikiluwu dehi makasa kudi Mosi; anyana kaIsarela amutiyililili, elili mwejima mwamulejeluwu Mosi kudi Yehova.
MuIsarela himunamwekani cheŋi kaprofwetu wudi neyi Mosuku, elukiliyi Yehova wakudimona nindi mesu namesu;
nayinjikijilu yejima, nayihayamisha yamutemesheluwu kudi Yehova kumukoŋa Fwaro niambuŋindi ejima niituŋa dindi dejima;
nachena chikasa chaŋovu chejimochu, nimutentu weneni wejimowu wakoŋeliyi Mosi chakumona kudi aIsarela ejima namesu awu.
