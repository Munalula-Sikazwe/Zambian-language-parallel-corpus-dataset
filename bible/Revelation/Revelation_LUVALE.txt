Eci cikiko kusoloka caYesu Kulixitu, eci vamuhanyine kuli Kalunga mangana ngwenyi, avalweze vandungo jenyi, vyumevi vinasake kusoloka waxi. Kaha atumine kangelo kenyi nakuvilweza navinjikizo kuli ndungo yenyi Yowano,
ou avulukile unjiho wenyi wakuvuluka mazu aKalunga, ou unjiho waYesu Kulixitu, vyexovyo amwene.
 Natokwou mwatanga, navava nawa navevwilila mazu aupolofweto uno, ava navalama vyuma kana vasonekamo, mwomwo mwaka wavyo uli kwakamwihi, xikaho.
Ami Yowano, kumauka atanu naavali ali kuAja. Kuli enu kupwenga likoji nakuunda vyakuli Ou apwa, Ou apwile, Ou mweza, nakuli Vaxipilitu vatanu navavali ava vali kulutwe lwalitanda lyenyi lyawangana,
nakuli Yesu Kulixitu, Cinjiho wakuxixika, Twatwa wakuvafu, Muka-kuyula vamyangana vahano hamavu. Kuli Ou atuzanga, Ou atujitula lyehi mumilonga yetu yaxili namanyingenyi,
Ou natulingisa lyehi kupwa tuwangana, Avapilixitu jaKalunga kenyi, Ikiye Ise nawa, kuli Ikiye kupwenga upahu nawata nahaya myaka namyaka. Amene.
Ivwenu, mwakeza namavwi, kaha meso osena nawakamumona, navaze nawa vamutuvile, kaha miyaci yavatu vahamavu yosena navakayengayenga mwomwo Ikiye. Mukiko vene, amene.
 Ami yami Alafwa, yami Omenga. Mukiko mwanambe Yehova Kalunga, Ou apwa, Ou apwile, Ou mweza, Ukweci ngolo josena.
Ami Yowano, ngundumbwenu, nguminenu mutwatambwila kuluyando nakuwangana nakukukakacila vili muli Yesu Kulixitu, ngwapwile kulitungu lize vavuluka ngwavo, Patamu, hamazu aKalunga, haunjiho wakuvuluka Yesu.
 Ngwapwile muli Xipilitu halikumbi lyaMwata, kaha ngwevwile lizu lyakukanguka munyima yami, nge lyaluneta,
ngwenyi, Eci naumona cisoneke hamukanda, ukautume kumauka atanu naavali, kuEfwesu, nakuSumuna, nakuPelengamu, nakuTulacila, nakuSalete, nakuFwilatelefwa, nakuLauciseya.
Kaha ngwalumukile ngwami, ngutale lizu lize lyapwile nakuhanjika nayami. Omu ngwalingile hingunalumuka lyehi, ngwamwene vitumbikilo vyamanongo vyaulu vitanu navivali.
Kaha mukaci kavize vitumbikilo vyamanongo mwapwile umwe wakufwana nge mwanamutu, navwale lihina lyakuheta mbwe nakumahinji, napwikila muhya waulu mutulo yenyi.
Mutwe wenyi najikambu jenyi vyapwile vitoma to nge mangona amikoko atoma, nge vula yacixika. Meso enyi apwile nge mulangi wakakahya.
 Mahinji enyi afwanyine nge unengu wakutumuna, nge vautomesa lyehi mulilungu. Kaha lizu lyenyi lyapwile nge kuvuma cameya amavulu.
Mulivoko lyenyi lyacilyo apwile navatanganyika vatanu navavali, kaha mukanwa kenyi mwapwile nakulovojoka poko yamukwale yakuvambuka yauvela kuvali. Kumutala kumeso nge omu nalimunyika likumbi nangolo jalyo.
Kahomu ngwamumwene, ngwalimbukilile kumahinji enyi nge ngumutu wakufwa. Kaha angunangikile livoko lyenyi lyacilyo, angwambile ngwenyi, Kanda wivwa womako. Ami yami Muka-kulivanga, yami Muka-kukuminyina,
 yami Muka-kuyoya, ngwaFwile, kaha tala, nguMuka-kuyoya nahaya myaka namyaka, kaha nguli najisapi jakufwa najeji jaHetese.
Xikaho soneka vyumevi unamono, navyuma viliko, navyuma navikasoloka kulutwe,
namangana kana akusweka avatanganyika vatanu navavali ava unamono mulivoko lyami lyacilyo, nawawa avitumbikilo vyamanongo vyaulu vitanu navivali. Vatanganyika vatanu navavali vanapu vangelo jamauka atanu naavali, kaha vitumbikilo vyamanongo vitanu navivali vinapu mauka atanu naavali.
Soneka kuli kangelo kaliuka lize lili kuEfwesu ngwove, Ou avakwata vatanganyika vatanu navavali mulivoko lyenyi lyacilyo, Ou eji kuhitangananga mukaci kavitumbikilo vyamanongo vyaulu vitanu navivali, Ikiye nahanjika vyumevi ngwenyi,
 Ngunatacikiza milimo yove nakukilikita cove nakukakacila cove, nomu unahono kwitavila vatu vavapi, nomu unaveseka vaze valivuluka ngwavo, Tuvaposetolo, oloze kavexi vaposetoloko, kaha unavamono ngwove, vaka-kwonga,
nomu unakakacila, nomu unayanjila halijina lyami, nomu unazeneka kukatala.
Oloze ngunakumono namulonga, mwomwo zangi yove yakulivanga unayiseze lyehi.
Xikaho anukanga muze unalimbuka, walumuke ulinge ceka vilinga vize vyakulivanga, mokomoko, nge naukana kwalumuka, nangwiza kuli ove nakufumisa citumbikilo cove calinongo kucihela caco.
Oloze cumeci uli naco, mwomwo vilinga vyavaka-Nyikolaita unavihungu, vikiko nayAmi nawa ngwavihunga.
 Ou ali namatwitwi evwilile omu mwahanjika Xipilitu kumauka. Ou mwahasa vize vyakumuhungumwisa nangumuhana kulya kumutondo wakuyoya, ou ali muPalacise yaKalunga.
Kaha soneka kuli kangelo kaliuka lize lili kuSumuna ngwove,
Ngunatacikiza luyando lwove, nakukalikiza cove (oloze mukaluheto), nakusaula cavaze valivuluka ngwavo, TuvaYuleya, oloze kavexi vaYuleyako, vanapu sunangonga yaSatana kaha.
Kanda wivwa woma wavyuma vize nausaka kuyanda navyoko. Liyavolo nasake kumimbila muvamwe muzuvo yaufunge, mangana vamyeseke, kaha namukamonanga luyando hamakumbi likumi. Pwako uwakuxixika palanga nakukufwa, kaha nangukakuhana mucama wakuyoya.
 Ou ali namatwitwi evwilile omu mwahanjika Xipilitu kumauka. Ou mwahasa vize vyakumuhungumwisa kavexi kukamukolesa kukufwa cize camucivaliko.
Kaha soneka kuli kangelo kaliuka lize lili kuPelengamu ngwove, Ou ali napoko yamukwale yakuvambuka yauvela kuvali, Ikiye nahanjika vyumevi ngwenyi,
Ngunatacikizokwo watwama, okwo vene kuli litanda lyaSatana lyawangana. Weji kulinjililanga lijina lyami, lufwelelo lwakungufwelelAmi kawaluhamikileko, cipwe hamakumbi aze aAndepa, ou cinjiho cami, ou wami axixika, ou vajihile muli enu, okwo atwama Satana.
Oloze ngunakumono namulonga wavyuma vimwe, mwomwo uli navamwe okwo vanalinjilila kunangula caMbalame, uze amulwezele Mbalake kuhaka cimbunji kumeso avana vaIsalele, mangana valyenga vyuma vyakuvatwila kumakombelo, valinge nawa ujila.
Ngoco nayove nawa uli navamwe vanalinjilila kunangula cavaka-Nyikolaita mwomumwe.
Xikaho alumuka, mokomoko nangwiza waxi kuli ove nakulwa navo jita napoko yamukwale yamukanwa kami.
 Ou ali namatwitwi evwilile omu mwahanjika Xipilitu kumauka. Ou mwahasa vize vyakumuhungumwisa nangukamuhanako mana yize yakusweka, kaha nangukamuhana lilolwa litoma, halilolwa kana hali lijina lyalihya vasonekaho, mutu naumwe pimbi alitacikiza kuvangou kaha mwalitambula.
Kaha soneka kuli kangelo kaliuka lize lili kuTulacila ngwove, MwanaKalunga, Ou ali nameso enyi nge mulangi wakakahya, namahinji enyi afwana nge unengu wakutumuna, Ikiye nahanjika vyumevi ngwenyi,
 Ngunatacikiza vilinga vyove, nazangi yove, nakufwelela cove, nakuzata cove, nakukakacila cove, nomu vinavulu vilinga vyove vyakukumisa kuhambakana vize vyakulivanga.
Oloze ngunakumono namulonga, mwomwo weji kumwitavilanga uze pwevo Yezevele, uze alivuluka ngwenyi, Ngukapolofweto, kaheji kuvanangulanga vandungo jami nakuvahungumwisa mangana ngwenyi, valinge ujila, valyenga vyuma vyakuvatwila kumakombelo.
Ngwamuselele tando mangana ngwami, alumuke, kaha kasakile ngwenyi, alumuke kuujila wenyiko.
Ivwa, nangumumbila hakahela, kaha vaka-kulinga nenyi ujila, kaci nge kavexi kwalumuka kuvilinga vyenyiko, kaha nanguvambila muluyando lwaluvulu.
Kaha vana venyi nanguvajiha namusongo wacihita, ngoco maukosena nawakatacikiza ngwavo, Ami yami Muka-kutalatala muvixinganyeka namumicima, kaha nangumihana mutu himutu nge kutesa navilinga vyenyi.
Oloze enu vakwavo muli kuTulacila, enu muvosena mwazeneka kunangula kana, enu munahono kutacikiza vyuma vize vyaSatana vyakujiminyina (nge omu veji kuhanjikanga), kuli enu nangwamba ngwami, Kangwexi kumitwika citeli cekako.
Oloze oco muli naco cilinjililenunga palanga nomu nangwiza.
 Kahou mwahasa vize vyakumuhungumwisa, ou mwalamanga mi­limo yami palanga nakusongo, nangukamuhana ngolo jakuyula vaka-mafuci.
 Mwakavafunganga namukombo wacikungo, nganomu veji kucikanga jindeho jatengi cikiciki, nganomu ngwatambula lyehi nayAmi nawa kuli Tata.
Kaha nangukamuhana Litota nawa.
 Ou ali namatwitwi evwilile omu mwahanjika Xipilitu kumauka.
Kaha soneka kuli kangelo kaliuka lize lili kuSalete ngwove, Ou ali naVaxipilitu jaKalunga vatanu navavali navatanganyika vatanu navavali, Ikiye nahanjika vyumevi ngwenyi,  Ngunatacikiza milimo yove, nomwo uli nalijina ngwavo, unayoyo, oloze wafwa lyehi.
Tonako, vyumovyo vinasaleho vinasake kufwa uvizamise mbe, mwomwo kangwawanyine vilinga vyove vimwe yinakupuka mwosena kumeso aKalunga kamiko.
Xikaho anukanga muze unatambula, nomu wevwile. Vilamenga kanawa, walumuke. Ngoco kaci nge naukana kutona, nangwiza kuli ove nge mwiji, kaha kawexi kutacikiza lwola luze nangwiza kuli oveko.
Oloze uli namajina avatu vamwe muSalete vacili kanda vapihise kuvwala cavo, kaha navakatambukanga nayAmi hamwe nakuvwala mahina atoma, mwomwo vacitela, xikaho.
 Ou mwahasa vize vyakumuhungumwisa, ikiye navakamuvwika ngoco mahina atoma, lijina lyenyi kangwexi kukalijimbangana hamukanda wakuyoyako, kaha nanguketavila lijina lyenyi kumeso aTata nakumeso avangelo jenyi.
 Ou ali namatwitwi evwilile omu mwahanjika Xipilitu kumauka.
Kaha soneka kuli kangelo kaliuka lize lili kuFwilatelefwa ngwove,
 Ngunatacikiza milimo yove (tala, ngunakusela cikolo cawaxi kumeso ove, mutu naumwe pimbi mwahasa kucisoka), mwomwo uli nangolo jajindende, unalame mazu ami, kawahanjikile lijina lyamiko.
Tala, nangukahana vamwe vakusunangonga yaSatana, vaze valivuluka ngwavo, TuvaYuleya, oloze kavexi vaYuleyako, vali nakulyonga tuhu. Tala, nangukavaneha nakuvalingisa kulifukula kulutwe lwamahinji ove, nakutacikiza ngwavo, Ami ngunakuzange.
Mwomwo unalame mazu akukakacila cami, xikaho nayAmi nawa nangukakulamove kulwola Lyakweseka, luze nalukeza kumafuci osena lwakuveseka vaka-kutwama hamavu.
 Nangwiza lufuxi, oco uli naco cilinjililenga, kucina mutu umwe mwakakutambula mucama wove.
 Ou mwahasa vize vyakumuhungumwisa nangukamulingisa kupwa panda muzuvo yaKalunga kami yajila. Kexi kwiza kukalovokamo cekako, kaha nangukamusoneka lijina lyaKalunga kami, nalijina lyanganda yaKalunga kami, yikiko Yelusalema yayihya yakufuma mwilu muli Kalunga kami, nalijina lyami lyalihya nawa.
 Ou ali namatwitwi evwilile omu mwahanjika Xipilitu kumauka.
Kaha soneka kuli kangelo kaliuka lize lili kuLauciseya ngwove,
 Ngunatacikiza milimo yove, nomu unazeneka kupwa cipwe ututa, cipwe uwahyangu. Ngunazange ngwami, kaci wapwanga ututa, mokomoko uwahyangu.
Ngoco, mwomwo unapu salusalu kaha, kawazumako, kawatutako, xikaho nangukusaza mukanwa kami.
Mwomwo weji kwambanga ngwove, Ngumuka-luheto, ngwove, ngunawane luheto lwaluvulu, ngwove, kangwahona cuma nacimweko, kaha unahono kutacikiza ngwove, ove yove vene uli nakumona lupi, umuka-kuvindama, wahutwa, ukapuputa, uli nauvu.
Xikaho nangukulweza mangana ngwami, Landa ulu wakutomesa lyehi mukakahya kuli Ami, mangana upwenga umuka-luheto, namahina atoma mangana uvwale, kucina sonyi yauvu wove nayisoloka, namaji akukwita hameso ove mangana umone.
Aminyi, vexovo ngwazanga ngweji kuvahanjikilanga nakuvazangamisa, xikaho hakako mucima walumuke.
Tala, ngunemana kucikolo nguli nakungongomwezako. Kaci nge mutu mwevwa lizu lyami nakusokolola kucikolo, kaha nangwingila muli ikiye nakulya nenyi hamwe, naikiye nawa nayAmi.
 Ou mwahasa vize vyakumuhungumwisa nangukamuhana kutwama nayAmi hamwe halitanda lyami lyawangana, nganomu ngwahaxile nayAmi nawa, kaha ngunatwame naTata hamwe halitanda lyenyi lyawangana.
 Ou ali namatwitwi evwilile omu mwahanjika Xipilitu kumauka.
Kaha vyumevi hakukuma, ngwamwene, mwilu mwapwile cijilo cakusokoloka, kaha lizu lyakulivanga lize ngwevwile lyapwile nge luneta hinalihanjika ceka kuli ami ngwenyi, Twaya kuno kwilu, kaha nangukulweza vyuma vyatela kusoloka kulutwe.
Linwomu vene ngwapwile muli Xipilitu, kaha ngwamwene litanda lyawangana lyakutumbika mwilu, ngwamwene Umwe atwamine halitanda kana lyawangana.
Kaha Uze atwamineho hakumutala apwile nge lilolwa lyayaxipili, neli lyasaciu, kaha kulitanda lize lyawangana kwapwile kongolo wakufwana nge limelate jingulwixi ndo.
Kulitanda lize lyawangana kwapwile matanda amawangana makumi avali naawana jingulwixi ndo, kaha hamatandaze amawangana hatwamine vakulwane makumi avali navawana vanavwale mahina atoma, kaha kumitwe yavo kwapwile micama yaulu.
Kulitanda lize lyawangana kwafuminenga miveso namazu akuhanjika namikalateta, kaha kulutwe lwalitanda lize lyawangana kwapwile manongo akakahya akuwika lyehi atanu naavali, akiko anapu Vaxipilitu jaKalunga vatanu navavali.
Kaha kulutwe lwalitanda lize lyawangana kwapwile nge cijiva cacitalilo cakufwana nge kulusutalu. Kaha mukaci kalitanda lize lyawangana Hakujingilika kulitanda lize lyawangana kwapwile vaka-kuyoya vawana, vali nameso kwosena, nakulutwe nakunyima.
 Muka-kuyoya uze watete afwanyine nge ndumba. Muka-kuyoya uze wamucivali afwanyine nge mwanangombe. Muka-kuyoya uze wa­mucitatu afwanyine nge mutu kumeso enyi. Muka-kuyoya uze wamuciwana afwanyine nge ngonga hakutuka.
Vaze vaka-kuyoya vawana vapwile umwe naumwe namavava atanu nalimwe, vapwile nameso kwosena jingulwixi, namutulo nawa, kaha kavexi kunokesa namusana naufuku nakwamba ngwavo,
Kaha vaze vaka-kuyoya omu navamutohwesa nakumuvumbika nakumusakwilila Uze atwama halitanda lize lyawangana, Uze ayoya nahaya myaka namyaka,
vaze vakulwane makumi avali navawana hinavaumbila hamavu kumeso ayaUze atwama halitanda lize lyawangana, kaha hinavamulemesOu ayoya nahaya myaka namyaka, hinavambila micama yavo kulutwe lwalitanda lize lyawangana ngwavo,
Ove Mwata wetu, Kalunga ketu, Ove watela kutambula upahu nakavumbi nangolo, mwomwOve watangile vyuma vyosena, kaha mwomwo mukiko mwaya mucima wove, xikaho kuvyapwile, xikaho wavitangile.
Kaha ngwamwene kulivoko lyacilyo lyayaUze atwamine halitanda lize lyawangana kwapwile mukanda wakuvunga wakusoneka lyehi nasali nasali, wakulamika cikuma tutacikijilo tutanu natuvali.
Kaha ngwamwene kangelo waundume himwavilika nalizu lyakukanguka ngwenyi, Iyaze atela kuvungululou mukanda kana nakulamunaho tutacikijilo twawo?
Oloze cipwe mwilu, cipwe hamavu, cipwe muxi yamavu, kakwapwile naumwe ahaxile kuvungulula mukanda kana, cipwe kutalangahoko.
Ngwalilile cikuma mwomwo kavawanyine naumwe atelele kuvungulula mukanda kana cipwe kutalangahoko.
Kaha kuli vaze vakulwane umwe angwambile ngwenyi, Kanda ulilako, tala, Ndumba wakumuyaci waYuta, Ou Mwiji waNdavici, Ikiye navahase lyehi vaka-kole, ngoco mwavungulula mukanda kana nakulamuna tutacikijilo twawo tutanu natuvali.
Kaha ngwamwene mukaci kalitanda lize lyawangana navaze vakakuyoya vawana navaze vakulwane, munemana Mwanamukoko, nge wakujiha lyehi, apwile najimbinga jitanu najivali nameso atanu naavali, akiko Vaxipilitu jaKalunga vatanu navavali ava vatuma kumavu kwosena.
Ejile, kaha himwatambula mukanda kana kulivoko lyacilyo lyayaUze atwamine halitanda lyawangana.
Omu alingile hanautambula lyehi uze mukanda, vaze vaka-kuyoya vawana navaze vakulwane makumi avali navawana valimbilile hamavu kumeso aMwanamukoko, vosena vapwile natulyalya naviloso vyaulu vyakuzala navitumbo vyamavumba amwaza, vikiko kulomba cavakakujila.
Kaha hinavemba mwaso wauhya ngwavo,
Kaha unavalingisa lyehi kupwa wangana kuli Kalunga, vapilixitu, kaha vanapu vamyangana hamavu.
Jino ngwamwene, ngwevwile lizu lyavangelo vavavulu vanajingulwisako kulitanda lize lyawangana navaze vaka-kuyoya navaze vakulwane, kuvalava vahetele mutununu twatununu namakombakaji amakombakaji,
vahanjikile namazu akukanguka ngwavo,
Kaha  vyuma vyosenevi vatanga, namwilu nahamavu namuxi yamavu namukalungalwiji, navyuma vyosena vili muvikiko, ngwavivwile hakwamba ngwavo,
Kaha vaze vaka-kuyoya vawana vambile ngwavo, Amene. Kaha vaze vakulwane valimbilile hamavu valifukwile.
Jino ngwamwene omu alamwine Mwanamukoko katacikijilo kamwe kututacikijilo tuze tutanu natuvali. Kaha ngwevwile kuli vaze vaka-kuyoya vawana umwe ambile nalizu nge mikalateta ngwenyi, Twaya!
Ngwamwene, kaha kumana, kwasolokele kavalu utoma. Uze atwamineho apwile nauta wamanana. Vamuhanyine mucama, kaha alovokele nakufungulula, mangana afungululenga.
Omu alamwine katacikijilo kamucivali, ngwevwile muka-kuyoya wamucivali ambile ngwenyi, Twaya!
Kwalovokele kavalu weka, ucila nge kakahya. Uze atwamineho vamuhanyine kufumisa kuunda hamavu, nakulinga mangana vatu vakalijihejihenga. Kaha vamuhanyine poko yamukwale yayinene.
Omu alamwine katacikijilo kamucitatu, ngwevwile muka-kuyoya wamucitatu ambile ngwenyi, Twaya! Ngwamwene, kaha kumana, kwasolokele kavalu wilava. Uze atwamineho apwile nacipezaliso mulivoko lyenyi.
Kaha mukaci kavaze vaka-kuyoya vawana ngwevwilemo lizu lyakwamba ngwenyi, Cesekelo catiliku cimwe nandenali, vyesekelo vyambale vitatu nandenali, kaha maji navinyo kanda uvyenyekako.
Omu alamwine katacikijilo kamuciwana, ngwevwile lizu lyamukakuyoya wamuciwana ambile ngwenyi, Twaya!
Ngwamwene, kaha kumana, kwasolokele kavalu utomonoka. Uze atwamineho lijina lyenyi apwile ikiye Kufwa, naHetese nawa yamukavile munyima. Vavahanyine ngolo hacimbwa cimwe cakusokesa muvimbwa vyamafuci ahamavu viwana, mangana vavajihejihenga najipoko jamikwale nazala yakalombolombo navihita navisuma vahamavu.
Omu alamwine katacikijilo kamucitanu, ngwamwene muxi yalijiko lyakulumbila mwapwile myono yavaze vajifulile hamazu aKalunga, haunjiho uze vapwile nawo.
Vatambakanyine namazu akukanguka ngwavo, Ove Mwata, wajila, wamucano, naukananga kuvapayisa vaka-kutwama hamavu nakutenda manyingetu palanga nakumwaka uka?
Kaha vavahanyine mutu himutu lihina lyakukuluka litoma, vavambile ngwavo, vacinokenga ceka tando yayindende, palanga nomu navatesamo kuvajiha vakwavo navatwamina muundungo, vandumbwavo, vaze navakajiha nge muze vavajihile navakivo nawa.
Kaha ngwamwene omu alamwine katacikijilo kamucitanu nakamwe, kaha kwapwile mundenda waunene, likumbi lyalumukile kwilava pwi, nge cikelei camangona, kakweji wosenalumukile kupwa nge manyinga.
Kaha vatanganyika vahelu vahosomokelele hamavu nge omu weji kuulumwinanga mukuyu jikuyu jawo jajivisu hamavu hakuunyikisa nanyamanganda.
 Lilu valifumixileko nge omu pavavunga mukanda wausuku, kaha  jipili josena namatungu osena vyanungulukile kwavyo.
 Navamyangana vahamavu navilolo natupitau vakulitulaho navakaluheto navindume navandungo vosena navana-vavisemi vosena, vaswamine mumena akusendeleka namumalolwa akujipili,
 vambile kujipili nakumalolwa ngwavo, Tuholokelenu, mutusweke kumeso ayaUze atwama halitanda lyawangana, nakundombo yaMwanamukoko.
Mwomo likumbi lyalinene lyandombo yavo lineza lyehi, kaha iyaze mwahasa kwimana?
Vyumevi hakukuma ngwamwene vangelo vawana vanemana kumitamba yamavu yiwana, jipeho jahamavu jiwana vanajilinjilila kucina kuhuhwa peho hamavu, cipwe hakalungalwiji, cipwe kumutondo umwe.
Ngwamwene nawa kangelo weka himwaya helu hakufuma kumusamuko, apwile nakatacikijilo kaKalungOu ayoya. Kaha atambakanyine nalizu lyakukanguka kuli vaze vangelo vawana, vaze vahanyine kwenyeka mavu nakalungalwiji 
ngwenyi, Kanda mwenyeka mavuko, cipwe kalungalwiji, cipwe mitondo, kuvanga tunavahake lyehi vandungo jaKalunga ketu tutacikijilo kujiholo javo.
Ngwevwile omu vavalavile vaze vahakile tutacikijilo, vahetele mucihita cimwe natununu tuwana namakombakaji awana, vaze vahakile tutacikijilo vakumiyaci yavana vaIsalele yosena.
Kumuyaci waYuta vahakile vatu kanunu namakombakaji avali tutacikijilo. Vakumuyaci waLuvene vapwile kanunu namakombakaji avali. Vakumuyaci waNgate vapwile kanunu namakombakaji avali.
Vakumuyaci waAxele vapwile kanunu namakombakaji avali. Vakumuyaci waNafwatale vapwile kanunu namakombakaji avali. Vakumuyaci waManase vapwile kanunu namakombakaji avali.
Vakumuyaci waXimeyone vapwile kanunu namakombakaji avali. Vakumuyaci waLevi vapwile kanunu namakombakaji avali. Vakumuyaci waIsakale vapwile kanunu namakombakaji avali.
Vakumuyaci waZevulune vapwile kanunu namakombakaji avali. Vakumuyaci waYosefwe vapwile kanunu namakombakaji avali. Kumuyaci waMbenjamine vahakile vatu kanunu namakombakaji avali tutacikijilo.
Vyumevi hakukuma ngwamwene, kaha kumana, kwapwile liyongomena lyalinene, mutu naumwe pimbi ahaxile kuvalava, vakumafuci osena vakumiyaci yosena nakuli vatu veka naveka vosena nakuli vaka-malimi osena, vanemana kulutwe lwalitanda lize lyawangana, kumeso aMwanamukoko, vanavwale mahina akukuluka atoma, kaha vanakwate mavale mumavoko avo.
Kaha vatambakanyine namazu akukanguka ngwavo,
Kaha vangelo vosena vaze vemanyine kikiki kulitanda lize lyawangana jingulwixi ndo, nakuli vaze vakulwane navaze vaka-kuyoya vawana, kaha valimbilile camesohamavu kulutwe lwalitanda lize lyawangana, valifukwile kuli Kalunga,
ngwavo,
Jino kuli vaze vakulwane umwe ahanjikile, angwihwile ngwenyi, Ava vanavwale mahinawa akukuluka atoma veya? kaha vanafumu kulihi?
Kaha ngwamwambile ngwami, Ove mwata wami, ove unatacikiza. Angwambile ngwenyi, Ava vakivo vaze vanafumu muluyando luze lwalunene, mahinavo vawakosa lyehi nakuwatomesa namanyinga aMwanamukoko.
Xikaho vali kulutwe lwalitanda lyaKalunga lyawangana, veji kumuzacilanga namusana naufuku muzuvo yenyi yajila. Kaha Uze atwama halitanda lyawangana mwavatanduwila mbalaka yenyi helu.
 Kavexi kukevwa ceka zalako, cipwe kwivwa ceka lipwila. Likumbi kalyexi kukavavetako, cipwe liyena.
Mwomwo Mwanamukoko Ou ali mukaci kalitanda lyawangana mwapwanga Kafunga kavo, mwavatwalanga kutuselwoke vameya akuyoya, kaha Kalunga mwavahunda masoji osena kumeso avo.
Jino omu alamwine katacikijilo kamucitanu natuvali, mwilu hinamuhola kulu kafwe nge cimbwa calwola.
Kaha ngwamwene vangelo vatanu navavali vaze veji kwimananga kumeso aKalunga, vavahanyine jineta jitanu najivali.
Kaha kwejile kangelo weka, emanyine helu lyalijiko lyakulumbila. Apwile naciloso caulu cakulumbila vitumbo vyalivumba lyamwaza, kaha vamuhanyine vitumbo vyalivumba lyamwaza vyavivulu, mangana ngwavo, awezeleko kukulomba cavakakujila vosena halijiko lyakulumbila lyaulu lize lili kulutwe lwalitanda lyawangana.
Wixi wavitumbo vize vyalivumba lyamwaza wafwinjile kulivoko lyakangelo nakuheta kumeso aKalunga nakulomba kana cavaka-kujila hamwe.
Kaha uze kangelo ambacile ciloso cize, acizalixile nakakahya kakulijiko lyakulumbila, acimbilile hamavu, kaha kwapwile mikalateta namazu akuhanjika namiveso namundenda.
Jino vaze vangelo vatanu navavali vapwile najize jineta jitanu najivali vajizundwile, hinavemba.
Uze watetembile, kaha kwapwile vula yamalolwa nakakahya, yakufutula namanyinga, vavimbilile hamavu. Kaha cimbwa cimwe cakusokesa muvimbwa vyamafuci vitatu caxitukile, nacimbwa cimwe cakusokesa muvimbwa vyamitondo vitatu caxitukile, namwila wosena ututa nawa waxitukile.
Kangelo wamucivali embile, kaha kwapwile nge pili yayinene yakukwata kakahya vayimbilile mukalungalwiji, kaha cimbwa cimwe cakusokesa muvimbwa vyakalungalwiji vitatu calumukile kupwa manyinga.
Kaha cimbwa cimwe cakusokesa muvimbwa vitatu vyavaze vakutanga vapwile mukalungalwiji, vaka-kuyoya, vafwile. Kaha cimbwa cimwe cakusokesa muvimbwa vyamato vitatu canongele.
Kangelo wamucitatu embile, kaha mwilu mwahosomokele tanganyika wamunene, apwile nakukwata kakahya nge mumunyi, aholokelele hacimbwa cimwe cakusokesa muvimbwa vyatulwiji vitatu, nahatuselwoke vameya.
Lijina lyayauze tanganyika vamuvuluka ngwavo, Ikiye Mwaji. Kaha cimbwa cimwe cakusokesa muvimbwa vyameya vitatu calumukile kupwa nge mwaji, kaha kwafwile vatu vavavulu nameya kana, mwomwo alumukile kupwa amasasu, xikaho.
Kangelo wamuciwanembile, kaha cimbwa cimwe cakusokesa muvimbwa vyalikumbi vitatu cavetuwile, nacimbwa cimwe cakusokesa muvimbwa vyakakweji vitatu, nacimbwa cimwe cakusokesa muvimbwa vyavatanganyika vitatu, mangana cimbwa cavyo cimwe cakusokesa muvitatu cilave, mangana cimbwa cimwe cakusokesa muvimbwa vyamusana vitatu cihone kumunyika, nahaufuku ngoco nawa myeji yifuvalale.
Ngwamwene, kaha ngwevwile kolokoko apwile nakutuka hakaci kalilu ambile nalizu lyakukanguka ngwenyi, Mama lelo, mama lelo, mama lelo, hali vaka-kutwama hamavu, hamazu ajineta jikwavo avangelo vatatu vaze navasaka jino kwimba!
 Kangelo wamucitanu embile, kaha ngwamwene tanganyika afumine mwilu aholokelele hamavu. Kaha vamuhanyine sapi yakuwina wakuzeneka kukuma.
Asokolwele muwina kana wakuzeneka kukuma, kaha muwina kana mwafwinjile wixi, nge wixi wakulutengo lwalunene, kaha likumbi nahautangatanga helavile pwi nauze wixi wamuwina.
Muwixi uze mwalovokele nawa vambimba-makumbi, vawilile hamavu. Vavahanyine ngolo nge omu vapwa tuvwanda vahamavu nangolo.
Kaha vavambile ngwavo, Kanda mukenyeka mwila wahamavuko, cipwe cuma cimwe cituta, cipwe mutondo umwe, xina vatu kaha vaze vahona katacikijilo kaKalunga kujiholo javo.
Kavavahanyine kuvajihako, oloze kuvayanjisanga tukweji vatanu, kaha kuyanjisa cavo capwile nge kuyanjisa cakavwanda hakusuma mutu.
Hamakumbi aze vatu navakatondanga kufwa, oloze kavexi kukaciwanako. Navakasakanga cikuma ngwavo, vafwe, oloze kufwa nacikavacinanga.
Vaze vambimba-makumbi vafwanyine nge tuvalu vanalongesa lyehi vaye kujita, kumitwe yavo kwapwile micama nge yaulu, kaha kumeso avo kwafwanyine nge kumeso avatu.
Vapwile najikambu nge jikambu jamapwevo, kaha mazo avo apwile nge mazo avandumba.
Vapwile navipwiko nge vipwiko vyavikungo. Luxindo lwamavavavo lwapwile nge luxindo lwamatemba natuvalu vavavulu navalahila kujita.
Vapwile namikila nge yatuvwanda, namimunyi. Kaha kumikila yavo kukiko kwatwama ngolo javo jakukolesanga vatu tukweji vatanu.
Vali namwangana wavo, ikiye kangelo wakuwina uze wakuzeneka kukuma, lijina lyenyi mulilimi lyavaHepeleu ngwavo, Ikiye Avatone, kaha mulilimi lyavaHelase ngwavo, Ikiye Apolyone.
 Mama lelo yakulivanga yinahici lyehi. Munyima namwiza ceka mama lelo kavali.
Kangelo wamucitanu naumwembile, kaha ngwevwile lizu lyakufuma kujimbinga jalijiko lyaulu lyakulumbila jiwana, lize lili kumeso aKalunga,
umwe hakumwamba kangelo wamucitanu naumwe uze apwile naluneta ngwenyi, Vakasunune vangelo vawana vaze vakasa kuze kukalwiji wamunene Yufwalate.
Vavakasunwine vaze vangelo vawana, vaze vanalongesela lyehi lwola luze nalikumbi lize nakakweji uze namwaka uze, mangana ngwavo, vakajihe cimbwa cimwe cakusokesa muvimbwa vyavatu vitatu.
Majita avaka-tuvalu hakuvalava vahetele mumakombakaji avihita avali. Ngwevwile omu vavalavile.
Kaha mukiko mungwavamwene vaze tuvalu hakungumwenesavo, navaze vatwamineho, vavwalile vipwiko vyakakahya nayaxinde nasulufulu, kaha mitwe yavaze tuvalu kana yapwile nge mitwe yavandumba. Mutunwa twavo mwalovokelenga kakahya nawixi nasulufulu.
Kumisongo yize yitatu kukiko vene vajifulile cimbwa cimwe cakusokesa muvimbwa vyavatu vitatu, kukakahya nakuwixi nakusulufulu, vize vyalovokelenga mutunwa twavo.
Mwomwo ngolo javaze tuvalu jili mutunwa twavo, nakumikila yavo, mwomwo mikila yavo yinapu nge manoka, yili namitwe, kaha veji kwenyekesanga nayikiko.
Vatu vaze vasalileho, vaze vazenekele kujiha namisongo yize, kavalumukile kumilimo yamavoko avoko, kavalitwaminyineko kukukombela vandemone namakombelo aulu nawawa apalata nawawa aunengu nawawa amalolwa nawawa avitondo, akiko ahona kumona, cipwe kwivwa, cipwe kutambuka.
Kaha nawa, kavalumukile kukujihajiha cavo vatuko, cipwe kukupandapanda cavo, cipwe kuujila wavo, cipwe kukwiveva cavoko.
Kaha ngwamwene kangelo weka waundume afumine mwilu, nalikupilika livwi, hamutwe wenyi hapwile kongolo, kumeso enyi kwapwile nge likumbi, mahinji enyi apwile nge jipanda jakakahya.
Apwile namukanda wakuvungulula waundende mulivoko lyenyi. Emanyine nalihinji lyenyi lyacilyo hakalungalwiji, neli lyacimoswe hatunda,
kaha atambakanyine nalizu lyakukanguka nge ndumba hakutahwoka. Kahomu atambakanyine, mikalateta yitanu nayivali yahanjikile namazu ayo.
Omu yahanjikile yize mikalateta, ngwasakile ngwami, ngusoneke, kaha ngwevwile lizu lyakufuma mwilu lyangwambile ngwenyi, Vyumevi yinahanjika mikalateta yitanu nayivali vilamike katacikijilo, kanda uvisonekako.
Kaha kangelo uze ngwamwene nemana hakalungalwiji nahatunda azundwile livoko lyenyi lyacilyo kwilu,
alixingile Uze ayoya nahaya myaka namyaka, Uze atangile lilu navyuma vilimo, namavu nawa navyuma viliho, nakalungalwiji navyuma vilimo, ngwenyi, Kakwexi kutwalaho cekako,
ngwenyi, oloze hamakumbi alizu yakangelo wamucitanu navavali, omu mwasaka kwimba, numbanyi mwaya aze mangana aKalunga akusweka mukume, nge kutesa namujimbu wamwaza uze avalwezele vandungo jenyi vapolofweto.
Kaha lizu lize ngwevwile lyakufuma mwilu lyahanjikile ceka kuli ami ngwenyi, Yako, utambule mukanda uze wakuvungulula uli mulivoko lyakangelo uze nemana hakalungalwiji nahatunda.
Ngwayile kuli uze kangelo, ngwamwambile ngwami, Nguhane ou mukanda waundende. Angwambile ngwenyi, Utambule, uulye wosena. Naukwivwisa kusasa mujimo lyove, oloze mukanwa kove nauyekemena nge uci.
Uze mukanda waundende ngwautambwile kulivoko lyayauze kangelo, ngwaulile wosena. Mukanwa kami wapwile uyekemena nge uci, oloze omu ngwamanyixile kuulya, ngwevwile kusasa mujimo lyami.
Kaha vangwambile ngwavo, Catela kuli ove kuhanjika ceka mazu aupolofweto nakuvuluka vatu veka naveka vavavulu navaka-mafuci amavulu navaka-malimi amavulu navamyangana vavavulu.
Vanguhanyine nawa lihongo lyakufwana nge mukombo, kaha umwe angwambile ngwenyi, Katuka, eseka zuvo yaKalunga yajila nalijiko lyakulumbila navaka-kulemesamo.
Oloze cipango cize cili kuweluka wazuvo yajilanyi ciseze tuhu, kanda ucesekako, mwomwo vavahanaco vaka-mafuci eka, kaha nganda yajila navakayilyatangilanga namahinji avo tukweji makumi awana navavali.
Nangukahana ngolo kuli vinjiho jami vaze vavali, kaha navakahanjikanga mazu aupolofweto hamakumbi likombakaji namakulukaji avali namakumi atanu nalimwe, nakuvwala vikelei.
Ava vakivo milive yize yivali, vakivo vitumbikilo vyamanongo vivali vize vyeji kwimananga kumeso aMwenyamavu.
Kaci nge mutu mwasaka ngwenyi, avapihise, mutunwa twavo hinamulovoka kakahya nakuvanongesa vaka-kole javo. Kaha kaci nge mutu mwasaka ngwenyi, avapihise, mukiko vene mwatela kumujihila.
Vakivo vali nangolo kana jakusoka mwilu mangana vula yihonenga kunoka hamakumbi aze aupolofweto wavo, kaha vali nangolo hameya jakuwalumuna kupwa manyinga, nakuveta hamavu namisongo yosena hexoho navasakila.
Omu navakamanyisa unjiho wavo, uze cisuma wakulovoka muwina wakuzeneka kukuma mwakalwa navo jita, mwakavahasa, mwakavajiha.
Kaha mijimba yavo hinayikasavala kumukombwela wanganda yayinene, yize vavuluka muXipilitu ngwavo, Sotome, ngwavo, Ejipitu, kuze vene vasukikile Mwata wavo kukulusu.
Kaha kuli vatu veka naveka navaka-miyaci navaka-malimi navaka-mafuci navakatalanga mijimba yavo makumbi atatu nacimbwa calikumbi, kaha mijimba yavo kavexi kwitava kuyifunda mucimbumbeko.
 Vaka-kutwama hamavu navakawahilila hali vakivo, navakasehelela, navakalitumasanyina mawana, mwomwo ava vapolofweto vavali vavayanjixilenga vaka-kutwama hamavu, xikaho.
Omu mwahicile lyehi makumbi aze atatu nacimbwa calikumbi, kuhwima camwono cakuli Kalunga cengilile muli vakivo, vemanyine namahinji avo, kaha vaze vavamwene vevwile woma mateli.
Vevwile lizu lyakukanguka lyakufuma mwilu nakuvamba ngwenyi, Twayenu muno mwilu! kaha vayile mwilu mulivwi, vaka-kole javo vavamwene.
Halwola luze hapwile mundenda waunene, kaha cimbwa canganda cakusokesa muvimbwa likumi caxiukile. Mundenda kana wajihile vatu makombakaji atanu namakombakaji avali. Kaha vaze vasalileho vevwile woma, vamutohwesele Kalunga wamwilu.
 Mama lelo yamucivali yinahici lyehi, jino mama lelo yamucitatu hinayiza waxi.
 Kangelo wamucitanu navavali embile, kaha mwilu mwapwile mazu angolo, vambile ngwavo,
Kaha vaze vakulwane makumi avali navawana, vaze vatwama kumeso aKalunga hamatandavo amawangana, valimbilile cameso-hamavu vamulemesele Kalunga,
ngwavo,
 Vaka-mafuci vakwacile ndombo, kaha ndombo yove yasolokele, namwaka wavafu wakuvasopesa, mwaka wakuhana fweto yavo kuli vandungo jove vapolofweto, nakuli vaka-kujila, nakuli vaka-kwivwa lijina lyove woma, nava vavandende nava vavanene, mwaka wakuvenyeka vaze veji kwenyekanga hamavu.
Jino vasokolwele muzuvo yaKalunga yajila yize yili mwilu, kaha cize cikaxa caluxiko lwenyi casolokele, kaha kwapwile miveso namazu akuhanjika namikalateta namundenda navula yamalolwa yayinene.
Kaha mwilu mwasolokele nawa cinjikizo cacinene. Mwasolokele pwevo navwale likumbi, kaha kakweji apwile muxi yamahinji enyi, hamutwe wenyi hapwile mucama wavatanganyika likumi navavali.
Apwile najimo, kaha himwateta namisongo yakusema mwana, mwevwa kukola numba asapuluke.
Mwilu mwasolokele nawa cinjikizo cikwavo, kaha kumana, mwapwile cazangombe wamunene ucila, apwile namitwe yitanu nayivali najimbinga likumi, hamitwe yenyi hapwile micama yitanu nayivali.
Mukila wenyi hinaukoka cimbwa cavatanganyika vamwilu cimwe cakusokesa muvimbwa vitatu, hikuvambila hamavu. Kaha uze cazangombe himwemana kumeso ayauze pwevo nasake kusapuluka, mangana ngwenyi, omu mwasapuluka alyenga mwanenyi.
Kaha uze pwevo asemene mwanenyi walunga, ikiye vene uze mwakafunganga vaka-mafuci osena namukombo wacikungo. Oloze mwanenyi vamuhukwilile mwilu muli Kalunga, nakulitanda lyenyi lyawangana.
Kaha uze pwevo acinyinyine mupambo, muze ali nacihela cenyi vanamulongesela lyehi kuli Kalunga, mangana vakamulixilengako hamakumbi likombakaji namakulukaji avali namakumi atanu nalimwe.
Kaha mwilu mwapwile jita, Mikayele navangelo jenyi valwile jita nayauze cazangombe, kaha uze cazangombe navangelo jenyi valwile navo nawa.
Oloze vahonene, mwilu kavawanyinemo ceka cihela cavoko.
Kaha uze cazangombe wamunene vamumbilile hamavu, uze linoka wakuxikulu, uze vavuluka ngwavo, Liyavolo, ngwavo, Satana, uze mukakuhungumwisa vaka-mavu vosena, vamumbilile hamavu navangelo jenyi nawa yavambilile naikiye hamwe.
Kaha ngwevwile lizu lyakukanguka mwilu hakwamba ngwenyi,
Vakivo vamuhaxile hamanyinga aMwanamukoko nahamazu aunjiho wavo, myono yavo kavayizangileko, oloze valyecele palanga nakukufwa.
Xikaho enu melu, sehelelenu, nayenu mwatwamamo nawa. Mama lelo hamavu nahakalungalwiji! mwomwo liyavolo nahete lyehi kuli enu, ali namatoto amanene, mwomwo natacikiza ngwenyi, ali nakaximbu kakandende kaha, xikaho.
Jino uze cazangombe omu amwene ngwenyi, vanamumbili lyehi hamavu, amuyanjixile uze pwevo asemene uze mwanenyi walunga.
Kaha uze pwevo vamuhanyine aze mavava akolokoko wamunene avali, mangana ngwavo, atukile kucihela cenyi mupambo, kuze navaka-mulisanga hatando najitando nacimbwa catando, nakumukinga kumeso ayauze linoka.
Kaha uze linoka apambile meya amavulu mukanwa kenyi, nge kalwiji, mangana ngwenyi, akave uze pwevo, ngwenyi, amuhungumwise nayauze kalwiji.
Oloze mavu amukafwileko uze pwevo, mavu asamine mukanwa kawo, amuminyine kalwiji uze apambile cazangombe mukanwa kenyi.
Kaha cazangombe akwacile ndombo nayauze pwevo, ayile nakulwa jita navaka-tanga yenyi vaze vasalileho, vaze veji kulamanga jiximbi jaKalunga, vaze vali naunjiho wakuvuluka Yesu.
Kaha ngwamwene mukalungalwiji hinamukanduka cisuma, apwile najimbinga likumi namitwe yitanu nayivali, apwile namicama yawangana likumi hajimbinga jenyi, apwile namajina akusaula Kalunga hamitwe yenyi.
Uze cisuma ngwamwene afwanyine nge cisupa, mahinji enyi apwile nge mahinji aulusu, kanwa kenyi kapwile nge kanwa kandumba, kaha cazangombe amuhanyine ngolo jenyi nalitanda lyenyi lyawangana, nawata wauvulu.
Ngwamwene mutwe wenyi umwe nge vanautu lyehi mbandu nge yakufwa, oloze mbandu yenyi yakufwa yahindukile, kaha vaka-mavu vosena valikomokelele kuli uze cisuma.
Valifukwile kuli uze cazangombe mwomwo ahanyine wata wenyi kuli uze cisuma, kaha valifukwile kuli uze cisuma, valyambile ngwavo, Iyaze afwana nge ou cisuma? ngwavo, iyaze mwahasa kulwa nenyi jita?
Vamuhanyine kanwa kakuhanjika mazu akulitukwojola nawawa akusaula Kalunga, kaha vamuhanyine ngolo jakuzatanga hatukweji makumi awana natukweji vavali.
Alokolwele mukanwa kenyi nakumusaula Kalunga nakusaula lijina lyenyi naMbalaka yenyi, vaze vatwama mwilu.
Vamuhanyine kulwa jita navakakujila nakuvahasa, kaha vamuhanyine wata wavaka-miyaci yosena avatu veka naveka vosena navakamalimi osena navaka-mafuci osena.
Vaka-kutwama hamavu vosena navakalifukula kuli ikiye, vose vakweci majinavo vazeneka kusoneka kufumisa kukwala cihela camavu hamukanda wakuyoya waMwanamukoko uze vajihile.
 Kaci nge mutu ali namatwitwi, evwilile.
 Kaci nge mutu mwatwala vakwavo muufunge, ikiye mwaya muufunge. Kaci nge mutu mwajiha vakwavo napoko yamukwale, camutela ikiye nawa vakamujihe napoko yamukwale. Hoho vene hali kukakacila cavaka-kujila nakufwelela cavo.
Ngwamwene mumavu hanamulovoka cisuma mukwavo, apwile najimbinga jivali nge mwanamukoko, apwile nakuhanjika nge cazangombe.
Kaha ngolo jayauze cisuma wakulivanga josena ikiye mwajizacisa kumeso enyi. Nahamavu navakakutwamaho mwavalingisa kulifukulanga kuli uze cisuma wakulivanga, uze ahindukile kumbandu yenyi yakufwa.
Kaha mwalinga vinjikizo vyavinene, cipwe nakulingisa kakahya kufuma mwilu nakuholokela hamavu kumeso avatu.
Vaka-kutwama hamavu mwavahungumwisa navinjikizo vize vanamuhane kuzata kumeso acisuma, nakuvamba vaka-kutwama hamavu ngwenyi, uze cisuma valemekele yize mbandu napoko oloze ayoyele, vamutengele cuma cakumufwana.
Kaha vamuhanyine ngolo numba ahwimise cuma cize cakumufwana uze cisuma, mangana cize cakumufwana uze cisuma cihanjike, kaha civajihise vosena vaze navakana kulifukula kucuma cize cakumufwana uze cisuma.
Vatu vosena, navava vavandende navava vavanene, navaka-luheto, navaka-kuhutwa, navana-vavisemi navandungo, mwavamba ngwenyi, vavasoneke lusona hamavoko avo avilyo mokomoko kujiholo javo.
Mangana ngwenyi, mutu naumwe pimbi ahase kulanda cipwe kulanjisa, xina kuvangava vali nalusona luze, likiko vene lijina lyacisuma, cipwe namwakulava lijina lyenyi.
Haha vene hali mangana. Ou anangakana alave omu vamulava uze cisuma, mwomwo cikiko kulava mutu, kaha kumulava ikiye  makulukaji atanu nalimwe namakumi atanu nalimwe navitanu nacimwe.
Ngwatalile, kaha Mwanamukoko ngwamumwene nemana hapili Zeyone. Hamwe naikiye hapwile vatu cihita cimwe natununu tuwana namakombakaji awana, vapwile nalijina lyenyi nalijina lyaise lyakusoneka kujiholo javo.
Ngwevwile kuvuma cakufuma mwilu, nge kuvuma cameya amavulu, nge kuvuma camikalateta yayinene, kaha kuvuma cize ngwevwile capwile nge kuvuma cavaka-kwimba tulyalya vapwile nakwimba tulyalya twavo.
Kaha hinavemba mwaso wauhya kulutwe lwalitanda lize lyawangana, kumeso avaze vaka-kuyoya vawana navaze vakulwane. Mutu naumwe pimbi ahaxile kulinangula mwaso uze, kuvanga vatu cihita cimwe natununu tuwana namakombakaji awana, vaze valanjile hamavu.
Ava vakivo vaze vakanyine kulipihisa namapwevo, mwomwo vanapu vajike. Ava vakivo vaze veji kumukavangizanga Mwanamukoko kwexokwo mwaya. Ava vavasokwele muli vatu, vapwenga mbuto jakulivanga jaKalunga naMwanamukoko.
Mutunwa twavo kavawanyinemo kwongako. Kavexi nacuma cakuvahanyina mulongako.
Ngwamwene kangelo mukwavo himwatuka hakaci kalilu, apwile namujimbu wamwaza wahaya myaka yosena mangana awambululenga kuli vaka-kutwama hamavu, kuli vakamafuci osena navaka-miyaci yosena navaka-malimi osena navatu veka naveka vosena.
Avambile nalizu lyakukanguka ngwenyi, Mwivwenu Kalunga woma, mutohwesenu Ikiye, mwomwo lwola lwakusopesa cenyi lunahete lyehi. Mulemesenu Uze atangile lilu namavu nakalungalwiji natuselwoke vameya.
Kaha kwamukavile kangelo weka nawa, wamucivali, ambile ngwenyi, Mbavilone yayinene vinaxiuka, yinaxiuka, yize yanwixilenga vakamafuci osena vinyo vyamatoto aujila wayo.
Kaha kwavakavile kangelo weka nawa, wamucitatu, ambile nalizu lyakukanguka ngwenyi, Kaci nge mutu mwalifukula kuli cisuma nakucuma cize cakumufwana, nge mwatambula lusona lwenyi kuluholo lwenyi cipwe halivoko lyenyi,
naikiye nawa mwakanwa kuvinyo vyamatoto aKalunga, evi vasunga lyehi vyakuzeneka kusanga mulupasa lwandombo yenyi. Navakamuyanjisanga nakakahya nasulufulu kumeso avangelo vajila nakumeso aMwanamukoko.
Wixi waluyando lwavo naukafwindasananga nahaya myaka namyaka. Kaha kavexi kukamona kunoka cipwe namusana cipwe naufuku, vaze vaka-kulifukula kuli uze cisuma nakucuma cize cakumufwana, nawose nawa mwatambula lusona lwalijina lyenyi.
Hoho vene hali kukakacila cavaka-kujila, ava valama jiximbi jaKalunga nalufwelelo lwakufwelela Yesu.
Ngwevwile lizu lyakufuma mwilu lyakwamba ngwenyi, Soneka, ngwove, Kufumisoholili vafu navafwa vali muli Mwata vanatokwa. Xipilitu nambe ngwenyi, Mwomwo vene, mangana vanokenga kukukilikita cavo, mwomwo vilinga vyavo vili nakukava navo hamwe.
Ngwamwene, kaha kwapwile livwi litoma. Halize livwi hatwamine umwe wakufwana nge mwanamutu, apwile namucama waulu hamutwe wenyi, kaha mulivoko lyenyi apwile napoko yakwahisa yakuvambuka.
Muzuvo yajila mwalovokele kangelo weka, atambakanyine nalizu lyakukanguka kuli uze atwamine halize livwi ngwenyi, Lovolako poko yove yakwahisa wahenga, mwomwo lwola lwakwaha lunahete lyehi, mwomwo mbuto jahamavu jinahi lyehi, xikaho.
Uze atwamine halivwi ambilile poko yenyi hamavu, kaha vahile hamavu.
Kaha muzuvo yajila yize yili mwilu mwalovokele kangelo mukwavo, naikiye nawa apwile napoko yakwahisa yakuvambuka.
Kaha kulijiko lyakulumbila kwalovokele kangelo mukwavo, uze ali nangolo jakakahya, atambakanyine nalizu lyakukanguka kuli uze apwile nayize poko yakwahisa yakuvambuka ngwenyi, Lovolako poko yove yakwahisa yakuvambuka, uhelese misusu yamuvinyo wahamavu, mwomwo mihako yawo yinahi lyehi kanawa, xikaho.
Uze kangelo ambilile poko yenyi hamavu, ahelele mihako yamuvinyo wahamavu, ayimbilile mucikamwino, cize cacinene candombo yaKalunga.
Valyacile mucikamwino kana kusali yanganda, kaha muze mucikamwino mwalovokele manyinga ahetele mbwe nakuvikungo vyamutunwa twatuvalu, ayile kwakusuku tando nge masatela likombakaji namakulukaji atanu nalimwe.
Ngwamwene nawa cinjikizo ceka mwilu, cacinene cakukomwesa. Mwapwile vangelo vatanu navavali vapwile namisongo yitanu nayivali, yikiko vene oyo yakukumisa, mwomwo mukiko namuhwila matoto aKalunga, xikaho.
Ngwamwene nge Cijiva cacitalilo cakufutula nakakahya, kaha vaze vamuhaxile uze cisuma nacuma cize cakumufwana nomu valava lijina lyenyi, vemanyine kucijiva cize cacitalilo, vapwile natulyalya lwaKalunga.
Kaha hinavemba uze mwaso waMose, uze ndungo yaKalunga, nauze mwaso waMwanamukoko ngwavo,
Ove Yehova,  iyaze mwahona kukwivwa woma nakutohwesa lijina lyove? mwomwo uka wove wajila, mwomwo vaka-mafuci osena naveza nakulifukula kumeso ove, mwomwo vilinga vyove vyakwoloka vinalumbunuka, xikaho.
Vyumevi hakukuma, ngwamwene, kaha vasokolwele muzuvo yajila yambalaka yaunjiho mwilu,
kaha vaze vangelo vatanu navavali valovokele muze muzuvo yajila, vaze vapwile namisongo yize yitanu nayivali, vanavwale mahina alinyu atoma akumunyika, kujitulo javo vanapwikila mihya yaulu.
Kaha kuli vaze vaka-kuyoya vawana umwe avahanyine vaze vangelo vatanu navavali viloso vyaulu vitanu navivali vyakuzala namatoto aKalunga, Ou ayoya nahaya myaka namyaka.
Zuvo yajila yazalile nawixi wakufuma kuupahu waKalunga, nakungolo jenyi, kaha naumwe pimbi ahaxile kwingila muze muzuvo yajila, kuvangomu valingile hivanakumisa lyehi misongo yize yitanu nayivali yakuli vaze vangelo vatanu navavali.
Ngwevwile lizu lyakukanguka lyakufuma muze muzuvo yajila lyakuvamba vaze vangelo vatanu navavali ngwenyi, Yenu mukahingunwine viloso vyenu vyamatoto aKalunga vitanu navivali hamavu.
Ou watete ayile, ahingunwinyine ciloso cenyi hamavu, kaha kwejile vilonda vyavipi vyakukola cikuma hali vatu vaze vapwile nalusona lwayauze cisuma, nahali vaze valemeselenga cuma cize cakumufwana.
Ou wamucivali ahingunwinyine ciloso cenyi hakalungalwiji, kaha kalungalwiji alumukile kupwa manyinga, nge manyinga amufu, kaha vakweci myono yakuyoya vosena vaFwile, vaze vapwile mukalungalwiji.
Ou wamucitatu ahingunwinyine ciloso cenyi hatulwiji nahatuselwoke vameya, kaha meyalumukile kupwa manyinga.
Ngwevwile kangelo kameya ambile ngwenyi, Ove wapwa, Ove wapwilenga, Ove wajila, unapu uwakwoloka hakuvapayisa ngoco
Mwomwo manyinga avaka-kujila nawawa avapolofweto vawamwangile, kaha unavahane vakivo manyinga vanwenga. Vacitela.
Kaha ngwevwile lijiko lyakulumbila lyambile ngwalyo, Mwomwo vene, Ove Yehova Kalunga, Ukweci ngolo josena, kuyula cove capwa camucano, cakwoloka.
Ou wamuciwana ahingunwinyine ciloso cenyi halikumbi, kaha valihanyine ngolo jakuvapapa vatu nakakahya.
Vatu vapapukile naliyena lyakuhambakana, kaha vasawile lijina lyaKalunga, Ou ali nangolo jamisongo eyi, oloze kavalumukile nakumutohwesako.
Ou wamucitanu ahingunwinyine ciloso cenyi halitanda lyayauze cisuma lyawangana, kaha muwangana wenyi mwelavile wi, valisumasumine kumalimi avo hakwivwa kukola,
kaha vamusawile Kalunga wamwilu havikola vyavo navilonda vyavo, oloze kavalumukile kuvilinga vyavoko.
Ou wamucitanu naumwe ahingunwinvine ciloso cenyi hali uze kalwiji wamunene Yufwalate, kaha meyenyi omine cau, mangana jila yavaze vamyangana vakufuma kumusamuko vayilongese.
Ngwamwene, kaha mukanwa kayauze cazangombe namukanwa kayauze cisuma namukanwa kayauze muka-kulyongela upolofweto hinamulovoka vaxipilitu vavapi vatatu vakufwana nge vimbotwe.
Mwomwo vanapu vaxipilitu vavandemone, vaka-kuzata vinjikizo, ava navalovoka nakuya kuli vamyangana vahamavu hosena, mangana avakungulwile kujita yahalikumbi lyalinene lize lyaKalunga Ukweci ngolo josena.
(Ivwenu, nangwiza nge mwiji. Atokwou mwatonanga, ou mwalamanga kuvwala cenyi, kucina mwakatambukanga uselesele, kucina navakamonanga sonyi yenyi.)
Kaha vavakungulwilile kuze kuma vavuluka mulilimi lyavaHepeleu ngwavo, KuHala-Mangetone.
Ou wamucitanu navavali ahingunwinyine ciloso cenyi hautangatanga, kaha muzuvo yajila kulitanda lyawangana mwafumine lizu lyakukanguka lyakwamba ngwenyi, Kunahu lyehi!
Kwapwile miveso namazu akuhanjika namikalateta, kaha kwapwile mundenda waunene, wangacize kanda usoloke lyehi myaka yosena vanatwame vatu hamavu, owo mundenda kana, oco kutohwa, nojo ngolo!
 Yize nganda yayinene yahandunukile mutatu, kaha jinganda javakamafuci eka jaxiukile, kaha Mbavilone yayinene vayanukile kumeso aKalunga, mangana ayihane lupasa lwavinyo vyamatoto andombo yenyi.
 Matungu osena acinyine, kaha jipili kavajimwene cekako.
Kwanokele vula yamalolwa yayinene yakufuma mwilu nakuholokela hali vatu, pezo yalilolwa limwe yapwile kafwe talende yimwe. Kaha vatu vamusawile Kalunga hamakavaze vamwene kuyize vula yamalolwa, mwomwo makava kana ahambakanyine cikumakuma, xikaho.
Kuli vaze vangelo vatanu navavali vapwile navize viloso vitanu navivali kwejile umwe nakuhanjika kuli ami ngwenyi, Twaya kuno, nangukulweza omu navamupayisa uze pwevo muka-ujila wauvulu, uze atwama havimeya vyavivulu,
 vamyangana vahamavu vanalingi nenyi ujila, vaka-kutwama hamavu navapendesa lyehi navinyo vyaujila wenyi.
 Angutwalile muli Xipilitu mupambo, kaha ngwamwene pwevo natwame hacisuma ucila wakuzala namajina akusaula Kalunga, uze cisuma apwile namitwe yitanu nayivali, najimbinga likumi.
Uze pwevo avwalile mahina aungonyi nawawa acila, alitengele naulu namalolwa ajindando jajikalu najipela. Kaha mulivoko lyenyi apwile nalupasa lwaulu lwakuzala navyuma vyaunyengwe, vikiko vyuma vyamajilo vyaujila wenyi.
Kuluholo lwenyi kwapwile lijina lyakusoneka ngwavo, Mangana Akusweka, Mbavilone Wamunene, Nevo Yavaka-ujila Navyuma Vyaunyengwe Vyahamavu.
Ngwamumwene uze pwevo napende namanyinga avaka-kujila namanyinga avinjiho jaYesu. Kaha hakumumona ngwalikomokelele nakulikomokela cikumakuma.
Uze kangelo angwambile ngwenyi, Ikaze unalikomokela ngana? Ami nangukulweza mangana akusweka ayou pwevo, nawawa ayauze cisuma hatwama nawa, uze ali nayize mitwe yitanu nayivali, najize jimbinga likumi.
Uze cisuma wamonanga, kwapwanga, kaha kexiko, kaha mweza kulovoka muwina wakuzeneka kukuma, mwakengila mukunonga. Vakakutwama hamavu, vaze vakweci majinavo vazeneka kusoneka hamukanda wakuyoya kufumisa kukwala cihela camavu, navakalikomokela hakumumona uze cisuma, nomu kwapwanga, kaha kexiko, kaha mweza.
Haha vene hali mucima uli namangana. Yize mitwe yitanu nayivali yinapu jipili jitanu najivali hatwama uze pwevo.
Kaha kuli vamyangana vatanu navavali. Vatanu vanaholoka lyehi, umwe kwali, mukwavo kandeze. Kahomu mweza catela kuli ikiye kuximbula katando kakandende kaha.
Uze cisuma apwanga hikuhona kupwako, ivene napu wamucitanu navatatu, napu wakusokesa muli vaze vatanu navavali, kaha mwakengila mukunonga.
Jimbinga likumi jize wamonanga jinapu vamyangana likumi, vakivo kanda vatambule mawanganavo, oloze navakatamhula ngolo jakupwa vamyangana navisuma hamwe halwola lumwe kaha.
Vakivo vali nakujina cimwe kaha, ngolo javo nawangana wavo navakavihana kuli cisuma.
Vakivo navakalwa jita naMwanamukoko, oloze Mwanamukoko mwakavahasa, mwomwo Ikiye Mwata wavamyata, Mwangana wavamyangana, xikaho. Kaha vaze nawa ali navo hamwe navakavahasa, vakivo vakusanyika, vakusakula, vakuxixika.
Kaha angwambile ngwenyi, Vize vimeya wamonanga hatwama uze muka-ujila wapwevo, vikiko vatu veka naveka namayongomena navaka-mafuci navaka-malimi eka naeka.
Kaha jize jimbinga likumi wamonanga, nauze cisuma, vakivo navakamuhunga uze pwevo muka-ujila, navakamutwamisa mwahwilici, navakamulingisa kupwa uselesele, nyama yenyi navakayilya, kaha ivene navakamulumba hakakahya.
Mwomwo Kalunga nacihake mumicima yavo mangana ngwenyi, vakalinge mwaya kujina cenyi, vakalinge mwaya kujina cocimwe, vakahane wangana wavo kuli uze cisuma, palanga nomu navakatesamo mumazu aKalunga.
Kaha uze pwevo wamonanga, ikiye nganda yayinene yize yili nawangana wavamyangana vahamavu.
Vyumevi hakukuma, ngwamwene kangelo weka mwafuma mwilu, apwile nangolo jajivulu, hamavu hosena hapwile zwalala naupahu wenyi.
Kaha atambakanyine nalizu lyaundume ngwenyi, Mbavilone yayinene yinaxiuka, yinaxiuka, yinalumuka lyehi kupwa muutwamo wavandemone, mwakulamina vaxipilitu vavapi vosena, mwakulamina tujila vavapi vaunyengwe vosena.
Mwomwo vaka-mafuci osena vanalimbuka lyehi navinyo vyamatoto aujila wenyi, vamyangana vahamavu vanalingi nenyi ujila, kaha vaka-kusekasana vahamavu vanawane luheto lwavo kungolo jakuzunguma cenyi, xikaho.
Kaha ngwevwile lizu lyeka lyafumine mwilu lyakwamba ngwenyi, Enu vatu jami, lovokenumo muli ikiye, kucina namupwa muvakwavo mumwatambwila mumilonga yenyi yaxili, kucina namukamona misongo yize mwakamona ikiye.
Mwomwo milonga yenyi yinahete lyehi mbwe namwilu, kaha Kalunga nanuka lyehi vilinga vyenyi vyakuhenga.
 Muhilwixilenu nge muze ahanyine naikiye nawa, muxixixilenumo kavali nganomu vyaya vilinga vyenyi, mulupasa luze asungilile kamwe musungilenumo kavali.
Nge muze alitohweselenga ivene nakuzunguma, mukiko nawa muhanenumo vihuli nakulixona, mwomwo nalyambe mumucima wenyi ngwenyi, Ngunatwame ngumwangana, kangwexi ngutuliweko, kangwexi kwiza kukamona kulixonako.
Xikaho misongo yenyi nayiza halikumbi limwe kaha, nakufwa nakulixona nazala yakalombolombo, kaha navakamuxitula nakakahya, mwomwo Yehova Kalunga Mukakumupayisa napu Cindume, xikaho.
Kaha vamyangana vahamavu, vaze vanalingi nenyi ujila nakuzunguma nenyi, navakalilanga nakuyengayenga, hakumona wixi wakuwema cenyi.
Navakemana kwakusuku hakwivwa woma wavihuli vyenyi ngwavo, Mama lelo! Mama lelo! oyo nganda kana yayinene Mbavilone, oyo nganda yaundume! Mwomwo halwola lumwe kaha haneza kukupayisa.
Kaha vaka-kusekasana vahamavu navakamulila nakulixona, mwomwo mutu naumwe pimbi mwalanda ceka vikumba vyavo,
vikumba vyaulu napalata namalolwa andando najipela namahina amwaza alinyu namahina aungonyi nawawa asete nawawa aulombo ucila navitondo vyaviyine vyosena navyuma vyamazo anjamba vyosena navyevi vyavitondo vyamwaza vyandando yayikalu, navyevi vyaunengu navyevi vyafwelu navyevi vyamalolwa atoma,
nakinamone namomu navitumbo vyamavumba amwaza namila nalavona navinyo namaji naunga wakusalulula natiliku navangombe namikoko natuvalu namatemba namijimba namyono yavatu.
Kaha mihako yize wafwililenga mwono wove yinakufumu lyehi, navyuma vyosena viyema nevi vyaupahu vinakunongo lyehi, kavexi kukayimona cekako.
Vaka-kusekasana navyumevi, vaze vahelelenga luheto lwavo kuli ikiye, navakemana kwakusuku hakwivwa woma wavihuli vyenyi, navakalitenga nakulixona,
ngwavo, Mama lelo! Mama lelo! oyo nganda kana yayinene, uze avwalilenga mahina amwaza alinyu nawawa aungonyi nawawa acila, uze alilengelenga naulu namalolwa ajindando jajikalu najipela,
mwomwo halwola lumwe kaha luheto lwalunene lupwaha ngana vanalulingisa kupwa lwahwilici. Kaha venyamato vosena navakakutambuka mumato vosena navakakutambukisa mato navexovo vazacilenga milimo kukalungalwiji, vemanyine kwakusuku,
kaha hakumona wixi wakuwema cenyi vatetumukilenga ngwavo, Nganda yeka yilihi yinafwane nge nganda yayineneyi?
Kaha valixikilile lukungu hamitwe yavo, vatetumukilenga nakulila nakulixona ngwavo, Mama lelo! Mama lelo! Oyo nganda yayinene! mukiko vosena vaze vapwile namato avo mukalungalwiji vavaheteselele luheto havikumba vyayo! mwomwo halwola lumwe kaha vanayilingisa kupwa yahwilici.
Ove lilu, sehelela hali ikiye, nayenu vaka-kujila nayenu vaposetolo nayenu vapolofweto, mwomwo hakumupayisa Kalunga namupayisa nakumitendenu, xikaho.
Kaha kwapwile kangelo waundume anonele lilolwa, nge lilolwa lyakucekesa unga lyalinene, alimbilile mukalungalwiji ndupu ngwenyi, Ngoco vene munavakambila Mbavilone hamavu, yize nganda yayinene, nakuyiholwela hamavu nangolo, kaha kavexi kwiza kukayimona cekako.
Kaha kuvuma cavaka-kwimba tulyalya navaka-kwimba visaji nawino navaka-kwimba jipanda najineta kavexi kwiza kukacivwa ceka muli oveko. Veno vosena vamilimo yosena kavexi kwiza kukavawana ceka muli oveko. Kuvuma camalolwa akucekesa unga kavexi kwiza kukacivwa ceka muli oveko.
Kumunyika calinongo kacexi kwiza kukamunyika ceka muli oveko. Mazu avenyamyenga namazu avamyenga kavexi kwiza kukawevwa ceka muli oveko. Mwomwo vakakusekasana nove vapwilenga vaze vavalemu vahamavu, mwomwo wavahungumwixilenga vaka-mafuci osena nakupanda cove, xikaho.
Kaha muli ikiye vawanyinemo manyinga avapolofweto nawawa avaka-kujila nawawa avosena vaze vajihile hano hamavu.
Vyumevi hakukuma, ngwevwile nge kuvuma cacinene caliyongomena lyalinene cikuma mwilu vapwile nakwamba ngwavo,
Mwomwo kuyula cenyi capwa camucano, cakwoloka, mwomwo namupayisa lyehi uze muka-ujila wauvulu, uze enyekelenga hamavu naujila wenyi. Kalunga natende manyinga avandungo jenyi kulivoko lyenyi,
Kaha hinavamba ceka kamucivali ngwavo, Haleluya! Kaha wixi wenyi naufwindasananga nahaya myaka namyaka.
Jino vaze vakulwane makumi avali navawana, navaze vakakuyoya vawana, valimbilile hamavu vamulemesele Kalunga, Ou atwama halitanda lyawangana, ngwavo, Amene, Haleluya!
Kaha kulitanda lyawangana kwafumine lizu lyambile ngwenyi,
Kaha ngwevwile nge kuvuma caliyongomena lyalinene, nge kuvuma cavimeya vyavivulu, nge kuvuma camikalateta yaundume ngwavo,
Tuwahililenu, tukinyinyinenu, tumutohwesenu, mwomwo kumbacisa caMwanamukoko cineza lyehi, kaha mwenga wenyi naliwahisa lyehi.
Vamuhanyine kulivwika mahina alinyu amwaza akumunyika akuzeneka majilo, mwomwo aze mahina alinyu amwaza anapu vilinga vyavaka-kujila vyakwoloka.
Kaha himwangwamba ngwenyi, Soneka ngwove, Vatokwa vaze vanasanyika kwiza kucifupawenga cakumbacisa caMwanamukoko. Himwangwamba ngwenyi, Mazu awa anapu aKalunga amucano.
Jino ngwalimbilile kumahinji enyi ngwami, ngulifukule kuli ikiye. Kaha himwangwamba ngwenyi, Lilame, kanda ucilingako, ami ngumukwenu mutwatwamina muundungo hamwe nayove navandumbwove vaze vali naunjiho waYesu. Mulemese Kalunga kaha, mwomwo unjiho waYesu ukiko xipilitu yaupolofweto.
Ngwamwene mwilu mwasokolokele, kaha ngwamwene kavalu utoma naUze atwamineho, vamuvuluka ngwavo, Wakuxixika, ngwavo, Wamucano, kaha mukwoloka mukiko vene mwasopesa nakwasa jita.
 Meso enyi anapu mulangi wakakahya, hamutwe wenyi hali micama yayivulu, kaha ali nalijina vasoneka, mutu naumwe pimbi alitacikiza xina Ivene kaha.
Navwale lihina lyakusapwila manyinga, kaha vamuvuluka lijina lyenyi ngwavo, Lizu lyaKalunga.
Majita avaze vali mwilu vamukavile hatuvalu vatoma, vanavwale mahina amwaza alinyu, atoma, akuzeneka majilo.
 Mukanwa kenyi mweji kulovojokanga poko yamukwale yakuvambuka, mangana avajihise vakamafuci. Ikiye mwavafunganga namukombo wacikungo, kaha Ikiye mwalyatangila mucikamwino cavinyo, cize camatoto andombo yaKalunga Ukweci ngolo josena.
Halihina lyenyi nahatungi yenyi ali nalijina vasonekaho ngwavo, Mwangana Wavamyangana, Mwata Wavamyata.
Ngwamwene kangelo umwe emanyine mulikumbi, atambakanyine nalizu lyakukanguka nakwamba kuli tujila vosena vaze veji kutukanga hakaci kalilu ngwenyi, Twayenu, likungulwilenu kuciwanyino caKalunga cacinene,
mangana mulyenga nyama yavamyangana nanyama yatupitau nanyama yavindume nanyama yatuvalu nayeyi yavaze vatwamaho nanyama yavatu vosena, nayeyi yavana-vavisemi nayeyi yavandungo nayeyi yavatu vavandende nayeyi yavava vavanene.
Ngwamwene uze cisuma navamyangana vahamavu namajitavo, vanalikungulwila hamwe ngwavo, valwe jita nayaUze natwame hali uze kavalu navaka-jita yenyi.
Kaha vamukwacile uze cisuma nauze muka-kulyongela upolofweto hamwe, uze alingilenga vize vinjikizo kumeso enyi, vize avahungumwixile vaze vatambwile luze lusona lwacisuma navaze valemeselenga cuma cize cakumufwana. Vaze vavali vavambilile vavatonyi mucijiva cakakahya cize ceji kwenyanga nasulufulu.
Kaha vakwavo vaze vasalileho vavajihile napoko yamukwale yayaUze atwamine hakavalu, yize vene yalovokele mukanwa kenyi. Kaha tujila vosena vekucile nanyama yavo.
Ngwamwene kangelo afumine mwilu, apwile nasapi yakuwina wakuzeneka kukuma, nalilenge lyalinene mulivoko lyenyi.
Kaha amukwacile uze cazangombe, uze linoka wakuxikulu, ikiye liyavolo, Satana, kaha amukaxile hamyaka likombakaji,
amumbilile muwina wakuzeneka kukuma, amusokelelelemo, alamikile katacikijilo muze apwile, ma­ ngana ahonenga kuvahungumwisa ceka vaka-mafuci, kuvanga nomu nayikakuma yize myaka likombakaji. Kaha yikiko omu nayikakuma, nacikatela vakamukasunune hatando yayindende.
Ngwamwene matanda amawangana, kaha vamwe vatwamineho, vavahanyine ngolo jakuyula. Kaha ngwamwene myono yavaze vatapile haunjiho waYesu, hamazu aKalunga, navaze vakanyine kumulemesa uze cisuma cipwe cuma cize cakumufwana, vaze vakanyine kutambula luze lusona kujiholo javo nakumavoko avo, kaha vayoyele, vapwilenga vamyangana naKulixitu hamwe hamyaka likombakaji.
Oloze vafu vakwavo vaze vasalileho kavayoyele cekako, kuvanga nomu nayikakuma myaka yize likombakaji. Eci cikiko kusanguka catete.
Ou ali nakwenyi kukusanguka catete atokwa, ajila, kufwa camucivali kacexi nangolo kuli ava vanganako, oloze navakapwanga vapilixitu jaKalunga naKulixitu, navakapwanga vamyangana naikiye hamwe hamyaka yize likombakaji.
Jino yize myaka likombakaji hakukuma, navakamukasununa Satana muze mwakumulamina muufunge,
kaha mwakalovoka mangana akavahungumwise vaka-mafuci vaze vali kumitamba yamavu yosena yiwana, Ngonge naMangone, akavakungulwile kujita. Kuvalava vanapu nge musekulula wakukalungalwiji.
Valitanjikile kwilu lyamavu kwosena, vakandukile nakujingulwisa cilombo cavaka-kujila kwi ndo, nanganda yize vazanga nawa. Kaha mwilu mwafumine kakahya kavanongesele.
Uze liyavolo muka-kuvahungumwisa vamumbilile mucijiva cakakahya nasulufulu, muze muli uze cisuma nauze muka-kulyongela upolofweto, kaha navakavayanjisanga namusana naufuku nahaya myaka namyaka.
Ngwamwene litanda lyawangana lyalinene litoma, naUze atwamineho, namavu namelu vyacinyine kumeso enyi, kaha kavaviwanyinyine ceka kumako.
Kaha ngwavamwene vafu, navava vavanene navava vavandende, vanemana kulutwe lwalize litanda lyawangana. Kaha bavungulwile mikanda, avungulwile namukanda weka nawa, ukiko mukanda wakuyoya. Kaha vafu vavasopesele havyuma vize vasoneka hayize mikanda, nge kutesa navilinga vyavo.
Kalungalwiji avecele vafu vaze vapwilemo, nakufwa naHetese nawa vyavecele vafu vaze vapwile muvikiko, kaha vavasopesele mutu himutu nge kutesa navilinga vyenyi.
Kaha kufwa naHetese vavimbilile muze mucijiva cakakahya. Eci cikiko kufwa camucivali, cize Cijiva cakakahya vene.
Kaha kaci nge kavamwene mutu wakusoneka hauze mukanda wakuyoyako, vamumbilile muze mucijiva cakakahya.
Ngwamwene melu amahya namavu amahya, mwomwo melu akulivanga namavu akulivanga vinafumuko lyehi. Kaha kalungalwiji kexiko cekako.
Nganda yize yajila, Yelusalema yayihya, ngwayimwene, yapwile nakufuma mwilu muli Kalunga, yakulongesa lyehi nge omu veji kuwahisanga mwenga mangana vanautwale kuli lunga lyenyi.
Ngwevwile lizu lyakukanguka lyakufuma kulitanda lyawangana lyakwamba ngwenyi, Talenu, mbalaka yaKalunga yili navatu hamwe, mwatwamanga navakivo, vakivo navapwanga vatu jenyi, kaha Ivene Kalunga mwapwanga navakivo hamwe, mwapwanga Kalunga kavo.
 Mwahunda masoji osena kumeso avo. Kufwa kacexi kukapwako cekako, kaha nawa kakwexi kukapwa ceka kulixonako, cipwe miteto, cipwe kukola, mwomwo vyuma vyakulivanga vinafumuko lyehi, xikaho.
Muka-kutwama halize litanda lyawangana ambile ngwenyi, Tala, vyuma vyosena nanguvilingisa kupwa vyavihya, ngwenyi, Soneka, mwomwo mazu awa atela kuwetava, amucano.
Angwambile ngwenyi, Anasoloka lyehi. Ngwenyi, Ami yami Alafwa, yami Omenga, yami Kuputuka, yami Kukumisa. Ou ali nalipwila Ami nangumuhana kunwa cawana kukaselwoke kana wameya akuyoya.
 Ou mwahasa vize vyakumuhungumwisa mwakaswana vyumevi, nangukapwanga nguKalunga kenyi, kaha ikiye mwakapwanga mwanami.
Oloze vyoma, navaze vakana kwitava, navaka-kulinga mwaunyengwe, navaka-kujiha vatu, navaka-ujila, navaka-kupanda, navaka-makombelo, navaka-kwonga vosena, navakapwanga namwavo mucijiva cize mwakwata kakahya nasulufulu, cikiko vene kufwa camucivali.
Kwejile umwe wakusokesa muli vangelo vatanu navavali vaze vapwile navize viloso vitanu navivali, vaze vapwile namisongo yitanu nayivali yize yakukumisa, kaha ahanjikile kuli ami ngwenyi, Twaya, nangukulweza Mwenga, pwevo lyaMwanamukoko.
Kaha angutwalile muli Xipilitu kupili yayinene yakunyunga, angulwezele nganda yize yajila Yelusalema, yapwile nakufuma mwilu muli Kalunga,
yapwile naupahu waKalunga. Kumunyika cayo cafwanyine nge lilolwa lyandando yayikalu cikuma, nge lilolwa lyayaxipili, lyakupelumuka nge kulusutalu.
Yapwile nakembwe yayinene yakunyunga, yapwile navikolo likumi navivali. Kuvikolo kwapwile vangelo likumi navavali. Kwapwile nawa majina akusonekaho, majina amiyaci yavaIsalele likumi nayivali.
Kumusamuko kwapwile vikolo vitatu. Kunote kwapwile vikolo vitatu. Kusulo kwapwile vikolo vitatu. Kumulauko kwapwile vikolo vitatu.
Kaha kembwe yanganda yapwile navihela likumi navivali, havikiko hapwile majina likumi naavali, majina avaze vaposetolo jaMwanamukoko likumi navavali.
Uze ahanjikile kuli ami apwile naseteko yalihongo lyaulu, manganeseke yize nganda navikolo vyayo nakembwe yayo.
Nganda yapwile najimbango jiwana, kaha kusuhwa cayo ceseka hohamwe nakutohwa cayo. Nganda ayesekele naseteko yize, yahetele mumasatela kanunu namakombakaji avali, nakusuhwa cayo nakutohwa cayo nakunyunga cayo vineseka hamwe.
Esekele nakembwe yayo nawa, yahetele mujikuvite likulukaji namakumi awana najikuvite jiwana, nge omu veji kwesekelanga vatu, nge omu esekelele uze kangelo.
Kembwe yayo yapwile yakutunga nayaxipili, kaha nganda yapwile yaulu wakutomesa, nge citalilo citoma.
Vihela vyakembwe yanganda kana vyapwile vyakutombola namalolweka naeka ajindando jajikalu cikuma. Cihela catete capwile cayaxipili. Camucivali capwile casafwila. Camucitatu capwile cakalekindone. Camuciwana capwile calimelate.
Camucitanu capwile casalandonu. Camucitanu nacimwe capwile casaciyu. Camucitanu navivali capwile cakulusolite. Camucitanu navitatu capwile cambelelu. Camucitanu Haviwana capwile catopaze. Cakusokesa mulikumi capwile cakulusupalase. Cakupwisa likumi nacimwe capwile cayaxinde. Cakupwisa likumi navivali capwile calimetusuto.
Kaha vize vikolo likumi navivali vyapwile jipela likumi najivali, cikolo hicikolo capela yimwe yimwe. Mukombwela wamunganda wapwile waulu wakutomesa, nge citalilo cakupelumuka.
 Kangwamwenemo tembeleko, mwomwo Yehova Kalunga Ukweci ngolo josena naMwanamukoko vapwa tembele yayo, xikaho.
Nganda kana kayexi kusaka cipwe likumbi cipwe kakweji kuyimunyikako, mwomwo upahu waKalunga wayimunyika, kaha linongo lyayo Ivene Mwanamukoko, xikaho.
 Vaka-mafuci navakatambukanga mukumunyika cayo, kaha vamyangana vahamavu navakatwalatwalangamo upahu wavo.
 Kuvikolo vyayo kavexi kukasokako namusanako, mwomwo muze kamwexi kukapwa ufukuko.
Navakatwalatwalangamo upahu wavaka-mafuci nakavumbi kavo.
 Kamwexi kukengila cuma cacipi cipwe cimweko, cipwe muka-kulinga mwakwivwisa unyengwe, cipwe muka-kwongako, oloze xina vaze kaha vasoneka lyehi hamukanda waMwanamukoko wakuyoya.
Angulwezele nawa kalwiji wameya akuyoya, akulejima nge kulusutalu, akufuma kulitanda lyaKalunga naMwanamukoko lya­ wangana,
mukaci kamukombwela wayo. Kaha kukalwiji uze, kusali nasali, kwapwile mutondo wakuyoya, ukiko weji kwimanga mihako yamiyaci likumi nayivali. Weji kwimanga mihako yawo hakakweji hakakweji. Kaha mafo amutondo uze apwile akuhindwisa vaka-mafuci.
Kakwexi kukapwa ceka kwangula cipwe cimweko, oloze litanda lyaKalunga naMwanamukoko lyawangana nalikapwangamo, kaha vandungo jenyi navakamuzacilanga.
 Navaka-mumonanga kumeso enyi, kaha lijina lyenyi nalikapwanga hajiholo javo.
 Kakwexi kukapwa ceka ufukuko. Kavexi kusaka kumunyika calinongoko, cipwe musana walikumbi, mwomwo Yehova Kalunga mwakavamunyikilanga, kaha navakapwanga vamyangana nahaya myaka namyaka.
Angwambile ngwenyi, Mazu awa atela kuwetava, apwa amucano, kaha Yehova Kalunga kajixipilitu javapolofweto natumu kangelo kenyi mangana ngwenyi, avalweze vandungo jenyi vyuma vize vinasake kusoloka.
Ivwa, nangwiza waxi. Atokwou mwalamanga mazu aupolofweto ahamukanda uno.
Kahami Yowano, yami vene ngwevwile vyumevi nakuyimona. Kahomu ngwalingile hingunavivu lyehi ngunavimono, ngwalimbilile kumahinji ayauze kangelo angulwezele vyumevi, mangana ngwami, ngumulemese.
Kaha himwangwamba ngwenyi, Lilame, kanda ucilingako. Ami ngumukwenu mutwatwamina muundungo navandumbwove vapolofweto hamwe, navaze valama mazu ahamukanda uno. Mulemesenga Kalunga.
Kaha angwambile ngwenyi, Kanda ukalamika katacikijilo kumazu aupolofweto wahamukanda unoko, mwomwo mwaka uli kwakamwihi, xikaho.
 Muka-kuhenga acihengesenga tuhu. Muka-majilo acitwamenga tuhu namajilo. Muka-kwoloka acilingenga tuhu mwakwoloka. Ou ajila vacimujilikenga tuhu.
Tala, nangwiza waxi, kaha fweto yami nguli nayo mangana nguka­ hane mutu himutu nge kutesa nomu vyaya vilinga vyenyi.
 Yami Alafwa, yami Omenga, yami Muka-kulivanga, yami Mukakukuminyina, yami Kuputuka, yami Kukumisa.
Vatokwa vaze navakosa mahinavo, mangana vakahase kupandama, kumutondo wakuyoya nakwingila kuvikolo namunganda.
Mwomwo kusali kuli vatuwa, navaka-kupanda, navaka-ujila, navakamujiha vatu, navaka-makombelo, navosena vaze vazanga kwonga vaze veji kulinganga mwakwonga.
Ami Yesu ngunatumu kangelo kami nakumilweza unjiho wakuvuluka vyumevi hamauka avaka-kwitava. Ami yami Mwiji waNdavici, ngumuka-tanga yaNdavici, nguLitota wakutamuka.
NaXipilitu namwenga veji kwambanga ngwavo, Twaya! Nou mwevwako nawa ambe ngwenyi, Twaya! Ou mwevwa lipwila eze, kaha wose mwasaka atambule meya akuyoya awana.
Nanguvalweza vexovo navevwa mazu aupolofweto wahamukanda uno ngwami, Kaci nge mutu mwakahakilako kuvyumevi, kaha Kalunga nawa mwakamuhakilako ikiye misongo kana vanasoneka hamukanda uno.
Kaha kaci nge mutu mwafumisako kumazu ahamukanda waupolofweto uno, kaha Kalunga nawa mwakafumisa cazano cenyi kumutondo wakuyoya namunganda yajila, vyuma kanevi vasoneka hamukanda uno.
Ou nalweze unjiho wakuvuluka vyumevi mwamba ngwenyi, Mwomwo vene, nangwiza waxi. Amene, twaya, Ove Mwata Yesu.
 Likoji lyaMwata Yesu Kulixitu lipwenga navaka-kujila. Amene.
