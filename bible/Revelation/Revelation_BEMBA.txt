Ifili muli ici citabo e fintu Lesa asokolwelele Yesu Kristu. Afisokolwele pakuti Yesu Kristu alange abasha bakwe ifintu ifyali nokucitikafye bwangu bwangu. Kristu nao atumine malaika kukwisa ishibisha ifi fintu kuli Yoani umusha wakwe. 
Yoani nao alishimika fyonse ifyo amwene. Kabili ni kambone pa mashiwi yakwa Lesa na pa cishinka Kristu aisa sokolola. 
Alishuka uubelengela abantu amashiwi yafuma kuli Lesa aya muli ici citabo. Balishuka na bantu abomfwako ayo mashiwi no kukonka ifyalembwamo. Pantu inshita naipalama ilyo fyonse ifi fikacitika.
 Ine Yoani, namulembela imwe mwe nkuta cine lubali isha mu calo ca Asia.
Icikuuku no mutende fibe na imwe ukufuma na kuli Yesu Kristu, kambone wacishinka, uo Lesa abalilapo ukubusha ku bafwa, kabili e Kateeka wa shamfumu sha pano isonde. Yesu Kristu alitutemwa, kabili ku mulopa wakwe ewatulubula ku fyabubifi fyesu. 
Kabili alitwalula ukuba ababufumu kabili bashimapepo abakutumika Lesa wakwe kabili Wishi. Kuli Yesu Kristu kube amalumbo na maka yakubelelela pe! Ameni.
 Moneni, eulya aleisa mu makumbi! Bonse bakamumona, na bamulashile nabo bene bakamumona. Abantu bonse aba pano isonde bakamuloosha. Kanshi ifyo efyo cikaba! Ameni.
“Nine Alfa kabili nine Omega,” efyasosa Imfumu Lesa wa maka yonse, uwabako, uwaliko, kabili uukesa bako.
Ine, nine Yoani munyinenwe, apo naampana na Yesu, tucula pamo na imwe amacushi yamo yene no kushipikisha mu macushi ayo ayesa pa baba mu Bufumu bwakwa Kristu. Bambikile pa cishi ca Patimosi pa mulandu wakufunda amashiwi yakwa Lesa na pali bukambone bwandi pali Yesu. 
Pa bushiku bwa Mfumu, Mupashi Wamushilo alinjikete, ansenda. Elyo naumfwile ishiwi ilikalamba ilyaleumfwika kwati ciunda ce penga, lilelanda kunuma yandi. 
Ishiwi lyaleti, “Lemba mu citabo, conse ico wamona elyo utume icitabo ku nkuta cine lubali isha ku Efeso, Simina, Pegamo, Tiyatila, Sadisi, Filadelfia na ku Laodikea.”
Awe nacebukila kunuma pakuti mone uulensosha. Ilyo nacebukilako, namona ifyakutekapo ifisaniko cine lubali ifyapangwa na golide. 
Pakati ka fyakutekapo ifisaniko pali uwapala umwana wa muntu, afwele umwingila uwalepa ukufika na pa makasa, elyo ukushinguluka icifuba afwele umushipi uwa golide. 
Umushishi wakwe ku mutwe uli uwabuuta tuutu kwati butonge, nangu kwati bunga bwa mfula, na menso yakwe kwati lubingu lwa mulilo. 
Amakasa yakwe yena yalebengeshima kwati mukuba filya ubengeshima ilyo wafuma mukupya mwilungu lya mulilo. Elyo ne shiwi lyakwe lileumfwika kwati cipooma ca menshi. 
Mu cisansa cakwe ica ku kulyo emo ekete intanda cine lubali. Mu kanwa kakwe mwena mwafuma ulupanga ulwatwa kubili. Impumi yakwe ilebengeshima kwati kasuba akabalikisha. 
Cilya namumona nawila pantanshi yakwe kwati muntu uwafwa. Elyo nao abika ukuboko kwakwe ukwa ku kulyo pali ine, ati nokuti, “Witiina! Nine Citendekelo kabili nine Wakupelekeshako. 
Nine mwine wamweo. Nalifwile, nomba ndi uwamweo uwakubelelela pe. Nalikwata amaka pa mfwa na pa calo ca bafwa. 
Kanshi lemba ifintu wamona, ifilecitika nomba, elyo ne fikacitika kuntanshi. 
Kanshi intanda cine lubali isho wacimona mu cisansa candi ica ku kulyo ne fyakutekapo ifisaniko cine lubali, fili nomo filolele. Intanda cine lubali, ni bamalaika abamona pa nkuta cine lubali, elyo ifyakutekapo ifisaniko cine lubali e nkuta cine lubali.
“Lembela malaika wa lukuta lwa mu Efeso ukuti,
Ine nalishiba imilimo wabomba. Nalishiba ifyo wabombesha nganshi nefyo washipikisha. Nalishiba ukuti taufwaya abantu babi nelyo panono. Nalishiba nokuti walyesha abantu abaleitunga ukuba abasole kanshi ninshi tefyo baba, no kusanga walisanga ukuti babepafye. 
Iwe ulashipikisha, kabili ulacula pa mulandu wa ine ukwabula no kunenuka. 
Lelo ninkwatapo ico ndeilishanya pali iwe. Iwe nomba tawantemwa nga filya wantemenwe pakutampa. 
Tontonkanya ifyo wali kale ilyo wali taulanenuka. Kanshi lapila no kupilibuka, ulecita nefyo walecita pakutampa. Ukumfwa nga taulapile no kupilibuka, nkesa kuli iwe, nkafumye pa ncende yaciko icakutekapo icisaniko cobe. 
Lelo icinsansamushako kuli iwe nico walipata ificita abena Nikola ifyo na ine napata.
 “Uuli na matwi, kanshi nakutike kufyo Mupashi alesosa ku nkuta! Kuli uyo uwacimfya, nkamupeela insambu shakulyako ifitwalo fya muti upeela umweo uwaba mu Cifulo Cansansa.
 “Lembela malaika wa lukuta lwa mu Simina ukuti,
Nalishiba amacushi yobe. Nalishiba nokuti uli mupina, lelo uli mukankala. Nalishiba ifyo abantu bakubepesha abatila tuli Bayuda, lelo tabali Bayuda iyoo, cilonganinofye cakwa Satana. 
Witiina ifintu walaswa uculeko. Mona! Ciwa akakwesha, akaposa bamo pali imwe mu cifungo, mukaculamo inshiku ikumi limo. Nangu cakuti kumwipaya, mulecetekela muli ine. Elyo na ine nkamupeela icilambu camweo icacindama.
“Uuli na matwi, kanshi nakutike kufyo Mupashi alesosa ku nkuta!
“Lembela malaika wa lukuta lwa mu Pegamo ukuti,
Nalishiba ukuti uko wikala eko Satana akwata icipuna cakwe. Lelo iwe washintilila kuli ine, tawalufya cisumino muli ine, nangufye ni mu nshiku shakwa Antipasi uwanjiminine bukambone bwacishinka ilyo bamwipaile uko kwine ku cifulo cakwa Satana. 
Lelo kwena ninkwata ifintu fimo ifyakuilishanyapo pali iwe. Uli na bamo uko kwine abalekonka ifyafunda Balamu. Balamu afundile Balaki ifyakutwala abena Israeli mukubifya mukubasembeleka ukulya ifyakulya baletuula ku tulubi na mukucita ubulalelale. 
Kabili uko kwine naukwata abantu bamo muli iwe abalekonka ififunda abena Nikola. 
Kanshi lapila no kupilibuka! Nga taulapile no kupilibuka, nkesafye bwangu kuli iwe no kwisa lwisha abo bantu no lupanga ulufuma mu kanwa kandi.
 “Uuli na matwi, kanshi nakutike kufyo Mupashi alesosa ku nkuta!
“Lembela malaika wa lukuta lwa mu Tiyatila ukuti,
Nalishiba ifyo ucita. Nalishiba icitemwiko cobe, icisumino cobe, ifyo waba no mutima wakutumika, elyo no mutekatima obe. Nalishiba nokuti pali nomba ulebombesha ukucila ifyo walebomba pakutampa. 
Lelo ninkwatapo ico ndeilishanya pali iwe. Iwe tawacitapo nelyo cimo pali uyo mwanakashi Yesebele. Uyo mwanakashi aita ukuti ni kasesema. Ifyo alefunda filelenga abasha bandi ukuwila mukucita ubulalelale na mukulyako ifyakulya batuula ku tulubi. 
Nalimupeela inshita yakulapila no kupilibuka. Lelo tafwaya kulapila pa bulalelale bwakwe. 
Eico kanshi nkamulenga ukuti alwale, elyo nabo bonse ababembuka nankwe bakacula icibi. Efyo nkacita nga cakuti tabalapile no kupilibuka pa fibi balecita nankwe. 
Nkepaya abana bakwe ku cinkunka. Elyo ne nkuta shonse shikeshiba ukuti nine naishiba bwino ifyaba mu mitima yenu nefyo mutontonkanya. Ine nkalipila umuntu onse ukulingana nefyo acita.
“Lelo imwe bonse mwe bashala, mweba mu Tiyatila mwe bashakonka ifyo Yesebele afunda, imwe tamwasambililako ifyo batila, ‘e nkaama ine ine iyakwa Satana.’ Kanshi ine kwena nshilemulundilapo amafunde na yambi ayakumusakamika. 
Lelo imwe mwikatishefye ifyo mwafundwa mpaka nkese. 
Kuli uyo uwacimfya, atwalilila no kucita ifyo mfwaya mpaka na ku mpela, nkamupeela amaka yakuteeka imishobo yonse.
 ‘Akabateeka ne nkonto ya cela mu minwe. Akabatobaula nge fipe fye bumba.’
Kabili nkamupeela no lutanda lwa lucelo.
“Uuli na matwi, kanshi nakutike kufyo Mupashi alesosa ku nkuta.
“Lembela malaika wa lukuta lwa mu Sadisi ukuti,
Shibuka! Koselela mufyo ucili nafyo, pantu nafyo fine filifye mupepi nokupwa. Pantu ninsanga ukuti ifyo ucita tafyaba ifyapwililika pa cinso cakwa Lesa wandi. 
Kanshi uleibukisha ifyo wafundilwe nefyo waumfwile. Ulefikonka, ulapile no kupilibuka ku fyabubifi fyobe. Lelo nga taushibwike, nkakwishilila kwati mupupu, kabili tawakeshibe ne nshita nkeshilapo. 
Lelo kwena emo bali abantu bamo aba mu Sadisi abashalamfya fyakufwala fyabo. Abo ebakenda na ine nabafwala insalu ishabuuta, pantu nacibalinga. 
Uyo uwacimfya, akaba nga bena, eukafwala insalu shabuuta. Kabili nshakafuute ishina lyakwe mu citabo ca bomi. Elyo nkalumbula ishina lyakwe pa cinso cakwa Tata na bamalaika bakwe ukuti uyu e muntu wandi.
“Uuli na matwi, kanshi nakutike kufyo Mupashi alesosa ku nkuta.
 “Lembela malaika wa lukuta lwa mu Filadelfia ukuti,
Iwe imilimo ucita naliishiba. Mona, ninkwiswila iciibi, tapali nangu umo uwingacisala. Nalishiba ukuti tawakwatisha amaka, lelo nalyo line walisunga amashiwi yandi kabili tawansangukila. 
Mona! Epo bali ababufi abatila tuli Bayuda, lelo tabali Bayuda iyoo, cilonganinofye cakwa Satana. Ine nkabalenga ukuti bakese kufukamina, elyo bonse bakeshibe nokuti nalikutemwa. 
Pantu mukushipikisha mu macushi walisunga amafunde yandi. Kanshi na ine nkakupususha mu nshita ya macushi ayali nokwishila mpanga yonse pano calo kukwesha abantu bonse aba pano isonde. 
Nalaswa njise bwangu. Wikatishe ico wakwata, wileka nelyo umo akakupokolole icilambu cobe. 
Uwacimfya, nkamucita uluceshi lwa mwitempele lyakwa Lesa wandi, kabili takatale afumamo. Nkamulembapo ishina lyakwa Lesa wandi ne shina lya musumba wakwa Lesa, Yerusalemu mupya, uukeka ukufuma ku mulu kuli Lesa wandi. Elyo nkamulembapo ne shina lyandi ilipya.
“Uuli na matwi, kanshi nakutike kufyo Mupashi alesosa ku nkuta.
 “Lembela malaika wa lukuta lwa mu Laodikea ukuti,
Iwe ifyo ucita nalifishiba. Nalishiba ukuti tawatalala elyo no kukaba nako tawakaba. Ine kuti natemwa ukuti uli uwatalala nangu uwakaba. 
Lelo ico ulifye icifulefule tawakaba nangu ukutalala ndekufwisa nga mate mu kanwa kandi. 
Iwe ulesosa auti, ‘Ndi mukankala, ndi ne fyuma, nshikabila nelyo cimo.’ Lelo iwe tawaishiba ukuti uli mulanda wine wine, uwakulangulukilakofye, uli mupina, uli mpofu, kabili wendafye ubwamba. 
Kanshi ndekupandako amano. Shita kuli ine golide uwaengululwa mwilungu lya mulilo, lyena uleba umukankala. Ushite ne nsalu ishabuuta, ulefwala pakuti insoni shakwenda ubwamba shipwe. Shita no muti wakubika mu menso, pakuti ulemona. 
Bonse abantu abo natemwa ndabakalipila no kubalulula. Kanshi kalabana lapila no kupilibuka. 
Mona! Ninjiminina pa mwinshi ndekonkonsha. Umo nga aumfwa ishiwi lyandi, anjiswilako iciibi, nkengila mumwakwe, elyo ine na ena tukalya nankwe pamo. 
Uyo uwacimfya, nkamusuminisha ukulaikala mupepi na ine pa cipuna ca Bufumu bwandi, nga filya na ine apo nalicimfya njikala na Tata pa cipuna mu Bufumu bwakwe.
“Uuli na matwi, kanshi nakutike kufyo Mupashi alesosa ku nkuta.”
Ilyo ifi fyapita nati ndoleshe, namona iciibi icacenama mu mulu. Elyo ne shiwi ilya ciunda kwati lipenga ilyo naumfwile na pakubala, lyanjeba aliti, “Nina isa kuno, nalaisa kulanga ifili nokucitika kuntanshi.” 
Awe apopene Mupashi Wamushilo anjikata, ansenda. Mu mulu mulya, namona icipuna ca Mfumu na umo naikalapo. 
Impumi ya waikele pa cipuna yalebengeshima kwati ni filya fibeka amabwe ya yasipeli na kanelia. Icipuna ca Mfumu cashingulwikwe no mukolamfula uwalemoneka kwati libwe lya emeradi. 
Ukushinguluka icipuna ca Mfumu kwaliko ifipuna fyabufumu amakumi yabili na fine. Pali ifi fipuna pena paikele abakalamba amakumi yabili na bane bafwele insalu ishabuuta ne fisote fyabufumu ku mitwe ifya golide. 
Mu cipuna ca Mfumu mwalefuma ukubyata kwa myele ya nkuba no kubulukuta no kupanta kwa mfula. Kabili pantanshi ya cipuna ca Mfumu pali ifisaniko cine lubali fileyaka. Ifi fisaniko e mipashi yakwa Lesa cine lubali. 
Pantanshi ya cipuna ca Mfumu palemoneka nga bemba uwaba kwati mulolani uwabeka kwati libwe lya kilistali.
Icamweo icakubalilapo cali kwati ni nkalamo, icabubili cali kwati ni ŋombe, icabutatu cena cali ne mpumi kwati ni mpumi ya muntu, elyo icalenga fine cali kwati ni kapumpe uulepupuka. 
Ifyamweo fyonse fine, cila cintu cali na mapindo mutanda, elyo naya mapindo mukati na kunse mwalifye amenso yeka yeka. Elyo akasuba no bushiku fibikapofye ukwimba ukwabula ukuleka fileti,
Ifyamweo fine fimba inyimbo shakulumbanya no kucindika no kutasha uwaikala pa cipuna ca Mfumu, uyu wakubelelela pe. Lyonse ilyo ficita ifyo, 
abakalamba amakumi yabili na bane balafukamina uwaikala pa cipuna ca Mfumu, no kulapepa uyu wakubelelela pe. Elyo babika pantanshi ya cipuna ca Mfumu ifisote fyabo ifyabufumu balesosa abati,
“We Mfumu yesu kabili we Lesa wesu!
 Elyo namwene icitabo icapombwa mu minwe ya kuboko kwa kulyo kwa waikele pa cipuna ca Mfumu. Ico citabo calembelwe mukati na kunse. Kabili pakucifunga cakambatikilwepo inamba cine lubali. 
Elyo namwene malaika uwamaka alebilikisha ne shiwi ilikalamba aleti, “Nani engalinga ukukakatulapo inamba no kukupukula icitabo?” 
Lelo tapali nelyo umo mu mulu nangu ni pa calo, nangu panshi ya calo uwakuti akupukule icitabo nangu ukuloleshamo. 
Awe na ine nalila icibi ico pashali nelyo umo uwakuti alinga ukukupukula icitabo nangu ukulolesha mukati. 
Elyo umo pa bakalamba anjeba ati, “Leka ukulila. Mona! Inkalamo ya mu luko lwakwa Yuda, uwa mu lupwa lwakwa Davidi uwalumbuka, alicimfya. Wena kuti akakatulapo inamba no kukupukula icitabo.”
 Elyo namona pakati ka cipuna ca Mfumu, ne fyamweo fine nafishinguluka pamo na bakalamba, peminine Umwana wa Mpanga ali kwati untu bepeye. Umwana wa Mpanga ali ne nsengo cine lubali na menso nayo cine lubali, iyi e mipashi yakwa Lesa cine lubali iyatumwa isonde lyonse. 
Elyo Umwana wa Mpanga aya poka icitabo icali mu minwe ya kuboko kwa kulyo kwa waikele pa cipuna ca Mfumu. 
Cilya apoka icitabo, ifyamweo fine na bakalamba amakumi yabili na bane bafukamina Umwana wa Mpanga. Bonse umo umo bali ne seese no lunweno ulwapangwa na golide ulwaisula ububani, nobu bubani e mapepo ya bantu bamushilo.
 Elyo ifyamweo na bakalamba balaimba ulwimbo lupya abati,
 Wabacita ukuba ubufumu kabili bashimapepo
 Kabili nati ndoleshe, naumfwa amashiwi ya bamalaika amakana na makana, imyandamishila ku bwingi, nabashinguluka icipuna ca Mfumu pamo pene ne fyamweo na bakalamba. 
Balepunda pakwimba abati,
Elyo naumfwa ifibumbwa fyonse ifya mu mulu, ifya pano calo, ifya panshi ya calo, ifya muli bemba ne fibumbwafye fyonse fileimba afiti,
Ifyamweo fine filya fyasosa afiti, “Ameni!” Abakalamba bena bafukama balapepa.
Elyo namona Umwana wa Mpanga akakatulapo inamba yapakubala pa namba cine lubali isho icitabo cafungilweko. Naumfwa icamweo cimo pali filya ifyamweo fine casosa ne shiwi ilyaumfwikike kwati kubulukuta kwa mfula aliti, “Isa!” 
Awe nati ndoleshe, namona kabalwe uwabuuta. Uuninine pali kabalwe ekete ubuta kabili ninshi nabamupeela ne cisote cabufumu. Awe aima aya nga kacimfya, alecimfya no kucimfya.
Elyo Umwana wa Mpanga akakatulapo inamba yabubili iyo icitabo cafungilweko. Naumfwa icamweo icalenga fibili casosa aciti, “Isa!” 
Awe kabalwe na umbi, wena uwakashika afuma. Uunininepo apeelwa amaka yakonaula icibote pa calo, epakuti abantu baleipayana. Wena apeelwa no lupanga ulukalamba.
 Elyo Umwana wa Mpanga akakatulapo inamba yabutatu iyo icitabo cafungilweko. Naumfwa icamweo icalenga fitatu casosa aciti, “Isa!” Awe nati ndoleshe, namona kabalwe uwafiita. Uunininepo ekete icakupiminako ukufina kwa fintu mu minwe. 
Elyo naumfwa icongo icapala kwati lishiwi lyafuma pakati ka fyamweo fine aliti, “Amalipilo ya pa bushiku bumo ubutuntulu kushitamofye ubunga bwa ŋanu ubwafina kilo umo. Kabili amalipilo ya pa bushiku bumo ubutuntulu, kushitamofye ubunga bwa male ubwafina amakilo yatatu. Lelo mwionaula amafuta ya miolifa no mwangashi.”
Elyo Umwana wa Mpanga akakatulapo inamba yalenga shine iyo icitabo cafungilweko. Naumfwa icamweo icalenga fine casosa aciti, “Isa!” 
Awe nati ndoleshe, namona kabalwe uwabutulukila. Uunininepo ishina lyakwe ni Mfwa, na Calo Cabafwa namukonka panuma. Bafipeele amaka pa cipande cimo pa fipande fine ifya calo, ayakwipaila ku lupanga, ku cipowe, ku cinkunka na ku fiswango fya mu mpanga.
Elyo kabili Umwana wa Mpanga akakatulapo inamba yalenga busano. Namona mwisamba lya bulambo imipashi ya bantu abo baipeye pa mulandu wa mashiwi yakwa Lesa na pali ico baiminine bukambone. 
Balepunda na mashiwi ayakalamba baleti, “We Mfumu ya maka yonse, uwamushilo ne cishinka! Bushe pakapita inshita shani pakuti ukapingule no kukanda abantu ba pano calo pa mulandu wakutwipaya?” 
Elyo cila muntu apeelwa umwingila uwabuuta. Elyo babeba ukutuushako akashita kanono mpaka impendwa yonse iya babomfi banabo na bamunyinabo bakabepaye nga filya nabo baipaiwe.
Kabili namona Umwana wa Mpanga akakatulapo inamba yalenga mutanda iyo icitabo cafungilweko. Awe kwapona ne cinkukuma icikalamba, akasuba kayaluka kafiita fititi kwati ni nsalu ya kafifi, elyo umweshi onse nao wayaluka uwakashika kwati mulopa. 
Intanda mu mulu nasho elyo shalaponena pa calo, kwati ni filya ifipompo fya makunyu filukuta ku mukunyu ilyo icimwela icamaka caupukanya. 
Umulu nao wafumapo kwati ni filya bapomba ubutanda pakubufumyapo. Impili ne fishi nafyo fyasela ukufuma pa ncende fyalipo. 
Elyo ishamfumu sha pano isonde, bakateeka na bakalamba ba fita, abakankala bafyuma na bamaka, elyo na bantufye bonse, abasha na bantungwa, bafisama mu ncengo na mu fimabwe ifikulu ifya mu mpili. 
Elyo balabilikisha ku mpili na ku fimabwe ifikulu abati, “Twilikisheni mutufise na ku cinso ca wikele pa cipuna ca Mfumu na ku bukali bwa Mwana wa Mpanga! 
Pantu ubushiku bwabo ubwakukalipa nabwisa, nga nani engashipikisha?”
 Ilyo ifi fyapita, namona bamalaika bane beminine pa matungi yane aya calo. Aba bamalaika balelesha imyela ine ukuti nelyo umo wilapuupa pa calo nangu pali bemba nangu ku muti nelyo umo. 
Elyo namona malaika umbi alefuma ku kabanga, ali ne nshimbi yakwa Lesa wamweo. Uyu malaika abilikisha ne shiwi ilikalamba kuli balya bamalaika bane abo Lesa apeele amaka yakonaula icalo na bemba. 
Abeba ati, “Mwitala onaula icalo, bemba ne miti kano twatala twafwatika icishibilo pa mpumi sha basha bakwa Lesa wesu” 
Elyo naumfwa ukuti impendwa ya bafwatikwe icishibilo bali 144,000. Aba bonse ba mu nko ikumi limo na shibili isha bena Israeli.
Aba mu luko lwakwa Yuda,
Aba mu luko lwakwa Asheri, 12,000.
Aba mu luko lwakwa Simeoni, 12,000.
Aba mu luko lwakwa Sebuloni, 12,000.
Ilyo ifi fyapita nati ndoleshe, namona ibumba lya bantu ilikalamba ilyo umuntu ashingapenda. Aba bantu bafumine ku mitundu yonse, ku mikowa yonse, ku mishobo yonse, na ku ba ndimi shonse, beminine pantanshi ya cipuna ca Mfumu, pa cinso ca Mwana wa Mpanga. Bafwele imingila iyabuuta nabekata no tuncindu mu minwe. 
Elyo baikatisha amashiwi abati,
Bamalaika bonse ninshi beminine ukushinguluka icipuna ca Mfumu, abakalamba, ne fyamweo fine. Elyo bamalaika abo bafukama, bainamina panshi, balapepa Lesa, 
abati,
Elyo umo pa bakalamba anjipusha ati, “Bushe naubeshiba aba bafwele imingila yabuuta, kabili bushe ni kwi bafumine?” 
Na ine nayasuka nati, “Mwe beshibe nimwe mukwai.”
Kanshi eco beminina pantanshi ya cipuna cakwa Lesa balemutumika ubwaca no bwaila mwitempele lyakwe. Uyu uwikele pa cipuna ca Mfumu apo ali nabo, akulabacingilila. 
Tabakatale abomfwa nsala nangu icilaka nakabili. Kabili tabakatale abacula ku kasuba na ku cipuki. 
Pantu Umwana wa Mpanga uuli pakati ka cipuna ca Mfumu, eukaba kacema wabo. Akalabatwala na ku tumfukumfuku twa menshi yakupeela umweo. Kabili Lesa akafuuta ifilamba fyonse ku menso yabo.”
Ilyo Umwana wa Mpanga akakatulapo inamba yalenga cine lubali iyo icitabo cafungilweko, awe pa nsa imo pakati mu mulu mwatalalafye tondolo. 
Elyo namona bamalaika cine lubali beminine pa cinso cakwa Lesa, balepeelwa amapenga cine lubali.
 Awe paisa malaika umbi ali ne cakubikamo ububani ica golide, aisa iminina mupepi no bulambo. Bamupeela ububani ubwingi ubo ali nokutuula pamo na mapepo ya bantu bamushilo pa bulambo ubwa golide ubwaba pantanshi ya cipuna ca Mfumu. 
Elyo icushi ca bubani pamo na mapepo ya bantu bamushilo fyanina ukuya pa cinso cakwa Lesa ukufuma ku minwe yakwa malaika. 
Elyo malaika abula icakubikamo ububani acisushamo umulilo ukufuma pa bulambo, elyo aciposa na pa calo. Elyo kwaba ukubulukuta, ukupanta kwa mfula, imyele ya nkuba yalabyata, kwaba ne cinkukuma.
Elyo bamailaka cine lubali abali na mapenga cine lubali balaipekanya ukuyalisha.
 Malaika uwakubalilapo alisha ipenga lyakwe. Imfula ya mabwe no mulilo ifyasakanamo no mulopa fyaposwa pa calo. Icipande cimo pa fipande fitatu ifya calo ne ca miti, pamo pene ne cani conse icamulemfwe fyapya nakalya nakalya.
Elyo malaika wabubili nao alisha ipenga lyakwe. Elyo icintu cimo icapala ulupili ulukalamba cilebilima no mulilo caposwa muli bemba. Elyo icipande cimo pa fipande fitatu ifya bemba cayaluka umulopa. 
Elyo pa mabumba yonse yatatu aya fibumbwa ifipema ifikala muli bemba, ibumba limo lyafwa. Elyo ne mpuka imo iya mato pa mpuka shitatu isha mato nayo yaonaulwa.
 Elyo malaika wabutatu nao alisha ipenga lyakwe. Ku mulu kwapona ulutanda ulukalamba, lulebilima kwati cisaniko, lwaponena pa ciputulwa cimo ica mimana iya pa fiputulwa fitatu ifya mimana na pa tumfukumfuku twa menshi. 
Ishina lya ulo lutanda ni “Kulula.” Ne cipande cimo ica menshi pa fipande fitatu ifya menshi cayaluka amenshi ayalula. Awe na bantu abengi bafwa ico banwene ayo menshi, pantu yayalwike ayalula.
 Elyo malaika walenga bane alisha ipenga lyakwe. Awe icipande cimo ica pa fipande fitatu ifya kasuba ne ca mweshi, ne ca ntanda fyalengwa ukuti fishime. Kanshi calenga nokuti kube mfifi mu cipande cimo pa fipande fitatu ifya kasuba, umweshi ne ntanda. Eico mu cipande cimo pa fipande fitatu ifya nshita ya kasuba ne nshita ya bushiku takwali lubuuto.
Kabili nati ndoleshe, naumfwa ishiwi ilyakwa kapumpe alepupuka mu mulu. Lilepunda lileti, “Owe, owe! We shamo we kuli bonse abo abekala pa calo, pa ciunda ca mapenga ayo bamalaika abo batatu balaswa balishe!”
Elyo malaika walenga basano alisha ipenga lyakwe. Namona ulutanda ulwacipona ukufuma mu mulu, balupeela ulufungulo lwa pa cilindi calola ku muyenge. 
Lwaisula ne cilindi icalola ku muyenge. Awe mwafuma icushi kwati cushi cifuma mwilungu lya mulilo. Akasuba na mu mulu mwafiitafye fititi ku cushi cilefuma mu muyenge. 
Elyo mu cushi mwafuma bamakanta baisa pa calo, bapeelwe na maka ayo bakaliŋongo ba pano calo bakwata. 
Babalesha ukonaula icani, nangu ifimuti, nangu conse cimbi icimena pano calo. Lelo kuti bacushafye abo bantu abashafwatikwa icishibilo cakwa Lesa pa mpumi shabo. 
Kwena bamakanta tababasuminishe ukwipaya abo bantu, kanofye ukubacusha pa myeshi isano. Bamakanta aba nga basuma umuntu, ubukali bwabo bwali kwati bukali umuntu omfwa nga asumwa na kaliŋongo. 
Muli iyo myeshi isano, abo bantu bakafwaya imfwa, lelo tabakaisange. Bakafwaisha ukufwa, lelo imfwa ikabataluka.
Bamakanta balemoneka kwati ni bakabalwe abo bateyenye ukuya ku bulwi. Pa mitwe yabo pena pali ifyapala kwati fisote fyabufumu ifya golide, elyo impumi shabo shena kwati ni mpumi sha bantu. 
Imishishi yabo nayo kwati mishishi ya banakashi, elyo ameno yabo yena kwati meno ya nkalamo. 
Pa fifuba fyabo pali ifintu ifyapala kwati cela bafwala pakucingilila icifuba. Elyo icongo calepanga amapindo yabo cali kwati congo cipanga amaceleta ayo bakabalwe baletinta ilyo balebutukila ku bulwi. 
Abo bamakanta bali ne mbola mu micila yabo kwati ni kaliŋongo. Kabili ni ku maka ya mu micila yabo eko bakalacushisha abantu pa myeshi isano. 
Baliba ne mfumu yakubateeka, ni malaika uwangalila umuyenge. Ishina lyakwe mu Cihibulu ni Abadoni, mu Cigiriki mwena ni Apolioni, calola mukuti, “Uwabonaushi.”
Kanshi ishamo lyakubalilapo lyapita, lelo kwashala amashamo yabili ayali nokwisa.
Elyo malaika walenga mutanda alisha ipenga lyakwe. Naumfwa ishiwi lyafuma ku matungi yane ya bulambo bwa golide ubuli pa cinso cakwa Lesa. 
Ishiwi lyaeba malaika uuli ne penga aliti, “Kakula bamalaika bane abo bakakila pa mumana ukalamba Yufurate!” 
Awe akakula bamalaika balya bane. Aba bamalaika bapekanishiwe kale ukwipaya icipande cimo pa fipande fitatu ifya bantu bonse pa nshita ine iyi, pali buno bwine bushiku, muli uno wine mweshi wa uno wine mwaka. 
Elyo naumfwa ukuti ifita fya pali bakabalwe, ni bamilioni imyanda ibili, (200,000,000). 
Kabili mu cimonwa candi, namona bakabalwe na banininepo bafwele ifyela fyakucingilila icifuba ifyakashika kwati mulilo, ne fyaba kwati cifufya, ne fyamutuntula. Imitwe ya bakabalwe yena ilemoneka kwati mitwe ya nkalamo na mu tunwa twabo mulefuma umulilo, icushi ne fyanunka nga maluti. 
Ifi finkunka fitatu, umulilo, icushi, ne fyanunka nga maluti ifyalefuma mu tunwa twa bakabalwe, fyaipaya icipande cimo pa fipande fitatu ifya bantu bonse. 
Pantu amaka ya bakabalwe yaba mu tunwa twabo elyo na mu micila yabo. Imicila yabo yaba ne mitwe kwati ni nsoka. Ni mukubomfya imitwe bacushisha abantu.
 Lelo abantu abasheleko, abo bonse abashafwile kuli ifi finkunka, tabatalwike ku fintu ifyo bapanga ne minwe yabo. Tabalekele ukupepa imipashi yakowela, nangu utulubi utwapangwa na golide, na silifa, no mukuba, na mabwe, ne fimuti, kabili tatumona nangu ukumfwa nangu ukwenda. 
Kabili tabalekele ukwipaya abantu, ubuloshi, ubulalelale nangu ukwiba.
Elyo namona malaika umbi uwamaka aleika ukufuma mu mulu naikubanya ne kumbi no mukolamfula uli pa mulu wa mutwe wakwe. Impumi yakwe yena ilebengeshima kwati kasuba, ne mikonso yakwe kwati ni nceshi ishilebilima no mulilo. 
Mu minwe yakwe mwena ninshi ekete akatabo akanono akakupukulwa. Ulukasa lwakwe ulwa ku kulyo anyantile pali bemba, elyo ulukasa lwakwe ulwa ku kuso lwena anyantile pa mulundu. 
Elyo apunda ne shiwi ilikalamba kwati ni nkalamo ilebuluma. Cilya apunda ifyo, ukupanta cine lubali ukwa mfula kwaumfwika. 
Ilyo ukupanta cine lubali ukwa mfula kwaleka, nalafwaya ukulalemba. Lelo naumfwa ishiwi ukufuma ku mulu aliti, “Ufisunge mu nkaama ifyo ukupanta cine lubali ukwa mfula kusosele, wilemba iyoo!”
 Elyo malaika nacimona anyantile ulukasa lumo pali bemba no lubiye pa mulundu, aimisha mu mulu ukuboko kwa kulyo. 
Elyo alapa Lesa uwakubelelela pe na pe, uwabumba umulu, icalo, bemba na fyonse ifyaba muli ifi fintu, atila nokuti, “Nomba inshita naipwa! 
Lelo ilyo malaika walenga cine lubali akalisha ipenga lyakwe, elyo Lesa akafikilisha amapange ya mu nkaama yakwe iyo abilile ku babomfi bakwe bakasesema.”
 Elyo ishiwi nacumfwa ukufuma ku mulu lyanjeba nakabili aliti, “Kabiye kabule akatabo akakupukulwa akali mu minwe yakwa malaika uunyantile ulukasa lumo pali bemba no lubiye pa mulundu.” 
Awe naima naya kuli malaika namulomba ukuti ampeele akatabo. Nao anjeba ati, “Kabule, ukalye. Mu kanwa mwena kalelowa kwati buci, lelo mu mala kalelula.” 
Awe napoka akatabo kuli malaika, nalya no kulya. Mu kanwa kaumfwika akalowa kwati buci, lelo lilya nakamina mu mala yandi mwena kayaluka, kalula nganshi.
Elyo anjeba ati, “Uli nokusesema nakabili pa fili nokwishila imishobo iyingi, imitundu iyingi, indimi ishingi na bashamfumu abengi.”
 Elyo bampeela itete ilyapala inkonto iyakupiminako ifintu. Banjeba abati, “Kabiye upime itempele lyakwa Lesa no bulambo, upende na bantu abapepamo. 
Lelo ulubansa lwa kunse ye tempele lwena ulushe, wilupima. Pantu ulu lubansa lwena balupeela ku Benafyalo, pakuti baleyendelafye abene mu musumba wamushilo pa myeshi amakumi yane na ibili (42). 
Nomba nkapeela bakambone bandi babili amaka, kabili bakalasesema amashiwi yakwa Lesa pa nshiku ikana limo ne myanda ibili na makumi mutanda (1,260), bakesa nabafwala insalu shabulanda.”
 Aba bakambone babili e miti ya Miolifa ibili, kabili efyakutekapo ifisaniko fibili ifyaba pa cinso ca Mfumu ya calo. 
Umo nga afwaya ukubacusha, umulilo uwafuma mu tunwa twabo waipaya abalwani babo. Kabili na onse uwingafwaya ukubacusha, bakulamwipaila mu musango umo wine. 
Mu nshita iyo, ilyo bacili balesesema amashiwi yakwa Lesa, balikwata amaka yakwisala umulu, ne mfula yafilwa ukuloka. Kabili balikwata na maka yakwalula amenshi ukuba umulopa. Balikwata na maka yakuposa icikuko ca musango onse pa calo lyonse ilyo balefwaya.
 Nomba ilyo bakapwisha ukupeela bukambone bwabo, elyo iciswango cikafuma mu muyenge kukwisa balwisha. Cikesa bacimfya no kubepaya. 
Ifitumbi fyabo fikalala mu musebo wa mu musumba ukalamba, umo batanikile Imfumu yabo pa musalaba. Uyu musumba mu manshoko bawita Sodoma nangu Egupto. 
Pa nshiku shitatu na bumbipo ukufika pakati, abantu ukufuma ku mishobo yonse, ku mitundu yonse, ku ba ndimi shonse, na ku mikowa yonse bakalatamba ifitumbi fyabo, kabili bakalesha nokuti bafishiike. 
Abantu ba pano calo bakasansamuka pa mulandu wa mfwa sha aba bantu babili. Bakasefya no kupeeleshanya ifyabupe pa mulandu wakuti aba bakasesema babili baletele amacushi pa bantu ba pa calo. 
Lelo cilya papita inshiku shitatu na bumbipo ukufika pakati, umupu wakupeela umweo wafuma kuli Lesa. Waisa ingila na mu fitumbi fyabo, nabo no kwiminina baiminina. Awe na bantu abamweneko baikatwa no mwenso uukalamba. 
Elyo bakasesema balya babili baumfwa ishiwi ilikalamba ukufuma mu mulu lilebeba aliti, “Iseni kuno!” Awe baya na ku mulu mwikumbi, ninshi na balwani babo balemonako. 
Elyo pa nshita iyo ine kwaisa icinkukuma icikalamba. Icipande cimo pa fipande ikumi ifya musumba cabongoloka, na bantu amakana cine lubali (7,000) bafwa ku cinkukuma. Elyo abapuswikeko baikatwa no mwenso, balalumbanya na Lesa wa mu mulu.
Kanshi ishamo lyabubili lyapita, lelo ilyabutatu lyalaisafye bwangu bwangu.
 Elyo malaika walenga cine lubali nao alisha ipenga lyakwe. Mu mulu mwaumfwika amashiwi ayakalamba yaleti, “Ubufumu bwa pano isonde bwayaluka bwaba ubwa Mfumu yesu na Kristu wakwe, kabili eukalateeka pe na pe.” 
Elyo abakalamba amakumi yabili na bane abekala pa fipuna fyabufumu pa cinso cakwa Lesa, bafukama, bainamina panshi, balapepa Lesa. 
Balasosa abati,
 Abenafyalo balifulwa,
Elyo itempele lyakwa Lesa ilya mu mulu lyaisuka, ne Mbokoshi ya cipangano cakwe yalamoneka mukati ke tempele lyakwe! Elyo imyele ya nkuba yalabyata, calabulukuta no kubulukuta, kwaisa no kupanta kwa mfula, ne cinkukuma, ne mfula iya mabwe iyingi nganshi.
Elyo mu mulu mwamoneka icishibilo cacipeshamano ica mwanakashi, uufwele akasuba. Amakasa yakwe yanyantile pa mweshi, elyo ku mutwe afwele icisote cabufumu ica ntanda ikumi limo na shibili. 
Ali pa bukulu, nakomwa ne fumo, alekuuta no kukuuta ico aleumfwa ubukali ubwa pakupapa. 
Kabili mu mulu mwamoneka icishibilo cacipeshamano cimbi ica cisoka icakashika icikulu nganshi, ica mitwe cine lubali ne nsengo ikumi limo. Kabili pali cila mutwe, nacifwala icisote cabufumu. 
Elyo ku mucila waciko cakululula icipande cimo pa fipande fitatu ifya ntanda mu mulu, cashiponesha na pa calo. Kabili icisoka caisa iminina na pantanshi ya mwanakashi ilyo ali mukupapa, pakuti nga apapa cilye umwana. 
Awe umwanakashi apapa umwana mwaume uwakukwata amaka yakuteeka imishobofye yonse ne nkonto ya cela mu minwe. Lelo umwana baisa musompola, bamutwala na ku cipuna cakwa Lesa umwine. 
Umwanakashi wena afulumukila ku matololo ku ncende iyo Lesa amuteyanishishe. Kuli iyi ncende eko ali nokusungwa pa nshiku ikana limo ne myanda ibili na makumi mutanda, 1,260.
 Elyo mu mulu namo mwabuuka inkondo. Mikaeli na bamalaika bakwe balalwisha icisoka. Icisoka naco na bamalaika baciko abasangu balabalwisha. 
Icisoka na bamalaika baciko abasangu tabakwete amaka, babatamfya, te bakumona icifulo mu mulu nakalya. 
Icisoka icikulu nganshi bacifwintila panshi. E cisoka cakale na kale ico beta Ciwa nangu Satana, ecibepaika abantu icalo conse. Bacifwinta panshi pano calo pamo pene na bamalaika baciko abasangu.
 Elyo naumfwa ishiwi ilikalamba mu mulu lyasosa aliti,
Bamunyinefwe bacimfishe Ciwa ku maka ya mulopa wa Mwana wa Mpanga
Kanshi sansamukeni, mwe myulu na imwe mwe bekalamo!
Ilyo icisoka casanga ukuti nabaciposa pa calo, calakonkafye umwanakashi ulya wapapile umwana umwaume. 
Uyu mwanakashi epakumupeela amapindo yabili aya cikapumpe icikalamba ayakuti apupukileko pakuya ku ncende yakwe mu matololo. Kuli iyi ncende eko akasungwa pa mwaka umo, imyaka ibili na umbi pakati pakumupususha ku cisoka. 
Elyo ku kanwa ka cisoka kwapongoloka amenshi kwati mumana, ukulola ukuli umwanakashi pakuti asendwe no mukuku wa menshi. 
Lelo umushili wayafwilishako umwanakashi. Wayasama wamina umumana walepongoloka ku kanwa ka cisoka. 
Icisoka epakufulilwa umwanakashi. Caima caya na mukulalwisha abana ba mwanakashi bambi bonse. Aba bantu e abo abasunga amafunde yakwa Lesa, kabili ababa bakambone aba pa mashiwi yakwa Yesu. 
 Elyo namona iciswango cilefuma muli bemba. Cikwete insengo ikumi limo ne mitwe cine lubali. Cila lusengo luli ne cisote cabufumu. Pali cila mutwe waciko palembelwe ishina lyakusaalula Lesa. 
Ici ciswango namwene, mukumoneka cali kwati ni mbwili, lelo amakasa yaciko yali kwati cibea, elyo akanwa kaciko kwati kanwa ka nkalamo. Icisoka epakupeela iciswango amaka yaciko, icipuna cabufumu caiko, na maka yaciko yonse ayakuteeka. 
Umutwe umo uwa ciswango walemoneka kwati untu wacenenwe imfwila, lelo icilonda ici icishaikulila cena calipola. Abantu icalo conse calibapeseshe amano, balakonka ne ciswango. 
Abantu bonse balapepa icisoka, ico capeele iciswango amaka yaciko ayakuteeka. Balapepa ne ciswango, baleti, “Uwaba nge ciswango ni nani? Bushe nani engacilwisha?”
 Elyo iciswango capeelwa ukusosa amashiwi yakuitakisha no kusaalula Lesa. Kabili capeelwa na maka yakuteeka pa myeshi amakumi yane na ibili. 
Awe catendeka ukulasaalula Lesa, ishina lyakwe, incende ekalamo na bonse abekala mu mulu. 
Casuminishiwa ukulwisha abantu bamushilo no kubacimfya. Capeelwa na maka yakuteeka imitundu yonse, imishobo yonse, aba ndimi shonse ne mikowa yonse. 
Abantu bonse abekala pano calo bakalacipepa. Lelo abo bantu, bantu abo apo icalo cabumbilwe, amashina yabo tayalembwa mu citabo ca bomi ica Mwana wa Mpanga uo baipeye.
Uuli na matwi, naomfwe!
 “Uyo onse uuli nokusendwa bunkole,
Elyo namona iciswango na cimbi, cena cafuma mu calo. Ici cena cikwete insengo shibili kwati mwana wa mpaanga. Ukulanda kwena cilelanda kwati cisoka. 
Ici ciswango cabubili calabomfya amaka yakuteeka aya ciswango capakubala pa malo yaciko. Calapatikisha na bantu bonse aba pano calo ukulapepa iciswango cakubalilapo, icali ne cibala ca cilonda. 
Iciswango cabubili naco calacita ifishibilo fyacipeshamano ifikalamba nganshi. Calenga no mulilo ukupona ukufuma ku mulu, ninshi na bantu balemonako. 
Cabepaika na bantu bonse abekala pa calo mukubomfya ifipeshamano casuminishiwe ukucita pa cinso ca ciswango cakubalilapo. Iciswango cabubili caeba abantu ba pano calo ukubumba icilubi icakucindikilako iciswango cakubalilapo icakomenwe no lupanga lelo cali icumi. 
Iciswango cabubili casuminishiwa ukupuuta umupu wakupeela umweo mu cilubi ca ciswango cakubalilapo pakuti cilelanda, no kulenga ukuti baleipaya abo bonse abalekaana ukupepa icilubi ca ciswango. 
Iciswango cabubili capatikisha abantu bonse, abaice na bakalamba, abakankala na bapina, abasha na bantungwa, ukubabika icishibilo pa cisansa ca ku kulyo nangu pa mpumi shabo. 
Epakuti umuntu nelyo umo uushikwete ici cishibilo, emukutila ishina lya ciswango nangu icipendo ce shina lyaciko, tekuti ashite nangu ukushitisha 
Apa pantu palefwaikwa ukuba na mano. Kanshi uwamano nasange umulolele icipendo ca ciswango, pantu icipendo cilelanga ishina lya muntu. Icipendo cakwe ni 666:
 Elyo nati ndoleshe, namona Umwana wa Mpanga eminine pa lupili lwa Sioni. Umwana wa Mpanga ali na bantu amakana umwanda umo na makanapo amakumi yane na yane (144,000). Aba bantu pa mpumi shabo palembelwe ishina lya Mwana wa Mpanga ne shina lyakwa Wishi. 
Kabili naumfwa ishiwi ukufuma ku mulu, lileumfwika kwati kupooma kwa menshi, kabili kwati ni mfula ilepanta nganshi. Elyo ukumfwika kwena lileumfwika kwati lwimbo lwa bakalisha wa maseese ilyo balelisha amaseese yabo. 
Aba bantu 144,000, aba benefye beka abalubwilwe pa bantu bonse aba pano calo, baiminine pantanshi ya cipuna ca Mfumu Lesa na filya ifyamweo fine na bakalamba. Aba bantu 144,000 baleimba ulwimbo lupya, ulo umuntu umbi ashingasambilila kanofye aba bene beka. 
Aba tabatala abaikowesha na banakashi, pantu tabatala abakuma ku mwanakashi nelyo umo. Aba bena bakonkafye Umwana wa Mpanga konse uko aya. Aba bantu ebalubulwa pa bantu bonse, kabili ebabalilepo ukupeelwa kuli Lesa na ku Mwana wa Mpanga. 
Tababa na bufi iyoo, tabatala abalufyanya.
Kabili namona malaika umbi alepupuka mu mulu apatali, ali ne mbila nsuma iyakubelelela, iyo ali nokweba abantu ba pano calo, imishobo yonse, imikowa yonse, imitundu yonse, aba ndimi shonse. 
Asosa ne shiwi ilikalamba ati, “Mulekwatila Lesa akatiina, mulemulumbanya, pantu inshita yakupingula abantu naifika. Mulepepa Lesa uwabumbile umulu, icalo, bemba no tumfukumfuku twa menshi!”
 Elyo pakonkapo malaika walenga babili. Wena uyu asosa ati, “Naubongoloka! Umusumba ukalamba wa Babiloni naubongoloka! Umusumba uulenga imishobo yonse ukunwa umwangashi uukali wabulalelale wauko!”
Elyo pakonkapo malaika walenga batatu. Wena uyu alapunda ati, “Uyo onse uupepa iciswango ne cilubi caciko, kabili alisumina ukulembwa ne cishibilo pa mpumi nangu pa cisansa, 
ninshi uyo wena akanwa umwangashi wabukali bwakwa Lesa. Uyu mwangashi wa mu lukombo lwa bukali bwakwa Lesa untu wabula nokubikamo ifyakuunashako ubukali. Kabili akacushiwa mukumoca mu mulilo na mu fyanunka nga maluti pa cinso ca bamalaika bamushilo no Mwana wa Mpanga.” 
Elyo icushi ca kucula kwabo cakubelelela pe. Abo bonse abapepa iciswango ne cilubi caciko, abo bonse basumina ukulembwa icishibilo ce shina lyaciko, takwakabe kupemwinako akasuba nelyo ubushiku. 
Kanshi ukushipikisha kulefwaikwa ku bantu bamushilo abasunga amafunde yakwa Lesa no kusumina muli Yesu.
Elyo naumfwa ishiwi ukufuma ku mulu lilesosa aliti, “Lemba ukuti, ukufuma pali nomba balishuka abo abakulafwila nabaampana ne Mfumu.” Mupashi asosa ati, “Ee cine cine balishuka, bakatuusha ku milimo yabo iyakosa, pantu imilimo babombele ilabakonka.”
 Elyo nati ndoleshe namona ikumbi ilyabuuta. Pali ili kumbi pekele umo uwapala Umwana wa muntu, afwele ne cisote cabufumu ica golide, na mu minwe yakwe ekete icikwakwa icatwa. 
Elyo malaika umbi afuma mwitempele aikatisha ishiwi alabilikisha ku wikele pekumbi ati, “Tampa ukuseepa ne cikwakwa cobe, pantu inshita yakuseepa naifika, ifyakuseepa pa calo nafipya.” 
Awe uwaikele pekumbi atendeka no kulaseepa pa calo, alobolola na fyonse ifyali nokuseepwa pa calo.
Kabili malaika umbi afuma mwitempele mu mulu, nao akwete icikwakwa icatwa.
Elyo malaika umbi uwangalila umulilo wa pa bulambo, afuma ku bulambo. Uyu malaika aikatisha ishiwi, alabilikisha kuli malaika uukwete icikwakwa icatwa, ati, “Bula icikwakwa cobe icatwa, putulako ifisansangu fyonse ifya myangashi ya pa calo, pantu imyangashi yaciko naipya.” 
Elyo malaika atendeka ukuputula ifisansangu fya myangashi ya pano calo. Alonganya ifisansangu, afiposa na mu cakukaminamo umwangashi icikalamba ica bukali bwakwa Lesa. 
Ifitwalo fya mwangashi balafikamina mu cakukaminamo umwangashi icali kunse ya musumba. Mu cakukaminamo umwangashi, mwafumfumuka umulopa, ni cikanga kabalwe ebile, elyo ubutali bwena ni cikanga ikana limo ne myanda mutanda ukulingana ne cipimo cabo (1,600).
Kabili namona mu mulu icishibilo icapesha amano cimbi, icikulu kabili icakusunguka nganshi. Namwene bamalaika cine lubali bali ne finkunka cine lubali. Ifi finkunka efyakupelekeshako, pantu emo ubukali bwakwa Lesa bukapwila. 
Elyo namona icintu icapala kwati ni bemba, cilemoneka kwati mulolani, umwasakanamo no mulilo. Namona nabo bacimfishe iciswango ne cilubi caciko, ne cipendo ce shina lyaciko, beminine mupepi na bemba walemoneka kwati mulolani, bekete na maseese yakwa Lesa. 
Elyo baleimba ulwimbo lwakwa Mose, umusha wakwa Lesa no lwimbo lwa Mwana wa Mpanga baleti,
 We Mfumu, nga nani ashingakukwatila akatiina no kukulumbanya?
 Cilya ifi fyapita, namona itempele mu mulu lyaisuka, mukati muli ne Tenti lya cipangano. 
Mwitempele mwafuma bamalaika cine lubali, bakwete ne finkunka cine lubali. Ifyakufwala fyena bafwele insalu ishisuma ishabengeshima ishabuuta tuutu, elyo ne mishipi ya golide ukushinguluka ififuba fyabo. 
Elyo cimo pali filya ifyamweo fine capeela bamalaika cine lubali inweno sha golide umwaisula ubukali bwakwa Lesa uwaba uwamweo pe na pe. 
Itempele lyaisulamofye icushi icalefuma ku bucindami na ku maka yakwa Lesa. Kanshi tamwali mwakwingila muntu nelyo umo mpaka ifinkunka cine lubali ifya bamalaika cine lubali fyapwa.
Elyo naumfwa ishiwi ilikalamba ukufuma mwitempele mu mulu lilelanda kuli bamalaika cine lubali lileti, “Kabiyeni muye itila ubukali bwakwa Lesa pa calo ubuli mu nweno cine lubali!”
 Malaika wakubalilapo aya itulwila ulunweno lwakwe pa calo. Awe ifilonda ifibi kabili ifikali fyatumba abo bonse abakwete icishibilo ca ciswango no kupepa icilubi caciko.
Elyo malaika walenga babili aitulwila ulunweno lwakwe pali bemba. Amenshi ya muli bemba yayaluka yaba kwati mulopa wa muntu uwafwa. Awe na fyonse ifyabumi muli bemba fyafwa.
 Malaika walenga batatu ena aitulwila ulunweno lwakwe pa mimana na pa tumfukumfuku twa menshi. Awe na menshi yayaluka umulopa. 
Elyo naumfwa malaika angalila amenshi asosa ati,
Pantu ebasumya umulopa wa bantu bamushilo no wa bakasesema,
Naumfwa no bulambo bwasosa abuti,
Elyo malaika walenga bane aitulwila ulunweno lwakwe pa kasuba. Awe akasuba kalaoca abantu ne cikabilila ngo mulilo. 
Abantu epakupya nganshi ku cikabilila. Balasaalula na Lesa uwaba na maka pali ifi finkunka. Awe bakaana no kulapila nokuti balelumbanya Lesa.
 Malaika walenga basano ena aitulwila ulunweno lwakwe pa cipuna ca bufumu bwa ciswango. Awe ubufumu bwa ciswango bwakupwa mu mfifi. Abantu ico balaumfwa ubukali, balasuma indimi. 
Kabili neco balaumfwa ubukali bwa filonda, balasaalula Lesa wa mu mulu. Bakaana ukulapila no kupilibuka pa fibi balecita.
 Malaika walenga mutanda aitulwila ulunweno lwakwe pa mumana ukalamba wa Yufurate. Awe amenshi mu mumana yakama, pakupekanya umwakupita ishamfumu sha ku kabanga. 
Elyo namona imipashi yakowela itatu iyapala bacula, ilefuma mu kanwa ka cisoka na mu kanwa ka ciswango na mu kanwa kakwa kasesema wabufi. 
Iyi mipashi yakowela yena ilacita ifishibilo fyacipeshamano. Kabili iya ku shamfumu shonse isha pesonde lyonse, kukushilonganika ku bulwi bwa pali bulya bushiku bwakwa Lesa wa maka yonse.
 “Umfweni! Nkesa kwati mupupu! Alishuka umuntu uwikala alelola nasunga ne fyakufwala fyakwe epakuti tele ubwamba, kabili insoni shamwikata!”
 Iyo mipashi yakowela yalonganya ishamfumu mu ncende iyo beta mu Cihibulu Amagedoni.
Malaika walenga cine lubali wena aitulwila ulunweno lwakwe mu lwelele. Ku cipuna ca Mfumu mwitempele mu mulu kwafuma ishiwi ilikalamba, lyasosa aliti, “Nomba capwa!” 
Elyo kwaba no kubyata kwa myele ya nkuba, calabulukuta, no kupanta kwa mfula, elyo ne cinkukuma icikalamba. Apo Lesa abumbile icalo, takwatala akuba icinkukuma ica musango uyu. Ici cali e cinkukuma icabipisha pali fyonse. 
Umusumba ukalamba wayakanikana mu fipande fitatu. Imisumba ya mu mishobo yonse nayo yabongoloka. Lesa talabile umusumba ukalamba Babiloni, lelo auleka ukunwa ulukombo lonse ulwaisula umwangashi wa cipyu ca bukali bwakwe. 
Awe ifishi fyaluba napo fyaya, ne mpili shonse shaloba. 
Amabwe ya mfula ayakulu nganshi yalaponena pa bantu. Ilibwe, limo lyafinine cikanga amakilo amakumi yane na yasano, (45kg). Abantu epakusaalula Lesa pa mulandu wa cinkunka ca mabwe aya mfula, pantu kwena cali cinkunka icabipa nganshi.
Umo pali bamalaika cine lubali abali ne nweno cine lubali aisa kuli ine. Uyu malaika alanjeba ati, “Isa nkulange ifyo balapingwila umwanakashi cilende uwalumbuka uwikala mupepi na menshi ayengi. 
Uyu e mwanakashi ishamfumu sha pano calo shicita nao ubulalelale na bantu ba pano calo balikolwa umwangashi wa bulalelale bwakwe.”
Elyo malaika ansenda mu matololo, ninshi ninjikatwa na Mupashi Wamushilo. Kabili emo namona umwanakashi ekele pa ciswango icakashika icakwata imitwe cine lubali ne nsengo ikumi limo, elyo umubili onse waisulafye amashina ya nsele ishakutuka Lesa. 
Umwanakashi wena ninshi afwele insalu ishakashikila ne shakashikafye, kabili naisamika ne fisamiko fya golide, utumabwe twamutengo no bulungu. Mu minwe yakwe mwena ekete ulukombo lwa golide umwaisula ifyabukakashi ne fyabipisha nganshi ifya bulalelale bwakwe. 
Pa mpumi yakwe pena palembelwe ishina ilyankaama ilyakuti,
Namona nokuti umwanakashi nakolwa, akolelwe umulopa wa bantu bamushilo no wa bakambone bakwa Yesu.
Malaika anjipusha ati, “Ico ulepapila cinshi? Kanshi nalakulondolwela inkaama ya pali uyu mwanakashi ne ya pa ciswango ico anininepo ica mitwe cine lubali ne nsengo ikumi limo. 
Ici ciswango wamona cali icamweo kale, lelo nomba tacili na bumi. Calafuma mu muyenge, elyo cikaye onaulwa. Abantu bekala pano calo, abo amashina yabo yashalembwa mu citabo ca bomi apo icalo catendekele ukubako, bakasunguka. Pantu bakamona iciswango icali icamweo kale, nomba tacili na bumi, lelo kabili cikesa moneka.
“Apa pantu palefwaikwa amano no kwiluka. Imitwe cine lubali, e mpili cine lubali apo umwanakashi ekala, kabili e shamfumu cine lubali. 
Pali ishi mfumu cine lubali, shisano shena shalifwa, imo icili ileteeka, elyo imbi yena tailaisa. Lelo nga yaisa, ikateekafye inshita inono. 
Cilya ciswango icali icabumi kale, nomba tacili na bumi, e mfumu yalenga cine konse konse. Ici ciswango caba pa shamfumu cine lubali, kabili cili mukuya kukonaulwa.
 “Elyo insengo ikumi limo shilya wacimona, ni bashamfumu ikumi limo. Lelo kwena tabalatampa kulateeka, bakapeelwa amaka yakuteeka insa imo, kabili bakaba pamo ne ciswango. 
Ishi shamfumu shabafye ne cintu cimo ico shifwaya, kupeela amaka yabo no buteeko bwabo ku ciswango. 
Elyo iciswango ne shamfumu bakalwisha Umwana wa Mpanga. Lelo Umwana wa Mpanga, pamo pene nabo aita, abasalwa abamukonka ne cisumino, bakabacimfya, pantu ni Kateeka wa bakateeka bonse, kabili ni Mfumu ya shamfumu shonse.”
Kabili malaika anjeba ati, “Amenshi umwene umwanakashi cilende ekelepo, e bantu, e mabumba ya bantu, imishobo, na ba ndimi shonse. 
Insengo ikumi limo umwene ne ciswango, fikapata cilende. Fikamupokolola ifintu fyonse no kumusha ubwamba. Fikalya umunofu wakwe no kumoca mu mulilo. 
Pantu ni Lesa uwalengele ukuti insengo shibombele pamo pakuti ifyo Lesa alefwaya ficitike. Insengo shapeele amaka yakuteeka ku ciswango, mpaka amashiwi yakwa Lesa yakafikilishiwe.
“Umwanakashi ulya umwene e musumba ukalamba uwateeka ishamfumu shonse isha pano calo.”
Ilyo ifi fyapita, elyo namona malaika umbi aleika ku mulu. Uyu malaika ali uwamaka nganshi no kubengeshima kwakwe kwaleta ulubuuto pa calo. 
Elyo aikatisha ishiwi apunda ati, “Naubongoloka! Umusumba ukalamba Babiloni naubongoloka! Nomba walwike icifulo ca mipashi yakowela ne mipashi yonse iyabipisha, ulucengo lwa fyuni fyonse ifyakowela, kabili ifyo abantu bapata. 
Pantu imishobo yonse yalinwako umwangashi wauko uukali uwabulalelale. Ishamfumu sha pano calo nasho shalecita ubulalelale nao. Abamakwebo ba calo conse nabo bamwenenemo ukuba abakankala ku mulandu wa lunkumbwa lwauko ulushaikulila.”
 Elyo naumfwa ishiwi na limbi ukufuma ku mulu lileti,
 Pantu ifyabubifi fyauko nafitulumana umwina ukufika na ku mulu,
 Muubweseshemo ukulingana nefyo nao walepeela.
 Muli nokuucusha no kuuletela ubulanda,
Lelo pa mulandu wa ifi,
 Elyo ishamfumu sha pano calo ishalecita ubulalelale nao no kukonkelela ulunkumbwa lwauko, shikalila no kuloosha pakumona icushi ca musumba uko ulepya. 
Bakeminina ukutalifye, ico bakatiina amacushi yauko. Bakasosa abati,
 Abamakwebo aba pano calo nabo bakalila no kuloosha umusumba, pantu tapakabe nelyo umo uwakushita ifyuma fyabo. 
Tapakabe wakushita ifyuma fya golide, ne fya silifa, ifyatumabwe twamutengo no bulungu, ne nsalu shabusaka ishabuuta tuutu, ne shakashikila ishatelela, ne shakashikafye. Tapakabe wakushita imiti yanunka ubusaka iya misango ne misango, ifintu fya misango misango ifyo bapanga ku meno ya nsofu, na ku fimuti ifyakosa umutengo, ne fya mukuba, ne fya cela, na mabwe ayakulungilwa bwino aya marbo. 
Tapakabe wakushita ifyanunka ubusaka sinamoni, na fimbi ifyanunka ubusaka, ifyacinyamuti fya cena cisuma, muri no fulankinisenshi, umwangashi na mafuta, ubunga ne ŋanu, iŋombe ne mpaanga, bakabalwe na maceleta, abasha ne myeo ya bantu. 
Abantu bamakwebo bakakweba abati, “Ifintu fyonse ifyo walefwaisha nafiloba. Ifyuma no bukankala bobe bonse nafiloba tawakatale aufimona nakabili!” 
Abamakwebo, abo banonkele fyuma mukucita amakwebo mu musumba ulya, bakeminina ukutalifye ico bakatiina amacushi yauko. Bakalila no kuloosha abati,
“Owe, owe! We musumba ukalamba!
 Elyo mu nsa imofye fyonse fyaonaika!”
Balapunda pakumona uko umusumba ulepya abati, “Takwatala akuba umusumba uwaba ngoyu musumba ku bukulu!” 
Elyo balaikuba ulukungu pa mitwe. Balalila no kuloosha abati,
 “Sansamuka we mulu,
 Elyo malaika umo uwamaka abuula ilibwe ubukulu kwati cilibwe cakupelelako, aciposa na muli bemba. Asosa ati, “Ifi fine efyo umusumba ukalamba wa Babiloni bakaufwinta panshi, kabili tawakatale aumoneka nakabili. 
Muli iwe Babiloni tamwakatale amumfwika nakabili ukulila kwa maseese, ukwimba kwa ŋomba, ukulila kwa bamutolilo na mapenga. Kabili muli iwe tamwakatale amusangwa fundi wa mulimo uuli onse, ne congo ca libwe ililepela tacakatale acumfwikamo nakalya. 
Ulubuuto lwa cisaniko talwakatale alumoneka muli iwe nakabili. Ishiwi lyakwa shibwinga na nabwinga talyakatale alyumfwika nakabili muli iwe. Abamakwebo bobe ebalumbwike nganshi mu calo conse. Amalele yobe yabepaike imishobo yonse.” 
Muli Babiloni emwalesangwa umulopa wa bakasesema na bantu bamushilo, elyo no mulopa wa bantu bonse abo baipeye pano calo.
Ilyo ifi fyapita, elyo naumfwa icapala icongo icikalamba ica mashiwi ya bantu abengi mu mulu balepunda abati,
 Pantu apingula mu cishinka no mulinganya!
 Kabili babwekeshapo ukupunda abati,
Abakalamba balya amakumi yabili na bane ne fyamweo filya fine bawa panshi balapepa Lesa uwikele pa cipuna ca Mfumu. Balasosa abati,
 Elyo ku cipuna ca Mfumu kwafuma ishiwi aliti,
 Elyo naumfwa icapala icongo ca mashiwi ya bantu abengi, icaba kwati kupooma kwa menshi, kabili kwati kupanta kwa mfula, cilepunda aciti,
Kanshi natwange, tusansamuke.
Napeelwa ukufwala insalu shabusaka ishabengeshima ishabuuta tuutu,
Elyo malaika anjeba ati, “Lemba utile ‘Balishuka abo baitwa ku mitebeto ya bwinga bwa Mwana wa Mpanga!’” Malaika atila nokuti, “Aya mashiwi yakwa Lesa cine cinefye.” 
Elyo namufukamina ukuti mupepe, lelo anjeba ati, “Awe wicita ifyo! Ndifye mubomfi mubiyo nga bamunonko bonse abeminina bukambone palwakwa Yesu. Ulepepafye Lesa. Pantu amashiwi ya bukambone bwakwa Yesu e mupashi wa bakasesema.”
Kabili namona umulu wacenama, namona na kabalwe uwabuuta. Uunininepo ishina lyakwe ni Mucetekelwa kabili Cishinka. Ni mu mulinganya apingula no kuya mu bulwi. 
Amenso yakwe yaba kwati lubingu lwa mulilo. Kabili ku mutwe wakwe afwala ifisote fyabufumu ifingi. Alilembwapo ne shina ilyo muntu nelyo umo ashaishiba, kanofye umwine eka. 
Afwele umwingila uwatumpwa mu mulopa. Ishina lyakwe batila, “Lishiwi lyakwa Lesa.” 
Ifita fya mu mulu nafimukonka, fininine pali bakabalwe ababuuta, fifwele ne nsalu ishabusaka, ishabuuta tuutu. 
Elyo mu kanwa kakwe mwafuma ulupanga ulwatwa ulwakucimfishako imishobo. Akabateeka ne nkonto ya cela mu minwe. Akanyantaula na mu cakukaminamo umwangashi wa bukali bwakwa Lesa. 
Pa mwingila wakwe na petanta lyakwe palembelwe ishina ilyakuti,
 Elyo namona malaika eminine pa kasuba. Alepunda ne shiwi likalamba ku fyuni fyonse ifipupuka mu lwelele aleti, “Iseni, longaneni pamo ku mitebeto ikalamba yakwa Lesa! 
Iseni mukulya iminofu ya bashamfumu, iya bakalamba ba fita, ne ya fita ifyamaka, iminofu ya bakabalwe ne ya benda pali bakabalwe, ne minofu ya bantufye bonse, abantungwa na basha, abakalamba na baice!”
Elyo namona iciswango na bashamfumu ba pano calo ne fita fyabo nabalongana kukulwisha uuninine pali kabalwe ne fita fyakwe. 
Lelo iciswango bacikata pamo pene na kasesema wabufi. Uyu kasesema ewalecitilako iciswango ifishibilo fyacipeshamano. Elyo na kuli ifi fipeshamano abepaike bonse abo basumine ukulembwa icishibilo ca ciswango na bonse abo abapepele icilubi ca ciswango. Iciswango na kasesema wabufi epakubaposa abatuntulu muli bemba wa mulilo umupya ifyanunka kwati maluti. 
Ifita fya ciswango na bashamfumu fyena bafipaya ku lupanga lwafumine mu kanwa ka uuninine pali kabalwe. Ifyuni fyonse fyalya iminofu yabo fyaikuta nganshi.
Elyo namona malaika aleika ukufuma ku mulu, mu minwe yakwe ekete ulufungulo lwa pa muyenge no munyololo ukalamba. 
Awe aikata icisoka, acikaka pa myaka ikana limo. Ici e cisoka cakale na kale, e Ciwa wine nangu Satana. 
Aciposa na mu muyenge aisalapo, akomenenapo ne namba. Acitile ifyo pakuti cikalabepaika imishobo nakabili, mpaka imyaka ikana limo ikapite. Iyo myaka nga yapita, elyo akacikakula pa kashita akanono.
 Elyo namona ifipuna fyabufumu, na bekelepo babapeela amaka yakuputula imilandu. Kabili namona ne mipashi ya abo bantu baipeye mukubaputulako imitwe pa mulandu wakwiminina bukambone pali Yesu na peshiwi lyakwa Lesa. Aba bena tabapepeleko ciswango nangu icilubi caciko, kabili tabasumine ukulembwa pa mpumi shabo nangu pa fisansa fyabo icishibilo ca ciswango. Awe bena babuuka ku bafwa, balateeka ubufumu pamo na Kristu imyaka ikana limo. 
Abantu bambi abafwa bena tabali abomi mpaka imyaka ikana limo yapita. Uku e kushukuka kwakubalilapo. 
Balishuka, kabili bamushilo abakashukilako ukushukuka kwakubalilapo. Pali aba bena imfwa yacibili tayakwatapo maka nakalya. Bakabafye bashimapepo bakwa Lesa na Kristu, elyo kabili bakateeka ubufumu pamo nankwe imyaka ikana limo.
Ikatila imyaka ikana limo nga yapita, elyo Satana akakakulwa akafume mu cifungo cakwe. 
Akesa kukubepaika imishobofye yonse iya pano isonde, iyo batila Gogi na Magogi. Satana akabalonganika ku bulwi, kabili bakaba kwati umusensenga wa pa lulamba lwa bemba ku bwingi. 
Bakasalanganina pa calo conse. Bakashinguluka no musumba Lesa atemwa, umwikala abantu bamushilo. Lelo umulilo ukafuma ku mulu ukaboce bonse nakalya nakalya. 
Elyo Ciwa uwalebabepaika nao akaposwa muli bemba wa mulilo umupya ifyanunka nga maluti, umo iciswango na kasesema wabufi bena baposwa kale. Muli uyu mulilo tabakatale abafumamo, emo bakalacula pe ubwaca no bwaila.
 Elyo namona icipuna ca Mfumu icikalamba icabuuta kabili namona no wikelepo. Icalo no mulu fyafulumuka icinso cakwe, te fyakumona noko fyaya. 
Elyo namona abafwa abakalamba na baice beminine pantashi ya cipuna ca Mfumu. Awe ifitabo fyakupukulwa, ne citabo cimbi, icitabo ca bomi cakupukulwa. Abafwa babapingula ukulinga nefyo bacita ngomo fyalembelwa mu fitabo. 
Elyo bemba nao afumya bonse abafwilamo. Imfwa ne calo ca bafwa nafyo epakufumya abantu abafwa abalimo. Bonse babapingula ukulingana nefyo bacita. 
Elyo imfwa ne calo ca bafwa bafiposa muli bemba wa mulilo. Uyu bemba wa mulilo e mfwa yacibili. 
Kabili umuntu onse uo ishina lyakwe lishisangilwe mu citabo ca bomi, bamuposa muli bemba wa mulilo.
 Elyo namona umulu upya ne calo cipya. Umulu wakubalilapo ne calo cakubalilapo ninshi nafipita, na bemba tewakumoneka. 
Namona na Yerusalemu mupya, umusumba wamushilo, uleika ukufuma kuli Lesa mu mulu, nabaupekanya no kuufwika ubusaka nga nabwinga uo baletwala kuli shibwinga. 
Elyo naumfwa ishiwi ilikalamba ukufuma ku cipuna ca Mfumu lileti, “Nomba icifulo cakwa Lesa cili pakati ka bantu! Lesa akulaikala nabo, elyo nabo bakulaba abantu bakwe. Ni Lesa umwine akulaikala nabo, kabili akulaba Lesa wabo. 
Akabafuuta ifilamba fyonse ku menso yabo. Takwakatale akuba imfwa nakabili, nangu ukuloosha, nangu ukulila ifilamba, nangu ukukalipwa iyoo. Pantu ifintu fyonse ifyakale nafipita.”
Elyo uwikele pa cipuna ca Mfumu asosa ati, “Nomba nalacita fyonse fibe ifipya!” Kabili anjeba ati, “Ale, lemba ifi fintu, pantu aya mashiwi yacishinka, kabili ayalinga ukucetekela.” 
Anjeba nokuti, “Capwa! Nine Alfa kabili nine Omega, nine Citendekelo kabili nine Kapeleko. Onse uuli ne cilaka nkamupeela amenshi yakunwa ayabupefye ukufuma ku kamfukumfuku ka menshi ayapeela umweo. 
Uwacimfya eo nkapeela ifi, kabili nkaba Lesa wakwe, nao akaba umwana wandi. 
Lelo abo abashashipa, ababula icisumino, abatemwa ifibi, abamisoka, abacita ubulalelale, abaloshi, abapepa utulubi na ba bufi bonse, bena incende yabo ni muli bemba wa mulilo umupya ifyanunka nga maluti. Na iyi e mfwa yacibili.”
Elyo malaika umo pali bamalaika balya cine lubali, abali ne nweno cine lubali ishaisula ifinkunka cine lubali ifyakupelekeshako, aisa kuli ine, alanjeba ati, “Isa nalakulanga nabwinga muka Mwana wa Mpanga.” 
Elyo malaika ansenda ku lupili ulukulu kabili ulutali, ninshi ninjikatwa na Mupashi Wamushilo. Ananga Yerusalemu, Umusumba Wamushilo, uleika ukufuma ku mulu, kuli Lesa. 
Ulebengeshima no bucindami bwakwa Lesa. Umusumba wabengeshima kwati tumabwe twamutengo utwapala ilibwe lya yasipeli, no kubeeka kwati libwe lya kilistali. 
Uyu musumba waba ne linga ilikalamba, kabili ilitali. Wakwata ne mpongolo ikumi limo na shibili, na bamalaika ikumi limo na babili abakulonda impongolo. Kabili pa mpongolo pene palembwapo amashina ya nko ikumi limo na shibili isha bena Israeli. 
Ku kabanga kwaba impongolo shitatu, ku kapinda ka ku kuso impongolo shitatu, ku kapinda ka ku kulyo impongolo shitatu, na ku masamba nako impongolo shitatu. 
Ilinga lya musumba lyakuulwa pa mabwe ikumi limo na yabili aya mu mufula. Elyo pali ayo mabwe palembelwe amashina ya basole ba Mwana wa Mpanga ikumi limo na babili.
 Malaika uo nalelanda nankwe akwete inkonto yakupiminako iya golide, pakuti apime umusumba, impongolo sha musumba ne linga lya musumba. 
Umusumba waba na matungi yane, uwalingana ubutali no bwipi. Elyo malaika abuula inkonto yakupiminako, apima no musumba. Asanga ukuti mubutali na mubufumo, elyo no butali ukuya mu mulu fyonse fintu fyalingana, fyalepa amakana ikumi limo na fibili ukulingana no kupenda kwabo (12,000). 
Kabili malaika apima icibumba ca musumba ukufuma panshi ukuya mu mulu asanga ukuti cili amakubiti umwanda umo na makumi yane na yane ukulingana no kupenda kwabo (144). Malaika alekonka ifyo abantu bapima. 
Ilinga lyena lyakuulilwe na mabwe ya yasipeli. Elyo umusumba wena wakuulilwe na golide eka eka, uwalebeka kwati mulolani. 
Pa mabwe ya mu mufula apakuulilwe ilinga lya musumba mwali no tumabwe utwamutengo utwalekana lekana. Ilibwe lyakubalilapo ilya mufula, libwe lya yasipeli, ilyabubili libwe lya safile, ilyabutatu libwe lya agate, ilyalenga bune libwe lya emeradi. 
Ilya busano libwe lya onikisi, ilyalenga mutanda libwe lya kanelia, ilyalenga cine lubali libwe lya kirisalite, ilyalenga cine konse konse libwe lya bereli, ilyalenga pabula libwe lya topasi ilyalenga ikumi limo libwe lya kilisopasi, ilyalenga ikumi limo na limo libwe lya yasinti, ne lyalenga ikumi limo na yabili libwe lya amefisiti. 
Elyo impongolo ikumi limo na shibili, e fimabwe fyamutengo ikumi limo na fibili. Cila mpongolo yapangwa ku cilibwe cimo. Umusebo ukalamba uwa mu musumba, ubeeka kwati mulolani, ico wapangwa na golide eka eka.
Mu musumba nshimwenemo itempele. Pantu Lesa umwine wa maka yonse no Mwana wa Mpanga e tempele. 
Umusumba taukabila ulubuuto lwa kasuba nangu ulwa mweshi. Pantu ubucindami bwakwa Lesa e lubuuto lwauko, no Mwana wa Mpanga e cisaniko cauko. 
Imishobo ya pano isonde yakulaenda mu lubuuto lwauko. Kabili bashamfumu ba pano calo emo bakaleta ubucindami bwabo. 
Impongolo sha musumba akasuba konse shikalaba ishacenama, tashakatale ashisalwa, pantu mu musumba tabwakatale abwila. 
Abantu ba mishobo yonse bakaletamo ubucindami ne fyuma fyabo. 
Icakowela conse tacakengile mu musumba, nangu umuntu onse uucita ifyamusebanya nangu uwabufi. Lelo abakengila mu musumba bantu abo amashina yabo yalembwa mu citabo ca bomi ica Mwana wa Mpanga.
 Elyo malaika ananga umumana uwa menshi ayapeela umweo. Uyu mumana untu wabengeshima kwati tumabwe twa kilistali, kabili wafuma mu cipuna cakwa Lesa no Mwana wa Mpanga. 
Elyo kabili wapita pakati ka musebo ukalamba uwa mu musumba. Cila bushilya bwa mumana, kwaba umuti wamweo uutwala ifitwalo imiku ikumi limo na ibili. Kanshi emukuti, utwala cila mweshi. Amabula yena yakundapilako abantu bonse. 
Muli uyu musumba tamwakasangwe nelyo cimo ico Lesa alapisha.
Bakalatamba icinso cakwe, ne shina lyakwe likalembwa pa mpumi shabo. 
Tabwakaleila, kabili takwakabe kukabila ulubuuto lwa cisaniko nangu ulubuuto lwa kasuba, pantu Imfumu Lesa eikaba ulubuuto lwabo. Elyo nabo bakalateeka pe na pe.
Malaika elyo anjeba ati, “Aya mashiwi yacishinka kabili ayalinga ukucetekela. Kabili Imfumu Lesa uutumina bakasesema Mupashi wakwe, ewatuma malaika wakwe ku babomfi bakwe pakuti abalange ifyalaswa ficitikefye bwangu bwangu.”
Yesu aleti, “Umfwa! Nalaisafye bwangu. Balishuka abasunga amashiwi ayasesemwa muli ici citabo!”
Nine Yoani naumfwile no kumona ifi fintu. Ilyo napwile ukumfwa no kumona ifi fintu, nafukamine malaika uwanangile ifi fintu pakuti mupepe. 
Lelo anjeba ati, “Awe ifyo tefyo! Ine ndi mubomfi nga iwe wine. Ine ndifye nga bamunonko bakasesema na bonse abo abasunga amashiwi ya muli ici citabo. Iwe ulepepafye Lesa!” 
Kabili anjeba ati, “Wisunga mu nkaama amashiwi ayasesemwa muli ici citabo, pantu inshita naipalama. 
Lekeni uubifya akonkanyepo ukubifya, no wasendwa ne fikowesha, nakonkanyepo ukusendwa ne fikowesha. Elyo uucita ifyalungama nakonkanyepo ukucita ifyalungama, no wamushilo nakonkanyapo ukuba uwamushilo.”
 Yesu aleti, “Mona! Nalaisafye bwangu! Ndeleta ifilambu fyandi ifyakupeela cila muntu ukulingana nefyo acita. 
Nine Alfa kabili nine Omega, nine Wayambilako kabili nine Wakupelekeshako, nine Citendekelo kabili nine Kapeleko.”
 Balishuka abasamba imingila yabo, pakuti bakwate insambu shakulyako ifitwalo fya muti wamweo no kwingila mu musumba pa mpongolo. 
Lelo abashala kunse ya musumba bantu abolungana nge mbwa, abacita amalele, abacita ubulalelale, aba misoka abapepa utulubi, nabo bonse ababufi mukulanda na mu micitile yabo.
 “Nine Yesu ne utumine malaika wandi ku kwisa sokolola ifi fintu ku nkunta shonse. Ine ndi wa mu lupwa lwakwa Davidi, kabili nine lutanda ulwabekesha ulwa lucelo.”
 Mupashi na nabwinga balesosa abati, “Isa!”
 Ine Yoani, ndesokako uyo onse uwaumfwako amashiwi yasesemwa muli ici citabo. Nga cakuti umo alundako fimbi kuli aya mashiwi, Lesa nao akamulundilapo ukumukanda pa finkunka fyalondololwa muli ici citabo. 
Elyo umo nga afumyapo fimo pa mashiwi yasesemwa muli ici citabo, Lesa nao akamupoka icipande cakwe ica fitwalo fya muti wamweo no kukanaingila mu musumba wamushilo, ifyalondololwa muli ici citabo.
Uyu uwasokolola fyonse ifi asosa ati, “Cine cinefye! Nalaisafye bwangu!”
Icikuuku ca Mfumu Yesu cibe na bamushilo bonse. Ameni.
