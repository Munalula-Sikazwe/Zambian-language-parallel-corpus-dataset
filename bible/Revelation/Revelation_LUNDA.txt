Chimwekeshu chaYesu Kristu chamumwekesheluwu kudi Nzambi, kulonda aleji ambuŋindi yuma yikukeŋa kumwekana mumafuku akadi kuvula. Watemesheli kaŋelu kindi nakuyishimuna kudi kambuŋindi Yowanu.
Diyi washimwini wunsahu waIzu daNzambi niwaYesu Kristu, yoyuma yamweniyi yejima.
Yowu wukutaŋila akwawu nakooleki, ninawa akutiya mazu awuprofwetu iwu anakooleki, ákuhemba yuma yanasonekuwu mwenimu; muloŋa mpinji keŋa yishiki.
Ami Yowanu nasonekeli yipompelu yekala muAsiya yitanu nayiyedi. Luwi lwikali nanenu nikuwunda kwakufuma kudi owu wekala kwoku, wadiŋi kwoku, wamba kenza; kwakufuma nikudi Spiritu wekala mutanu namuyedi wekala kumesu etanda dindi dawanta;
kwakufuma nikudi Yesu Kristu, yowu chinsahu washinshika, yowu wedi wamudi afu, yowu nyuuli yawanyanta aheseki.
Watwilishili twikali anyanta niatupristu twaNzambi yindi, yowu Tata. Lubanji lwakulema niwanta wikali windi hayanyaka nanyaka. Amena.
Talenu, hakwinza namavu, antu ejima akamumona namesu, niwena amupwikili; ninyunza yejima yaheseki yakamudila makumbu. Mwamweni. Amena.
Mwanta nindi Ami yami Alefwa, yami Omega, wekala kwoku, wadiŋi kwoku, wamba kenza, Nzambi Chinyaweji.
Ami manakwenu Yowanu, mukwakumwena nenu hamu niyihuŋu niwanta nikutatakena kwamudi Yesu, nadiŋi hachitutu, ijina dachu Patamosa, kukoola izu daNzambi, nikushimuna nsaŋu yaYesu.
Nadiŋi mudi Spiritu hefuku daMwanta; hinukutiya kunyima izu davuma neyi mpùŋa,
nindi, Ami yami Alefwa, yami Omega, yami Tachi, yami Nkumininaku. Yiwukumona yisoneki mumukanda, wutemeshi kuyipompelu yitanu nayiyedi yekala kuEfwesesa, nikuSimirina, nikuPerigamu, nikuTiyatira, nikuSaradisa, nikuFiladelifiya, nikuLayodikeya.
Hinukubalumuka nami nitali izu dinahoshi nanami. Chinabalumuki nimona mawimenu amanoŋu awuru atanu nayedi.
Mukachi kamawimenu amanoŋu mudi wúdi neyi Mwana kaMuntu, navwali ihina dakuluka nikunyendu, kwibwambu kudi muya wawuru.
 Mutu windi ninsuki jindi jitooka to-o neyi wanda wutooka, chikwanvula yamalola; nimesu indi adi neyi muzuzu wakesi,
 ninyendu yindi yidi neyi wuneŋu wudi nakuyemoka muluteŋu; niizu dindi didi neyi kuvuma kwamuluumbi.
Muchikasa chindi chachidiilu mudi tutumbwa tutanu natuyedi; mukanwa kindi mwedika mpoku yakabali yatwa, yikweti wumwemu kuyedi; kumesu indi kudi neyi chatoŋekaŋa itaŋwa naŋovu.
Chinamumweni hinukudimbukila kunyendu yindi neyi nimufu hohu. Hakunnaŋika chikasa chindi chachidiilu nindi, Bayi wutiya womaku, yami Tachi, yami Nkumininaku,
yami Mumi; kufwa nafwili, hakwinzichi nahanda hayanyaka nanyaka. Nsapi jakufwa nijakaluŋa jidi nanami.
Dichi sonekaku yuma yiwunamoni, niniyi yiduku, niyuma yamba kenza kukukuminina.
Nsaŋu yakujinda yatutumbwa tutanu natuyedi túwunamoni muchikasa chami chachidiilu, niyamawimenu amanoŋu awuru atanu nayedi; tutumbwa tutanu natuyedi hiyaŋelu ayipompelu yitanu nayiyedi; nimawimenu amanoŋu atanu nayedi hiyipompelu yitanu nayiyedi.
Kaŋelu kachipompelu chakuEfwesesa musonekeli neyi:
nindi, Neluki nyidimu yeyi, nichiwakabakanaŋa, nichiwatatakenaŋa, nichiwabulaŋa kusha antu atama kumuchima, nichiwesekeli antu aditenaŋa nawu tuyapostolu, komana hiyapostoluku, wunayishinshiki neyi hiyantwambi.
Wunatatakeni, wunakooli ijina dami, hiwunazeyuku.
Hela chochu, nakumoni namuloŋa, nami wunaleki kukeŋa kweyi kwatachi.
Dichi anukaku chiwadiŋi, wubalumuki mumuchima, wili nyidimu yiwelilaŋa hatachi. Neyi nehi, neyi wukubula kubalumuka mumuchima, nukwinza kudeyi nakufumisha wimenu wenoŋu deyi hiwudi.
Ilaŋa chuma chachiwahi chiwudi nachu, chiwahelaŋa nyidimu yawaNikolayitani yinahelaŋa ninami.
Yowu wukweti matu atiyi mwakuhoshayi Spiritu nayipompelu. Yowu wukwimika mushindu nakamwiteja kudya kumutondu wawumi wekala muParadisa yaNzambi.
Kaŋelu kachipompelu chakuSimirina musonekeli neyi:
Nindi, Neluki yihuŋu yeyi niwuzweŋi weyi, kutoŋa waheta, neluki nimatuka anowu elaŋa nawu tudi aYudeya, komana hiyaYudeyaku, hishikola yaSatana kwawu.
Bayi wutiyaŋa woma wayuma yiwukukeŋa kukaba nachuku. Tiya, diyabolu keŋa ashi akwenu amakwawu mukaleya, kulonda ayeseki; mwakamona yihuŋu mafuku ikumi. Ikalaku washinshika ndo-o nikukufwa, nakakwinka chibaaba chawumi.
Yowu wukweti matu atiyi mwakuhoshayi Spiritu nayipompelu. Yowu wukwimika mushindu hiyakamukatisha nakufwa kwamuchiyeduku.
Kaŋelu kachipompelu chakuPerigamu musonekeli neyi:
Nindi, Neluki kuwashakama, kwokwekala itanda dawanta waSatana; ilaŋa eyi wakakela ijina dami mbe, kudikala kukuhwelela kuwankuhwelela nehi, hela mumafuku adiŋiyi chinsahu chami Antipasi, muntu wami washinshika, ajahiluwu mukachi kenu kwashakamayi Satana.
Hela chochu, kudi yuma yantesha yinakumoni nachu namuloŋa, muloŋa wudi nawakwenu acheŋi kwenoku etejaŋa maana ayilejeluwu kudi Balami, walejeli Balaki mwakutila anyana kaIsarela muhetu akadyi yuma yanapeshuwu nachu ankishi, akeli niwujila.
Wudi nawakwenu acheŋi nawa etejaŋa ntaŋishilu yawaNikolayitani chochimu.
Dichi balumukaku mumuchima. Neyi nehi, nukwinza swayi kudeyi, nakalwi nawu njita nampoku yakabali yamukanwa kami.
Yowu wukweti matu atiyi mwakuhoshayi Spiritu nayipompelu. Yowu wukwimika mushindu nakamwinkahu manina adiŋi akusweka, nakamwinka niilola ditooka, helolodu asonekahu ijina dadiha, dabula kwilukawu antu, chiŋa yowu muntu wukuditambula.
Kaŋelu kachipompelu chakuTiyatira musonekeli neyi:
Nindi, Neluki nyidimu yeyi, nikukeŋa kweyi, nikukuhwelela kweyi, nichiwakalakelaŋa akwenu, nikutatakena kweyi, neluki nami nyidimu yeyi yakukuminina yinabadiki yakusambila.
Hela chochu, nakumoni nami wudi namuloŋa, wunamwiteji owu mumbanda Yezebeli, waditenaŋa nindi nikaprofwetu, hakutaŋisha nakudimba ambuŋami akoŋi wujila, adyi niyuma yanapeshuwu nachu ankishi.
Namushili mpinji yakubalumuka mumuchima, komana yena kwonti kwindi kubalumuka nakuleka wujila windi.
Tiya, hinukumunatila hakadidi kayikatu, niakwawu elaŋa nindi wuvumbi nukuyumbila nawa muyihuŋu yasweja, chiŋa abalumuka munyichima nakuleka nyidimu yawu.
Nakajaha anyanindi nachipupu; niyipompelu yejima yakeluka nawu natalatalaŋa munyichima mwivumu; nakayinka wejima wenu hamuntu hamuntu mwesekela nyidimu yenu.
Ilaŋa enu munashali muTiyatira, yenu ejima munabuli kwiteja maanawa, munabuli kwiluka yuma yaSatana yatenaŋawu nawu yakunama; nukuyila nami hinukuyitwika chisenda chacheŋuku.
Hela chochu, kakelenu mbe chuma chimudi nachu nichinakenza.
Yowu wukwimika mushindu, wúkukakela nyidimu yami ndo-o nikunsa, nakamwinka wanta wanyunza.
 Wakayiyuula nankùnyi yachikuŋu.
Nakamwinka Katumbwa katoŋekaŋa nabudidi.
Yowu wukweti matu atiyi mwakuhoshayi Spiritu nayipompelu.
Kaŋelu kachipompelu chakuSaradisa musonekeli neyi:
Tonaku, wukoleshi yuma yinashali yinakeŋi kufwa; muloŋa hinamoni nyidimu yeyi kulumbuluka kumesu aNzambi yamuku.
Dichi anukaku chiwatambwili nimuwatiyili, wukakelumu, wubalumuki mumuchima weyi. Dichi neyi wakabula kutona, nakenza neyi chenzaŋa ikombi, hiwakeluka mpinji yinakakukasumwishaku.
Hela chochu, wudi namajina antesha awantu muSaradisa anabuli kutamisha mahinawu; wena akenda nanami nakuvwala yitooka muloŋa anateli.
Yowu wukwimika mushindu, diyi akavwikawu mahina atooka; hinakajimaŋesha ijina dindi mumukanda wawumuku, naketeja ijina dindi kumesu aTata yami nikumesu awaŋelu jindi.
Yowu wukweti matu atiyi mwakuhoshayi Spiritu nayipompelu.
Kaŋelu kachipompelu chakuFiladelifiya musonekeli neyi:
Nindi, Neluki nyidimu yeyi. Tiya, nakushili kumesu eyi chenzelu chachashi, hikwekala wákatwesha kuchenzelaku; eyi wudi naŋovu yantesha, wunahembi izu dami, wunabuli kudikala ijina dami.
Tiya, nukutembula akwashikola yaSatana elaŋa nawu tudi aYudeya, komana hiyaYudeyaku atwambaŋa kwawu, akenzi nakudifukula kunyendu yeyi, akeluki nawu ami nakukeŋa.
 Chiwunahembi izu dami nakutatakena, ami nawa nakakuhemba wakabuli kumona mpinji yamba kenza nakushika mumpata yamunu mwishina yejima, yakuyeseka antu ashakama hamaseki.
 Nukwinza swayi; kwataku chiwudi nachu mbe, kulonda abuli kukutambula chibaaba cheyi.
Yowu wukwimika mushindu nakamubalumuna kwikala chishimi chamuTembeli yaNzambi yami, hamba kedikamu cheŋuku. Nakasoneka hadi yena ijina daNzambi yami, niijina daŋanda yaNzambi yami, yowu Yerusalema yayiha yakasuluka mwiwulu nakufuma kudi Nzambi yami, niijina dami dadiha.
Yowu wukweti matu atiyi mwakuhoshayi Spiritu nayipompelu.
Kaŋelu kachipompelu chakuLayodikeya musonekeli neyi:
Nindi, Neluki nyidimu yeyi nami hiwutuuta hela kutataku, nakeŋi nami wikali wutuuta hela wutata.
Chiwuneli wukanvuyenki hohu, hela wutuuta hela wutata nehi, nukukusanza.
Chiwuneli neyi, Nimukwakuheta, nadiheteshi dehi, hinabuli chumaku; komana jakukuma dehi, wumulanda, wukazweŋi, wumputamesu, wudi nawuvu.
Tiya maana inukukuleja, nami landaku kudami wuru wakoseka nakesi, wikali mukwakuheta; nimahina atooka, wuvwali kulonda wuvu weyi wubuli kumwekana, wubuli kutiya nsonyi; landaku niyihemba, wukwiti kumesu wumoni nawa.
Antu ami inakeŋa nayikonkololaŋa nakuyifumba; dichi shaku muchima wubalumuki.
Talenu, nemani kuchenzelu nakudondomwena; neyi kudi muntu wukutiya izu dami, hakwenzulula chenzelu, nukwiŋila mudi yena, nukudya nindi, niyena nawa wukudya nanami.
Yowu wukwimika mushindu, nakamwiteja kushakama nanami hetanda dami dawanta, neyi chinemikili ami mushindu, nashakama naTata yami hetanda dindi dawanta nawa.
Yowu wukweti matu atiyi mwakuhoshayi Spiritu nayipompelu.
Chiyakumini yumiyi nami nitali, hinukumona chenzelu chinenzuluki mwiwulu; hinukutiya izu dinasambilili kutiya dadiŋi neyi mpùŋa, hidikuhosha nanami nindi, Inzaŋa munu mwiwulu, nikumwekesheli yuma yamba kenza kukukuminina.
Hohenohu niikala nimudi Spiritu; kutala mwiwulu anashumu itanda dawanta; hetandodu dawanta hashakama wumu.
Yena washakamahu, kumutala wudi neyi chikwelola damwekanaŋa nikwishinadi nidichinana. Kwitanda dawanta kwanyeŋumuka kansuluŋunda, kukatala kadi neyi emeraldi.
Kwitandodu dawanta kwanyeŋumuka matanda awanta makumi ayedi nawana (24). Hamatandowu hashakama akulumpi makumi ayedi nawana (24), anavwali mahina atooka; nikunyitu yawu kudi yibaaba yawuru.
Mwitanda dawanta himukwidika ninzaji nimazu nikudidima. Kumesu etanda kudi nimanoŋu abutuka atanu nayedi, yowu Spiritu waNzambi wekala mutanu namuyedi.
Kumesu etanda kudi neyi ijiya dachibanjilu didi neyi ilola dakejima. Nimukachi ketanda nikunyeŋumuka itanda kwi-ndo kudi amomi awana ela kwamesu hohu, nikwivumu nikunyima.
 Mumi wakusambila wudi neyi mutupa, mumi wamuchiyedi wudi neyi mwana kaŋombi, mumi wamuchisatu kumesu wudi neyi amuntu, mumi wamuchiwana wudi neyi mbuulu wukutuuka.
Awa amomi awana akweti mpuula, iwu jitanu nayimu, iwu jitanu nayimu, muyawana wawu; ela kwamesu hohu hejima kwi-ndo nimukachi. Nimwaana niwufuku hiyanookaŋaku nakwila nawu,
Awa amomi chakutiyakeshawu lubanji lwakulema nimpuhu nakusakilila wáshakama hetanda, wáhandaŋa hayanyaka nanyaka,
awa akulumpi makumi ayedi nawana (24) hiyakudinata hamaseki kunyendu yanowu washakama hetanda dawanta, nakudifukula kudi yena wahandaŋa hayanyaka nanyaka. Hiyakunatila yibaaba yawu kumesu etanda dawanta,
nakwila nawu,
Muchikasa chachidiilu chayena washakama hetanda dawanta hinukumona mukanda, awusoneka nimukachi nihewulu, awulamika chacheni nayilamiki yitanu nayiyedi.
Hinukumona kaŋelu waŋovu hakubidika nezu datiyakana nindi, Náteli kubakula mukandowu nakulamona yilamiki yawu hinyi?
 Nimwiwulu nihamaseki nimwishina damaseki himwadiŋi wátwesheli hela kubakula mukandowu, hela kuwutalaku.
Ami hinukudila chacheni chikunabuli kumwekana muntu watela kubakula mukandowu hela kuwutala.
Mukulumpi wumu hakuŋila nindi, Bayi wudilaku; tala, Mutupa wakumuchidi waYuda, Muji waDavidi, nemiki mushindu wakubakula mukanda nakulamona yilamiki yawu yitanu nayiyedi. 
Hinukumona mukachi ketanda nawamomi awana nimukachi kawakulumpi, munemani Mwana kaMukoku wudi neyi anamujahi dehi, wukweti nseŋu jitanu najiyedi, nimesu atanu nayedi, diyi Spiritu waNzambi mutanu namuyedi anatemeshuwu mwahita iseki dejima.
Hakwinza nakuwutambula kuchikasa chachidiilu chayenowu wadiŋi washakama hetanda dawanta.
Chanatambuliyi mukandowu, awa amomi awana ninawa akulumpi makumi ayedi nawana (24), hiyakudinata chamesu heseki kunyendu yaMwana kaMukoku. Wejima wawu akweti tudada niyeŋa yawuru yakunama yenzala insensi, yowu kulombela kwawakwakujila.
Hiyakwimba kamina kakaha nawu,
Anayilishi dehi wanta waNzambi niatupristu;
Hinukwila nikumona nikutiya izu dawaŋelu amavulu anyeŋumuka itanda dawanta niamomi niakulumpi; kuyichinda makombakaji ikumi mapampa makombakaji ikumi, nimakombakaji amakombakaji, akadi kuchindewa.
Hiyakwila nezu datiyakana nawu,
Yuma yejima yaleŋeluwu yekala mwiwulu nihamaseki nimwishina damaseki nihakaluŋalwiji, niyuma yejima yidumu, hinukuyitiya nakwila nawu,
Niamomi awana hiyakwila nawu, Amena. Niakulumpi hiyakudinata heseki nakudifukula.
Hinukumona chalamwiniyi Mwana kaMukoku chilamiki chimu chanoyu yilamiki yitanu nayiyedi, hinukutiya mumi wumu wahadi amomi awana hakwila nezu dakudidima nindi, Inzaŋa.
Nami nitali, hinukumona kawalu katooka; mukwakwendelahu nasendi wuta wamukunji. Amwinka chibaaba, hakuya nakwimika mushindu kulonda nawa akemikaŋa mushindu ho-o.
Chalamwiniyi chilamiki chamuchiyedi, hinukutiya mumi wamuchiyedi hakwila nindi, Inzaŋa.
Hikukwidika kawalu kakwawu, kachinana; mukwakwendelahu amwinka jakufumisha kuwunda hamaseki, kulonda antu ajahaŋani. Amwinka mpoku yakabali yeneni.
Chalamwiniyi chilamiki chamuchisatu, hinukutiya mumi wamuchisatu hakwila nindi, Inzaŋa. Nami nitali, hinukumona kawalu keyila; mukwakwendelahu nasendi chesekelu muchikasa chindi.
Mukachi kawamomi awana hinukutiya neyi izu, hidikwila nindi, Chifwoyu chatidiku wulooku wefuku dimu, niyifwoyu yabali yisatu wulooku wefuku dimu; bayi wukisaŋana manji nivinyuku.
Chalamwiniyi chilamiki chamuchiwana, hinukutiya izu damumi wamuchiwana hakwila nindi, Inzaŋa.
Nami nitali, hinukumona kawalu katookoloka; mukwakwendelahu wukweti ijina dindi diyi Kufwa, nikaluŋa kamulondela munyima. Hiyakuyinka wanta wakujaha chibalu chamuchiwana champata yahanu hamaseki, ajahi nampoku yakabali nanzala nayipupu nawanyama ayisuma amwisaŋa.
Chalamwiniyi chilamiki chamuchitanu, hinukumona mwishina dakameŋa antu ajahiluwu, akooleli izu daNzambi nikushimuna kwashimwinuwu.
Hiyakubidika nezu datiyakana nawu, Eyi Mwanta wajila, walala, wamba kasompesha antu ashakama hamaseki mwaakanyi, kulonda kututendela mashi etu?
Hiyakuyinka wejima wawu hamuntu hamuntu, nyinkukumba yitooka, hiyakuyileja nawu, Nookenuhu kampinji kanti kakwawu, ninichi chakamanishawu kujaha akwenu aŋamba, nianakwenu neyi chayijahiluwu enu nawa.
Chalamwiniyi chilamiki chamuchitanu nachimu, hikudi mutentanshi weneni; itaŋwa hidikubalumuka kwiyila bwi-i neyi chikeleyi chamavuji eyila; kakweji kejima hikakubalumuka neyi mashi;
 nitutumbwa twamwiwulu hitukuholokela hamaseki neyi yikuyu yayisu yinawulumuki chanachankaŋeshuwu mutondu nampepela yeneni.
Iwulu hiyakudifumisha neyi mukanda wanavuŋavuŋuwu; nimapidi ejima niyitutu yejima hiyakuyitutulula muyadiŋi.
Anyanta ankanu ahamaseki, niatulamba, niakulumpi janjita, niakwakuheta, niayilobu, nianduŋu ejima, niabula kwikala anduŋu ejima, hiyakubatama mumayeŋu nimumalola akumapidi.
Hiyakuyila mapidi namalola nawu, Tuhinukilenu, mutusweki tubuli kumwekana kumesu anowu washakama hetanda dawanta, abuli kutuzuwila kudi Mwana kaMukoku;
muloŋa ifuku deneni dakuyizuwila dinashiki, wukutwesha kwimanaku hinyi?
Chiyakumini yumiyi hinukumona aŋelu awana anemani kumbaŋu jiwana jeseki, anakwati mpepela jiwana jeseki, kulonda kukaŋesha mpepela kukunka heseki, hela hakaluŋalwiji, hela hamutondu himutondu.
Hinukumona kaŋelu mukwawu hakukandama nakufuma kwatuntukilaŋa itaŋwa, wudi nachilamiki chaNzambi wamumi. Hakubidika owu aŋelu awana énkeluwu mudimu wakukisaŋana iseki nikaluŋalwiji nezu datiyakana,
nindi, Bayi mukisaŋana iseki hela kaluŋalwiji hela nyitonduku, chiŋa tunalamiki dehi ambuŋaNzambi yetu chilamiki hamahamawu.
Hinukutiya mwachindililuwu antu alamikiluwu, nkulakaji yamakombakaji namakombakaji makumi awana nawana (144,000), akunyichidi yawanyana kaIsarela yejima.
Kumuchidi waYuda alamikiluku makombakaji ikumi nayedi (12,000):
kumuchidi waAsheri alamikiluku makombakaji ikumi nayedi (12,000):
kumuchidi waSimeyona alamikiluku makombakaji ikumi nayedi (12,000):
kumuchidi waZebuluni alamikiluku makombakaji ikumi nayedi (12,000):
Chiyakumini yumiyi nami nitali, hinukumona izaza deneni dakadi kutwesha kudichinda kudi muntu, dawantu akunyunza yejima, akunyichidi yejima, akumatuŋa ejima, akumadimi ejima, anemani kumesu etanda dawanta, nikumesu aMwana kaMukoku, anavwali nyinkukumba yitooka, anakwati nyitayi yanyikoma kumakasawu.
 Hiyakubidika nezu datiyakana nawu, Wamwinu wikali waNzambi yetu washakama hetanda dawanta, niwaMwana kaMukoku.
Aŋelu ejima hiyakwimana nakunyeŋumuka itanda dawanta niakulumpi niamomi awana, hiyakudinata chamesu heseki kwitanda, hiyakudifukula kudi Nzambi,
nawu,
Kuchinka mukulumpi wumu hakuŋihula nindi, Awa anavwali nyinkukumba yitooka anyi? Afuma kudihi?
Hinukumwila nami, Eyi mwanta wami, yeyi weluka. Hakuŋila nindi, Wenawa anafumi kuyihuŋu oyu yeneni, anakosi dehi mahinawu, anayitookeshi namashi aMwana kaMukoku to-o.
Dichi chaduwu kumesu etanda daNzambi dawanta; hiyakumukalakela nimwaana niwufuku muTembeli yindi; yena washakama hetanda dawanta wakayibuta netenti dindi.
Hiyakatiya cheŋi nzalaku; hiyakatiya nawa cheŋi mpwilaku; hela itaŋwa hidakayiyeŋumukila iyenaku, hela nkanza niyantuku.
Muloŋa Mwana kaMukoku wekala mukachi ketanda dawanta, wakekala kabiŋa kawu, wakayilombolaŋa kutuseloki twamenji awumi; Nzambi wakakombola madilu ejima kumesu awu.
Chalamwiniyi chilamiki chamuchitanu nachiyedi, mwiwulu mumwena ninzo-o, kweseka neyi kwiji mpinji yantesha (30 minutes).
Hinukumona aŋelu atanu nayedi émanaŋa kumesu aNzambi, hiyakuyinka mpùŋa jitanu najiyedi.
Kaŋelu wacheŋi hakwinza nakwimana kukameŋa kainsensi, nasendi cheŋa chawuru chakusendela insensi. Hiyakumwinka insensi kulonda abombi nakulombela kwawakwakujila ejima hakameŋa kawuru kadi kumesu etanda dawanta.
Wishi wainsensi yanabombuwu dehi nakulombela kwawakwakujila hiwukukakumukila kumesu aNzambi, chakufuma muchikasa chanowu kaŋelu.
Owu kaŋelu hakunona cheŋa chakusendela insensi, hakuchinzesha nakesi kahakameŋa, hakuchinatila hamaseki. Hikukwila kudidima nimazu ninzaji nimutentanshi.
Awa aŋelu atanu nayedi akweti mpùŋa jitanu najiyedi, hiyakudiloŋesha nawu embi.
Watachi hakwimba, himukulondela nvula yamalola nikesi kakubomba namashi, hiyakuyinatila hamaseki. Chibalu chamuchisatu chahamaseki hichikusukuma bwi-i, nichibalu chanyitondu chamuchisatu hichikusukuma bwi-i, nimatahu amunyenvu ejima asukuma nibwi-i.
Kaŋelu wamuchiyedi hakwimba; nichuma chidi neyi mpidi yeneni yidi nakusukuma, hiyakuchinatila mukaluŋalwiji.
Chibalu chamuchisatu chakaluŋalwiji hichikubalumuka mashi, chibalu chamuchisatu chayuma yakuleŋa yekala mukaluŋalwiji yikweti wumi, hichikufwa; nichibalu chamaatu chamuchisatu hichikukisika.
Kaŋelu wamuchisatu hakwimba; kwiwulu hikukuholoka katumbwa keneni nankashi, kadi nakuya nakusukuma neyi chimunyi, kaholokela nihachibalu chamuchisatu chatuloŋa, nihatuseloki twamenji.
Ijina dakatumbwoku nawu, Mutondu walula. Chibalu chamuchisatu chamenji hichikubalumuka mutondu walula; niantu amavulu afwa nawena menji owu, nanochu chanabalumukuwu dehi alula.
Kaŋelu wamuchiwana hakwimba; nichibalu chamuchisatu chetaŋwa acheta nikucheta, nichibalu chamuchisatu chakakweji, nichibalu chamuchisatu chatutumbwa; kulonda chibalu chawu chamuchisatu chibalumuki kwiyila, nimwaana wubuli kumwekana chibalu chawu chamuchisatu, niwufuku chochimu.
Nila nikumona nikutiya, mbuulu wumu hakutuuka hakachi kaluzwizu, hakuhosha nezu datiyakana nindi, Ihuŋu! Ihuŋu! Ihuŋu! Mahuŋu akamonawu awa ekala hamaseki nanoku kuvuma kwakavuma mpùŋa jikwawu jawaŋelu asatu anashaluhu.
Kaŋelu wamuchitanu hakwimba, nimona nikatumbwa kanaholoki dehi kwiwulu kanashiki dehi hamaseki; amwinka ninsapi yamwikela. 
Hakwenzulula mwikela nansapi oyu. Mwikelodu himukukakumuka wishi wudi neyi wamuluteŋu lweneni. Niitaŋwa niluzwizu hiyikwiyila nanowu wishi wamuwinowu.
Muwishi himukufuma tubola hitukuya hamaseki; hiyakuyinka ŋovu yidi neyi yawatunjimbu twahamaseki.
Hiyakuyila nawu, Bayi mukisaŋana munyenvu wahamaseki hela chuma chituuta chimu hela mutondu niwumuku, chiŋa wowu antu anabuli chilamiki chaNzambi hamahamawu.
Hiyakuyileja nawu, Bayi mujaha antuku; kuminenu dakuyikatisha nankashi tukweji tutanu. Kukatisha kwawu kudi neyi kukata kwamuntu anasumuwu kudi kanjimbu.
Wena mafuku owu antu akakeŋakeŋa kufwa, hiyakachimonaku; akakeŋa nankashi nawu afwi, kufwa kwakayitemuka.
Mwamwekeneni atubola adiŋi neyi atuwalu aloŋeshelawu dehi njita; hanyitu yawu hadi yuma yidi neyi yibaaba yawuru; nimesu awu adi neyi mesu awantu.
Adi nansuki neyi jawambanda, nimazewu awu neyi anyitupa.
Adi nayibwiiku yakusha hantulu, yidi neyi yachikuŋu; lushindu lwampuula jawu ludi neyi lushindu lwamakálu, neyi atuwalu amavulu nawa akulotokela kunjita.
Akweti nyikila neyi yawatunjimbu niimuna. Ŋovu yakukatisha antu tukweji tutanu yekala munyikila yawu.
Akweti mwanta wawu yowu kaŋelu wekela; ijina dindi muHeberu diyi Abadoni, mwidimi daGriki wukweti ijina daApoliyoni.
 Ihuŋu damuchimu dinahiti; tiyenu, kunashali mahuŋu ayedi.
Kaŋelu wamuchitanu nachimu hakwimba. Hinukutiya izu dimu hidikutiyakena kunseŋu jakameŋa kawuru kekala kumesu aNzambi.
Wumu hakumwila kaŋelu wamuchitanu nachimu wudi nampùŋa nindi, Kasununaku owu aŋelu awana anakasuwu kukaloŋa keneni Yufurati.
Owu aŋelu aloŋesheleluwu dehi mpinji yimu niifuku dimu nikakweji kamu nimwaka wumu, kulonda ajahi chibalu chamuchisatu chawantu, ayikasununa nikuyikasununa.
Kuchinda mashidika anowu akwatuwalu nkulakaji jiyedi jamakombakaji amakombakaji (200,000,000). Hinukutiya mwayichindililuwu.
Mwenimu dimu munamweni atuwalu muchimwenu; akwakwendelahu akweti yibwiiku yichinana neyi kesi, yiyila neyi wishi, niyawunsela hantulu. Ninyitu yawatuwalu yidi neyi yanyitupa; mutunwa twawu himukwidika kesi niwishi ninzaji.
Hiyakujaha chibalu chamuchisatu chawantu nayipupu oyu yisatu, nakesi nawishi ninzaji yikufuma mutunwa twawu.
Muloŋa ŋovu jawatuwalu jidi mutunwa twawu nimunyikila yawu; muloŋa nyikila yawu yidi neyi tupela, yikweti ninyitu; diyi yakatishaŋawu nachu.
Antu asheluhu, abulili kujahawu nayipupu oyu hiyabalumukili munyichima yawu aleki nyidimu yamakasawu, aleki kudifukula kudi andemoni, niankishi jawuru nijasiliva nijawuneŋu nijamalola nijanyitondu, jabulaŋa kumona hela kutiya hela kwendaku.
Hiyabalumukili munyichima yawu aleki wubanji wawu hela kupanda kwawu hela wujila wawu hela wukombi wawuku.
Hinukumona kaŋelu waŋovu mukwawu hakusuluka kwiwulu, navwali ivu, nikansuluŋunda kadi kumutu windi; kumesu indi kudi neyi itaŋwa; ninyendu yindi yidi neyi yishimi yakesi.
Muchikasa chindi mudi kamukanda kanyanya kakubakula dehi. Hakusha mwendu windi wachidiilu hakaluŋalwiji, mwendu windi wachimunswa heseki.
Hakubidika nezu datiyakana neyi chabulumaŋa mutupa. Chanabidikiyi yivumina yitanu nayiyedi yivuma nikuvuma.
Chiyinavumi yivumina yitanu nayiyedi, hinukwila nami nisoneki, hinukutiya izu kwiwulu hidikwila nindi, Lamikaku yuma yinahoshi yivuminoyu yitanu nayiyedi nayilamiki, bayi wuyisonekaku.
Kaŋelu namweni nakwimana hakaluŋalwiji niheseki, hakwolola chikasa chindi chachidiilu kwiwulu.
 Hakusanyika wáhandaŋa hayanyaka nanyaka, wáleŋeli iwulu niyuma yekalamu, niiseki niyuma yekalamu, nikaluŋalwiji niyuma yekalamu, nindi, Hikukwikala kulaba nawaku.
Ilaŋa mumafuku akukeŋayi kaŋelu wamuchitanu nachiyedi kwimba mpuŋa yindi, chijindilu chaNzambi hichikulumbuluka mwashimwiniyi kudi ambuŋindi atuprofwetu.
Izu odu dinatiyili kwiwulu hinukuditiya cheŋi, hidikuhosha nanami nindi, Yaku wutambuli mukanda wakubakula wudi muchikasa chakaŋelu nemani hakaluŋalwiji niheseki.
Hinukuya kudi kaŋelu, hinukumwila nami, Anyinki kamukandaka. Yena hakuŋila nindi, Tambulaku wukidyi kejima; kakululisha mwivumu deyi ilaŋa mukanwa keyi kakutowala neyi wuchi.
Hinukutambula kamukandoku kuchikasa chakaŋelu, hinukukidya kejima. Mukanwa kami himukutowala neyi wuchi; chinadyi tohu, mwivumu mulula nikulula.
Hiyakuŋila nawu, Chiŋa wakaprofwetelaŋa cheŋi yawantu amavulu ninyunza yayivulu niakwamadimi amavulu nianyanta ankanu amavulu.
Hiyakunyinka iteti didi neyi chuma chakweseka nachu, nawu, Nyamukaku weseki Tembeli yaNzambi nikameŋa niantu akwiŋilamu nakudifukula.
Wushiyi chipaŋu chekala hanzi yaTembeli, wuchileki tuhu; bayi wuchesekaku, muloŋa anachinki kudi aJentili. Ŋanda yajila akayidatola tukweji makumi awana natuyedi (42).
Ayinsahu ami ayedi nakayiteja kuprofweta ikombakaji damafuku nankulakaji jiyedi namakumi atanu nadimu, (1,260) iku saŋa avwelawu yikeleyi hohu.
Wenawa diwu nyitondu yaolive yiyedi, diwu nawa manoŋu ayedi emanaŋa kumesu aMwanta weseki.
Neyi muntu wakakeŋa kuyikatisha, mukanwa kawu mwakedika kesi kakadya ayilumbu jawu, muntu wakakeŋa kuyikatisha dimu mwakamujahilawu.
Wenawa akweti wanta wakujika iwulu, kulonda kukaŋesha nvula kunoka mukuhitila mafuku akuprofwetawu. Akweti niwanta hamenji amavulu kulonda kuyibalumuna ekali mashi, kulonda kweta iseki nayipupu yejima mwakukeŋelawu mwejima.
Chakamanishawu wunsahu wawu, owu kanyama wákafuma mwikela, wakalwa nawu njita, wakayimika mushindu, wakayijaha.
Nyijimba yawu yakashala mumukwakwa waŋandoyu yeneni yatenaŋawu muspiritu nawu, Sodoma naEjipitu, kwapopeleluwu Mwanta wawu hakulusu.
Antu akumatuŋa, niakunyichidi, niakumadimi, niakunyunza, akatala nyijimba yawu yafwa dehi mafuku asatu nefuku dachibalu, kuyijiika mwijamu kwonti kwawu.
Antu ashakama heseki akazaŋalala nansaŋu yawu, akasehaseha, akaditemeshela temeshela yamukunkulu, nanochu chadiŋi nakukabishawu antu ashakama heseki kudi wena atuprofwetu ayedi.
Kulondela hamafuku owu asatu nachibalu, muuya wawumi wakufuma kudi Nzambi hiwukwiŋila mudi wena atuprofwetu, hiyakwimana zulumba; woma waweni wuyiholokela niwena adiŋi nakuyitala.
Hiyakutiya izu datiyakana kwiwulu nindi, Inzenu kunu. Hiyakuya mwiwulu mwivu, iku adi nakuyitala kudi ayilumbu jawu.
Hampinji oyu hikukukanka mutentanshi weneni, nichibalu chamwikumi chaŋanda chihumuka nikuhumuka. Mumutentanshi owu himukufwa antu makombakaji atanu nayedi (7,000). Akwawu asheluhu atiya niwoma, alemesha niNzambi wamwiwulu.
Ihuŋu damuchiyedi dinahiti. Tiyenu, ihuŋu damuchisatu hidikwinza swayi.
Kaŋelu wamuchitanu nachiyedi hakwimba, hikukulondela mazu akutiyakana mwiwulu nawu, Wanta wampata yamunu mwishina wunekali dehi wanta waMwanta wetu, niwaKristu windi; wakayuula hayanyaka nanyaka.
Owu akulumpi makumi ayedi nawana (24) áshakama kumesu aNzambi hamatandawu awanta, hiyakudinata chamesu hamaseki, hiyakudifukula kudi Nzambi,
nawu,
Nyunza yazuwili, kuzuwa kweyi kwenjili;
Hiyakwenzulula Tembeli yaNzambi yekala mwiwulu; muTembeli yindi mumwekana nichimbaŋu chachitiyaŋenu chindi; múlondela ninzaji, nimazu, niyivumina, nimutentanshi, ninvula yeneni yamalola.
Mwiwulu himukumwekana chinjikijilu cheneni; mudi mumbanda wavwala itaŋwa, mwishina danyendu yindi mudi kakweji, kumutu windi kudi chibaaba chatutumbwa ikumi natuyedi (12).
Wudi nevumu, hakukaloka nyiteti, hakufunyisha, hakukata nyisoŋu yakuvwala.
Mwiwulu mumwekana nichinjikijilu chikwawu. Nami nitali, hinukumona chanzaŋombi muneni wuchinana, wukweti nyitu yitanu nayiyedi ninseŋu ikumi; kunyitu yindi kudi yibaŋula yitanu nayiyedi.
Mukila windi hiwukukoka chibalu chamuchisatu chatutumbwa twamwiwulu, hakutunatila heseki. Chanzaŋombi hakwimana kwakwihi namumbanda wudi hanchiŋa, kulonda chakuvwalayi adyi mwanindi.
Hakuvwala mwana, himwana weyala diyi wamba kayuula nyunza yejima nankùnyi yachikuŋu. Hiyakuhukwila mwanindi kwadiyi Nzambi nikwitanda dindi dawanta.
Mumbanda hakutemukila muchinkalampata mwamuloŋeshelawu dehi kudi Nzambi, kulonda amuhembelumu ikombakaji damafuku namafuku nkulakaji jiyedi namakumi atanu nadimu (1,260).
Mwiwulu himukwila njita; Mikeli nawaŋelu jindi hiyakulwa njita nanowu chanzaŋombi; chanzaŋombi niyena nawaŋelu jindi nawa hiyakulwa;
wena kwimika mushindu nehi; mwiwulu himwamwekeni nawa cheŋi mwakushakama wenaku.
Owu chanzaŋombi muneni hiyakumunatila heseki; yowu kapela mukulu atenaŋawu nawu Diyabolu, diyi Satana, wadimbaŋa antu ampata yamunu mwishina ejima. Yena hiyakumunatila hamaseki niaŋelu jindi hiyakuyinatila hamu nayena.
Nitiya niizu datiyakana mwiwulu nindi, Ichi dinu wamwinu niŋovu nichiyuulu chaNzambi yetu chinenzi dehi, niwanta waKristu windi; muloŋa mukwakuyinka anakwetu nyiloŋa anamunatili dehi heseki, yowu wayinkaŋa nyiloŋa kumesu aNzambi yetu nimwaana niwufuku.
Hiyakumwimika mushindu namashi aMwana kaMukoku, namazu ashimwinuwu. Hiyakeŋeli wumi wawuku; nawu hela kufwa tukufwa tuhu.
Dichi enu mawulu, zaŋalalenu, ninenu mwashakamamu. Oyu yihuŋu yakamona iseki nakaluŋalwiji! Muloŋa diyabolu nayisulukili, wudi nandombu yayeni, chanelukiyi nindi kunashali dehi mpinji yindi yantesha hohu.
Owu chanzaŋombi chanamoniyi anamunatili dehi heseki, hakukabisha mumbanda wavweli mwana weyala.
Hiyakumwinka mumbanda mpuula jambuulu muneni jiyedi, kulonda atuukili muchinkalampata mwamuhembelawu dehi, mwakumudiishilawu mpinji yimu, nijimpinji, nimpinji yachibalu (3½), kwakubula kumumonawu kudi kapela.
Kapela hakumupumbila mumbanda menji neyi kaloŋa, kulonda amukumpuli nampupa.
Iseki hidikumukwasha mumbanda, hidikwasama mukanwa kadu, diminya nikaloŋa kanapumbiyi chanzaŋombi mukanwa kindi.
Chanzaŋombi hakuzuwa namumbanda, hakufumaku nindi alwi njita nawanyanindi anashali, awa achidi kuhemba mwanayilejuwu kudi Nzambi, achidi kukakela kushimuna nsaŋu yaYesu.
Hinukwimana hawusekulula wakukaluŋalwiji. Hinukumona kanyama hakufuma mukaluŋalwiji, wukweti nseŋu ikumi ninyitu yitanu nayiyedi; kunseŋu jindi kudi yibaŋula ikumi, kunyitu yindi kudi majina akutuka nachu Nzambi.
Hinukumona kanyama wudi neyi chisumpa, nyendu yindi yidi neyi yabera, kanwa kindi kadi neyi kamutupa. Owu chanzaŋombi hakumwinka ŋovu jindi, niitanda dindi dawanta niwanta weneni.
Mutu windi wumu hiwukumwekana neyi anawutapi chakufwa hohu; chilonda chindi chakufwa chakusukili; antu ahamaseki ejima hiyakulondela owu kanyama nakuhayama hohu.
Hiyakudifukula kudi chanzaŋombi nanochu chenkayi dehi wanta windi kudi kanyama. Hiyakudifukula kudi kanyama nawu, Wudi neyi iwu kanyama hinyi? Wukutwesha kulwa nindi hinyi?
Hiyakumwinka kanyama kanwa kakuhosha nakudisansula nikutuka Nzambi; hiyakumwiteja kukoŋa mwaya muchima windi hohu tukweji makumi awana natuyedi (42).
Hakwasama mukanwa kindi kulonda kutuka Nzambi, niijina dindi, nitabanaka yindi, niáshakamaŋa mwiwulu.
Hiyakumwiteja kulwa njita nawakwakujila nikuyimika mushindu; hiyakumwinka wanta wanyichidi yejima, niwamatuŋa ejima, niwamadimi ejima, niwanyunza yejima.
Antu ejima ashakama heseki hiyakudifukula kudi yena, wowu abuliluwu kusoneka majinawu, haaliluwu chikuku champata yamunu mwishina, mumukanda wawumi waMwana kaMukoku ajahiluwu.
Muntu wukweti matu akutiya atiyi.
Muntu wukukeŋa kutwala akwawu muwuduŋu, niyena nawa wakaya muwuduŋu; muntu wukukeŋa kujaha akwawu nampoku yakabali, niyena nawa akamujaha nampoku yakabali. Kweniku diku kudi kutatakena nikukuhwelela kwawakwakujila.
Hinukumona kanyama wacheŋi hakwidika mwiseki; wudi nanseŋu jiyedi neyi jamwana kamukoku, hakuhosha neyi chanzaŋombi.
Yena hakukoŋela kumesu anowu kanyama wakusambila mwejima mwaya wanta wakanyamowu. Hakukanjikija iseki niashakamahu adifukuli kudi kanyama wakusambila, wadiŋi nachilonda chakufwa chakusukili.
Hakukoŋa niyinjikijilu yeneni, hela yakusulwisha kesi mwiwulu kenzi heseki kumesu awantu.
 Hakudimba antu ashakama heseki nayinjikijilu yamwitejeluwu kukoŋa kumesu anowu kanyama. Hakuyila antu ashakama heseki nindi atuŋi nkishi yakanyama wadiŋi nachilonda champoku yakabali wahandili.
Hiyakumwiteja kwonesha oyu nkishi yakanyama, kulonda oyu nkishi yakanyama yihoshi, yijahishi nawa antu ejima akubula kudifukula kudi oyu nkishi yakanyama.
Hakuyila antu ejima, nianyanya niamaneni, niakwakuheta niatuzweŋi, niabula kwikala anduŋu nianduŋu, chiŋa ayifundi chinjikijilu hachikasa chachidiilu hela hehama,
kulonda kubuli muntu wukutwesha kulanda hela kulandisha, chiŋa wekala nachinjikijilochu, kafwampi hiijina danowu kanyama, hela mwakumina kuchinda ijina dindi.
Imu dimu mwekala maana, muntu wukweti kashinshi achindi mwakumina kuchinda kwanowu kanyama; hikuchinda kwejina damuntu. Kumuchinda hinkulakaji jitanu nayimu namakumi atanu nadimu nakatanu nakamu. (666)
Nami nitali, hinukumona Mwana kaMukoku nemani hampidi yaZiyona, wudi nankulakaji yamakombakaji namakombakaji makumi awana nawana (144,000), akweti ijina dindi niijina daTata yindi akusoneka hamahamawu.
Hinukutiya izu kwiwulu, didi neyi kuvuma kwamenji amavulu, didi neyi kuvuma nankashi kwachivumina chanzaji. Natiyili nawa ipumba dawakwakwimba hatudada twawu.
Hiyakwimbila kamina kakaha kumesu etanda nikumesu awamomi awana niawakulumpi. Hikwadiŋi muntu watwesheli kudiza kaminokuku, chiŋa wowu nkulakaji yamakombakaji namakombakaji makumi awana nawana (144,000) anakuuluwu mudi antu ahamaseki.
Diwu abulili kudijilola nawambanda, muloŋa hiyajiki. Diwu alondaŋa Mwana kaMukoku kwayaŋayi kwejima. Diwu akuuliluwu mukachi kawantu ekali nyikabu yaNzambi niyaMwana kaMukoku yatachi.
Mutunwa twawu himwadiŋi makasuku, hiyakweti hataminawuku.
Hinukumona kaŋelu mukwawu hakutuuka hakachi kaluzwizu, nasendi nsaŋu yayiwahi yakatwalekahu hayanyaka, ashimuni kudi antu ejima ashakama heseki, ninyunza yejima, ninyichidi yejima, niakwamadimi ejima, niamumatuŋa ejima.
Hakwila nezu datiyakana nindi, Akamenu Nzambi mumulemeshi; muloŋa mpinji yindi yakusompesha yinashiki dehi; difukulenu kudi wáleŋeli niiwulu niiseki nikaluŋalwiji nituseloki twamenji.
Himukulondela kaŋelu mukwawu, wamuchiyedi, nindi, Babiloni Muneni nahumoki, nahumoki! Owu wanwishilaŋa nyunza yejima vinyu yandombu yawujila windi.
Himukulondela nikaŋelu mukwawu, wamuchisatu, hakuhosha nezu datiyakana nindi, Muntu wukudifukula kudi owu kanyama nikunkishi yindi, hakwiteja kumufunda hehama dindi hela hachikasa chindi,
yena nawa wakanwa vinyu yandombu yaNzambi yemawu dehi, yanahuŋununuwu mulupasa lwakuzuwa kwindi yakadi kufumpula. Akamumwesha yihuŋu nakesi ninzaji, iku aŋelu ajila adi nakutala, niMwana kaMukoku wudi nakutala nawa.
Wishi wayihuŋu yawu hiwukukakumukaŋa hayanyaka nanyaka. Awa akadifukula kudi owu kanyama nikunkishi yindi nakutambula mufunda wejina dindi, hiyakamona kunooka hela mwaana hela wufukuku.
Dihu hatela kutatakenawu akwakujila, ahembaŋa mwayilejaŋawu kudi Nzambi nikukuhwelela kwamukuhwelelawu Yesu.
Hinukutiya izu kwiwulu nindi, Sonekaku neyi, Kufumisha kulelu afu akufwa mudi Mwanta anakooleki. Spiritu nindi, Mwamweni, kulonda akanooki; kukabakana kwawu kunamani dehi, nyidimu yawu yakayilondela.
Nami nitali, hinukumona ivu ditooka. Hevu odu hashakama wumu wudi neyi Mwana kaMuntu; kumutu windi kudi chibaaba chawuru, kuchikasa chindi kudi chikwakwa chatwa.
Kaŋelu mukwawu hakwidika muTembeli nakubidika nezu datiyakana; hakubidika owu washakama hevu nindi, Shaku chikwakwa cheyi wumuni; muloŋa mpinji yakumuna yinashiki dehi; muloŋa yuma yaheseki yakumunawu yasweja dehi kuha.
Wáshakama hevu hakuzwiyazwiya chikwakwa chindi heseki; amuna niiseki.
Kaŋelu mukwawu nawa hakwidika muTembeli yekala mwiwulu, niyena nawa wudi nachikwakwa chatwa.
Kaŋelu mukwawu nawa hakufuma kukameŋa, wukweti wanta wakesi; hakutambika owu wukweti chikwakwa chatwa nezu datiyakana nindi, Shaku chikwakwa cheyi chatwa, wukuŋuli yizakafu yamabuji amuvinyu waheseki; muloŋa mabuji awu asweja dehi kuha.
Kaŋelu hakuzwiyazwiya chikwakwa chindi omu mwishina, hakukuŋula mabuji amuvinyu waheseki, hakuyinatila muwukamwinu, wowu wukamwinu weneni wandombu yaNzambi.
Wukamwinu wavinyu hiyakuwudatila kunsembwa yaŋanda; muwukamwinu himukufuma mashi ashika nikuyikaba yakunyitu yawatuwalu, kuleha neyi 300 km.
Hinukumona mwiwulu chinjikijilu chikwawu, cheneni, chakuhayama, chawaŋelu atanu nayedi akweti yipupu yitanu nayiyedi yakukuminina, muloŋa dimu mwamanina ndombu yaNzambi.
Hinukumona chuma chidi neyi ijiya dakejima dakubomba nakesi, ninana emikili mushindu hadi kanyama, nihadi nkishi yindi, nimwachindilawu ijina dindi; hiyakwimana natudada twaNzambi kwijiyodu dakejima.
Hiyakwimba kamina kakambuŋaNzambi Mosi, nikamina kaMwana kaMukoku kakwila nawu,
Wukubula kwakama nakulemesha ijina deyi eyi MWANTA, hinyi?
Chiyakumini yumiyi hinukumona muTembeli yatabanaka yawunsahu yekala mwiwulu munenzuluki.
MuTembeli oyu himukwidika owu aŋelu atanu nayedi akweti yipupu yitanu nayiyedi, anavwali mahina atooka akejima; kumabwambu avwala nyiya yawuru.
Wumu wawenowu amomi awana hakuyinka owu aŋelu atanu nayedi yeŋa yawuru yakunama yitanu nayiyedi yenzala ndombu yaNzambi wahandaŋa hayanyaka nanyaka.
Tembeli hiyikwinzala mbe-e nawishi wunafumi kulubanji lwakulema kwaNzambi nikuŋovu jindi. Hikwadiŋi muntu watwesheli kwiŋila muTembeli oyuku, chiŋa yipupu yitanu nayiyedi yawaŋelu atanu nayedi yinamani dehi.
Hinukutiya muTembeli izu datiyakana, hidikuyila owu aŋelu atanu nayedi nindi, Yenu musukwili hamaseki yeŋa yitanu nayiyedi yandombu yaNzambi.
Kaŋelu wamuchimu hakuya, hakusukwila cheŋa chindi hamaseki. Antu adiŋi namufunda wakanyama ádifukwili kunkishi yindi, hihakuyiholokela kudi mamboŋola anunka asweja kukata.
Kaŋelu wamuchiyedi hakusukwila cheŋa chindi mukaluŋalwiji. Himukwila mashi neyi amufu, niyuma yejima yadiŋi mukaluŋalwiji yikweti wumi, hiyikufwa.
Kaŋelu wamuchisatu hakusukwila cheŋa chindi mutuloŋa nimutuseloki twamenji amavulu, mwila nimashi.
Hinukutiya kaŋelu kamenji amavulu hakwila nindi,
Niwena nawa amwaŋili mashi awakwakujila nawatuprofwetu,
Hinukutiya kameŋa hakwila nindi, Mwamweni, eyi MWANTA Nzambi, Watwesha yejima, kusompa kweyi kuwasompeshaŋa kwalumbuluka kwaloŋa.
Kaŋelu wamuchiwana hakusukwila cheŋa chindi hetaŋwa. Hiyakudinka ŋovu yakubaba antu nakesi.
Antu hiyakubabika neyena dasweja; hiyakutuka ijina daNzambi wukweti wanta wayipupu oyu. Kwonti kwawu kubalumuka munyichima amulemeshi yena.
Kaŋelu wamuchitanu hakusukwila cheŋa chindi hetanda dakanyama dawanta. Muwanta windi mwiyila nibwi-i; hiyakutafunya madimi awu nayikatu yawu.
Hiyakutuka Nzambi wamwiwulu nayikatu yawu namamboŋolawu. Saŋa alekelawu kubalumuka munyichima aleki nimwelaŋawu.
Kaŋelu wamuchitanu nachimu hakusukwila cheŋa chindi hakaloŋa keneni Yufurati. Menji indi oma nichawu, kulonda kuloŋeshaŋahu dehi njila yakahitilawu anyanta ankanu akafuma kwatuntukilaŋa itaŋwa.
Hinukumona mukanwa kachanzaŋombi, nimukanwa kakanyama, nimukanwa kakaprofwetu wakutwamba, himukwidika aspiritu azonda asatu adi neyi ayuula.
Muloŋa wenowu hiyaspiritu awandemoni, enda akoŋa yinjikijilu; enda aya kudi anyanta ankanu ampata yamunu mwishina yejima, kulonda akayipompeshi kunjita yefuku odu deneni daNzambi Watwesha yejima.
Talenu, nakenza neyi chenzaŋa ikombi! Muntu wukutona, wukuhemba mahinindi, kulonda abuli kwenda nzekesi antu abuli kumona wusonyi windi, nakooleki.
 Hiyakuyipompeshela kumu kwanatenuwu muHeberu nawu Amagedoni.
Kaŋelu wamuchitanu nachiyedi hakusukwila cheŋa chindi haluzwizu. MuTembeli himukufuma izu datiyakana, dikufuma kwitanda dawanta nindi, Chinamani.
Kwila ninzaji nimazu niyivumina. Hikukukanka mutentanshi weneni wakadi kumonaŋahu dehi mwashakaminawu antu hanu heseki. Kanda kukankaŋahu dehi mutentanshi wasweja wudi ochuku!
Oyu ŋanda yeneni ayibalula nihasatu; niŋanda janyunza hijikuhumoka; niBabiloni Muneni amwanuka nikudi Nzambi, kulonda amwinki lupasa lwavinyu lwakulendumuka kwandombu yindi.
Yitutu yejima yitemoka nikutemoka; mpidi jamaneni kumwekana nawa nehi.
Ninvula yamalola amaneni, ilola dimu deseka na 50 kg, hiyikufuma mwiwulu hiyikunoka hadi antu. Antu hiyakumutuka Nzambi nachipupu chanvula yamalola, muloŋa chipupu ochu chabadika nankashi kutoha.
Hikukwinza kaŋelu wumu wahadi aŋelu atanu nayedi, akweti yeŋa yakunama yitanu nayiyedi, hakuhosha nanami nindi, Inzaŋa kunu nikuleji chakusompeshawu owu chivumbi muneni, washakama hamenji amavulu.
Anyanta ankanu aheseki aneli nindi wujila, áshakama heseki anasheti vinyu yawujila windi.
 Hakunsenda mudi Spiritu, hakuntwala muchinkalampata. Hinukumona mumbanda nashakami hakanyama kachinana, kenzala majina akutuka Nzambi ho-o, kakweti nyitu yitanu nayiyedi ninseŋu ikumi.
Mumbanda navwali mahina awusombu niachinana, wadileŋaleŋa nawuru natumalola twalema wuseya, nimperola. Kuchikasa chindi kudi lupasa lwawuru lwenzala yishimashima, yoyuma yawuzondu yawujila windi.
Hehama dindi hadi ijina dakusoneka nawu,
Hinukumona mumbanda nasheti dehi mashi awakwakujila, nimashi awayinsahu akukoola Yesu. Chinamumoni nihayama nikuhayama nankashi.
Kaŋelu hakuŋila nindi, Wunahayaminidi? Tiya nikuleji chijindilu chamumbanda, nichakanyama kanamweleki kadi nanyitu yitanu nayiyedi ninseŋu ikumi.
Aka kanyama kiwunamoni kadiŋuku, katataka hikwosi, keŋa katupuki mwikela, keŋa kayi nakukisika. Antu ashakama heseki, anabuli kusonekawu majinawu mumukanda wawumi wásonekeluwu dehi kufumisha haaliluwu chikuku champata yamunu mwishina, akahayama chakamonawu kanyama kadiŋuku, katataka hikwosi, hikakwinza.
Mwenimu mudi yitoŋojoka yamaana. Oyu nyitu yitanu nayiyedi himpidi jitanu najiyedi hashakamaŋayi mumbanda.
Hiyanyanta ankanu nawa atanu nayedi; atanu anaholoki dehi, wumu wekala kwoku, mukwawu kanda enzi; chakenzayi wakashakama kampinji kanti.
Owu kanyama kadiŋuku, katataka hikwosi, yomwenindi diyi mwanta wamuchitanu nachisatu nawa, hiwumu wahadi akwawu atanu nayedi; hakuya nakukisika.
Oju nseŋu ikumi jiwunamoni hiyanyanta ankanu ikumi, achidi kanda atambuli chiyuulu; ilaŋa akatambula wanta neyi anyanta ankanu, hamu nakanyama, mpinji yimu.
Wenawa akweti muchima wawu wumu wakumwinka kanyama ŋovu yawu niwanta wawu.
Wenawa akalwa njita naMwana kaMukoku; Mwana kaMukoku wakayimika mushindu, muloŋa diyi Mukulumpi wawakulumpi, diyi Mwanta wawanyanta; ninawa adiyi nawu atambikewa, atondewa, ashinshika.
Hakuŋila nindi, Menji amavulu iwamona hashakamaŋayi chivumbi, hiyantu amumatuŋa, himazaza, hinyunza, hiyakwamadimi.
Ninoju nseŋu ikumi jiwamona, ninaka kanyama, akamuhela chivumbi, akamubalumuna kwikala chihembi hohu, akamuleka nzekesi, akadya mujimba windi, akamushita nakesi shati.
Muloŋa Nzambi nashi munyichima yawu jakwila mwafuukulayi, kulonda atiyaŋani amwinki kanyama wanta wawu, ndo-o nichakalumbuluka izu daNzambi.
Mumbanda wamona hiŋanda yeneni yayuulaŋa anyanta ankanu aheseki.
Chiyakumini yumiyi hinukumona kaŋelu mukwawu hakusuluka mwiwulu, wudi nawanta waweni, niiseki hidikutamuka nalubanji lwakulema kwindi.
Hakubidika nezu datiyakana nankashi nindi, Babiloni Muneni nahumoki, nahumoki! Nabalumuki dehi kwikala muwushakaminu wawandemoni, mwakudikaŋila aspiritu azonda ejima, mwakudikaŋila nawa atuda azonda ejima atiyaŋawu antu kutama.
Muloŋa chananwuwu vinyu yandombu yawujila windi, nyunza yejima yinaholoki. Anyanta ankanu aheseki elili nindi wujila, niakwakulandulula aheseki aheteli kuyuma yadiluŋishilaŋayi nachu.
Hinukutiya izu dikwawu kwiwulu nindi, Enu antu ami, fumenu muŋandoyu, mubuli kutiyaŋana nanshidi jindi, mubuli kutambula nindi yipupu.
Muloŋa nshidi jindi jinatiyakani mwiwulu; Nzambi naanuki dehi mwaluwilaŋayi.
 Mwinkenu mwomwenkeleliyi akwawu, mushilenuku muyedi mwomwesekela nyidimu yindi; mulupasa mwafuŋililiyi akwawu mufuŋilenumu kayedi nawa.
Mwejima mwadilemeshelaŋayi, nimwadiluŋishilaŋayi, mufuŋilumu nikumukatisha nikuneŋa; nanochu chelaŋayi mumuchima windi nindi, Ami nashakami nimwanta wamumbanda kwami, hinimfwila kwamuku, hinamba kamona kuneŋaku.
Dichi chakenjila yipupu yindi mwifuku dodimu, nikufwa, nikuneŋa, ninzala; akamushita nakesi shati, muloŋa MWANTA Nzambi wúkumusompesha himukwaŋovu.
Anyanta ankanu aheseki aneli nindi wujila, ánadiluŋishi nindi, akadila makumbu nikutumpa nansaŋu yindi, chakamonawu wishi wakesi kakumwochawu.
Akemena hahalehi nawoma wayikatu yindi. Akela nawu, Oyu yihuŋu! Oyu yihuŋu! Eyi Babiloni, ŋanda yeneni, ŋanda yakola! Kusompesha kweyi kunakuwani dehi mumpinji yimu hohu.
 Akwakulandisha aheseki hiyakumudila makumbu nikumuneŋela chikupu, muloŋa kwosi nawa wakulanda cheŋi yuma yawuku.
Yuma yawuru, nisiliva, nitumalola twalema wuseya, nimperola; nimahina amawahi atooka niawusombu niasenena niachinana; ninyitondu yanunka chachiwahi yejima, niyuma yakutuŋa namaji anzovu ejima, niyuma yakutuŋa nanyitondu yalema wuseya yejima, niwuneŋu, niyikuŋu, nimalola amawahi;
niyuma yanunka chachiwahi yeŋi nayeŋi, niinsensi, nivinyu, nimanji, niwuŋa walembuluka, nitidiku, niaŋombi, nianyikoku, niatuwalu namakálu, ninyijimba niwumi wawantu.
Yuma yiwafwilili mumuchima weyi yinakufumi dehi, yuma yatowala yejima, niyuma yakuvwala yalema, yinakukisikili dehi, antu hiyamba kayimona nawa cheŋi nihantuku.
Akwakulandisha nakulandulula yumiyi, áheteleli kudi yena, akemena hahalehi nawoma wayikatu yindi, nakudila makumbu nakuneŋa,
nakwila nawu, Oyu yihuŋu! Oyu yihuŋu! ŋanda yeneni yavwikiluwu namahina amawahi atooka niawusombu niachinana. Wadileŋaleŋeli yuma yawuru nitumalola twalema wuseya, nimperola!
Muloŋa mumpinji yimu hohu maheta asweja chikumahochu anakisiki dehi ji-i. Niakulumpi jamaatu niantu ejima akwendelamu kwejima kwakukeŋa kuyawu, niakwakwendesha maatu, niantu ejima ahandilaŋa nyidimu yahakaluŋalwiji,
hiyakwimena hahalehi nakukaloka nyiteti, chakumonawu wishi wakesi kakumwochawu, nawu, Ŋandanyi yidi neyi ŋandiyi yeneni?
Hiyakudisukwila lunkuŋu hanyitu yawu, hiyakukaloka nyiteti nikudila makumbu, nikuneŋa nawu, Oyu yihuŋu! Oyu yihuŋu! ŋanda yeneni, mwadiheteshelelaŋawu antu ejima adiŋi namaatu hakaluŋalwiji nayuma yindi yasweja kulema wuseya! Muloŋa mumpinji yimu hohu anamubalumuni kwikala ihembi.
Enu mawulu, ninenu akwakujila, ninenu apostolu, ninenu atuprofwetu, muzaŋalelenu, muloŋa Nzambi namusompeshi dehi, nayitendi dehi.
Kaŋelu waŋovu wumu hakunyamuna ilola didi neyi ilola deneni dakuhalila, ilolodu hakudinatila mukaluŋalwiji nindi, Dichi chakanatilawu Babiloni, ŋanda yeneni, naŋovu heseki; hiyamba kayimona nawa cheŋi nihantuku.
Kuvuma kwatudada niyisanji nimahululu nimpùŋa hikwamba katiyakana nawa cheŋi mudeyi hela ifuku dimuku. Mudeyi himwamba kamwekana nawa cheŋi mukwawukalawenu hiwukalawenuku; hela mushindu wakutwa mwiyanda hiwamba katiyakana nawa cheŋi mudeyi hela ifuku dimuku.
Hela chejeji chenoŋu hichamba katoŋeka nawa cheŋi mudeyi nichantuku. Hela izu dakalemba hela dakankaŋa hidamba katiyakana cheŋi mudeyi hela ifuku dimuku. Muloŋa antu eyi, akwakulandisha nakulandulula, adiŋi atulamba ahanu heseki; muloŋa wadimbili nyunza yejima nakupanda kweyi.
Mudi yena awenumu mashi awatuprofwetu niawakwakujila niawantu ejima ajahiluwu hanu hamaseki.
Kulondela hayumiyi hinukutiya neyi izu datiyakana daluntu lwaluvulu mwiwulu, hiyakwila nawu, Hamekenu MWANTA! Wamwinu nilubanji lwakulema, niŋovu yambala yaNzambi yetu!
 Mwasompeshaŋayi mwalala mwaloŋa; muloŋa nasompeshi dehi chivumbi muneni watokeshelaŋa hanu hamaseki nawujila windi. Nzambi natendi dehi mashi awambuŋindi.
Hiyakwila kamuchiyedi nawu, Hamekenu MWANTA! Wishi windi wudi nakufwinda hayanyaka nanyaka.
Owu akulumpi makumi ayedi nawana (24), ninowu amomi awana, hiyakudinata chamesu heseki, hiyakudifukula kudi Nzambi washakamaŋa hetanda dawanta nawu, Amena! Hamekenu MWANTA!
Mwitanda dawanta himukufuma izu nindi, Hamekenu Nzambi yetu, enu ambuŋindi ejima, enu mwamwakamaŋa, nianyanya niamaneni.
Hinukutiya izu didi neyi daluntu lwaluvulu, neyi kuvuma kwamenji amavulu, neyi yivumina yaŋovu, nakwila nawu, Hamekenu MWANTA! Muloŋa MWANTA Nzambi yetu, Watwesha yejima, hakuyuula.
Tuzaŋalalenu, tutiyenu kuwaha nankashi, tumulemeshenu; muloŋa kusumbula kwaMwana kaMukoku kunashiki dehi, niŋodindi nadiloŋeshi dehi.
Hiyakumwiteja mumbandowu kuvwala mahina amawahi atooka, atamuka, akadi hataminawu. Muloŋa mahina amawahi atooka hinyidimu yawakwakujila yaloŋa.
Hakuŋila nindi, Sonekaku neyi, ánatambikuwu kuchawija chaMwana kaMukoku anakooleki. Hakuŋila nindi, Wenawa diwu mazu alala aNzambi.
Hinukudinata chamesu heseki kunyendu yindi nami nidifukuli kudi yena. Hakuŋila nindi, Nehi, lekaku. Ami nimukwenu nduŋu neyi, ninduŋu hamu nawanakwetu ashimunaŋa Yesu; difukuli kudi Nzambi. Muloŋa kushimuna kwashimunaŋawu Yesu hispiritu yawuprofwetu.
Hinukumona mwiwulu munenzuluki dehi. Kutala hikudi kawalu katooka nimukwakwendelahu, anamuteni nawu, Washinshika, Walala. Wasompeshaŋa, walwaŋa njita mwaloŋa hohu.
Mesu indi adi neyi chikwamuzuzu wakesi, kumutu windi kudi yibaŋula yayivulu; wukweti ijina dakusoneka dehi, kwosi muntu wadilukaku chiŋa yomweni hohu.
Wavwala ihina dakwombeka mumashi; ijina dindi aditenaŋa nawu, Izu daNzambi.
Akwanjita amwiwulu adi nakumulondela, adi nakwendela hatuwalu tutooka, anavwali mahina atooka, akadi hataminawu.
Mukanwa kindi himukwidika mpoku yakabali yatwa, kulonda akatapi nachu nyunza; wakayiyuula nankùnyi yachikuŋu. Hakudata wukamwinu wavinyu yakulendumuka kwalendumukaŋa kuzuwa kwaNzambi Watwesha yejima.
Hachikowelu chindi nihekata dindi hadi ijina dakusoneka nawu,
Hinukumona kaŋelu nemani mwitaŋwa. Hakubidika nezu datiyakana, hakuyila atuda ejima atuukaŋa hakachi kaluzwizu nindi, Inzenu mupompi kuchawija chaNzambi cheneni;
mudyi mbiji yawanyanta ankanu, niyawakulumpi anjita, niyawayilobu, niyawatuwalu nawakwakwendelahu, niyawantu ejima, hela hiyanduŋuku hela anduŋu, hela anyanya hela amaneni.
Hinukumona owu kanyama nianyanta ankanu ahanu hamaseki niakwanjita jawu, anapompi dehi hamu, akalwi njita nayenowu wudi nakwendela hakawalu, niakwanjita yindi.
Owu kanyama hiyakumukwatila hamu nikaprofwetu wakutwamba, owu wakoŋelaŋa yinjikijilu kumesu akanyama, yadimbilaŋayi nachu antu afundiluwu mufunda wanowu kanyama, adifukwilaŋa kunkishi yindi. Mwayedi wawu hiyakuyumbila amomi mwijiya dabutukaŋa nakesi kasweja nankashi.
Asheluhu hiyakuyijahola nampoku yakabali yedikili mukanwa kayenowu wadiŋi nakwendela hakawalu. Atuda ejima hiyakwikuta mbiji yawu.
Hinukumona mwiwulu himukusuluka kaŋelu, wudi nansapi yekela niileŋi deneni muchikasa chindi.
Hakukwata owu chanzaŋombi, yowu kapela mukulu, diyi Diyabolu, diyi Satana; hakumukasa ekali wakukasa ho-o ikombakaji danyaka (1,000).
Hakumuumbila mwikela, hakumupatilamu, hakushilaku nichilamiki, kulonda abuli kudimba cheŋi nyunza, chiŋa ikombakaji danyaka (1,000) dinamani dehi. Kulondela henohu chiŋa akamusubuli kampinji kanti.
Hinukumona matanda awanta niáshakamahu, anayinki dehi ŋovu yakusompesha. Hinukumona niantu aketwiluwu nyitu kukoola kumushimuna Yesu nezu daNzambi; hinukumona ninawa abulili kudifukula kudi owu kanyama hela kunkishi yindi, abulili kufundawu hamahamawu nihamakasawu; hiyakuhanda, hiyakuyuulila hamu naKristu ikombakaji danyaka (1,000).
Afu asheluhu, kuhanda nehi chiŋa ikombakaji danyaka (1,000) dinamani dehi. Diku kusaŋuka kwakusambila.
Muntu wukusaŋuka nawu hakusaŋuka kwakusambila wakooleka, wajila. Kufwa kwamuchiyedi hikukwikala nawanta hadi wenaku; ilaŋa akekala atupristu ambala aNzambi niaKristu, akayuulila hamu nindi ikombakaji danyaka (1,000).
Chakamana ikombakaji danyaka (1,000), akamusubula Satana mwamupatililuwu;
wakafumamu kulonda akayi nakudimba nyunza yekala kunsa jeseki jiwana, wowu aGogi naMagogi, hakuyipompesha akalwi njita. Kuyichinda adi neyi wusekulula wakukaluŋalwiji.
Hiyakutandama mwatohela iseki dejima, hiyakukuchika musumba wawakwakujila yoyu ŋanda yakeŋewa. Wena hiyakuyinoŋesha nakesi kakufuma mwiwulu kudi Nzambi.
Diyabolu wayidimbili hiyakumuumbila mwijiya dakesi kanzaji, mwekala owu kanyama nanowu kaprofwetu wakutwamba; akayikatishaŋa nimwaana niwufuku hayanyaka nanyaka.
Hinukumona itanda dawanta deneni ditooka, ninowu washakamahu; nimaseki nimawulu hiyakutemuka kumesu indi; hiyamweni kwakuyaku.
Hinukumona afu, niamaneni nianyanya, hiyakwimena kumesu etanda dawanta; hiyakubakula nyikanda; hiyakubakula nimukanda wukwawu, wowu wawumi. Hiyakusompesha afu nansaŋu jayuma yelilaŋawu yasonekeluwu dehi munyikandoyu.
Kaluŋalwiji hakulubula afu adiŋumu; kufwa nakaluŋa hiyakulubula afu adiŋumu; hiyakuyisompesha wejima wawu hamuntu hamuntu mwomwelililaŋawu nyidimu yawu.
 Kufwa nakaluŋa hiyakuyumbila mwijiya dakesi. Kweniku diku kufwa kwamuchiyedi, yowu ijiya dakesi.
Muntu abulili kuwanawu wakusoneka mumukanda wawumi, amuumbilili mwijiya dakesi.
Hinukumona iwulu dadiha niiseki dadiha; muloŋa iwulu dakusambila niiseki dakusambila ahita dehi, nikaluŋalwiji nawa kwosi.
Hinukumona Ŋanda Yajila, yowu Yerusalema yayiha, yidi nakusuluka kudi Nzambi kwiwulu, ayiloŋesha dehi neyi kankaŋa anawahishuwu kulonda asumbuki namfumwindi.
Hinukutiya izu datiyakana dikufuma mwitanda dawanta nindi, Tiya, tabanaka yaNzambi hiyidi nawantu; yena wakashakama nawu, niwena akekala antu indi; Nzambi yomweni wakekala nawu, wakekala Nzambi yawu.
 Wakayikombola madilu ejima kumesu awu; hikwakekala nawa cheŋi kufwaku; hikwakekala nawa cheŋi hela kukata hela kudila hela kuneŋaku. Yuma yakusambila yinahiti dehi.
Owu washakama hetanda dawanta hakwila nindi, Tiya, hinukubalumuna yuma yejima yiikali yayiha. Hakuŋila nindi, Sonekaku, muloŋa mazu awa atela kukuhwelela, alala.
Hakuŋila nindi, Chinamani dehi. Ami yami Alefwa, yami Omega; yami Wakusambila, yami Wakukuminina. Muntu wukutiya mpwila nakamwinkahu menji akukaseloki kamenji awumi chakadi kulanda.
Muntu wukwimika mushindu wakaswana yumiyi; nakekala Nzambi yindi, niyena wakekala mwanami.
Hakwila akwawoma, niabula kukuhwelela, niatama nankashi, niambanji, niayivumbi, niakwakuhoŋa nakupanda, niakwakupesha, niakwakutwamba ejima, akwikalaŋa mwijiya dahaŋa nakesi kanzaji. Kweniku diku kufwa kwamuchiyedi.
Hikukwinza kudami kaŋelu wumu wahadi awa aŋelu atanu nayedi, adiŋi nayeŋa yakunama yitanu nayiyedi, yenzala yipupu yakukuminina yitanu nayiyedi. Hakuhosha nanami nindi, Inzaŋa kunu nikuleji kankaŋa, iŋodaMwana kaMukoku.
Hakumfumishahu mudi Spiritu, hakuntwala kumpidi yela nikutoha nikuleha, hakunleja Ŋanda Yajila yowu Yerusalema, yidi nakusuluka kudi Nzambi kwiwulu;
yidi nalubanji lwakulema kwaNzambi. Chejeji chayu chidi neyi ilola dasweja kulema wuseya, neyi ilola damwekana nikwishinadi to-o nakukejima.
Yidi nampwembu yeneni yayilehi; kumpwembu kudi yenzelu ikumi nayiyedi (12); kuyenzelu oyu kudi aŋelu ikumi nayedi (12). Hayenzelu oyu asonekahu majina anyichidi yawanyana kaIsarela ikumi nayiyedi (12).
Kumusela yenzelu yisatu; kukabeta kakuchimunswa yenzelu yisatu, kukabeta kakuchidiilu yenzelu yisatu; kumujika yenzelu yisatu.
Oyu mpwembu yaŋanda yidi namalola achikuku ikumi nayedi (12), hadi nimajina awapostolu ikumi nayedi (12) aMwana kaMukoku.
Yena wadiŋi nakuhosha nanami wadiŋi neteti dawuru, dakweseka nachu ŋanda niyenzelu yayu nimpwembu yayu.
Oyu ŋanda yekala muwana, yela nikuleha nikutoha kwokumu. Yena hakweseka ŋanda nanodu iteti, 2,200 km. Nikuleha kwayu, nikutoha kwayu, nikuleha kwayu kwakwiwulu kwesekana.
Hakweseka nimpwembu jimita 65, mwomwesekelaŋa muntu, kafwampi mwomwesekelaŋa kaŋelu.
Oyu mpwembu ayituŋa namalola amwekana nikwishinadi to-o. Ŋanda yekala yawuru wakoseka, yakejima neyi chibanjilu.
Yikuku yampwembu yaŋanda ayiwahisha namalola ejima alema wuseya eŋi naeŋi. Ilola dakusambila dachikuku dadiŋi damwekena nikwishinadi to-o; damuchiyedi dawuzeeli; damuchisatu dawukundu; damuchiwana daemeraldi;
damuchitanu diyila; damuchitanu nachimu dichinana; damuchitanu nachiyedi dawunsela wutokoloka; damuchitanu nachisatu damafu anyitondu; damuchitanu nachiwana dawunsela; damwikumi damatahu amunyenvu; damwikumi nachimu (11) dawuzeeli wiyila; damwikumi nachiyedi (12) dawusombu.
Oyu yenzelu ikumi nayiyedi (12) himperola ikumi najiyedi (12), chenzelu mperola yimu, chenzelu mperola yimu, yenzelu yejima ikumi nayiyedi (12) chochimu. Mukwakwa wanoyu ŋanda hiwuru wakoseka wamwekana nikwishinadi to-o.
Hinamwenumu tembeluku; muloŋa MWANTA Nzambi Watwesha yejima, niMwana kaMukoku diwu Tembeli yayu.
Oyu ŋanda hiyakeŋa hela itaŋwa hela kakweji kulonda yitoŋeki mwoku. Muloŋa lubanji lwakulema kwaNzambi dilu lwatoŋekaŋamu, niinoŋu dayu hiMwana kaMukoku.
 Nyunza yakendelaŋa muchejeji chayu, nianyanta ankanu aheseki aletelaŋamu yuma yawu yayiwahi yalema.
 Yenzelu yayu hiyamba kayenzela namwaanaku, muloŋa mwenomu wufuku mwosi.
Akaletelamu niyuma yanyunza yayiwahi yalubanji lwakulema kwawu.
 Himwakeŋila mwoku hela chuma nichimu chajilola, hela muntu welaŋa chishimashima hela kutwambaku, chiŋa wowu asonekawu dehi mumukanda wawumi waMwana kaMukoku hohu.
Hakunleja kaloŋa kamenji awumi, kakekema neyi ilola dakejima, kadi nakufuma mwitanda daNzambi dawanta, dodaMwana kaMukoku.
Mukachi kamukwakwa wayu, niishinadi niishinadi dakaloŋa, hadi mutondu wawumi, wasoŋaŋa nyichidi yanyikabu ikumi nayiyedi (12); wasoŋaŋa nyikabu yindi hakakweji hakakweji. Mafu anowu mutondu akuuka nachu nyunza.
Hikwamba kekala nawa cheŋi ishiŋuku. Itanda daNzambi dawanta, dodaMwana kaMukoku, dakekalaŋa mwenomu.
Ambuŋindi amba kamukalakelaŋa, amba kamumonaŋa kumesu; niijina dindi dakekalaŋa hamahamawu.
Hikwamba kekala cheŋi wufukuku; hiyakakeŋa nawa hela chejeji chenoŋu hela mwaana wetaŋwaku; MWANTA Nzambi diyi wakayitoŋekelaŋa chejeji to-o. Akayuulaŋa hayanyaka nanyaka.
Hakuŋila nindi, Mazu awa alala, atela kuyikuhwelela. MWANTA Nzambi yawaspiritu awatuprofwetu natemeshi kaŋelu aleji ambuŋindi yuma yikukeŋa kwinza swayi.
Talenu, yami nukwinzowu swayi. Muntu wukuhemba mazu awuprofwetu wamukandiwu nakooleki.
Yami Yowanu nela nikutiya nikumona yumiyi. Chinelili nikutiya nikumona, hinukudinata chamesu heseki nakudifukula kunyendu yayenowu kaŋelu wanlejeli yumiyi.
Hakuŋila nindi, Nehi, lekaku. Ami nimukwenu nduŋu neyi; ninduŋu kwami neyi eyi, hamu nawanakwetu atuprofwetu ninawa ahembaŋa mazu amukandiwu; difukuli kudi Nzambi.
Hakuŋila nindi, Bayi wulamika mazu awuprofwetu wamukandiwuku; muloŋa mpinji keŋa yishiki.
Muntu waheŋa aheŋaŋa kwindi; muntu wamajilu ekalaŋa wamajilu kwindi; muntu waloŋa aloŋaŋa kwindi; muntu wajila ajilaŋa kwindi.
Talenu, yami nukwinzowu swayi; nidi nawulooku wami wakwinka antu ejima mwesekela nyidimu yawu.
Ami yami Alefwa, yami Omega; yami Tachi, yami Insa; yami Wakusambila, yami Wakukuminina.
 Ákukosa mahinawu kulonda akatweshi kushika kumutondu wawumi kulonda akeŋili muyisu yaŋanda, anakooleki.
Atuwa, niakwakuhoŋa nikupanda, niayivumbi, niambanji, niakwakupesha, niejima akeŋaŋa nielaŋa yakutwamba hiyekala muŋandaku.
Ami Yesu natemeshi kaŋelu kami kulonda ashimwini yipompelu yumiyi. Yami muji, yami wamutaŋa waDavidi, yami Katumbwa katoŋekaŋa nabudidi.
NiSpiritu ninsumbuki hiyakwila nawu, Inzaŋa. Muntu wukutiya niyena eli nindi, Inzaŋa. Muntu wudi nampwila enzi, yowu wukukeŋa kutambula, atambuli menji awumi chakadi kulanda.
Hinukukonkomwena antu ejima akutiya mazu awuprofwetu wamukandiwu, nami, neyi muntu wakalunjika kumazu awa, Nzambi wakamulunjikila yipupu yanasonekuwu mumukandiwu.
Neyi muntu wakafumisha kumazu amukanda wawuprofwetu iwu, Nzambi wakafumisha iseka dindi dakumutondu wawumi, niiluŋa dindi muŊanda Yajila, eŋa, nikuyuma yanasonekuwu mumukandiwu.
Wúkushimuna yumiyi nindi, Eŋa, yami nukwinzowu swayi. Amena, inzaŋa Mwanta Yesu.
 Luwi lwaMwanta Yesu lwikali nawakwakujila. Amena.
