Libuku ili lilaamba pashintu Lesa nshaakayubulwita Jesu Klistu. Lesa wakamuyubulwita shintu ishi kwaamba ayi akaboneshe basebenshi bakwe sheelete kucitika cakufwambaana. Alakwe Klistu wakeshibisha Joni musebenshi wakwe kwiinda mumunjelo ngwaakatuma. 
Joni wakasansulula shoonse nshaakabona alimwi shoonse ishi shilaamba pamaswi akwe Lesa akupa bukamboni pasheesho shakaamba Jesu Klistu. 
Ulicite coolwe uyo ubelenga libuku ili. Balicite coolwe abalo banyumfwa makani aya a bulaluki ubu alimwi akunyumfwila shilembetwe mulibuku ili. Balicite coolwe mukwiinga ciindi cakwaamba ayi shicitike shintu ishi, cili pafwaafwi.
Ndime Joni nentoolembela ndimwe noshoonde shosanwe ashobilo shili mucishi ca Esha. Lesa uyo uliiwo, wakalingaawo alimwi weshi akanooliiwo amupe luse aluumuno. Ayalo mishimu yosanwe ayobilo ili kunembo lya cuuna cakwe ca bwaami imupe luse aluumuno. 
Alakwe Jesu Klistu amupe luse aluumuno. Lakwe ngokamboni ushomeka, ngowakataanguna kubushikwa kuswa kubafu alimwi ngomweendeleshi wa bamaami boonse ba mucishi ca panshi.
Lakwe wakatulengesha kuba bamaami ayi tusebensele Lesa Ishi anga mbapailishi. Jesu Klistu apekwe bulemu alimwi ankusu lyoonse alyoonse. Ameni.
Amubone, utoosa amakumbi! Bantu boonse balaakumubona kubikaawo abaabo boonse bakamuyasa. Mishobo yoonse mucishi ca panshi ilaakulila ceebo ca nguwe. Ameni!
“Nebo ndime Matalikilo alimwi aMamanino,” mbwaamba Mwaami Lesa Shinkusu shoonse, uyo uliiwo, wakalingaawo alimwi weshi akanooliiwo.
Ndime Joni mukwabanu alimwi muli Jesu ndi pantu pomwi amwebo mukupenshekwa, mubwaami alimwi amukutolelela kushoma mumapensho. Ndakawaalwa pansumbu ino ya Patimosi ceebo ndakashimikila maswi akwe Lesa alimwi alushinisho Jesu ndwaakayubulula. 
Pabushiku bwa Mwaami, ndakesushikwa aMushimu Usalashi, lyalo ndakanyumfwa liswi linene kwisule lyangu, anga nkulila kwa lupeenga. 
Liswi ilyo lyakanyumfwika ayi, “Shoonse nshootoobona, ushilembe mulibuku akulitumisha kushoonde ishi shili shosanwe ashobilo, nkokwaamba ayi kuEfeso, Simeena, Pegamamu, Tiyatila, Sadisi, Filadelufya alimwi aLawodisiya.”
Lyalo ndakacebuka kwaamba ayi mbone wakalinga kwaamba andime. Ndakabona shakubikaawo malampi sha golodi shili shosanwe ashobilo. 
Ono pakati ka nshisho, pakalinga kuboneka anga pali muntu, ufwete cisani cakalinga kushika kumyeendo alimwi alaamba wa golodi pacaamba. 
Misusu yakwe yakalinga kutubabo anga mbutonge nabi anga ngamapepe a nkobokobo. Meenso akwe akalinga kuboneka anga ngumulilo utoonyaka. 
Shimpanta shakwe shakalinga kubeka anga ngubulonse waswabo mukufulwa. Alyalo liswi lyakwe lyakalinga kunyumfwika anga nkuwoota kwa maanshi. 
Mulyaansa lyalulyo wakalinga kucite nyenyeenshi shosanwe ashobilo, amwalo mukanwa mwakaswa mupeeni ukolete koonse koonse. Ciwa cakwe cakalinga kuboneka anga ndisuba lyashika pakati ka mutwi cilimo. 
Ndindakamubona, ndakawita muliimfwa lyakwe akuboolabo anga ngumuntu ufwite. Sombi wakambika lyaansa lyakwe lyalulyo akwaamba ayi, “Utaloondi! Nebo ndime Matalikilo alimwi aMamanino. 
Ndime Wooyo Muumi! Ndakalinga kufwite, sombi ndi muumi ono, alimwi ndaakunoolibo muumi lyoonsebo. Ndicite nkusu palufu alimwi amusena wa bafu. 
Ono aboobo lemba shintu shoonse nshewabona, isho shitoocitika cino ciindi alimwi asheshi shikacitike kunembo. 
Anu nyenyeenshi shosanwe ashobilo shili mulyaansa lyangu lyalulyo alimwi ashakubikaawo malampi sha golodi shili shosanwe ashobilo shileemikanina makani abushishi aya. Nyenyeenshi shosanwe ashobilo mbamatanjilili ba shoonde shili shosanwe ashobilo. Ashalo shakubikawo malampi shosanwe ashobilo nshoonde shili shosanwe ashobilo.
“Mutanjilili wa kucoonde ca kuEfeso, umulembele ayi,
Utokwaamba ayi, ‘Milimo yako ndiishi ambuli mboosebensa cankusu alimwi akutaboola pesule ceebo ca mapensho. Ndishi alimwi kwaamba ayi inga toolangibo bamucita shibi. Abo balibanda ayi mbatumwi, wakabeelesha akucana ayi mbabeshi. 
Watolelela kupenshekwa ceebo ca ndime alimwi tookwe kutyongola, sobwe. 
Sombi ndicite litongooshi pali ndiwe ceebo toonsuni bweenka mbowakalinga kunsuni kataanshi. 
Ono ibaluka mbuli mbowakalinga kootana kuwa! Ulyeelete kusanduka kuswa kushibiibi shako akutalika kwikala buumi mbowakalinga kucite pakutaanguna. Ono na ubule kusanduka kuswa kushibiibi shako, ndaakwisa kuli ndiwe mukukusha cakubikawo lilampi cako pamusena wa ncico. 
Sombi bubotu bwako mbwakwaamba ayi ulipatite micito ya bene Nikolayi, bweenka mboonjipatite anebo.’
“Uyo ucite matwi, aanyumfwe sheesho Mushimu Usalashi nshootokwaambila shoonde!
“Mutanjilili wa kucoonde ca kuSimeena, umulembele ayi,
Utokwaamba ayi, ‘Mapensho ako ndyeeshi alimwi ndishi kwaamba ayi uli mukandu, nakubi boobo uli mubile. Ndishi shoonse shibiibi nshebakubekesha bantu abo balibanda ayi mbaJuda kabateshi mbabo, sombi mbamulikoto lyakwe Satana. 
Utaloondi mapensho eshi akakucitikile. Nyumfwa! Mubiibi ulaakumusunka kwiinda mukulengesha bamwi ba mulikoto lyako ayi bawaalwe muntolongo alimwi ulaakupenshekwa abuumbi kwanshiku shili likumi. Koshomeka kuli ndime, nabi bakakucaileewo, lyalo ndaakukupa mushini wa buumi butamaani.’
“Uyo ucite matwi, aanyumfwe sheesho Mushimu Usalashi nshootokwaambila shoonde!
“Mutanjilili wa kucoonde ca kuPegamamu umulembele ayi,
Utokwaamba ayi, ‘Ndishi nkookala. Ulekala kumusena Satana nkwaaendelesha. Ulashomeka kuli ndime alimwi tookwe kusowa lushomo lwako muli ndime nabi paciindi Antipasi, kamboni wangu ushomeka, ndyaakacaikwa. Wakacaikwa kumusena nkomunya kwikala Satana.
“ ‘Sombi ndicite matongooshi amwi pali ndiwe ceebo mulikoto lyanu muli bamwi bakonkela kwiisha kwakwe Balamu. Lakwe wakeeisha Balaki bwakulengesha bene Isilaeli kubisha kwiinda mukubanyengelela ayi balye shakulya shakabengwa kushibumbwabumbwa alimwi akucita bufuule. 
Mbweekoobo awebo ulicite bantu bakonkela kwiisha kwa bene Nikolayi. 
Ono sanduka kuswa kushibiibi shako. Na ubule kusanduka, ndaakwisabo onoono kuli ndiwe mukulwana abantu abo amupeeni uswa mumulomo wangu.’
“Uyo ucite matwi, aanyumfwe sheesho Mushimu Usalashi nshootokwaambila shoonde!
“Mutanjilili wa kucoonde ca kuTiyatila umulembele ayi,
Utokwaamba ayi, ‘Milimo yako yoonse ndiishi. Lusuno lwako, kushomeka kwako, kusebensa kwako alimwi akutaboola pesule kwako, shoonse ndishishi. Ndishi akwaamba ayi bulya utoosebensa cankusu kwiinda pakutaanguna. 
Sombi ndicite litongooshi pali ndiwe ceebo mwanakashi uyo Jesebelo, ulibanda ayi ngumulaluki wakwe Lesa, ulamulangabo. Kwiinda mukwiisha kwakwe, ulabalengesha kubisha ndyaabanyengelela ayi banoocita bufuule akulya shakulya shakabengwa kushibumbwabumbwa. 
Ndakamupa ciindi cakwaamba ayi asanduke kuswa kushibiibi shakwe, sombi taasuni kucileka bufuule bwakwe. 
Ono ndaakulengesha kwaamba ayi akaciiswe alimwi abo boonse mbwaakacitaabo bufuule, ndaakulengesha ayi bakapenshekwe abuumbi, sombibo na basanduke kuswa kushibiibi nshebakacita anguwe 
alimwi ndaakucaya bana bakwe boonse. Lyalo shoonde shoonse shilaakwishiba ayi ndimeenshi shili mumyoyo alimwi amiyeeyo ya bantu boonse. Ndaakupa muntu woonse mulikoto lyanu kweelana amilimo yakwe.
“ ‘Sombi mwebo nobamwi noonse nomuli muTiyatila nomutakwe kukonkela kwiisha kubiibi uku, nomutakwe kwiiya sheesho bamwi nshebakalinga kwiita ayi Shishisitwe shiine shakwe Satana, teshi muleemye kwiinda mukumupa mulasho aumwi, sobwe. 
Sombi muyumebo mukukonkela sheesho nshemucite kale, kushikila nkese. 
Uyo eshi akakome bubi akutolelela kukonkela kuyanda kwangu kushikila kumamanino, ndaakumupa nkusu shakweendelesha mishobo yoonse ya bantu. 
Ulaakuyeendelesha amusako wa ceela alimwi akwiinyonyoola anga ninongo yapwaika. Ndaakumupa nkusu shakweendelesha bweenka mbuli sheesho nshendakatambula kuswa kuli baTa. 
Ndaakumupa anyenyeenshi iitwa ayi ntanda.’
“Uyo ucite matwi, aanyumfwe sheesho Mushimu Usalashi nshootokwaambila shoonde.
“Mutanjilili wa kucoonde ca kuSadisi umulembele ayi,
Anu buka, uyumye ceeco ncoocite kacitana kufwitilila. Mukwiinga ndaboona ayi milimo yako teena kululama cancinencine pameenso akwe Lesa wangu. 
Ibaluka ico ncewakeeishikwa ancewakanyumfwa, kuswawaawo ucikonkele akusanduka kuswa kushibiibi shako. Na ubule kubuka, ndaakwisa anga ngumwiipi alimwi teshi ukeshibeewo aciindi nceshi nkakupolele. 
Sombi nkobali bamwi baniini muSadisi abo batakwe kubisha shakufwala shabo. Balaakweenda anebo kabafwete shakufwala shituba tuu mukwiinga mbobeelete. 
Uyo weshi akakome bubi ulaakufwala shakufwala shituba mbomunya ubo alimwi liina lyakwe teshi nkalifuute mulibuku lya buumi. Ndaakwaamba patuba ayi ulakonkela ndime pameenso abaTa abaanjelo babo.’
“Uyo ucite matwi, aanyumfwe sheesho Mushimu Usalashi nshootokwaambila shoonde!
“Mutanjilili wa kucoonde ca kuFiladelufya umulembele ayi,
Utokwaamba ayi, ‘Milimo yako ndiishi. Ndakacalula cisasa kunembo lyako, ico muntu uli woonse nceenga taakoonshi kucala. Ndishi ayi ulicite nkusu shiniini, nakubi boobo wakonkela kwiisha kwangu, tookwe kunkakaawo. 
Ono bona, kubantu abo ba mulikoto lyakwe Satana, balibanda ayi mbaJuda, sombi kabateshi mbabo, ndaakulengesha ayi bakese mukufukama muliimfwa lyako. Lyalo balaakwishiba ayi ndikusuni. 
Mukwiinga wakakonkela kwiisha kwangu ayi utolelele kupenshekwa, anebo ndaakukulama muciindi ca mapensho eshi akeshiite bantu boonse mucishi kwaamba ayi basunkwe. 
Teshi ncelwe kwisa, yumabo kukonkela sheesho nshoocite kale kwaamba ayi kutabi muntu nabi womwi weshi akakunyaaye mushini wako. 
Uyo weshi akakome, ndaakulengesha ayi akabe licinko lya muŊanda yakwe Lesa wangu alimwi teshi akasweemo. Pali nguwe ndaakulemba liina lyakwe Lesa wangu alimwi alya ndabala inene yakwe Lesa wangu, nkokwaamba ayi Jelusalemu ipya, iyo njeshi ikaswe kwiculu kuli Lesa wangu. Ndaakulemba aliina lyangu lipya pali nguwe.’
“Uyo ucite matwi, aanyumfwe sheesho Mushimu Usalashi nshootokwaambila shoonde!
“Mutanjilili wa kucoonde ca kuLawodisiya umulembele ayi,
Utokwaamba ayi, ‘Milimo yako ndiishi, tootontoli nabi kulungula. Naakwiinga kootontola nabi kulungula, necalinga cibotu kuli ndime. 
Ono mukwiinga ulakasaalabo, toolunguli nabi kutontola, ntookushipa! 
Webo ulaamba ayi, Ndimubile, ndicite buboni buunji, taaku nceentacite. Sombi tooshi kwaamba ayi ulipengete alimwi ulalensha ankuumbu! Uli mukandu, moofu alimwi uli matakosha. 
Ono ntookulwiitaako ayi uule golodi kuli ndime, golodi yakasalashikwa amulilo kwaamba ayi ubile. Uule ashakufwala shituba kwaamba ayi ufwale akushisa mubili wako utoolensha nsoni. Uule amusamu wa mumeenso ayi utalike kubona. 
Abo mboonsuni ndabakalalila akubapa mulandu. Aboobo yuminina abuumbi, usanduke kuswa kushibiibi shako. 
Bona, ndiimfwi pamulyango ntookonkoonsha. Uyo woonse weshi anyumfwe liswi lyangu akucalula cisasa, ntoonjila muŋanda yakwe, kwaamba ayi nebo anguwe tulite pantu pomwi. 
Uyo eshi akakome ndaakumusuminisha alakwe kwikala pacuuna cangu ca bwaami, bweenka mbondakakoma akwikala lubamba abaTa pacuuna cabo ca bwaami.’
“Uyo ucite matwi, aanyumfwe sheesho Mushimu Usalashi nshootokwaambila shoonde!”
Kuswawaawo, ndakabona mulyango ucalukite kwiculu. Mpomunyaawo ndakanyumfwa liswi anga ndupeenga, lyeenka ndindakanyumfwa kataanshi. Lyakandwiita ayi, “Kosa kokuno kwiculu, nkuboneshe sheshi shikacitike kuswa sheeshi.” 
Paciindi ceenka ico ndakatanjililwa aMushimu Usalashi. Kwiculu uko, ndakabona cuuna ca bwaami kapashiite umwi. 
Ciinso ca wooyo wakalinga kushiite pacuuna ico, cakalinga kubeka anga ngamabwe amakwebo abekabeka alimwi aasalala pyu. Cuuna ico cakalinga kushingulukitwe ankongolo yakalinga kuboneka anga ndibwe liitwa ayi emalodi. 
Cuuna ca bwaami ico cakalinga kushingulukitwe ashuuna shimwi sha bwaami shili makumi obilo ashone apo pakalinga kushiite bamaloba bali makumi obilo abone. Bakalinga kufwete shisani shituba alimwi amishini ya golodi kumitwi. 
Mucuuna momunya umo mwakalinga kuboneka kubeka kwa mfula, kunyumfwika ciyobeyobe alimwi acilulumo. Kunembo lya cuuna kwakalinga kunyaka shimunimweenge shili shosanwe ashobilo. Isho njemishimu ili yosanwe ayobilo yakwe Lesa. 
Kunembo lya cuuna ico kwakalinga cintu cakalinga kuboneka anga ndweenge lwakalinga kubeka anga ndibwe lya maanshi.
Cilengwa cuumi cakutaanguna cakalinga kuboneka anga ninkalamu, cabili cakalinga kuboneka anga ngumucende, catatu cakalinga kucite ciwa cili anga nca muntu alimwi cane cakalinga kuboneka anga ngumumbankwashi utokuuluka. 
Cilengwa cuumi coonse cakalinga kucite mapapaminwa ali osanwe alyomwi ayo akalinga kuswitebo meenso, mukati apansengwe. Malumwi amashiku teshakalinga kucileka kwiimba ayi,
Ono na shilengwa shuumi ishi shone shapa bulemu, mucinshi alimwi akulumba kuli wooyo wakalinga kushiite pacuuna ca bwaami, muumi lyoonse alyoonse, 
bamaloba abo bali makumi obilo abone balafukama kunembo lya wooyo ushiite pacuuna muumi lyoonse alyoonse akumulambila. Balatula mishini yabo kunembo lya cuuna ico akwaamba ayi,
“NoBaami baLesa, baLesa besu,
Lyalo ndakabona libuku mulyaansa lyalulyo lya wooyo wakalinga kushiite pacuuna ca bwaami ico. Libuku ili lyakalinga kuswitebo malembo, mukati apansengwe poonse alimwi lyakalinga kulamatikitwe abakalamatila ba keshibilo bali bosanwe abobilo. 
Mpomunyaawo ndakabona munjelo ucite nkusu, uyo wakoolobesha ayi, “Ngani weelete kulamatula bakalamatila aba ayi acalule libuku ili?” 
Sombi tekwakalinga nabi womwi kwiculu, pacishi ca panshi, nabi panshi lya cishi weenga wacalula libuku ilyo akubona shakalingaamo. 
Ndakalila abuumbi ceebo takukwe kucanika nabi womwi wakalinga kweelete kucalula libuku ilyo nabi kubona shakalingaamo. 
Mpeeke muloba umwi wakaŋambila ayi, “Utanoolila! Bona! Uyo wiitwa ayi Inkalamu ya mumukowa wakwe Juda, wamulunyungu lwakwe Defedi wakakoma, aboobo ulakonsha kulamatula bakalamatila bosanwe abobilo abo akucalula libuku ili.”
Pesule, ndakabona Mwanaambelele kaaimfwi pakati ka cuuna ca bwaami, kaashingulukitwe ashilengwa shuumi isho shone abamaloba abo. Mwanaambelele wakalinga kuboneka anga wacaikwa. Wakalinga kucite meeca osanwe aobilo alimwi ameenso osanwe aobilo. Meenso ayo njemishimu yosanwe ayobilo yakwe Lesa iyo lakwe njaakatuma mucishi coonse ca panshi. 
Mpeeke Mwanaambelele wakaya mukutambula libuku ilyo mulyaansa lyalulyo lyakwe wooyo wakalinga kushiite pacuuna ca bwaami. 
Ndyaakalitambulabo, shilengwa shone shuumi abamaloba bali makumi obilo abone, bakafukama kunembo lya Mwanaambelele uyo. Boonse bakalinga kucite tulumbu alimwi ambale shifongomene sha golodi, kashiswite tununkila kabotu. Tununkila kabotu uto njemipailo ya bashomi bakwe Lesa. 
Bakalinga kwiimba lwiimbo lupya ayi,
Wakalengesha kwaamba ayi babe bamaami,
Kuswawaawo, ndakalangilisha alimwi, akubona baanjelo bali shuulu ashuulu shitabelengwi. Bakalinga kushingulukite cuuna ca bwaami, shilengwa shuumi shili shone alimwi abamaloba abo. 
Ndakabanyumfwa kabeemba mumaswi apeculu ayi,
Lyalo ndakanyumfwa shilengwa shoonse sha mwiculu, mucishi ca panshi, panshi lya cishi alimwi amulweenge, shoonse shiliimo shakalinga kwiimba ayi,
Mpeeke shilengwa shuumi shili shone shakakumbula ayi, “Ameni!” Lyalo bamaloba abo bakafukama akulambila.
Mpeeke ndakabona Mwanaambelele kaalamatula kalamatila wa keshibilo utaanshi pabaabo bali bosanwe abobilo. Lyalo ndakanyumfwa cilengwa cuumi cimwi pashilengwa shone isho, coolobesha aliswi lyakalinga kunyumfwika anga ncilulumo ca mfula ayi, “Kosa!” 
Ndindakalangilisha, ndakabona liaki lituba, kapatantite muntu wakalinga kucite buta alimwi wakapekwa amushini wa bwaami. Kuswawaawo wakaya anga ngushikukoma utooya mukukoma bamwi. 
Mwanaambelele uyo ndyaakalamatula kalamatila wabili, ndakanyumfwa cilengwa cuumi cabili kacaamba ayi, “Kosa!” 
Mpeeke mwakaswa liaki limwi, lyalo lyakalinga lisalala. Uyo wakalinga kutantiteewo wakapekwa nkusu shakubusha nkondo mucishi ca panshi kwaamba ayi bantu bacayane. Lakwe wakapekwa mupeeni unene.
Mwanaambelele ndyaakalamatula kalamatila watatu, ndakanyumfwa cilengwa cuumi catatu kacaamba ayi, “Kosa!” Mpomunyaawo mwakaswa liaki limwi, lyalo lyakalinga kushiya. Wakalinga kutantiteewo wakalinga kucite cipimo mulyaansa. 
Pesule, ndakanyumfwa cakalinga kunyumfwika anga ndiswi, kuswa pakati pashilengwa shuumi shone isho lyakwaamba ayi, “Cipimo comwi ca witi cakalinga kuulwa maali ayo muntu ngweenga wasebensela pabushiku alimwi shipimo shotatwe sha maila shakalinga kuulwa bweenka ubo. Sombi mutanyonyooli mafuta alimwi awaini.”
Ono ndyaakalamatula kalamatila wane, ndakanyumfwa cilengwa cuumi cane kacaamba ayi, “Kosa!” 
Ndindakalangilisha, ndakabona liaki litubulukite. Uyo wakalinga kutantiteewo liina lyakwe wakalinga Lufu. Lyalo musena wa bafu wakamukonkela pesule. Balo bakapekwa nkusu shakucaya cipansha comwi ca shone ca bantu boonse mucishi ca panshi. Nkusu shabo shakalinga shakucaya kwiinda munkondo, nsala, malwashi alimwi abanyama bakali ba muluundu.
Ndyaakalamatula kalamatila wasanu, panshi lya cipaililo, ndakabona myuuya ya baabo bakacaikwa ceebo cakushimikila maswi akwe Lesa alimwi aceebo ca bukamboni bwancinencine. 
Yakoolobesha ayi, “NoBaami baLesa Beshinkusu shoonse, nomusalalite alimwi balushinisho! Ino mulaakoombolosha lili alimwi akupa mulandu bantu abo bali pacishi ca panshi bakatucaya?” 
Mpomunyaawo boonse bakapekwa cisani cituba comwi comwi, akulwiitwa ayi bookesheeko akulindililaako paniini kushikila mweelo weelete wa basebenshinyinaabo alimwi bashominyinaabo bakacaikwe kweelana ambobakacaikwa abalo.
Lyalo Mwanaambelele ndyaakalamatula kalamatila wasanu awomwi, ndindakalangilisha, kwakacitika citentanshi cinene abuumbi. Lisuba lyakacileka kubala, lyakaboolabo mbi, anga ncisani cilemu cishiya. Awalo mweenshi wakaboolabo pyu anga mbulowa.  
Nyenyeenshi shakalokela panshi bweenka mbuli nkuyu shibishi mboshiloka kuswa kucisamu na catenkaanishikwa amuuwo unene. 
Alyalo liculu lyakashiminganabo anga nimpasa itoofungeelwa. Mpeeke tulundu alimwi ansuumbu shoonse shakakushikwa mumisena ya nshisho. 
Mpomunyaawo bamaami ba mucishi ca panshi, beendeleshi, bamatanjilili ba bashilumamba, babile, beshinkusu alimwi abantu bamwi boonse, basha abaangulukite, bakayuba mushimfwengo sha panshi alimwi amumyaandami ya mutulundu. 
Bakaambila tulundu alimwi amyaandami ayi, “Amutuwiite kwaamba ayi mutushiseeko kuli wooyo ushiite pacuuna ca bwaami alimwi akubukali bwa Mwanaambelele! 
Mukwinga bushiku bwa bukali bwabo buloondesha bwashikila, ino ngani weenga wacaalaawo?”
Kuswawaawo ndakabona baanjelo bone kabeemfwi mumbasu shone sha cishi ca panshi. Bakalinga kukasha myuuwo yone kwaamba ayi itapuupili mucishi ca panshi, mulweenge nabi kucisamu cili coonse. 
Lyalo ndakabona munjelo aumwi kaaswa kwicwe kaacite cishibilo cakwe Lesa muumi. Wakoolobesha pakwiita baanjelo bone abo Lesa mbwaakapa nkusu sha kunyonyoola cishi alimwi alweenge. 
Munjelo uyu wakaamba ayi, “Mutanyonyooli cishi ca panshi, lweenge nabi shisamu kushikila tukabike basebenshi bakwe Lesa wesu twishibilo pankumo.” 
Mpomunyaawo ndakalwiitwa ayi bantu abo bakalinga kucite twishibilo twakwe Lesa pankumo, bakalinga 144,000. Bakaswa kumikowa ya bene Isilaeli ili likumi ayobilo.
Nkokwaamba ayi kumukowa wakwe Juda, bakabikwa keshibilo ako bakalinga 12,000.
Kumukowa wakwe Asha, bakalinga 12,000.
Kumukowa wakwe Simyoni, bakalinga 12,000.
Kumukowa wakwe Sebuluni, bakalinga 12,000.
Lyalo ndindakalangilisha kunembo, ndakabona likoto lya bantu baanji batakoonshi kubelengwa. Bantu abo bakaswa kushikanda shoonse, kumikowa yoonse, kumishobo yoonse alimwi akumilaka yoonse. Bakeemikana kunembo lya cuuna ca bwaami alimwi aMwanaambelele, kabafwete shisani shituba alimwi kabacite amalala mumaansa. 
Bakoolobesha ayi, “Lupulusho lulaswa kuli Lesa wesu ushiite pacuuna ca bwaami alimwi akuMwanaambelele!” 
Mpeeke baanjelo boonse bakeemikana akushinguluka cuuna ca bwaami, bamaloba alimwi ashilengwa shuumi shone isho, kabeemfwi. Lyalo bakafukama cakushisha shiwa panshi kunembo lya cuuna ca bwaami, akulambila Lesa, 
kabaamba ayi, “Ameni! Lesa wesu aalumbaishikwe, aapekwe bulemu abusongo, aalumbwe alimwi akupekwa nkusu abweendeleshi lyoonse alyoonse. Ameni!”
Mpomunyaawo umwi muloba wakanjipusha ayi, “Ino aba bantu bafwete shisani shituba mbaani alimwi ankobaswita nkuli?”
Nebo ndakamukumbula ayi, “Ndimwe mwishi, nkambo.”
Nceceeco ncebeemikanina kunembo lya cuuna ca bwaami cakwe Lesa alimwi balamusebensela malumwi amashiku muŋanda yakwe. Uyo ushiite pacuuna ca bwaami ulaakwikala ambabo alimwi akubalama. 
Teshi bakanyumfwewo nsala nabi nyotwa. Teshi bakanyumfwewo lumwi nabi kupenga kucikasaashi cili coonse. 
Ceebo Mwanaambelele uyo uli pakati lya cuuna ca bwaami ulaakubeembela akubatanjilila kutuntupu twa maanshi apa buumi. Lesa ulaakubakunkumuna minsonshi yabo yoonse.”
Ono Mwanaambelele ndyaakalamatula kalamatila wa keshibilo wasanu awobilo, kwiculu kwakoomuna mpashi kwamusa wa awala yomwi. 
Lyalo ndakabona baanjelo bosanwe abobilo beemikana kunembo lyakwe Lesa, kabapekwa mapeenga ali osanwe aobilo.
Mpomunyaawo munjelo aumwi wakesa weemikana pafwaafwi acipaililo, kaacite acakubikamo tununkila kabotu ca golodi. Wakapekwa atumwi tununkila kabotu tuunji kwaamba ayi pantu pomwi amipailo ya bashomi boonse, ape kuli Lesa pacipaililo ca golodi cakalinga kunembo lya cuuna ca bwaami. 
Ono bwiishi bwa tununkila kabotu uto twakatentwa, bwakalinga kusunta kabuya kwiculu pantu pomwi amipailo ya bashomi, kabuswa mulyaansa lya munjelo wakalinga kwiimfwi kunembo lyakwe Lesa. 
Lyalo munjelo wakabwesa cakubikamo tununkila kabotu cilya akubwesa makalangasha pacipaililo, wacisusha akuciwaala mucishi ca panshi. Mpomunyaawo kwakaba ciyobeyobe alimwi acilulumo, kubeka kwa mfula alimwi acitentanshi.
Mpeeke baanjelo bali bosanwe abobilo abo bakalinga kucite mapeenga ali osanwe aobilo bakalibambila ayi baaliishe.
Munjelo wakutaanguna ndyaakalisha lupeenga lwakwe, kwakaba mfula ya mabwe amulilo usenkene abulowa. Shoonse ishi shakalokela pacishi ca panshi. Mpeeke cipansha catatu ca cishi cakapya, cipansha catatu ca shisamu shoonse mucishi acalo cakapya kubikaawo abwiisu boonse butontola. 
Pesule munjelo wabili wakalisha lupeenga lwakwe. Mpomunyaawo cintu cimwi cakalinga kuboneka anga nkalundu kanene katoonyaka mulilo, cakawaalwa mulweenge. Mpeeke cipansha catatu ca lweenge cakasanduka bulowa, 
cipansha catatu ca shilengwa shoonse shiyoya sha mulweenge shakafwa alimwi acipansha catatu ca maato anene cakanyonyooka.
Munjelo watatu alakwe wakalisha lupeenga lwakwe. Lyalo nyenyeenshi inene yakalinga kubeka anga ncimunimweenge, yakaswa kwiculu akulokela pacipansha catatu ca milonga alimwi atuntupu twa maanshi. 
Nyenyeenshi iyi ileetwa ayi, “Kalulishi.” Cipansha catatu ca maanshi cakatalika kulula, aboobo bantu baanji bakafwa ndibakanwa maanshi ayo ceebo akalinga kulula.
Lyalo munjelo wane alakwe wakalisha lupeenga lwakwe. Mpeeke cipansha catatu ca shipansha sha lisuba, mweenshi alimwi anyenyeenshi shakanyonyooka cakwaamba ayi shipansha shatatu sha mumuni wa nshisho shakacileka kumunika. Nkokwaamba ayi tekwakalinga mumuni mucipansha catatu ca malumwi amucipansha catatu ca mashiku.
Mpomunyaawo ndakalangilisha akunyumfwa mumbankwashi wakalinga kuuluka mwiculu, kaaolobesha ayi, “Mapensho! Mapensho! Mapensho kubantu ba mucishi ca panshi ceebo ca sheesho sheshi shikacitike na baanjelo botatwe aba bacaala bakalishe mapeenga abo!”
Mpeeke munjelo wasanu wakalisha lupeenga lwakwe. Lyalo ndakabona nyenyeenshi yakalokela pacishi ca panshi, yakapekwa cakucalwisha mucilindi citeeli. 
Nyenyeenshi yakacalula cilindi citeeli ici, mpeeke mwakaswa bwiishi ubo bwakalingabo anga butooswa mumunyumbi unene. Mumuni wa lisuba alimwi amuuwo shakaboolabo mbi ceebo ca bwiishi bwakalinga kuswa mucilindi citeeli. 
Ono mubwiishi momunya umo, mwakaswa nsoshi shakesa mucishi ca panshi akupekwa nkusu shili mbuli sheesho shicite ntalaŋongo. 
Nsoshi ishi shakalwiitwa ayi shitanyonyooli bwiisu, shisamu nabi cishango cili coonse, sombi kunyonyoolabo bantu abo batakalinga kucite keshibilo kakwe Lesa pankumo. 
Tashikwe kusuminishikwa kubacaya, sombibo kubapensha abuumbi kwamyeenshi ili yosanwe. Kucisa kwakalinga kuswa mukupenshekwa uku kwakalingabo anga nkucisa kwa muntu walumwa ntalaŋongo. 
Ono mumyeenshi yosanwe iyi, bantu balaakunooyandoola lufu, sombi teshi bakalucaneewo. Balaakusuna kufwa, sombi lufu lulaakubacica.
Nsoshi ishi shakalinga kubonekabo anga ngamaaki atoolindilabo kuya kunkondo. Pamitwi ya nshisho, pakalinga shimwi shakalinga kuboneka anga njimishini ya golodi alimwi shiwa sha nshisho shakalinga kubonekabo anga nsha bantu. 
Misusu ya nshisho yakalinga ilaamfu anga nja banakashi, aalo meeno akalinga anga nga nkalamu. 
Ashalo shaamba sha nshisho shakalinga kufweketwe shimwi shakalinga kuboneka anga nshakulitabilishako pacaamba sha ceela. Coongo ca mapepe a nshisho cakalinga anga ncoongo ca shikoci shiinji shakalinga kukwelwa amaaki atoocicila kunkondo. 
Nsoshi ishi shakalinga kucite micila ashakulumishako shili anga nsha ntalaŋongo alimwi mumicila mweenka momwakalinga nkusu shakucisa bantu myeenshi yosanwe. 
Shakalinga kucite amwaami shikusheendelesha, uli ngomunjelo shikubona pacilindi cilya citeeli. Liina lyakwe muciEbulu nguAbadoni, muciGiliki nguApolyoni, (nkokwaamba ayi, “Shikunyonyoola”).
Lipensho lyakutaanguna lyamana, sombi kwacaala amwi obilo.
Mpomunyaawo munjelo wasanu awomwi wakalisha lupeenga lwakwe. Lyalo ndakanyumfwa liswi kuswa mumbasu shone sha cipaililo ca golodi ico cakalinga kunembo lyakwe Lesa. 
Liswi ilyo lyakalinga lyakwaambila munjelo wasanu awomwi ayi, “Angulula baanjelo bone balya baangitwe kuMulonga unene wa Yufuletisi.” 
Mpeeke baanjelo abo bone bakaangululwa. Balo bakalinga kubambitwe kucaya cipansha catatu ca bantu boonse paciindi ceenka ici ca bushiku bweenka ubu bwa mweenshi weenka uyu wa mwaaka weenka uyo. 
Lyalo ndakalwiitwa ayi bashilumamba beshikulwanina pamaaki bakalinga shuulu ashuulu. 
Anga muciloto, ndakabona maaki alimwi abaabo bakalinga kutantiteewo. Bakalinga kufwete shakutabilisha pacaamba shisalala anga ngumulilo alimwi anga ndibwe liboneka mbuli liculu alimwi anga ngusalufa. Mitwi ya maaki aya, yakalinga kuboneka anga nja nkalamu alimwi mumilomo ya ngawo mwakalinga kuswa mulilo, bwiishi alimwi asalufa. 
Cipansha catatu ca bantu boonse mucishi ca panshi cakacaikwa kwiinda mumyaalu yotatwe iyi, mulilo, bwiishi alimwi asalufa wakalinga kuswa mumilomo ya maaki. 
Nkusu sha maaki aya, shakalinga mumilomo ya ngawo alimwi amumicila. Micila ili anga ninsoka icite amitwi iyo isebenseshekwa kucisa bantu.
Ono bantu boonse abo bakacaala, abo batakwe kucaikwa amyaalu yotatwe iyi, tabakwe kusanduka kuswa kushintu isho nshebakalipangila beene. Tabakwe kucileka kulambila bashikaswa, shibumbwabumbwa sha golodi, sha silifa, sha bulonse, sha mabwe alimwi asha shisamu. Shintu ishi tashiboni, kunyumfwa nabi kweenda. 
Peculu lya waawo tabakwe kusanduka kuswa kubucayi, buloshi, bufuule nabi bwiipi.
Kuswawaawo, ndakabona aumwi munjelo shinkusu kaaswa kwiculu. Wakalinga kupilite mulikumbi, kumutwi wakwe kwakalinga kushingulukite nkongolo. Ciwa cakwe cakalinga kubala anga ndisuba alimwi myeendo yakwe yakalinga anga njimyaalamyaala ya mulilo. 
Wakalinga kucite libuku liniini licalukite mulyaansa. Mpeeke mweendo wakululyo wakalinga kulyatite palweenge, awalo wakucipiko koolyatite petala. 
Lyalo wakoolobesha muliswi lyakanyumfwika anga nkubuluma kwa nkalamu. Ndyaakamana koolobesha, shilulumo shili shosanwe ashobilo shakanyumfwika. 
Shilulumo ishi ndishakanyumfwika, ndakalinga kusuni kulemba, sombi ndakanyumfwa liswi kuswa kwiculu lyakwaamba ayi, “Utayubululi sheesho shilulumo shili shosanwe ashobilo nsheshaamba. Utashileembi, sobwe!” 
Lyalo munjelo uyo ngondakabona umwi mweendo kaalyatite palweenge apamusena pataapu maanshi, wakatambika lyaansa kwiculu 
akulumbila muliina lyakwe Lesa muumi kwalyoonse alyoonse, wakalenga liculu, cishi ca panshi, lweenge alimwi ashintu shoonse shiliimo. Munjelo wakaamba ayi, “Ciindi ono camana! 
Sombi na munjelo wasanu abobilo akalishe lupeenga lwakwe, Lesa ndyeshi akacite kubamba kwakwe kwa bushishi kweelana ambwaakalwiita basebenshi bakwe, balaluki bakulukulu.”
Mpomunyaawo liswi ilyo ndindakalinga ndanyumfwa kuswa kwiculu, ndakalinyumfwa alimwi ayi, “Koya ukabwese libuku liniini licalukite mulyaansa lya munjelo wiimfwi palweenge alimwi apetala.”
Aboobo ndakaya kumunjelo uyo, akumusenga ayi ampe libuku liniini lilya. Lakwe wakaŋambila ayi, “Libwese ulilye. Mulifumo litoolula, sombi mukanwa litoobotabo anga mbuuci.”
Ndakabwesa libuku liniini lilya mulyaansa lyakwe akulilya. Ncakwiila lyakanyumfwika anga mbuuci mukanwa, sombi ndindakalimina, lyakalula mulifumo. 
Mpomunyaawo ndakalwiitwa ayi, “Ulyeelete kushimikila makani akwe Lesa alimwi aamba shashishi shiinji, mishobo iinji, milaka iinji alimwi abamaami baanji.”
Kuswawaawo ndakapekwa nkoli yakalinga kuboneka anga nkasamu kakupimishaako akulwiitwa ayi, “Koya ukapime Ŋanda yakwe Lesa acipaililo alimwi akubelenga bantu batoolambililaamo. 
Sombi utapimi musena uli kunsengwe lya Ŋanda yakwe Lesa mukwiinga wakapekwa kubaswamashi bakunsengwe, abo mbweshi bakalyatoole Ndabala inene Isalalite kwamyeenshi ili makumi one alimwi ayobilo. 
Ndaakutuma bakamboni bangu bobilo abo beshi bakanoofwete masaka kwisa mukumushimikila makani akwe Lesa kwanshiku shili cuulu amyaanda yobilo alimwi amakumi osanwe alyomwi.”
Bakamboni bobilo aba, nsheshisamu shobilo sha olifi alimwi amalampi obilo shiimikana kunembo lya Mwaami wa mucishi ca panshi. 
Na umwi weelesha kwaamba ayi abaciise, mumilomo yabo mulaswa mulilo uyo unyonyoola balwani babo. Nkokwaamba ayi uyo woonse weelesha kubacisa, ulacaikwa munshila njemunya iyi. 
Bakamboni aba balicite nkusu shakushinka mwiculu, kwaamba ayi mfula italoki munshiku nshebatooshimikila makani akwe Lesa. Balicite nkusu shakusandula tuntupu twa maanshi ayi tube bulowa alimwi ankusu shakuleta mwaalu uli woonse mucishi ca panshi ciindi cili coonse ncebasuni.
Na bakamanishe kushimikila makani ayo, cinyama cilya ciswa mucilindi citeeli cilaakulwanaabo. Cilaakubakoma alimwi akubacaya. 
Mpeeke mituntu yabo ilaakunoolibo munshila sha ndabala inene umo mwakapopelwa Mwaami wabo pamucilingano. Liina liimikanina ndabala iyo mumaamboolwa, nguSodoma nabi Ijipiti. 
Bantu baswa mumishobo yoonse, mikowa yoonse, milaka yoonse alimwi ashikanda shipusenepusene balaakweebela mituntu yabo kwanshiku shili shotatwe amusa, teshi bakasumine ayi ibikwe mushuumbwe. 
Bantu ba mucishi ca panshi balaakusangalala ceebo ca lufu lwa bakamboni bobilo aba. Balaakusekelela akupaana shipo mukwiinga balaluki bobilo aba bakaleta mapensho anene abuumbi kubantu. 
Ono ndipakeenda nshiku shotatwe amusa, muuya upa buumi wakaswa kuli Lesa akwinjila muli mbabo. Mpomunyaawo bakabuka, beemikana, lyalo boonse bakababona bakaloonda abuumbi. 
Mpeeke balaluki bobilo abo bakanyumfwa liswi lyakoolobeshekwa kuswa kwiculu lyakubeeta ayi, “Amwise kokuno!” Balwani babo kabeebela, bakaya kwiculu mulikumbi. 
Paciindi ncemunya ici, kwakaba citentanshi cinene abuumbi. Mpeeke cipansha calikumi ca ndabala inene cakanyonyooka alimwi abantu bali 7,000 bakafwa. Lyalo bantu boonse bakacaala bakaloonda abuumbi akutalika kulumbaisha Lesa wa kwiculu ceebo ca nkusu shakwe.
Lipensho lyabili lyamana, sombi lipensho lyatatu lilibo pafwaafwi kucitika!
Kuswawaawo munjelo wasanu abobilo wakalisha lupeenga lwakwe. Lyalo kwakanyumfwika maswi akoolobeshekwa kuswa kwiculu ayi, “Nkusu shakweendelesha cishi shili mumaansa a Mwaami Lesa aUsalitwe wakwe alimwi balaakweendelesha kwamuyayaya!” 
Mpomunyaawo bamaloba bali makumi obilo abone, abo bekala pashuuna shabo sha bwaami kunembo lyakwe Lesa, bakafukama cakishisha shiwa panshi akulambila Lesa. 
Bakaamba ayi,
Bantu bakunsengwe bakakalala abuumbi,
Mpomunyaawo Ŋanda yakwe Lesa yakacaluka kwiculu, aLibokoshi lya Cipangano lyakaboneka nkomunya uko. Lyalo kwakatalika kubeka kwa mfula, kunyumfwika ciyobeyobe alimwi ashilulumo. Kwakaba citentanshi alimwi amfuula ya mabwe inene.
Mpomunyaawo kwakaboneka cintu cinene cikankamika kwiculu. Kwakalinga mwanakashi wakalinga kufwete lisuba. Panshi lya myeendo yakwe pakalinga mweenshi. Apalo pamutwi wakwe pakalinga mushini wa nyenyeenshi likumi ashobilo. 
Mwanakashi uyu wakalinga pafwaafwi akutumbuka. Mpeeke mumala ndimwakabuka, wakalila abuumbi ceebo cakucisa kunyumfwika pakutumbuka.
Kwakaboneka acimwi cintu cikankamika kwiculu. Kwakaboneka shinshimwe musalala pyu, kaacite mitwi yosanwe ayobilo, meeca likumi alimwi amishini pamutwi womwi awomwi. 
Shinshimwe uyu wakoobola cipansha catatu ca nyenyeenshi sha mwiculu amucila wakwe akushiloshesha panshi. Kuswawaawo, wakeemikana kunembo lya mwanakashi wakalinga pafwaafwi akutumbuka kulindilila kwaamba ayi na mwaana ashalwe, eendililebo kumulya. 
Mwanakashi uyu wakatumbuka mwaana musankwa uyo weshi akeendeleshe shishi shoonse ankooli ya nshimbi. Sombi mwaana uyu wakasompolwa akutolwa kwiculu kuli Lesa, uko kuli cuuna cakwe ca bwaami. 
Mwanakashi lakwe wakacicila muluyanga, umo muli musena wakamubambila Lesa. Nkomunya uko ulaakulamwa kabotu kwanshiku shili cuulu amyaanda yobilo alimwi anshiiku shili makumi osanwe alyomwi.
Mpomunyaawo kwakabuka nkondo kwiculu. Mikayelo alimwi abaanjelo mbwaakalinga kweendelesha bakatalika kulwana shinshimwe. Alakwe shinshimwe abaanjelo bakwe bakalwanaabo. 
Sombi shinshimwe uyu wakakomwa, lyalo lakwe alimwi abaanjelo bakwe bakakashikwa kunoocishiite kwiculu. 
Lyalo shinshimwe uyu bakamuwaala panshi, njensoka ikulukulu ilya, iitwa ayi Mubiibi nabi Satana, uyo ucenjeeka bantu boonse mucishi ca panshi. Wakawaalwa panshi pantu pomwi abaanjelo bakwe boonse.
Kuswawaawo ndakanyumfwa liswi lyakoolobeshekwa kuswa kwiculu ayi, “Ono Lesa watupulusha! Wabonesha nkusu shakwe ayi nguMwaami. Usalitwe wakwe wabonesha nkusu shakwe. Mukwiinga uyo wakalinga kubekesha bashominyineesu malumwi amashiku kuli Lesa wesu wawaalwa panshi. 
Bamakwabesu bakamukoma kwiinda mubulowa bwa Mwanaambelele alimwi amaswi alushinisho ayo ngobakashimikila. Bakalinga kulibambite kwaaba buumi bwabo. 
Paceebo ceeco, sekelela webo oliculu alimwi asheesho shoonse shikalaamo! Sombi mapensho kucishi ca panshi alimwi alweenge! Mukwiinga Mubiibi wesa kuli ndimwe abukali butaambiki ceebo ulishi ayi wacaashabo ciindi ciniini.”
Ono shinshimwe uyo ndyaakabona ayi wawaalwa panshi, wakatalika kutandaanya mwanakashi uyo wakashala mwaana musankwa. 
Mwanakashi uyo wakapekwa mapapaminwa obilo a mumbankwashi kwaamba ayi oolukile kuluyanga kumusena wakwe uko nkweshi akalamwe kabotu kwamyaaka ili yotatwe amusa, kuloonda shinshimwe. 
Mumulomo wa nsoka iyi, mwakaswa maanshi aanji kwaamba ayi aswengule mwanakashi uyo. 
Sombi cishi cakamucafwa mwanakashi uyo. Calo cakacaluka akumina maanshi oonse akaswa mumulomo wa shinshimwe uyo. 
Lyalo shinshimwe uyo wakakalala ceebo ca mwanakashi uyo. Mpeeke wakaya mukulwana abamulunyungu lwa mwanakashi bamwi boonse abo bakonkela milawo yakwe Lesa alimwi akushoma bukamboni bwakwe Jesu. 
Kuswawaawo, ndakabona munyama kaaswa mumaanshi. Wakalinga kucite meeca likumi alimwi amitwi yosanwe ayobilo. Ono kulwiica lomwi alomwi kwakalinga mushini alimwi akwalo kumutwi womwi awomwi kwakalinga liina lyamucobwe kuli Lesa. 
Munyama uyo wakalinga kuboneka anga ngushiluwe. Shimpanta shakwe shakalinga anga nsha suntwe munene. Awalo mulomo wakalinga anga ngwa nkalamu. Mpomunyaawo shinshimwe uyo wakapa munyama uyu nkusu shakwe, cuuna cakwe ca bwaami alimwi ankusu shakwe shakweendelesha shoonse. 
Kumutwi umwi wa munyama kwakalinga kuboneka anga kuli cipwaloonda, sombi cipwaloonda ico cakamana. Bantu boonse mucishi ca panshi bakakankamana abuumbi pamunyama uyu, mpeeke bakamukonkela. 
Bantu boonse bakalambila shinshimwe uyo mukwiinga wakapa munyama uyo nkusu shakwe. Alakwe munyama bakamulambila, kabaamba ayi, “Ngani uli anga ngumunyama uyu? Ngani weenga walwanaakwe?”
Munyama uyu wakasuminishikwa kwaamba maswi akulisumpula akucobola Lesa. Wakasuminishikwa akuba ankusu shakweendelesha kwamyeenshi ili makumi one alimwi ayobilo. 
Mpomunyaawo wakatalika kucobola Lesa, liina lyakwe, musena ngweekalaako alimwi abaabo boonse bekala kwiculu. 
Munyama ngomunya uyo wakasuminishikwa kulwana abashomi akubakoma. Wakapekwa ankusu shakweendelesha mikowa yoonse, mishobo yoonse, milaka yoonse alimwi abantu bacite shikanda shipusenepusene. 
Bantu boonse bekala mucishi ca panshi balaakulambila munyama uyu, kukushakobo baabo bacite meena akalembwa mulibuku lya boomi cishi kacitana kulengwa, ee, mulibuku lilya lya Mwanaambelele wakacaikwa.
“Uyo ucite matwi, aanyumfwe! 
Uyo woonse weelete kwaangwa, ulaakwaangwa cancinencine, alakwe uyo weelete kucaikwa kumupeeni, ulaakucaikwa kumupeeni mbomunya ubo. Nkokwaamba ayi ncibotu bashomi boonse kutaboola pesule akushomeka.”
Kuswawaawo ndakabona munyama aumwi wakaswa mucishi ca panshi. Wakalinga kucite meeca obilo ali anga nga mbelele alimwi wakalinga kwaamba anga ngushinshimwe. 
Munyama uyu wakasebensesha nkusu shinene sha munyama mutaanshi ceebo ca nguwe. Wakakakatisha bantu ba mucishi ca panshi boonse ayi balambile munyama mutaanshi uyo wakalinga kucite cipwaloonda cakamana. 
Munyama wabili uyu wakacita shaankamiko shinene abuumbi. Wakalengesha ayi mulilo uswe kwiculu akulokela pacishi ca panshi bantu boonse kabeebela. 
Mpeeke wakabeca bantu boonse ba mucishi ca panshi kwiinda mushaankamiko nshaakasuminishikwa kucita ceebo ca munyama mutaanshi. Munyama uyu wakabaambila ayi bapange cibumbwabumbwa cakubonesha bulemu kumunyama uyo wakabuka ndyaakalinga wayaswa mupeeni. 
Munyama wabili uyu wakasuminishikwa kupa buumi kucibumbwabumbwa ca munyama mutaanshi uyo, kwaamba ayi cinokwaamba alimwi akucaya baabo boonse beenga bakaka kumulambila. 
Wakakakatisha bantu boonse, bantubo abalemekwa, babile abakandu, basha alimwi abaangulukite kwaamba ayi babikwe keshibilo kumaansa alulyo nabi pankumo. 
Taaku muntu wakalinga kukonsha kuula nabi kuulisha kaatacite keshibilo ako. Keshibilo ako kakalinga ndyeliina lya munyama mutaanshi nabi nambala iimikanina liina lyakwe.
Apa palisunikwi busongo. Uyo woonse ucite maano inga weshiba nambala ya munyama uyu nceipandulula mukwiinga ileemikanina liina lya muntu. Nambala ya munyama uyu ngu 666.
Lyalo ndakalangilisha akubona Mwanaambelele kaaimfwi paKalundu ka Siyoni, kaali abantu bali 144,000 abo bakalinga kulembetwe liina lyakwe alimwi alya baIshi pankumo shabo. 
Mpeeke ndakanyumfwa liswi kuswa kwiculu lyakalinga kunyumfwika anga ngamaanshi atoowoota alimwi anga ncilulumo cinene. Liswi ili lyakalinga kunyumfwika anga mbeshikulisha tulumbu baanji batoolisha. 
Bantu aba bali 144,000 bakeemikana kunembo lya cuuna ca bwaami cakwe Lesa, shilengwa shuumi isho shone alimwi alya bamaloba. Bantu aba bakalinga kwiimba lwiimbo lupya, ulo lutacite aumwi wakalinga kukonsha kulwiiya alimwi mbobakapulushikwa mucishi ca panshi. 
Mbobasankwa bakalisalasha kwiinda mukutakumana abanakashi, ncakwiila balisalalite. Balakonkela Mwanaambelele kuli koonse nkwaaya. Bakapulushikwa kuswa pabantu ba mucishi ca panshi akuba anga nshishango shitaanshi kutebulwa, isho shipekwa kuli Lesa alimwi aMwanaambelele. 
Peculu lya waawo tabakwe kubecaawo, ncakwiila tabacite kampenda.
Mpomunyaawo ndakabona munjelo aumwi kaauluka mwiculu mwiine mwiine. Wakalinga kucite makani abotu atamaani kwaamba ayi akashimikile bantu ba mucishi ca panshi, kubantu bacite shikanda shipusenepusene, mikowa yoonse, milaka yoonse alimwi akumishobo yoonse. 
Wakoolobesha ayi, “Amulemeke akulumbaisha Lesa mukwiinga ciindi nceelete koombolosha bantu boonse cashikila! Amumulambile uyo wakalenga liculu, cishi ca panshi, lweenge alimwi atuntupu twa maanshi!”
Kwakaboneka aumwi munjelo wabili kaamba ayi, “Yawa, yawa ndabala inene ya Babiloni! Yakalengesha ayi bantu ba mishobo yoonse kunwa waini ukali wa bufuule bwa njiyo!”
Kuswawaawo, kwakaboneka munjelo watatu, kaaolobesha ayi, “Uyo woonse ulambila munyama alimwi acibumbwabumbwa cakwe akulembwa keshibilo kakwe pankumo nabi palyaansa, 
ulaakunwa waini wa bukali bwakwe Lesa, uyo ngweshi ukatiilwe munkomeshi ya bukali bwakwe cakutatilako cakubombya bukali. Boonse bacita sheeshi balaakupenshekwa mumulilo alimwi asalufa pameenso abaanjelo basalalite alimwi aMwanaambelele. 
Mulilo ngweshi bakanoopenshelwaamo ngwamuyayaya. Abo balambila munyama alimwi acibumbwabumbwa cakwe alimwi awooyo woonse ucite keshibilo ka liina lyakwe, teshi bakacilekeewo kupenshekwa, malumwi nabi mashiku.”
Nkokwaamba ayi ncibotu bashomi kutaboola pesule, abo bakonkela milawo yakwe Lesa alimwi akushomeka muli Jesu. 
Lyalo ndakanyumfwa liswi kuswa kwiculu lyakwaamba ayi, “Ulembe ayi, Balicite coolwe abo beshi bakafwite mumulimo wa Mwaami kuswa sunu!”
Mpomunyaawo ndakalangilisha akubona likumbi lituba, kapashiite wakalinga kuboneka anga nguMwanaaMuntu. Kumutwi wakalinga kufwete mushini wa golodi, kaacite acicekeshi cikolete kulyaansa. 
Mpeeke kwakesa munjelo umwi wakaswa muŊanda yakwe Lesa akoolobesha wooyo wakalinga kushiite palikumbi ayi, “Talika kusebensesha cicekeshi cako mukwiinga ciindi cakutebula cashikila. Shoonse shakutebula mucishi ca panshi shamaninina kupya!” 
Lyalo uyo wakalinga kushiite palikumbi wakatalika kutebula acicekeshi cakwe. Aboobo cishi ca panshi coonse cakatebulwa.
Kuswawaawo ndakabona munjelo aumwi kaaswa muŋanda yakwe Lesa kwiculu. Alakwe wakalinga kucite cicekeshi cikolete.
Mpomunyaawo munjelo umwi uyo weendelesha sha mulilo, wakaswa kucipaililo. Wakoolobesha munjelo uyo wakalinga kucite cicekeshi cikolete ayi, “Sebensesha cicekeshi cako, utebule minyansa ya mumuunda wa mucishi ca panshi mukwiinga yapya!” 
Aboobo munjelo uyo wakatalika kutimbula minyansa kuswa kushisamu sha njiyo acicekeshi cakwe akwiiwaala mucilindi cakutyaninamo minyansa ya bukali bwakwe Lesa. 
Minyansa iyo yakatyanwa momunya umo, pansengwe lya ndabala inene. Mpeeke mucilindi ico cakutyaninamo minyansa mwakaswa bulowa ubo bwakakunka makilomita ali 300 akuya panshi mpashi mamita ali 2.
Lyalo ndindakalanga mwiculu, ndakabona acimwi cintu cinene abuumbi alimwi cikankamika. Pakalinga baanjelo bosanwe abobilo alimwi amyaalu yosanwe ayobilo. Myaalu iyi njeyamamanino mukwiinga bukali bwakwe Lesa mpweshi bukamanine.
Kuswawaawo ndakabona cakalinga kuboneka anga ndweenge lwakalinga kubeka lusenkene amulilo. Ndakabona abaabo bakakoma munyama uyo, cibumbwabumbwa cakwe alimwi awooyo ucite nambala ya keshibilo ka liina. Bakalinga kwiimfwi mweela lweenge lwakalinga kubeka, kabacatite atulumbu uto Lesa ntwaakabapa. 
Bakalinga kwiimba lwiimbo lwakwe Mose musebenshi wakwe Lesa alimwi alwiimbo lwa Mwanaambelele ayi,
NoBaami baLesa, ngani utamuloondi
Pesule, ndakalanga akubona Ŋanda yakwe Lesa kwiculu keecalukite. Mukati mwakalinga aTente ya Cipangano. 
Baanjelo abo bosanwe abobilo bakalinga kucite myaalu ili yosanwe ayobilo, bakaswa muŊanda yakwe Lesa, kabafwete shisani shibekabeka shituba. Pashaamba shabo bakalyaanga tweela twa golodi. 
Mpomunyaawo cilengwa cimwi ca shilengwa shone isho shuumi, cakapa baanjelo abo bosanwe abobilo mbale shifongomene sha golodi, kashiswite bukali bwakwe Lesa muumi lyoonse alyoonse. 
Lyalo Ŋanda yakwe Lesa yakesula bwiishi buswa kubulemu bwakwe Lesa alimwi ankusu shakwe. Taaku nabi womwi wakakonsha kwinjila muŊanda yakwe Lesa kushikila ndiyakamana myaalu ili yosanwe ayobilo yakaleta baanjelo bosanwe abobilo abo.
Mpomunyaawo ndakanyumfwa liswi lyakoolobeshekwa kubaanjelo bosanwe abobilo kuswa muŊanda yakwe Lesa ayi, “Kamuya mukapukwite bukali bwakwe Lesa ubo buli mumbale shifongomene shosanwe ashobilo mucishi ca panshi!”
Munjelo mutaanshi wakaya wapukwita shakalinga mumbale yakwe ifongomene mucishi ca panshi. Mpeeke bantu abo bakalinga kulembetwe keshibilo ka munyama alimwi abaabo bakalambila cibumbwabumbwa cakwe bakatumbwa shilonda shilensha boowa, shicisa abuumbi.
Lyalo munjelo wabili wakapukwita shakalinga mumbale yakwe ifongomene mulweenge. Maanshi oonse akababo anga mbulowa bwa mufu. Mpeeke shoonse shilengwa sha mulweenge shakafwa.
Munjelo watatu wakapukwita shakalinga mumbale yakwe ifongomene mumilonga alimwi amutuntupu twa maanshi. Mpeeke maanshi aya akasanduka bulowa. 
Pesule, ndakanyumfwa munjelo weendelesha maanshi kaamba ayi,
Mukwiinga bantu bakatila bulowa bwa bashomi
Kuswawaawo ndakanyumfwa liswi kuswa kucipaililo lyakwaamba ayi,
Lyalo alakwe munjelo wane wakapukwita shakalinga mumbale yakwe ifongomene palisuba. Mpomunyaawo lyakasuminishikwa kutenta bantu mukwiinga lyakalungula abuumbi. 
Aboobo kulungula kwakabatenta abuumbi. Mpeeke bakacobola Lesa ucite nkusu shakuleta myaalu ili bobulya. Nakubi boobo tabakwe kusanduka kuswa kushibiibi shabo kwaamba ayi bamulumbaishe.
Munjelo wasanu alakwe wakapukwita shakalinga mumbale yakwe ifongomene pacuuna ca bwaami ca munyama uyo. Lyalo cishi cakwe coonse cakaba mumunshinshe alimwi bantu bakatalika kuluma milaka yabo ceebo cakucisa. 
Mpomunyaawo bakacobola Lesa uli kwiculu ceebo cakucisa alimwi ashiloonda. Sombi tabakwe kusanduka kuswa kumicito yabo ibiibi.
Alakwe munjelo wasanu awomwi wakapukwita shakalinga mumbale yakwe ifongomene paMulonga unene wa Yufuletisi. Mulonga uyu wakayuma kwaamba ayi bamaami ba kwicwe bacane pakwiinda. 
Kuswawaawo ndakabona bashikaswa botatwe bakalinga kuboneka anga mbabombwe. Bashikaswa aba bakalinga kuswa mumulomo wa shinshimwe, mulomo wa munyama alimwi awa mulaluki mubeshi. 
Aba mbobashikaswa bacita shaankamiko. Bashikaswa botatwe aba balaya kubamaami boonse ba mucishi ca panshi mukubayobolola kwaamba ayi bakalwaane pabushiku bunene bwakwe Lesa Shinkusu shoonse.
“Amunyumfwe! Ntoosa anga ngumwiipi! Ulicite coolwe uyo ushiite kaalama shakufwala shakwe kuloonda kunyumfwa nsoni na weenda matakosha mubantu!”
Mpeeke bashikaswa abo bakabunjika bamaami kumusena wiitwa ayi Amagedoni muciEbulu.
Munjelo wasanu abobilo alakwe wakapukwita shakalinga mumbale yakwe ifongomene mumuuwo. Mpomunyaawo liswi lyakoolobeshekwa kuswa pacuuna ca bwaami muŊanda yakwe Lesa kwiculu ayi, “Cacitika ono!” 
Lyalo kwakaba kubeka kwa mfula, shiyobeyobe, shilulumo alimwi acitentanshi cinene abuumbi. Takuna kubawo kale citentanshi ca mushobo wooyu kuswabo kumalengelo a muntu. Cakabica kwiinda pashitentanshi shimwi shoonse. 
Ndabala inene yakapasukamo shipansha shotatwe, mpeeke mandabala anene a mushishi shoonse akanyonyooka. Lesa wakeebaluka ndabala inene ya Babiloni akulengesha ayi inwe waini wa munkomeshi ya bukali bwakwe. 
Lyalo nsumbu shoonse shakashimingana, atwalo tulundu toonse tatukwe kubonekaawo alimwi. 
Mabwe a mfula anene anene akalokela bantu. Lyomwi lyakalinga kulema mpashi makilogilamu ali 50. Mpeeke bantu bakacobola Lesa ceebo ca mwaalu wa mabwe a mfula uyo mukwiinga cakeendaawo kubica.
Lyalo umwi munjelo pakati ka baabo bali bosanwe abobilo bakalinga kucite mbale shifongomene shosanwe ashobilo, wakesa mukundwiita ayi, “Kosa nkuboneshe mbuli mwanakashi mufuule uyo wakaya mpuwo mbweshi akapekwe mulandu, njendabala inene iyo ili pafwaafwi amilonga iinji. 
Bamaami ba mucishi ca panshi bakoonaakwe alimwi bantu ba mucishi bakakolwa waini wa bufuule bwakwe ubo.”
Mpomunyaawo Mushimu Usalashi wakantanjilila, alakwe munjelo wakantola kuluyanga. Nkomunya uko ndakabona mwanakashi kaashiite pamunyama usalalabo pyu. Pamubili wa munyama uyu woonse pakalinga kulembetwe meena a mucobwe kuli Lesa. Wakalinga kucite mitwi yosanwe ayobilo alimwi ameeca ali likumi. 
Mwanakashi uyu wakalinga kufwete shisani shifubelafubela alimwi ashisalalabo pyu. Wakalibotesha amakosa a golodi, mabwe amakwebo abulungu. Mulyaansa wakalinga kucite nkomeshi ya golodi umo mwakalinga kuswitebo micito ibiibi alimwi ashimwi shilensha nsoni sha bufuule bwakwe. 
Pankumo yakwe, pakalinga kulembetwe liina lya busansulushi bushisitwe lyakwaamba ayi, “Babiloni munene, mushali wa bafuule boonse alimwi amicito yoonse ilensha nsoni ya mucishi ca panshi.” 
Mpeeke ndakabona kwaamba ayi mwanakashi uyu wakalinga kukoletwe bulowa bwa bashomi alimwi bwa baabo bakacaikwa ceebo ca kushoma muli Jesu.
Lyalo munjelo uyo wakanjipusha ayi, “Ino wakankamananshi? Ntookusansulwita bushishi bwa pamwanakashi uyu alimwi amunyama uyu ngwaatantiteewo ucite mitwi yosanwe ayobilo alimwi ameeca ali likumi. 
Ulya munyama ngowabona, wakalinga muumi, sombi bulya teshi muumi. Uli pafwaafwi kuswa mucilindi citeeli kwaamba ayi akaye akanyonyoolwe. Bantu boonse bali mucishi ca panshi, abo bacite meena atakwe kulembwa mulibuku lya buumi kuswa kumatalikilo a cishi, balaakukankamana pakubona munyama uyu. Kale kale, munyama uyu wakalinga muumi, sombi bulya teshi muumi, nakubi kwaamba ayi ulaakuboneka alimwi.
“Ciyandika pamakani aya mbusongo akunyumfwisha. Mitwi ili yosanwe ayobilo ilya ileemikanina tulundu tuli tosanwe atobilo apo pashiite mwanakashi. Ileemikanina abamaami bali bosanwe abobilo. 
Bosanwe bakafwa kale, womwi ngooceendelesha, ono wakweelaako taana kuboneka. Sombi na akese, ulaakweendeleshabo nshiku shiniini. 
Ono munyama uyo wakalinga muumi, sombi uteshi muumi bulya, ngomwaami wasanu abotatwe. Nakubi kwaamba ayi ngwa mulikoto lya baabo bali bosanwe abobilo, utooya mukunyonyoolwa.
“Meeca alya ali likumi ngowakabona aleemikanina bamaami bali likumi abo batana kutalika kweendelesha, sombi balaakupekwa nkusu shakweendelesha anga mbamaami kwaawala yomwi, pantu pomwi amunyama. 
Boonse aba bali likumi balicite muyeeyo womwi alimwi balapa nkusu shabo alimwi abuleelo bwabo kumunyama. 
Balaakulwana aMwanaambelele, sombi Mwanaambelele uyu pantu pomwi abaabo mbwaakeeta akusala alimwi bashomeka kuli nguwe, balaakukoma bamaami abo mukwiinga lakwe nguMwaami wa bamaami alimwi nguMweendeleshi wa beendeleshi.”
Munjelo uyu alimwi wakaŋambila ayi, “Maanshi alya ngowalinga wabona kapashiite mwanakashi mufuule uyo aleemikanina mishobo, shishi, shikanda shipusenepusene alimwi amilaka. 
Meeca ali likumi ngowalinga wabona alimwi amunyama uyo balaakupata mwanakashi mufuule uyo. Balaakubwesa shoonse nshaacite akumufuula akacaalebo matakosha alimwi balaakulyako mubili wakwe akumutenta mumulilo. 
Balaakucita boobo ceebo Lesa walengesha kwaamba ayi banoocita coonse ncaasuni, kwiinda mukunyumfwana kupa nkusu shabo shakweendelesha kumunyama kushikila shoonse Lesa nshaakaamba shikacitike cancinencine.
“Mwanakashi uyo ngowalinga wabona uleemikanina ndabala inene iyo yeendelesha bamaami boonse ba mucishi ca panshi.”
Kuswawaawo ndakabona munjelo umwi kaaswa kwiculu. Wakalinga kucite nkusu shiinji alimwi cishi coonse ca panshi cakabekabeka ceebo ca mumuni wakubala kwakwe. 
Wakoolobesha ayi, “Yawa, yawa ndabala inene ya Babiloni! Yaba momwakwikala bashikaswa ba mishobo yoonse. Yaba momwakwikala shiyuni shitasalalite alimwi shilensha bunya. 
Mukwiinga mishobo yoonse yakanwa waini ukali wa bufuule bwakwe. Bamaami boonse ba mucishi ca panshi bakoonaakwe kale, abalo beshimakwebo boonse ba mucishi ca panshi bakabila abuumbi ceebo ca lunkumbwa lwakwe lunene.” 
Mpomunyaawo ndakanyumfwa liswi limwi kuswa kwiculu lyakwaamba ayi,
Mukwiinga shibiibi shakwe shililundenebo,
Amumuciite bweenka mbwaakacita ndimwe.
Mumupeenshe akumulensha nsoni abuumbi
Paceebo ceeco, mubushiku bomwibo,
Mpeeke bamaami boonse ba mucishi ca panshi, abo bakacitaakwe bufuule alunkumbwa lumwi loonse, balaakulila akuba abuumba bunene pakubona bwiishi bweshi bukanoosunta pakupya ndabala inene iyo. 
Balaakwiimikana palaale kuloonda kwaamba ayi inga baakupekwa mulandu abalo. Balaakwaamba ayi, “Mapensho, mapensho kundabala inene ya Babiloni! Ncakwiila muawala yomwibo iyi wapekwa mulandu!”
Beshimakwebo boonse ba mucishi ca panshi abalo balaakulila akuungumana ceebo taaku eshi akoolewo shintu shabo alimwi. 
Taaku eshi akoole golodi yabo, silifa, mabwe amakwebo, bulungu, shisani shiteshimite, nsalu shifubelafubela, shisani shimwi shipusenepusene, shintu shakubesa shipusenepusene, shintu shipangwa kumeeca a nsofu, kushisamu shamakwebo, kumukuba, kunshimbi alimwi akumabwe akuyakisha. 
Taaku eshi akoole tununkila kabotu mubuyani tupusenepusene, tununkila kabotu pakutenta, mule, waini, mafuta, fulaulo, witi, ŋombe, mbelele, maaki, shikoci alimwi basha, nkokwaamba ayi bantu boomi. 
Beshimakwebo aba bakaambila ndabala inene iyo ayi, “Shoonse shintu shibotu nshewakalinga kusukeme shashimingana alimwi bubile abulemu bwako bwamana, teshi ukashicaneewo alimwi!” 
Beshimakwebo abo bakabila ceebo cakuulishila mundabala inene iyi, balaakwiimikanabo palaale mukwiinga abalo batooloonda ayi inga baakupekwa mulandu bweenka mbuli nguwe. Balaakulila alimwi akuungumana 
akwaamba ayi, “Mapensho, mapensho kundabala inene iyi! Wakalinga kufwala shakufwala shiteshimite, shifubelafubela ashisalalabo pyu. Ncakwiila wakalinga kulibotesha agolodi, mabwe amakwebo alimwi abulungu! 
Ndushinisho muawala yomwi iyi wasowekelwa bubile bwakwe boonse!”
Ndibakabona bwiishi kabusunta ndabala inene iyo ndiyakalinga kupya, bakoolobesha ayi, “Takuna kubawo kale ndabala inene aimwi ili mbuli ndabala inene iyi!” 
Mpeeke bantu aba bakalitukwita lusuko mumitwi, bakalila akuungumana abuumbi. Bakalinga kwaamba ayi, “Mapensho, mapensho kundabala inene iyi! Njendabala inene umo bantu boonse abo bacite maato anene palweenge mobakabilila. Ono muawala yomwi iyi banyonyookelwa shintu shoonse!”
Sangalala webo oliculu mukwiinga ndabala inene yanyonyooka! Amusangalale mwebo nobashomi noonse, nobatumwi alimwi anobalaluki bakulukulu! Mukwiinga Lesa waipa mulandu ceebo ca sheesho nsheyakacita kuli ndimwe!
Mpomunyaawo munjelo ucite nkusu wakabwesa libwe linene lili anga ndyakupelelaawo akuliwaala mulweenge kaamba ayi, “Mbweeke bulya ndabala inene ya Babiloni mbweshi ikanyonyoolwe, teshi ikabonekeewo alimwi! 
Maswi a beshitulumbu abeshikwiimba, beshimitolilo alimwi a beshimapeenga teshi bakanyumfwikeewo alimwi muli ndiwe! Taaku musebenshi wa mulimo uli woonse eshi akacanike muli ndiwe alimwi. Teshi mukanyumfwikeewo akulila kwa mpelo muli ndiwe alimwi! 
Muli ndiwe teshi mukabonekeewo lilampi litoonyaka alimwi teshi mukanyumfwikeewo liswi lyakwe shibwiinga alyakwe nabwiinga. Beshimakwebo bako bakalinga mbobantu beendaawo nkusu mucishi coonse ca panshi. Ono kwiinda mumampelampela ako, wakacenjeeka bantu ba mishobo yoonse mucishi coonse ca panshi!”
Ndabala inene ya Babiloni yakapekwa mulandu ceebo ca bulowa bwa balaluki alimwi abwa bashomi boonse bwakacanika mumo. Ee, abulowa bwa bantu boonse bakacaikwa mucishi ca panshi.
Ndishakeenda shoonse ishi, ndakanyumfwa cakalinga kunyumfwika anga nciyobeyobe cinene ca bantu baanji kwiculu kabaamba ayi,
Koombolosha kwakwe nkwalushinisho alimwi kuliluleme!
Bakoolobesha alimwi ayi,
Bamaloba abo bali makumi obilo abone alimwi ashilengwa shuumi isho shili shone shakafukama akulambila Lesa ukala pacuuna ca bwaami. Bakaamba ayi, “Ameni! Aalumbaishikwe Lesa!”
Lyalo kucuuna ca bwaami kwakanyumfwika liswi lyakwaamba ayi,
Kuswawaawo, ndakanyumfwa liswi lyakuba anga nciyobeyobe ca bantu baanji alimwi anga nkupoota kwa maanshi aanji, kuli anga ncilulumo ca mfula, lyakwaamba ayi,
Atusangalale akukondwa,
Mwanakashi uyu wapekwa shisani shiteshimite shituba
Mpomunyaawo munjelo wakandwiita ayi, “Ulembe ayi balicite coolwe abo bakatambwa kubwiinga bwa Mwanaambelele.” Alakwe munjelo wakanungaawo ayi, “Aya ngamaswi alushinisho akwe Lesa.”
Mpeeke ndakafukama muliimfwa lya munjelo uyo ayi mulambile, sombi wakandwiita ayi, “Utaciti bobulya! Nebo ndi musebenshinyoko, ndibo bweenka mbuli bashominyoko bamwi boonse abo bashoma lushinisho Jesu ndwaakayubulula. Ulyeelete kulambilabo Lesa!”
Lyalo ndakabona liculu lyacaluka, kucana paliimfwi liaki lituba. Wakalinga kutantiteewo uleetwa ayi Ushomeka, Walushinisho. Lakwe uloombolosha akulwana mubululami. 
Meenso akwe akalinga anga ngumulilo utoonyaka, kumutwi wakalinga kufwete mishini iinji. Wakalinga kulembetwe liina ilyo muntu uli woonse ndyaateshi, sombibo mwiine eenka. 
Cisani ncaakalinga kufwete cakasumpwa mubulowa, liina lyakwe “NguLiswi lyakwe Lesa.” 
Bashilumamba boonse ba kwiculu bakamukonkela kabatantite pamaaki atuba, kabafwete shakufwala shiteshimite shituba tuu. 
Mukanwa mwakaswa mupeeni ukolete wakukomeshako mishobo yoonse. Mishobo iyo ulaakuyeendelesha ankooli ya nshimbi alimwi ulaakulyatoola mwakutyanina minyansa ya bukali bwakwe Lesa Shinkusu shoonse. 
Apalo pacisani cakwe apalibelo, pakalinga kulembetwe liina lyakwaamba ayi, “Mwaami wa bamaami, Mweendeleshi wa beendeleshi.”
Lyalo ndakabona munjelo wakalinga kwiimfwi palisuba. Wakoolobesha cankusu kubayuni boonse booluka mwiculu ayi, “Kamwisa, mubungane kumulalilo unene wakwe Lesa! 
Kamwisa mulye mituntu ya bamaami, bamatanjilili ba bashilumamba alimwi abashilumambabo, mituntu ya maaki abeshikutantaawo alimwi amituntu ya bantu boonse, basha abaangulukite, balemekwa alimwi abantubo!”
Kuswawaawo ndakabona munyama uyo alimwi abamaami ba mucishi ca panshi abashilumamba babo kababungene kwaamba ayi balwane awooyo wakalinga kutantite paliaki abashilumamba bakwe. 
Munyama uyo wakacatwa pantu pomwi amulaluki mubeshi uyo wakalinga kucita shaankamiko ceebo ca nguwe. Kwiinda mushaankamiko nshemunya ishi, wakacenjeeka bantu abo bakalinga kucite keshibilo ka munyama alimwi abaabo balambila cibumbwabumbwa cakwe. Mpeeke munyama uyo alimwi amulaluki mubeshi, bakawaalwa mulweenge lwa mulilo uyo unyaka asalufa, kabalasha. 
Bashilumamba babo boonse bakacaikwa amupeeni uswa mukanwa lya wooyo wakalinga kutantite paliaki. Lyalo bayuni abo boonse bakalya mituntu iyo akukuta.
Kuswawaawo ndakabona munjelo kaaswa kwiculu. Mulyaansa wakalinga kucite cakucalwisha cilindi citeeli alimwi ancetani inene. 
Mpomunyaawo wakacata shinshimwe uyo, insoka itaanshi, nkokwaamba ayi Mubiibi nabi Satana akumwaanga myaaka ili cuulu. 
Munjelo wakamuwaala mucilindi citeeli, wacalaako akumataako kwaamba ayi atakacenjeekiwo mishobo ya bantu lyobilo kushikila myaaka iyo ili cuulu ikamaane. Lyalo ndyeshi akaangululwe kwaciindi ciniinibo.
Mpomunyaawo ndakabona shuuna sha bwaami, kucana abo bakalinga kushiiteewo bapekwa nkusu shakoombolosha. Ndakabona amyuuya ya baabo bakatimbulwa mitwi ceebo cakushimikila lushinisho Jesu ndwaakayubulula alimwi amaswi akwe Lesa. Balo tabakwe kulambilawo munyama, nabi cibumbwabumbwa cakwe. Peculu lya waawo tabakwe kutambulawo keshibilo kakwe pankumo nabi kumaansa. Bantu aba bakabuka akweendelesha anga mbamaami pantu pomwi aKlistu kwamyaaka ili cuulu. 
Uku nkokubushikwa kuswa kubafu kwakutaanguna. Bafu boonse bakacaala, tabakwe kubuka kushikila myaaka ilya ili cuulu ndiyakamana. 
Balicite coolwe alimwi balisalalite abo beshi bakataangune kubushikwa kuswa kubafu. Kuli mbabo, lufu lwabili talucite nkusu, sombi balaakuba bapailishi bakwe Lesa alimwi aKlistu. Lyalo balaakweendelesha pantu pomwi anguwe kwamyaaka ili cuulu.
Ono na myaaka ili cuulu ikamaane, Satana ulaakwaangululwa kuswa muntolongo mwaakalinga. 
Lyalo ulaakutalika kucenjeeka mishobo ya bantu ba mucishi coonse ca panshi, nkokwaamba ayi bantu beetwa ayi Gogi alimwi aMagogi. Satana ulaakubabunganya pantu pomwi ayi atalike kulwana. Bantu aba balaakunoolibo anga ngumuseese wa muloombe lwa lweenge kufula. 
Mpomunyaawo bakeenda mucishi coonse ca panshi akushinguluka musena wakalingaawo bashomi alimwi andabala inene iyo Lesa njaasuni. Sombi mulilo wakaloka kuswa kwiculu akubanyonyoola boonse. 
Lyalo Mubiibi uyo wakabacenjeeka, lakwe wakawaalwa mulweenge lwa mulilo alimwi asalufa umo mwakalinga kale munyama uyo alimwi amulaluki mubeshi. Balo balaakunoopenshekwa malumwi amashiku lyoonse alyoonse.
Mpomunyaawo ndakabona cuuna ca bwaami cituba cinene alimwi awooyo wakalinga kushiiteewo. Cishi ca panshi alimwi aliculu shakacica kuswa kuli nguwe. Mpeeke tashikwe kubonekaawo alimwi. 
Lyalo ndakabona bafu, balemekwa abantubo, boonse kabeemfwi kunembo lya cuuna ca bwaami. Lyalo mabuku akacalulwa alimwi libuku limwi lyakacalulwa, ndyelibuku lya boomi. Bafu bakoomboloshekwa kweelana amicito yabo bweenka mbomwakalinga kulembetwe mumabuku. 
Lweenge alwalo lwakakusha bafu bakalinga muli ndulo. Lufu alimwi amusena wa bafu ashalo shakakusha bafu bakalinga muli nshisho. Boonse bakoomboloshekwa kweelana amicito yabo. 
Lyalo lufu alimwi amusena wa bafu shakawaalwa mulweenge lwa mulilo. (Lweenge lwa mulilo ulu ndolufu lwabili.) 
Uyo woonse utakwe kulembwa liina mulibuku lya boomi, wakawaalwa mulweenge lwa mulilo.
Kuswawaawo ndakabona liculu lipya alimwi acishi ca panshi cipya mukwiinga liculu litaanshi alimwi acishi citaanshi shakamana, alwalo lweenge lwakashimingana. 
Ndakabona andabala inene isalalite ya Jelusalemu keeswa kwiculu kuli Lesa. Yakalinga kubambitwe, anga ngumwanakashi utokweebwa uyo walibambila kuya kuli ibaye. 
Mpeeke ndakanyumfwa liswi lyakoolobeshekwa kuswa kucuuna ca bwaami ayi, “Ono musena wakwe Lesa waba pakati ka bantu! Ulaakunookalaabo, abalo balaakuba bantu bakwe. Lesa mwiine ulaakunooli ambabo alimwi ulaakuba Lesa wabo. 
Ulaakubakunkumuna minsonshi yoonse. Lufu teshi lukabeeko alimwi. Teshi kukabe buumba, kulila nabi kunyumfwa kucisa, mukwiinga shintu shikulukulu shoonse shashimingana.”
Mpomunyaawo ukala pacuuna ca bwaami wakaamba ayi, “Ono bulya shintu shoonse ntooshipanga cipya!” Wakandwiita alimwi ayi, “Ulembe shintu ishi mukwiinga maswi aya alyeelete kushomwa alimwi ngalushinisho.” 
Wakatolelela kuŋambila ayi, “Ono camana! Nebo ndime Matalikilo alimwi aMamanino, mutaanshi alimwi awakweelaako. Uyo woonse unyumfwite nyotwa, ndaakumusuminisha kunwa mukantupu ka maanshi apa buumi kwakubula kulipila. 
Uyo woonse eshi akakome, ulaakutambula cipo ici kuswa kuli ndime. Ndaakuba Lesa wakwe, alakwe ulaakuba mwanaangu. 
Sombi boowa, batashomi, basuni kucita shibiibi, bacayi, bafuule, baloshi, balambila shibumbwabumbwa alimwi ababeshi boonse, musena wabo ndweenge lwa mulilo alimwi asalufa. Ulu ndolufu lwabili.”
Umwi munjelo pabaabo bali bosanwe abobilo bakalinga kucite mbale shifongomene shili shosanwe ashobilo, isho shakalinga kuswite myaalu yamamanino ili yosanwe ayobilo, wakesa mukundwiita ayi, “Kosa nkuboneshe mwanakashi uyo weshi akeebwe kuMwanaambelele.” 
Mpomunyaawo Mushimu Usalashi wakantanjilila, alakwe munjelo uyo wakantola peculu pakalundu kanene kalaamfu. Lyalo wakambonesha ndabala inene isalalite ya Jelusalemu keeswa kwiculu kuli Lesa. 
Yakalinga kubeka ceebo ca bulemu bwakwe Lesa. Ndabala inene iyi yakalinga kubekabo anga ndibwe lyamakwebo libeka abuumbi, ee, anga ndibwe lya maanshi. 
Yakalinga kushingulukitwe alubumbu lunene alimwi lulaamfu. Lubumbu ulu lwakalinga kucite milyango ili likumi ayobilo umo mwakalinga baanjelo likumi abobilo bakalinga kulindililaamo. Pamilyango iyi, pakalinga kulembetwe meena a mikowa ya bene Isilaeli ili likumi ayobilo. 
Mumbasu shoonse shili shone mwakalinga milyango yotatwe yotatwe. Kwicwe kwakalinga yotatwe, kumalenge yotatwe, kumatwa yotatwe alimwi akwalo kumbo yotatwe. 
Lubumbu lwa ndabala iyi lwakalinga kuyakitwe palwiimbi lwa mabwe ali likumi aobilo apo pakalinga kulembetwe meena a batumwi ba Mwanaambelele bali likumi abobilo.
Munjelo uyo wakalinga kwaamba anebo, wakalinga kucite kasako kacipimo ka golodi, kakupimishaako ndabala inene ilya, milyango ya njiyo alimwi alubumbu. 
Ndabala inene iyi, yakalinga kweelene moonsebo, nkokwaamba ayi mubulaamfu amubufwaafwi yakalinga kweelene. Munjelo uyo wakapimisha kasako kakwe kalya kakupimisha akucana ayi ndabala inene ilya yakalinga kucite makilomita ali 2,400 mubulaamfu, mubufwaafwi alimwi akulaampa kuya mwiculu, moonse yakalinga kweelene.
Lyalo munjelo uyo wakapima lubumbu akucana ayi lwakalinga kulaampa mamita ali 60 kweelana acipimo cakasuminishikwa. 
Lubumbu ulu lwakalinga lwa mabwe amakwebo abeka abuumbi, alimwi ayalo ndabala inene yakalinga ya golodi wiine wiine, kaibeka anga ndigilasi. 
Mabwe a lwiimbi lwa lubumbu lwa ndabala inene iyo akaboteshekwa amabwe amakwebo apusenepusene. Libwe lyakutaanguna mulwiimbi ulu lyakalinga lya libwe lyamakwebo libeka abuumbi, lyabili lyakalinga kuboneka anga ndiculu, lyatatu lyakalinga lyamabalamabala, lyane ndyaemalodi, 
Lyasanu lyakalinga lifubela, lyasanu alyomwi lyakalinga lisalala pyu, lyasanu aobilo lyakalinga kukoshenye agolodi, lyasanu aotatwe lyakalinga kuboneka anga ndituntuulwa libishi, lyasanu aone lyakalinga lyacibobo, lyalikumi lyakalinga litubatuba, lyalikumi alyomwi lyakalinga kukoshenye aliculu, lyalikumi aobilo lyakalinga lifubelafubela. 
Mpeeke milyango yakalinga ya mabwe amakwebo ali likumi aobilo, mulyango womwi awomwi wakalinga wa libwe lyamakwebo lyomwi. Nshila ya mundabala inene iyo yakalinga ya golodi iine iine ibeka anga ndigilasi.
Mundabala inene iyo, nshikwe kubona Ŋanda yakwe Lesa, mukwiinga ŋanda ya njiyo nguMwaami Lesa Shinkusu shoonse mwiine alimwi aMwanaambelele. 
Mundabala inene momunya umo tamuyandiki lisuba nabi mweenshi kwaamba ayi shimunikileemo ceebo bulemu bwakwe Lesa mbobumunikaamo alimwi Mwanaambelele njelampi ya mumo. 
Lyalo bantu ba mishobo yoonse balaakweenda mumumuni wa njiyo, abalo bamaami ba mucishi ca panshi balaakuleta bubile bwabo mundabala inene iyo. 
Milyango ya njiyo ilaakunoocalukitebo bushiku boonse, teshi ikanoocalwaawo mukwiinga teshi kukanooshiyaawo uko. 
Bulemu abubile bwa bantu ba mishobo yoonse bulaakuletwa mundabala inene iyo. 
Sombi mundabala inene iyo teshi mukenjile cintu citasalalite nabi comwi, nabi bantu boonse bacita shintu shilensha nsoni nabi babeshi. Mulaakwinjilabo baabo bacite meena alembetwe mulibuku lya buumi lya Mwanaambelele.
Kuswawaawo, munjelo wakambonesha amulonga wa maanshi apa buumi ayo akalinga kubeka. Maanshi a mumulonga uyu akalinga kukunka kuswa kucuuna ca bwaami cakwe Lesa alimwi aMwanaambelele. 
Akalinga kukunkila pakati ka nshila ya mundabala inene. Muloombe lwa mulonga uyu moonse mobilo, mwakalinga cisamu cipa buumi. Cisamu ici cilacata shisepo mankanda ali likumi aobilo mumwaaka, nkokwaamba ayi linkanda lyomwi mumweenshi. Matewu a ncico aalo ngakushilikisha mishobo yoonse ya bantu. 
Mundabala iyo teshi mukacanike cintu nabi comwi ico Lesa ncaakashingana.
Balaakubona ciinso cakwe alimwi liina lyakwe lilaakulembwa pankumo shabo. 
Teshi kukanooshiyaawo. Bantu teshi bakanooyanda malampi nabi mumuni wa lisuba mukwiinga Mwaami Lesa ngweshi akabe mumuni wabo alimwi abalo balaakunokweendelesha lyoonse alyoonse.
Mpomunyaawo munjelo wakaŋambila ayi, “Maswi aya ngancinencine alimwi alyeelete kushomwa. Mwaami Lesa uyo upa Mushimu Usalashi kubalaluki, watuma munjelo wakwe ayi aboneshe basebenshi bakwe isho sheshi shikacitike onoono.”
Jesu utokwaamba ayi, “Amubone, ntoofwambaana kuboola! Balicite coolwe abo bakonkela maswi abulaluki ali mulibuku ili.” 
Nebo neJoni ndakanyumfwa alimwi akubona shintu ishi. Ono ndindakashinyumfwa akushibona, ndakafukama muliimfwa lya munjelo uyo wakambonesha shintu ishi ayi mulambile. 
Sombi lakwe wakaŋambila ayi, “Utaciti bobulya mukwiinga anebo ndi musebenshinyoko alimwi musebenshinyina bamakwanu balaluki pantu pomwi abaabo boonse bakonkela maswi ali mulibuku ili. Ulyeelete kulambila Lesa!” 
Wakaŋambila alimwi ayi, “Utashisi maswi a bulaluki ali mulibuku ili ceebo ciindi ndyeshi shikacitike cili pafwaafwi. 
Uyo woonse ucita shibiibi, ulyeelete kutolelela kubisha, awooyo ucita shintu shilensha nsoni, ulyeelete kutolelela kushicita. Alakwe uyo ucita shiluleme, ulyeelete kutolelela kushicita, awooyo usalalite, ulyeelete kunoosalalitebo.”
Jesu utokwaamba ayi, “Amubone, ntoofwambaana kuboola! Ndaakuletelela ashilambu shangu shakwisa mukupa muntu womwi awomwi kweelana anshaakacita. 
Nebo ndime Alufa alimwi aOmega, nkokwaamba ayi Mutaanshi alimwi aWakweelaako, ndime Matalikilo aMamanino.” 
Balicite coolwe abo bacapa shakufwala shabo kwaamba ayi bakasuminishikwe kulya shisepo sha kucisamu cipa buumi alimwi akwinjila mundabala inene iyo. 
Sombi pansengwe lya ndabala inene iyi mpopali bakabwa abaloshi, bafuule abacayi, abo balambila shibumbwabumbwa alimwi ababeshi mumyaambo amicito.
“Nebo neJesu, ndatuma munjelo wangu kwaamba ayi amulwiite shintu ishi mushoonde. Ndakashalwa mulunyungu lwakwe Defedi, alimwi ndime nyenyeenshi iyo imunika abuumbi iitwa ayi ntanda.”
Mushimu Usalashi aNabwiinga batokwaamba ayi, “Kamwisa!”
Nebo neJoni, ntoocenjesha muntu woonse unyumfwa maswi a bulaluki ali mulibuku ili. Uyo woonse weenga wanunga pamaswi aya, Lesa alakwe ulaakumunungilaawo pamyaalu ilembetwe mulibuku ili. 
Na muntu uli woonse wakusha maswi amwi pamaswi abulaluki ali mulibuku ili, Lesa alakwe ulaakumukushishaako shisepo sha kucisamu cipa buumi, amusena wakwe wa mundabala inene isalalite, isho shasansululwa mulibuku ili.
Uyo woonse usumina makani aya oonse ulaamba ayi, “Ee ncalushinisho! Ntoofwambaana kwisa!”
Luse lwa Mwaami Jesu lube amwebo noonse. Ameni.
