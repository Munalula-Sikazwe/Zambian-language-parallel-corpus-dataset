Mu lupapulo luu mwalembwa vicitwa vino Yesu Klistu waumbwile. Leza wamupile umbwilo pakuti alange aomvi yakwe vintu ivili nu kucitika zuwa. Klistu watumile mungeli wakwe ni landwe lya kuumbula kuli Yoane muomvi wakwe. 
Yoane nawe walondolwile vyonsi vino waweni. Nupya akupeela umboni pi landwe ilyafumile kuli Leza na pali vyonsi vino Yesu Klistu wamunenyile.
Walongo umuntu wiyo akawelenga lupapulo luu, walongo umuntu wino akauvwa ku mazwi yaa ausemo nu kuyela vino vyalembwa mu lupapulo luu! Pano insita yatipalama lino vintu vii vyonsi vilacitika.
  Ne Yoane nalemba kalata ku mauvi cinimbali amu muputule wa mpanga ya Asiya.
 Cikuku nu mutende viye namwe kufuma kuli Yesu Klistu kambone uwakutailwa, uwali wankolelo kuzyukuka kufuma ku mfwa, nupya wene ali kateeka wakwe yakateeka yonsi amu nsi.
 nupya watucita kuya yakateeka na yasimapepo mu kutumikila Leza Isi wakwe. Lulumbi na maka vipelwe kuli Yesu Klistu manda pe! Ameni.
  Lolini, wene akwiza mu makumbi! Antu yonsi yalamulola, pamwi na yao kwene amutosile mu mbazo. Antu yonsi pano nsi yalalosya pamulandu na aliwe. Vii avino cilaya.
  “Nene Alufa na Omega, kuli kuti, uwakutandika nupya uwakusyalikizya,” vii avino Mwene Leza wa maka yonsi walanda. Wene alipo, wino uwaliko, nupya wino aliiza.
Nene Yoane mwina winu, nupya mulondezi wakwe Yesu. Nkakuma pamwi namwe mu wene wakwe Leza nu kuposya mu macuzi. Nemo nasumvilwe pa cilila ca Patimosi pamulandu wa kukosola mazwi yakwe Leza nga ni cumi cino Yesu waumbwile. 
Pa wanda wa Mwene Mupasi Wamuzilo aikila panondi nga nuvwa izwi likulu, lino ilyuvwikike kwati lya ntandala, ala likulanda ku cisila cane. 
Lyene liti “Lemba vino walola nu kutuma lupapulo ku mauvi amu misumba cinimbali, ku Efeso, ku Similina, ku Pegamu, ku Tiatila, ku Sadisi, ku Filadefia, nu ku Lodesiya.”
Naselewike kuti ndole wino uwavwanganga kunondi, nga ndola ivyakutekapo inyali cinimbali vyakwe Zaabu, 
lyene pakasi ka vyakutekapo inyali cinimbali pali wino walolike wa mwana wa muntu, ala azwite umwingila uwafisile na pa ngazo zyakwe, nupya wazwite cimusipi cakwe zaabu pa cifuwa. 
 Inyele zyakwe zyali zitiswe wakwe pamba, nanti wa mula. Manso yakwe yalolekanga wa cimbilimbili ca moto. 
 Ingazo zyakwe zyayengesanga wa cela ciyengese cino yengulula nupya cino cazifiwa. Izwi lyakwe lyuvwikike wa ciunda ca cipoma. 
Wene walemile intanda cinimbali mwi kasa lyakwe lilunji, nga mu mulomo wakwe mufuma lupanga lukali koili. Nu usyu wakwe wali suyengese wi lanzi lyafika mutwe papela. 
 Lino namulola, nani mpona pansi pipi na pa ngazo zyakwe wa muntu mufwe. Nawe anjikila ikasa lyakwe lilunji nga avwanga ati, “Utoopa! Nene uwakutandika nupya uwakusyalikizya. 
Nene mumi! Nafwile, lelo ndakai indi nu umi manda pe. Nakwata mfungulo zya mfwa ni zya kuzimo. 
Lyene lemba vintu vino walola, ivintu vikucitika ndakai ni vilacitika. 
Kuu kuli kulondolola kwa nkama ya ntanda cinimbali zino walola mwi kasa lyane lilunji, nga ni vyakutekapo inyali cinimbali vyakwe zaabu. Ntanda cinimbali ali ntunguluzi zya mauvi cinimbali, nga ni vyakutekapo inyali cinimbali amauvi cinimbali.”
“Lemba ku ntunguluzi yakwi uvi ku Efeso uti,
Namanya vino ukacita. Namanya kuomba kuno waombisye nga nu kuteeka umwenzo. Namanya ukuti wemo utangazumilizya yakaifya nga nupya wemo wezizye yao akati yene atumwa lino yasivyo. Lelo wayezya wazana ukuti yene antumpu. 
Wemo ukateeka umwenzo nupya wacuziwe pamulandu wane, nupya utanenwike. 
Lelo nkuilizyanya pali cii, cakuti utantemwa ndi vino wantemilwe inkolelo. 
Elenganya pa kupona kuno wapona. Zenzuka nu kucita vino wacisile nkolelo. Ndi utazenzwike, ndiza kunuli nu kufumya cakutekapo nyali mu ncende yakweco. 
Lelo usuma wako uwakuti wemo wapata vicitwa vino aina Nikolaita yakacita vino nani kwene napata.
  “Akweti amatwi yakuuvwa, auvwe cino Mupasi Wamuzilo akulanda ku mauvi!
  “Lemba ku ntunguluzi yakwi uvi ku Similina uti,
Namanya intazi zyako. Namanya ukuti wewe mupina. Lelo mu cumi wewe mukama! Namanya vilandwa viipe vino yakutumpwila yao akailanda ukuti Ayuda nalino yasi Ayuda. Yene yali mwi umba lyakwe yao yakwe Ciwa. 
Utuvwa intete pali vino wasya ucule. Uvwa! Muli nu kweziwa na Ciwa lino wene alalenga kuti yamwi amunomuli yayalilwe mu ng'anda yaminyololo. Na macuzi yako yalasila mu manda ikumi. Uye uwakutailwa mpaka ni mfwa, nani ndakupeela cilambu cangala icili umi wape.
  “Akweti amatwi yakuuvwa, auvwe cino Mupasi Wamuzilo akulanda ku mauvi!
“Lemba ku ntunguluzi yakwi uvi ku Pegamu uti,
Namanya kuno ukaikala akuno Ciwa wika cilimba cakwe ca wene. Mwemo mwaya akutailwa kunondi, nupya mutatala mwata kutaila nu mu nsita kwene ino Antipa kambone wane uwakutailwa wakomilwe kumwinu kuko kuno Ciwa akaikala. 
 Lelo nkuilizyanya pa vintu vimwi vinono. Munomuli mwaya yamwi akayela usambilizyo wakwe Balamu, wino uwasambilizye Balaki ivya kutungulula aina Izlaeli mu kwifya apa kuyaongola kuti yalya ivyakulya ivyapeelwanga ku tuluwi, nga na kuti yalongozya. 
Mu musango uli onga munomuli mukweti antu yamwi yano yakayela usambilizyo wa ina Nikolaita. 
Acino ndakai zenzukini. Ndi mutazenzwike, ndiza zuwa kunomuli nu kulwisya antu yao ku lupanga luno lukafuma mu mulomo wane.
  “Akweti amatwi yakuuvwa, auvwe cino Mupasi Wamuzilo akulanda ku mauvi!
“Lemba ku ntunguluzi yakwi uvi lyaku Tiatila uti,
Namanya vino ukacita, nga nu kutemwa kwako, na vino waya uwakutailwa. Namanya kutumikila kwako, na vino ukateeka umwenzo. Namanya ukuti ndakai ukucita ivisuma kuluta vino wacisile pa kutandika. 
 Lelo nkuilizyanya pali cii cakuti ukazumilizya Yezebele mwanaci wino akailanda umwisikulu ukuti wene inkombe yakwe Leza. Wene akaomvya usambilizyo wakwe pa kuponzya aomvi yane kuti yalongozya nu kulya vyakulya vyapeelwa ku tuluwi. 
Namupeela kasita kuti azenzuke, lelo wene asyalonda kufuma ku ulongozyo wakwe. 
Acino nemo ndamusumba umu ndwala pamwi na yao acisile ulongozyo nawe, yalacula cuze. Ndi yatazenzwike kuli vyonsi vya ukakasi vino yacisile nawe lyene ndacita cino nalanda. 
 Nupya ndakoma ana yakwe onsi, nga lyene mauvi yonsi yalamanya ukuti nemo namanya amelenganyo nu kulonda kwa muntu wensi. Ndapela cilambu kuli cila muntu uwa munomuli kulingana ni milimo yakwe.
“Lelo yamwi asyala munomuli amu Tiatila yatayela usambilizyo uu uwipe, mwemo mutasambilila vino yauze yakati, ‘Nkama zikulu zyakwe Ciwa.’ Nkumunena ukuti ntalika cisendo nacuze panomuli. 
Lelo kufika lino ndiza, mulinzile kulemelela na maka kuli vino mwasambilila. 
 Yao alacimvya, nu kutwalilila kucita vino nkalonda kufika nu ku mpelelekezyo, ndayapeela utesi pa nko zyonsi uno Tata wampela. 
Yalateeka inko ni nsonzo ya cela, nu kuzivungola wa ntendo ku maka ali yonga na yano nemo napokelile kufuma kuli Tata. 
Nupya ndayapeela namukokola.
“Akweti amatwi yakuuvwa, auvwe cino Mupasi Wamuzilo akulanda ku mauvi!”
“Lemba ku ntunguluzi yakwi uvi ku Sadisi uti,
Caleka zyuka ukomelezye vino usile navyo pano vimafwa. Pano nazana ukuti pasi mulimo wako uno wamala pa manso yakwe Leza wane. 
 Acino iusya vintu vino wasambiliziwe na vino uvwile. Uwayela vintu vivyo nupya uzenzuke. Ndi utazyusile, ndiza panuli wa mwivi, nupya utalamanya insita ino ndizilapo. 
Lelo pali yamwi anono sile amunomuli amu Sadisi yano atakowezya vyakuzwala vyao. Yene yalapita pamwi nani yala yazwite vizwalo vitiswe, pano cati ciyalinga kucita vivyo. 
 Wiyo alacimvya alazwikwa vizwalo vitiswe wakwe yakwene nga nani ntalafuta zina lyakwe mu lupapulo lwa antu aumi. Pa manso yakwe Tata na angeli yakwe ndalanda paswe ukuti uwakwane.
“Akweti amatwi yakuuvwa, auvwe cino Mupasi Wamuzilo akulanda ku mauvi!
  “Lemba ku ntunguluzi yakwi uvi ku Filadefia uti,
Namanya milimo yako. Nakuyulila mulyango nupya kusi angauyala. Namanya vino maka yako yatavula, lelo ukayela mazwi yane nupya utankana. 
 Uvwa! Kuli antu yamwi amwi umba lyakwe Ciwa, yene yakatumpoka pa kuilanda yati Ayuda lino yasi Ayuda. Ndalenga kuti ize yafukame pa ngazo zyako. Lyene yalamanya vino nakutemwa. 
Pano wayela sunde lyane nu kuposya. Caleka ndakusunga ningo mu nsita yakweziwa lino iliza pa nsi yonsi, kuti yonsi aikalapo yeziwe. 
Nkwiza zuwa. Lemasya cino ukweti, kuti kutaya umwi uwa kukupoka cilambu cako. 
 Wino alacimvya ndamucita lupanda mu ng'anda ikulu yakwe Leza wane, nga nawe atalatala afumemo. Panoli ndalemba izina lyakwe Leza wane nga ni zina lya musumba wakwe Leza. Musumba uwo a Yelusalemu mupya, uno ukwika kwiyulu kufuma kuli Leza wane. Nupya panoli ndalemba izina lyane ilipya.
“Akweti amatwi yakuuvwa, auvwe cino Mupasi Wamuzilo akulanda ku mauvi!
  “Lemba ku ntunguluzi yakwi uvi ku Lodesiya uti,
Namanya milimo yako, nu kuti utazuka nanti kukaya. Endi ningatemwa kuti uye umuzuke nanti umukaye! 
Lelo pamulandu wakuti wemo uli cizunzuwi, utakaya nanti kuzuka nemo ndakuswila. 
Wemo ukulanda uti, ‘Nene mukama nupya nikala ningo. Ntulilwa cimwi.’ Lelo utamanya vino wewe mucuzi nupya mulanda! Wewe mupina, wemo wewe mpafu nupya uli tupu. 
Nkukupanda mano, kuti lyene ukale zaabu kufuma kunondi, zaabu mwengululwe kuti uye mukama. Kala kunondi ni nsalu itiswe kuti uzwale na kuti usisye insonyi zya kupita tupu. Kala kunondi nu mulembo wa kwika mu manso kuti walola. 
 Nkanenola nu kuvunuka yonsi yano natemwa. Lyene ikako mano nu kuzenzuka. 
Uvwa! Njimi pa mulyango nkukonkonsya. Muntu umwi ndi uvwa izwi lyane nu kunjulila, nemo namaingila mu ng'anda yakwe nu kulya pamwi nawe, nawe amalya pamwi nani. 
Yao alacimvya ndayapeela insambu ya kwikala nani pa cilimba cane ca wene, ndi vino nani nacimvizye nu kwikala pamwi na Tata pa cilimba cakwe ca wene.
“Akweti amatwi yakuuvwa, auvwe cino Mupasi Wamuzilo akulanda ku mauvi!”
Pacisila cakwe vii nakweti cilolwa na cuze nga ndola mulyango uyulike mwiyulu. Alino izwi lyuvwika wa ntandala, liti “Iza kuno kupeela nani namakulanga vintu ivilacitika pacisila cakwe cii.” 
 Lilyo kwene Mupasi Wamuzilo antungulula. Alino kuku kwiyulu indola cilimba ca wene na umwi atenzi penepo. 
Wino uwatenzipo cinso cakwe cayengise cuze wa mawe acindame amutengo wakwe yaspele na kaleli. Lyene umulalamfuti nao uzinguluka cilimba ca wene, nupya wayengise wi we lino likayengesa. 
Kuzinguluka cilimba kwali vilimba vyuze makumi yaili na vini, pano patenzi aikolo makumi yaili na yani yala yazwite nsalu zitiswe nga ni ngala zyakwe zaabu. 
 Kufuma mu cilimba ca wene inkuwa yamyansyanga, ni ciunda cakupangalansya. Inkolelo ya cilimba ca wene pakanga inyali cinimbali. Zyene ili mipasi cinimbali yakwe Leza. 
 Nupya inkolelo ya cilimba ca wene pali cimwi calolekanga wakwe yemba musenguluke wi galasi lyakwe kulustele. Kuzinguluka cilimba ca wene kwali viumbwa vyaumi vini, nupya vyali na manso ingi nkolelo ni cisila caviko. 
Ciumbwa cakwe conga calolike wakwe cisama, cakwe cili wakwe cipambasi, cakwe citatu cakweti cinso wa cinso ca muntu, nga na cakwe cini calolike wakwe lyang'anda wino akupapuka. 
 Mu viumbwa vii vini cila ciumbwa cakweti amapa mutanda nayo yalimviwe na manso mukasi nu kunzi yakweyo. Musanya nu usiku vyene visyata kwimba lwimbo viti, “Wamuzilo, wamuzilo, wamuzilo Mwene Leza wa maka yonsi wino uwaliko, alipo, nupya wino aliiza.”
Viumbwa vyaumi vini vyapelanga lulumbi, mucinzi nga nu kutaizya wino uwatenzi pa cilimba ca wene, wino uwaya nu umi manda pe. 
Lino vyacita vii, aikolo makumi yaili na yani nayo yafukamila wino atenzi pa cilimba ca wene, nu kupepa wino uwaya nu umi manda pe. Pa kucita vii yene iyasumba ingala zyao pansi inkolelo ya cilimba ca wene yati,
“We Mwene Leza witu! Wemo wazipilwa kupelwa lulumbi, mucinzi na maka, pano wewe waumvile vintu vyonsi. Ku kulonda kwako walenzile vyonsi kuti viyeko, nupya wewe waviumvile.”
  Nupya naweni lupapulo mwi kasa lilunji lyakwe wino uwatenzi pa cilimba ca wene. Lwene lwakweti amalembo kulimvya imbali zyoili zyakwelo. Lwene lwalematikwe ni vimanyililo cinimbali. 
Alino ndola mungeli wa maka avwanga ni zwi likulu ati, “Aweni alinzile ukulematula vimanyililo nu kuyula lupapulo?” 
Lelo kutali umwi mwiyulu nanti pano nsi nanti pansi ya nsi wino uwali na maka akuyula lupapulo nu kulola mukasi. 
Nani ndila cuze pano kutalolike nanti wenga uwalinzile kuyula lupapulo nu kulola mukasi kakwelo. 
 Lyene wenga uwamu ikolo anena ati, “Utalila. Lola! Cisama uwamu mutundu wakwe Yuda, umukulu uwamu mupanda wakwe Davidi, wene watacimvya nupya angalematula vimanyililo cinimbali nu kuyula lupapulo.”
  Lyene ndola Mwana wa mfwele aimi pakasi ka cilimba ca wene ala viumbwa vyaumi vini pamwi na ikolo vyati vimuzinguluka. Mwana wa mfwele walolike kwati iyamukoma. Wene wali ni mpembe cinimbali na manso cinimbali. Manso yaa, ali mipasi cinimbali yakwe Leza ino yatumwa mu nsi yonsi. 
Mwana wa mfwele aya tola lupapulo kufuma mwi kasa lilunji lyakwe wino uwatenzi pa cilimba ca wene. 
 Lino akucita vii, viumbwa vyaumi vini pamwi na ikolo makumi yaili na yani yafukamila Mwana wa mfwele. Cila wenga wakweti zeze nga ni ngeso zyakwe zaabu izyazilemo vya mununko usuma nga navyo vili mapepo ya antu yakwe Leza. 
 Yene imvile lwimbo lupya yati,
  Wemo wayacita kuya yakateeka na yasimapepo akatumikila Leza witu,
  Alino ndola nupya, nga nuvwa mazwi ya angeli mazimbi ni mintapendwa! Yene yaimi iyalizizya cilimba ca wene, ni viumbwa vyaumi vini nga na ikolo. 
Nupya imvile lwimbo ni zwi likulu yati,
Alino nuvwa ciumbwa consi ca mwiyulu, pano pansi, pansi ya nsi, muli yemba ni vya uumbo vyonsi vikwimba viti, “Wino uwikala pa cilimba ca wene pamwi nu Mwana
Lyene viumbwa vyaumi vini vyasuka viti, “Ameni!” Alino aikolo yafukama nu kupepa.
Nupya ndola Mwana wa mfwele akulematula cimanyililo cakwe conga pa vimanyililo cinimbali, nga nuvwa ciumbwa conga mu viumbwa cinimbali civwanga ni zwi likulu likoline wa kupangalansya kwa mvula citi, “Iza!” 
 Lyene ndola imfwalasi itiswe. Wino uwakwezilepo walemile ulapwa, nupya yamupile ingala ya wene. Wene wapisile wakwe kacimvya kuti akacimvye.
Lyene Mwana wa mfwele alematula cimanyililo cakwe ciili, nga nuvwa ciumbwa caumi cakwe cili citi, “Iza!” 
 Alino kwiza imfwalasi yuze iyenzu. Wino uwakwezilepo wapilwe amaka akuleta ulwi mu nsi, pakuti antu yakomane. Wene wapilwe lupanga lukulu.
  Alino Mwana wa mfwele alematula cimanyililo cakwe citatu, nga nuvwa ciumbwa caumi cakwe citatu citi, “Iza!” Lyene ndola imfwalasi itifi. Wino uwakwezilepo walemile cipimilo mwi kasa lyakwe. 
Alino nuvwa cimwi kwati izwi ala likufuma mu viumbwa vyaumi vini, liti, “Cipimo conga ca ngano cakulingana na malipilo ya muntu a wanda onga, nga ni vipimo vitatu vya malezi vyakulingana na malipilo ya muntu a wanda onga. Lelo mutonona miolivi nanti calo ca matingi!”
Lyene Mwana wa mfwele alematula cimanyililo calenga vini, nga nuvwa ciumbwa caumi calenga vini citi, “Iza!” 
 Lyene ndola imfwalasi iswepuluke. Wino uwakwezilepo watemilwe izina lyakuti Imfwa, nga ni cifulo ca antu afwe camulondile pipi. Oili yapilwe maka pa ciputulwa ca mu viputulwa vini ivya nsi, kuti yakome antu mukuomvya inkondo, cipowe, ndwala, nga ni vilyanyi vya mpanga. 
Lyene Mwana wa mfwele alematula cimanyililo calenga visano. Alino pisika lya kavuwa ndola mipasi yakwe yao akomilwe pamulandu wakuti yene yakosozile mazwi yakwe Leza na pamulandu wa umboni uno yapile. Yene yapunda ni zwi likulu yati, 
“We Mwene witu, wewe wamuzilo nupya uwa cumi! Uzye ukufika lilaci lino ulapingula nu kuvunuka antu yano akaikala pano nsi, yano atukoma?” 
Alino cila wenga wapilwe mwingila utiswe, nupya yayanena kuti yapuze pa nsita inono nayuze, suka mpendwa ya aomvi na ina yao mu utailo ilingane, yao alakomwa wakwe aliyo.
  Nupya ndola Mwana wa mfwele akulematula cimanyililo calenga mutanda. Alino kuya cilundumusi ca maka cuze, nga ni lanzi lifita fititi wa nsalu yakwe kafifi. Nu mwezi uyenza cee wa wazi. 
 Ntanda nazyo zipona pano nsi wa masamvu aisi yano yakalukuta ku muti lino umuza ukome waupunganya. 
 Ni yulu nalyo lifumiwa wa kukupikwa kwa lupapulo, nga ni myamba pamwi ni vilila vyonsi vyafumiwe pa vifulo vyaviko. 
 Lyene yakateeka amu nsi, intunguluzi na yamusika akulu avita, akama na antu ya maka, nga na antu yauze, azya na antungwa yonsi yafisama mu macele nu mwisika lya milunda yamu myamba. 
 Alino yanena myamba ni milunda yati, “Tuponelini nu kutufisa ku manso yakwe wino uwikala pa cilimba ca wene nga nu ku ukali wa Mwana wa mfwele! 
 Pano wanda wa ukali wao wati wiza, uzye lyene aweni angimilila?”
  Pacisila cakwe vii ndola angeli yani yaimi pa ntunga zini zya nsi, ala yati yalema imiza ini. Yacisile vii kuti umuza nanti umwi utapunga pansi nanti pali yemba nanti pa cimuti cili consi. 
Alino ndola mungeli namuze kufuma ku ufumondaka ala alemile nsimbi yakwe Leza wa umi. Lyene apunda ni zwi likulu ku angeli yani yano Leza wapile maka akonona insi na yemba. 
 Mungeli avwanga ati, “Mutonona insi, yemba, nanti imiti, suka lino twamala kwikila aomvi yakwe Leza vimanyililo pa mausyu yao.” 
Lyene nuvwile ukuti impendwa yakwe yao yano ikilwe cimanyililo cakwe Leza yali mazimbi mwanda onga na makumi yani na yani. Yene yafumile mu mitundu yonsi ya ina Izlaeli. 
Aikilwe cimanyililo yali mazimbi ikumi na yaili amu mutundu wakwe Yuda, mazimbi ikumi na yaili amu mutundu wakwe Lubeni, mazimbi ikumi na yaili amu mutundu wakwe Gadi, 
mazimbi ikumi na yaili amu mutundu wakwe Asha, mazimbi ikumi na yaili amu mutundu wakwe Nafutali, mazimbi ikumi na yaili amu mutundu wakwe Manase, 
mazimbi ikumi na yaili amu mutundu wakwe Simeoni, mazimbi ikumi na yaili amu mutundu wakwe Levi, mazimbi ikumi na yaili amu mutundu wakwe Isakali, 
mazimbi ikumi na yaili amu mutundu wakwe Zebuluni, mazimbi ikumi na yaili amu mutundu wakwe Yosefu, nga na mazimbi ikumi na yaili amu mutundu wakwe Benjamini.
Pacisila cakwe cii nceleka nga ndola iumba likulu cuze. Kutali nanti wenga uwange apende antu onsi. Antu yaa yafumile mu nko zyonsi, mu mitundu yonsi ya antu, mu misango yonsi ya antu nu mu ndimi zyonsi. Yene yaimi nkolelo ya cilimba ca wene na pa manso ya Mwana wa mfwele, ala yazwite mingila itiswe nupya yalemile makambalala mu minwe yao. 
Lyene yapunda ni zwi likulu yati, “Ufyusi ukafuma kuli Leza witu, wino uwikala pa cilimba ca wene, nga nu ku Mwana wa mfwele!” 
Angeli yonsi iimilila kuzinguluka cilimba ca wene, nu kuzinguluka aikolo nga ni viumbwa vyaumi vini. Alino yafukama nu kukontamika ivinso vyao nkolelo ya cilimba ca wene, yapepa Leza yati, 
“Ameni! Kulumbanyiziwa, lulumbi, mano, kutaizya, mucinzi, maka nu ulamba vyonsi ivyakwe Leza witu manda pe! Ameni!”
Wenga uwamu ikolo anguzya ati, “Uzye antu yaa azwite mingila itiswe aaweni, nupya aukwi kuno yafuma?”
  Nani mwasuka inti, “Musambazi, wewe umanyile.”
Uli mulandu uno yati iimilila nkolelo ya cilimba ca wene cakwe Leza nu kumutumikila musanya nu usiku mu Ng'anda ikulu yakwe Leza. Wino atenzi pa cilimba ca wene alayacingilila pa kuya nao. 
 Yene yatalatala yuvwe inzala nanti lusala nupya. Ilanzi nanti cikaililwa cili consi citalatala ciyoce, 
 pano Mwana wa mfwele, wino ali pakasi ka cilimba ca wene alaya ali kacema wao. Wene alayatungulula ku tufukoka twa manzi yano akapeela umi. Leza nawe alayakumbula minsozi yonsi.”
Lino Mwana wa mfwele walematwile cimanyililo calenga cinimbali, mwiyulu mwali cele kulingana na citika wakwe aawa wenga. 
Lyene ndola angeli cinimbali yano akaimilila nkolelo yakwe Leza, yapeelwa ntandala cinimbali.
  Lyene mungeli namuze, aiiza aimilila nkolelo ya kavuwa, ala alemile iciinga cakwe zaabu. Alino yamupeela ubani wingi kuti aupeele pamwi na mapepo ya antu yakwe Leza yonsi aoce pa kavuwa kakwe zaabu kano kali nkolelo ya cilimba ca wene. 
Ni cunsi ca ubani uno wapyanga cayanga mupela pamwi na mapepo ya antu yakwe Leza kufuma mu minwe ya mungeli wino waimi nkolelo yakwe Leza. 
 Alino mungeli atoola iciinga, azuzyamo umoto kufuma pa kavuwa, nga acisumbila pano nsi. Lyene kuya ciunda nu kupangalansya, kumyansya kwa nkuwa ni cilundumusi.
Alino angeli cinimbali yano akweti ntandala cinimbali yaiteyanya pakuti yalizye.
  Mungeli wakwe conga alizya ntandala yakwe. Alino kwiza imvula ya citalawe nu moto uminkana nu wazi, ipongoloka pano pansi. Lyene ciputulwa conga mu viputulwa vitatu vya nsi cipya, ni ciputulwa conga mu viputulwa vitatu vya miti, nga na mafwa ni sote lisi vyonsi vipya.
Alino mungeli wakwe ciili alizya ntandala yakwe. Cintu cimwi cino calolike wa mwamba ukulu cuze uno ukupya cisumbilwa muli yemba. Ciputulwa conga mu viputulwa vitatu vyakwe yemba cisenuka iciya uwazi. 
Ciputulwa conga ca mu viputulwa vitatu vya viumbwa vyaumi ivya muli yemba naco cifwa, nga ni ciputulwa conga mu viputulwa vitatu vya mato akulu cononwa.
  Alino mungeli wakwe citatu alizya ntandala yakwe. Lutanda lukulu cuze luno lwakanga kwati inyali nalo lupona kufuma mwiyulu, nga luponela pa ciputulwa conga mu viputulwa vitatu vya nguzi nu tufukoka twa manzi. 
 Lutanda luu, izina lyaluko yakati, “Ukulula.” Ciputulwa conga mu viputulwa vitatu vya manzi caluzile na antu aingi yano amwileko manzi yaa yafwile pano manzi yasenwike yaya alule.
  Alino mungeli walenga yani alizya ntandala yakwe. Ciputulwa conga ca mu viputulwa vitatu vi lanzi, mwezi ni ntanda vyumwa, cakuti vyene viponzya ciputulwa conga mu viputulwa vitatu vya kuwala kwakwevyo. Lyene kutali luswepo mu ciputulwa conga ca viputulwa vitatu vya musanya nu usiku.
Lyene ndola, nga nuvwa lyang'anda, wino walelanga papela mu lwelele akuti, “Kalanda! Kalanda! Kalanda kuli yao yonsi akaikala mu nsi lino angeli yatatu asyala nayo yasya yalizye ntandala zyao.”
Lyene mungeli walenga yasano alizya ntandala yakwe. Nani ndola lutanda lwapona kufuma kwiyulu kuya pansi, yalupela mfungulo yakuyulila ciwina caula impela. 
 Lutanda luyula ciwina caula impela, nga mufuma cunsi cikulu wa cunsi ca mwi lungu likulu. Nga ilanzi nu lwelele vifita fititi ku vyunsi vino vyafumanga mu ciwina caula impela. 
 Alino makanta aiiza pano pa nsi kufuma mu cunsi, nupya wapilwe maka ya kuluma ali yamwi na yano makalela yakwata. 
 Makanta yamunena kuti atonona isote nanti imiti nanti cimelwa cili consi. Lelo yamuzumilizya sile konona antu yano atakweti cimanyililo cakwe Leza pa mausyu yao. 
Makanta atazumiliziwe kukoma antu yaa, suka sile kuyacuzya kulingana ni myezi isano. Ucuzi uu wakoline wa usungu wa kulumwa ni kalela. 
 Mu myezi iya isano antu yalalonda imfwa, lelo imfwa italaloleka. Yalalonda ukufwa, lelo imfwa ilutuka kufuma kunoyali.
  Makanta walolike wa mfwalasi izyatiziiteyanya ukuya ku ulwi. Pa mitwe yaziko pali vimwi ivyalolike wa ngala zya wene zyakwe zaabu, nga ni vinso vyaziko viloleka wa vinso vya antu aonsi. 
 Inyele zyao zyalolike wa nyele zya anaci. Amino yao yalolike wa mino yakwe cisama. 
 Pa vifuwa vyao ponsi pali mamba alolike wa vicingo vya cela. Ukulila kwa mapa yao kwali wi zwi lya maceleta aingi akutintwa ni mfwalasi izikusimwila ku ulwi. 
Makanta wii wakweti misinda ino yali wa misinda ya makalela, nupya misinda yakweti imboya. Na maka ya mboya akucuzya antu pa myezi isano, yali mu mboya kwene zii. 
Yene yakweti kateeka uwa kuyateeka, kateeka wii u mungeli wino akaangalila ciwina caula impela. Izina lyakwe mu Ciyebulai a Abadoni, nu mu Cigiliki izina lyakwe a Apolyoni, cikusenula, “Wino akaonona.”
Lyene kalanda kakwe conga ikasila. Pacisila cakwe cii kuliza kalanda kakwe ciili na kakwe citatu. 
 Alino mungeli walenga mutanda alizya ntandala yakwe. Nga nuvwa izwi likufuma mu matungi yani a kavuwa kakwe zaabu kano kali nkolelo yakwe Leza. 
Izwi livwanga ku mungeli uwali ni ntandala uwalenga mutanda liti, “Sapula angeli yani anyepwa pa luzi lukalamba Yufulate.” 
Caleka angeli yasapulwa. Pano pali aawa kwene wilya, pa wanda ulya, mwezi nga nu mwaka ulya, Leza wayateyanyizizye kukoma ciputulwa conga mu viputulwa vitatu vya antu onsi. 
Nuvwile mpendwa ya vita vyali pa mfwalasi, vyene vyali mazimbi myanda iili maila izimbi lyonga. 
Mu cilolwa cino nakweti naweni imfwalasi pamwi na yao akwezilepo, yene yazwite vicingo vya vyela pa vifuwa vyao vyalolike viyenze wa moto, vifitulukile wa mfisya nupya wa mitulwatulwa. Mitwe ya mfwalasi izikoline wa mitwe yakwe yacisama, nu mu milomo yaziko mwafumanga umoto, icunsi, na maluti. 
Ciputulwa conga mu viputulwa vitatu vya antu amu nsi cakomilwe ku vilumbelo vitatu. Ni vilumbelo vii, umoto, cunsi, nga na maluti vino vyafumanga mu milomo ya mfwalasi. 
Pano maka ya mfwalasi yaya mu milomo yaziko nu mu misinda yaziko. Imisinda yzikao yakoline wa nzoka, nupya zyali ni mitwe ino zyacuzizyangako antu.
  Antu yonsi asyala yano atakomilwe ku vilumbelo vii, yatazenzwike ku milimo ya makasa yao. Yene yatatile kupepa mipasi yankota, nanti tuluwi twakwe zaabu, siluva, nanti mukuwa, nanti twa mawe, nanti twa vimuti tuno tutange tulole nanti kuvwa nanti kupita. 
Nupya yene yatazenzwike ku utazi wa katwe, ku ulozi wao, ku ulenzyo nga nu ku wivi.
Nupya ndola mungeli namuze uwa maka ala akwika kufuma mwiyulu. Wene wakufilwe mwi kumbi nu mulalamfuti wazingulwike mutwe wakwe. Cinso cakwe calolike wi lanzi, ni ngazo zyakwe zyalolike wa cimbilimbili ca moto. 
Wene wakweti kalupapulo kanono kano kali akakupulwe mwi kasa lyakwe lilunji. Wene alyata lwazo lwakwe lwilunji pali yemba nga nu lwimani pa musili, 
nga apunda ni zwi likulu lino lyuvwikanga wa cilulumo cakwe yacisama. Pacisila cakupunda, kwali kupangalansya maila cinimbali. 
Lilyo kwene lino kupangalansya kwasila, nali pipi nu kulemba vino vyalanzilwe. Lelo nuvwa izwi kufuma mwiyulu likunena liti, “Sunga inkama pali vino kupangalansya cinimbali kwati kulanda. Utalemba!”
Lyene mungeli wino naweni aimi pali yemba na pa musili atumpula ikasa lyakwe kwiyulu 
 nu kucita mulapo mwi zina lyakwe Leza wino uwaya umumi pe na pe. Leza kwene wii uwaumvile iyulu na vyonsi vyayamo, insi na vyonsi vyayamo yemba na vyonsi vyayamo. Mungeli avwanga nu mulapo ati, “Kutalaya kulengezya nupya! 
Lelo lino mungeli uwalenga cinimbali alalizya ntandala yakwe, lyene Leza alafikilizya kuteyanya kwakwe ukwa nkama, ndi vino walavile kuli yakasema aomvi yakwe.”
  Lyene izwi lino nuvwile kufuma mwiyulu nupya ilinena liti, “Pita katole kalupapulo kanono akakupulwe kano akali mwi kasa lya mungeli wino lwazo lwakwe longa lulyasile pali yemba nu luze pa musili.”
Alino nani naile ku mungeli imulenga kuti ampeele kalupapulo kanono. Nawe anena ati, “Tola ulye. Kene kamaya akalule munda yako. Lelo mu mulomo wako mwene kamaya akalyompe wa uci.”
Lyene ntola kalupapulo kanono kufuma mwi kasa lyakwe, indya nga mu mulomo wane kuvwika kalyompe wa uci. Lelo pacisila lino nakamila, kene kuvwika kalule munda yane. 
Lyene anena ati, “Nupya kwene ulinzile kukosola Ilandwe lyakwe Leza pamulandu wa antu amu nko zingi, misango ya antu aingi, indimi, na yakateeka aingi.”
Pacisila cakwe cico yampela cakupimila cikoline ni nsonzo, nga mungeli anena ati, “Yanga ukapime Ng'anda ikulu yakwe Leza pamwi na kavuwa, nu kupenda yao akupepa mwenemo. 
Lelo utapima misolo ya kunzi, pano yene yapeelwa ku antu Akulukuwa, yene yalalyatola Musumba Wamuzilo kulingana ni myezi makumi yani na iili. 
Nani ndatuma yakambone yane yaili ale yazwite masaaka, yene yalakosola ilandwe lyakwe Leza mu manda kulingana ni zimbi lyonga, myanda iili na makumi mutanda (1260).”
  Yakambone yaa yaili yene ili miti iili ya miolivi nga ni vyakutekapo inyali viili ivyaya ku nkolelo ya Mwene uwateeka insi yonsi. 
Umuntu umwi ndi wezya kucisa yakambone yaa yaili, umoto ulafuma mu milomo yao nu konona anisi yao. Mu musango uli onga kwene, wensi alezya kuyacisa wene alakomwa. 
 Yakambone ya yali na maka akuyala iyulu kuti imvula itaca itonye mu nsita yakusema kwao. Nupya yakweti maka pa manzi kuyasenula yaye uwazi, nupya yakweti maka akuponyezya insi vilumbelo vya misango yonsi pa nsita yonsi ino yakasi.
  Lyene lino yalamala kupeela umboni wao, cilyanyi cino cilafuma mu ciwina caula impela cilayalwisya. Cene cilayacimvya nu kuyakoma, 
 vyala vyao vilasyala vilambalile mu museo uwamu musumba ukulu, muno Mwene wao watanyilwe pa lupanda. Izina lya musumba uwa mwi syente ukaamwa ukuti Sodoma, nanti Eguputo. 
Antu kufuma mu nko zyonsi, mitundu, indimi, nga ni misango yonsi ya antu yalalola ivyala vyao pa manda yatatu na citika nupya yatalazumilizya kuti vizikwe. 
Antu yonsi amu nsi yalazanga pamulandu wa mfwa yakwe yakambone yaa yaili. Yene yalazevya nu kutumilana mawila, pano yakasema yaa yaili yalesile macuzi aingi pa antu. 
 Pacisila ca manda yatatu na citika umupu uno ukapeela umi wizile kufuma kuli Leza wingila munoyali, nga yakatuka, na yao yonsi aweni yuvwile intete 
 Alino yakasema yaili yuvwa izwi likulu kufuma mwiyulu liti, “Izini kuno kupeela!” Lino anisi yao yacili yakulolekesya, yene yakatuka yaya mwiyulu mwi kumbi. 
 Pa nsita kwene ilya kwali cilundumusi cikome cuze, nga ciputulwa conga mu viputulwa ikumi vya musumba ciwa conononeka, lyene na antu mazimbi cinimbali yafwile ku cilundumusi. Na antu yauze asile yuvwile intete cuze nu kulumbanya ukulu wakwe Leza wa mwiyulu.
Kalanda kakwe cili kapita, lelo kalanda kakwe citatu kakwiza zuwa!
  Nupya mungeli uwalenga cinimbali alizya ntandala yakwe, ngu mwiyulu muvwika mazwi akulu yati, “Ndakai akweti amaka akuteeka insi u Mwene witu na Katuula, nupya wene alateeka manda pe!” 
Lyene aikolo makumi yaili na yani, yano akaikala pa vilimba vyao inkolelo yakwe Leza yafukama nu kukontamika vinso vyao nga yapepa Leza 
yati,
  Antu atakuzumila yali ni cipyu lelo insita ya ukali
  Mulyango wa Ng'anda ikulu yakwe Leza mwiyulu wayuzilwe nga ni Mbokosi ya Upangano yalolike mukasi ka Ng'anda ikulu yakwe Leza. Kwali kumyansya kwa nkuwa nu kuvwa kupangalansya. Alino kuya ni cilundumusi nga ni citalawe cikulu.
Nupya mwiyulu mwalolike cimanyililo cikulu. Mwalolike umwanaci wino cizwalo cakwe cali ilanzi. Mwezi wali pisika lya ngazo zyakwe, na pa mutwe wakwe pali ingala ya wene ya ntanda ikumi na zili. 
Wene wali ni ndilwa ala akulila nu kunyunguluka mukuwaika kwa umbuza, nu kunyunguluka kwa pa kulela.
  Nupya mwiyulu muloleka cimanyililo nacuze. Ndola cizoka cikulu cuze nupya ciyenzu cakweti mitwe cinimbali ni mpembe ikumi, nga ni ngala ya wene yali pali cila mutwe. 
 Cene caomvizye musinda pa kukuwa ciputulwa conga mu viputulwa vitatu vya ntanda, icizifumya mwiyulu nu kuzisumba pano pansi. Cizoka cii caimi nkolelo ya mwanaci pakuti cilye umwana wakwe zuwazuwa lino wavyalwa. 
 Lyene umwanaci avyala umwana monsi, wino walinga kuteeka inko zyonsi ku nsonzo ya cela. Lelo mwana yamusompola yamusenda kuli Leza nu kumwika pa cilimba cakwe ca wene. 
Mwanaci nawe autukila ku lwanga, ku ncende ino Leza wamuteyanyizizye kuno wasunzilwe pa manda izimbi lyonga myanda iili na makumi mutanda (1,260).
  Nupya mwiyulu mukatuka ulwi. Mikaeli na angeli yakwe yalwisyanya ni cizoka nga cizoka pamwi na angeli yakweco yalwisyanya nao. 
Lelo cizoka na angeli yakweco yacimviwa cakuti yatakweti pa kwikala mwiyulu. 
 Cizoka cikulu cisumbwa pansi. Cene cili cizoka ca mpiti cino yakati Ciwa, nanti Satana, wino akasomba antu amu nsi. Wene pamwi na angeli yakwe yonsi yasumbwa pano nsi.
  Nupya nuvwa izwi likulu mwiyulu likuti, “Ndakai Leza watatutuula! Leza watalanga maka yakwe nu wene wakwe! Ndakai Katuula wino wasolola watalanga maka yakwe! Pano wiyo akapeela aina itu milandu wene wasumbwa pano nsi, wino musanya nu usiku akayapeela milandu nkolelo yakwe Leza witu. 
Aina itu yamucimvizye ku wazi wa Mwana wa mfwele, nu ku mazwi ya umboni uno yapile. Yene yaipezile cuze cakuti yatoopanga nanti kufwa. 
Acino zangini mwe mayulu na mwe muno mwikalamo! Lelo kalanda ku amu nsi na yemba! Pano Ciwa watasumbwa pa nsi kunomuli, nupya ali nu ukali cuze pano amanyile ukuti watasyala sile ni nsita inono.”
Lino cizoka camanya ukuti cati cisumbwa pano nsi, citandika kuzinganya umwanaci u waviile umwana umonsi. 
 Mwanaci wapilwe maapa yaili yakwe lyang'anda kuti apapuke aye ku ncende yakwe mu lwanga. Mu amuno alasungwa ningo pa myaka itatu na citika, ukoopa kuti cizoka cingamonona. 
Alino cizoka ciswila mwanaci manzi aingi kufuma mu mulomo wakweco kwati luzi, kuti mukuku umusende. 
Lelo musili nao wazwilizya mwanaci. Musili wasama nu kumila manzi afumile mu mulomo wa cizoka. 
Cizoka cisokela mwanaci cuze, nga cipita ku kulwisya ana yakwe onsi, ku antu yonsi akayela masunde yakwe Leza, nupya akapeela umboni wa pali Yesu. 
  Nupya ndola cilyanyi cikufuma muli yemba. Cene cakweti impembe ikumi ni mitwe cinimbali, nga cila lupembe pali ingala. Nupya cila mutwe palemvilwepo izina lya miponto kuli Leza. 
 Cilyanyi calolike wa nangu, ni ngazo zyakweco wakwe zyakwe ciuli, nu mulomo wali wa mulomo wakwe cisama. Cizoka cipela maka ni cilimba ca wene nu utesi ku cilyanyi. 
Umutwe onga uwa cilyanyi walolike ni cilonda cakuleta imfwa, lelo calanga icipola. Antu yonsi amu nsi yalondela cilyanyi ala yakuzunguka. 
Cila muntu wapefile cizoka pano cene capile maka akuteeka ku cilyanyi. Alino yapepa ni cilyanyi kwene yati, “Uzye aweni akoline wa cilyanyi? Uzye aweni angalwa naco?”
  Cilyanyi cizumiliziwa kuvwanga mazwi akuilumba nupya a miponto kuli Leza. Nupya cizumiliziwa kuti ciye na maka akuteeka kulingana ni myezi makumi yani na iili. 
Citandika kutuka Leza, izina lyakwe ni ncende ino akaikalamo, nga na onsi akaikala mwiyulu. 
 Cene cizumiliziwa kulwa na antu yakwe Leza nu kuyacimvya, nupya cipelwa amaka akuteeka pa mitundu yonsi, ni nko, ni ndimi, nga ni misango yonsi ya antu. 
 Antu yonsi akaikala pano nsi yalacipepa, suka sile antu yano mazina yao yalemvilwe mu lupapulo lwa umi kufuma lino insi itali iumbwe, ulwa Mwana wa Mfwele wino uwakomilwe.
“Ndi umwi ali na matwi yakuuvwa, auvwe! 
 Wino wensi ali nu kuya mu uzya, alasendwa mu uzya. Wino wensi akakoma ku lupanga, alinzile akomwe ku lupanga. Ku antu yakwe Leza paa yalinzile kuposya nu kukwata utailo.”
Alino ndola cilyanyi nacuze, cikufuma mu musili. Cene cakweti mpembe ziili wa mwana wa mfwele, nga ala cikuvwanga wa cizoka. 
Cene caomvizye maka aingi a cilyanyi ca kutandika pa manso yakweco. Cipatikizya insi na onsi akaikalamo kuti yapepa cilyanyi ca kutandika, cino cilonda caciko cakuleta imfwa calanga capola. 
Cilyanyi cii cakwe ciili cicita vinjelengwe vikulu cuze. Cileta umoto pano pa nsi kufuma mwiyulu na antu yonsi yala yakulola. 
Nupya cisomba antu yonsi akaikala pano pa nsi ku vinjelengwe vino cazumiliziwe kucita pa manso ya cilyanyi ca kutandika. Cilyanyi cinena antu kupanga unkolanya kuti yacindikilemo cilyanyi cino yacisa ku lupanga lelo cili nu umi. 
Cilyanyi cakwe ciili cazumiliziwe kuputa mupu uno ukapeela umi mu unkolanya wa cilyanyi ca kutandika, kuti unkolanya ungalanda nu kukomisya yao yonsi akukana ukucipepa. 
Cilyanyi cipatikizya antu yonsi anono na akulu, akama na apina, azya na antungwa kuti ikilwe cimanyililo pa makasa yao ailunji nanti pa mausyu yao. 
Kusi umwi wakuti akale nanti akazye suka sile ndi akweti cimanyililo cii, kuli kuti izina lya cilyanyi nanti mpendwa ino ikwimilila izina lilyo.
Mulinzile kuomvya mano kuti mwiluke. Wino wensi mucenjele angapituluka nu kuzana vino mpendwa ya cilyanyi ikusenula, pano mpendwa ikaimilila izina lya muntu. Ni mpendwa yakwe myanda mutanda na makumi mutanda na mutanda (666).
Nupya ndola Mwana wa mfwele aimi pa mwamba wa Zioni. Wene wali pamwi na antu mazimbi mwanda onga makumi yani na yani (144,000) yano pa mausyu yao palemvilwe izina lyakwe nga ni zina lyakwe Isi. 
Alino nuvwa izwi kufuma mwiyulu lino lyuvwikike wa kupooma kwa manzi aingi, nupya wa kupangalansya kwa mvula kukulu. Lyuvwikike wa lwimbo ulwimbwangwa na yakiimba yano akulizya mapango. 
Antu yao imbanga lwimbo lupya nkolelo ya cilimba ca wene na pa manso ya viumbwa vini vyaumi na pa manso ya ikolo. Kutali umwi uwasambilile lwimbo luu suka sile antu mazimbi mwanda onga makumi yani na yani yano akulwilwe kufuma mu nsi. 
Yaa, ali antu ataikowizye na anaci, pano yatatazile yamanye anaci. Yene yalondelanga Mwana wa Mfwele konsi kuno akuya. Yene yakulwilwe kufuma pa antu yonsi asyala kuti yaye ankolelo kupelwa kuli Leza nu ku Mwana wa Mfwele. 
 Yatatazile yalande intumpu. Yene yatakweti mulandu.
Nupya ndola mungeli muze akupapuka mwiyulu papelapela, ala asenzile Landwe Lisuma lya manda pe kuti akalande ku antu amuno nsi amisango yonsi, mitundu, ni ndimi ni nko zyonsi. 
Alino avwanga ni zwi likulu ati, “Oopini Leza nu kulumbanya ukulu wakwe! Pano insita yatifika yakuti wene apingule antu! Pepini wino uwaumvile iyulu ni nsi, yemba nu tufukoka twa manzi.”
  Mungeli wakwe ciili alondela pa wankolelo, ala akuti, “Watawa! Babiloni mukulu watawa! Wene wamwesya antu yonsi waini mulume uwa ulenzyo wakwe.”
Mungeli wakwe citatu alondela pa angeli yankolelo yaili, avwanga ni zwi likulu ati, “Wino wensi akapepa cilyanyi nu unkolanya wakweco nga nu kupokelela cimanyililo caciko pa usyu wakwe nanti pi kasa lyakwe 
 wene alamwa waini wa ukali wakwe Leza. Waini wa cipyu cakwe wino wapongolwela mu lwako ulwa ukali wakwe ukwaula kucefiwa maka. Wene alasumbwa nu kupya mu moto na maluti pa manso ya angeli yakwe Leza nu Mwana wa Mfwele. Wene alasumbwa mu moto na maluti pa manso ya angeli amuzilo nu Mwana wa Mfwele. 
 Cunsi ca moto uno ulayoca cilakwela mupela manda pe. Kusi upemwilo musanya nu usiku kuli yao akapepa cilyanyi nu unkolanya wakweco, nga nu ku muntu wensi akweti cimanyililo ci zina lyaciko.”
Acino mwe antu yakwe Leza mulinzile kuposya mwe muno mukayela masunde yakwe Leza nu kutaila muli Yesu.
Nupya nuvwa izwi kufuma mwiyulu likuti, “Lemba ukuti, Alongo ayao yano kufuma ndakai yakufwila mu kutumikila Mwene!”
  Nupya ndola ikumbi litiswe, nga pi kumbi patenzi umwi uwalolike wa Mwana wa muntu, ala azwite ingala yakwe zaabu nupya alemile cikwakwa cikali. 
Alino mungeli afuma mu Ng'anda ikulu yakwe Leza nga apunda ni zwi likulu kuli wino uwatenzi pi kumbi ati, “Tola cikwakwa cako uciomvye mu kuzombola, pano insita yatifika. Vilimwa vyati vica kulingana nu kuzombolwa!” 
Lyene wino uwatenzi pi kumbi apisya cikwakwa cakwe mu nsi, nga vilimwa vyamu nsi vizombolwa.
Nupya ndola mungeli muze akufuma mu Ng'anda ikulu yakwe Leza mwiyulu, nga nawe kwene alemile cikwakwa cikali.
Lyene kwiza mungeli muze wino ali na maka pa moto wino wafumile ku kavuwa. Alino apunda ni zwi likulu ku mungeli wino wakweti cikwakwa cikali ati, “Tola cikwakwa cako ciomvye mukuputula matingi mu calo ca matingi ca mu nsi, pano matingi yati yaca!” 
Caleka mungeli apisya cikwakwa cakwe mu nsi, aputula matingi, nga ayasumbila mu ciwina cakufenelamo matingi ca ukali wakwe Leza. 
 Alino matingi yafenwa mu ciwina cakufenelamo kunzi ya musumba. Alino uwazi ufuma mu ciwina cakufenelamo uno wizile uya kwati luzi luno mu utali lwali makilomita myanda itatu nu kuzika kwakwelo kwali manye mamita yaili.
Nupya ndola cilangililo cikulu cakuzunguka nacuze mwiyulu. Angeli cinimbali yaloleka ala yakweti vilumbelo cinimbali. Vilumbelo vii ivyakusyalikizya, pano amuno ukali wakwe Leza wasilila. 
Alino ndola cimwi cikuloleka wakwe yemba musenguluke wi galasi, muminkane nu moto. Naweni na yao acimvizye cilyanyi nu unkolanya wakweco na wino mpendwa ikaimilila izina lyakwe. Antu yaa yaimi pa mbali yakwe yemba musenguluke wi galasi, ala yalemile mapango yano Leza wayapile, 
 nupya ala yakwimba lwimbo lwakwe Mose, muomvi wakwe, nga nu lwimbo lwa Mwana wa Mfwele, yati,
  Uzye aweni atangoopa we Mwene?
  Pacisila cakwe vii naweni Ng'anda ikulu yakwe Leza mwiyulu ala yati yulwa, nupya mwali ni taalu lyakulanga ukuti Leza ali mwenemo. 
Angeli cinimbali yano akweti vilumbelo cinimbali yafumile mu Ng'anda ikulu yakwe Leza, ala yati yazwala nsalu ziswepe nupya ziyengese. Yene yanyefile vimisipi vyakwe zaabu pa visao vyao. 
Lyene ciumbwa conga pa viumbwa vyaumi vini cipela angeli cinimbali ingeso cinimbali zyazilemo ukali wakwe Leza wino uwa umi manda pe. 
 Ng'anda ikulu yakwe Leza yazilemo cunsi kufuma ku lulumbi na maka yakwe Leza, nga kutali uwakwingilamo suka lino vilumbelo cinimbali ivyacisilwe na angeli cinimbali vyasila.
Nupya nuvwa izwi likulu kufuma mu Ng'anda ikulu yakwe Leza, likulanda ku angeli cinimbali liti, “Pitini mukapongolole ngeso cinimbali zya ukali wakwe Leza pa nsi!”
  Alino mungeli wakwe conga aya apongolwela vyamu lweso lwakwe pa nsi. Lyene vilonda vyakoofya nupya viwaye viloleka pali yao akweti cimanyililo ca cilyanyi na pali yao apefile unkolanya wakweco.
Nupya mungeli wakwe ciili nawe apongolwela vyamu lweso lwakwe muli yemba. Alino manzi yaya wa wazi wa muntu mufwe, nga ni ciumbwa consi ca muli yemba icifwa.
  Lyene mungeli wakwe citatu apongolwela vyamu lweso lwakwe mu nguzi nu tufukoka twa manzi, nga manzi yasenuka yaya uwazi. 
Alino nuvwa mungeli uwali na maka pa manzi avwanga ati, “Upinguzi uno wacita usi walufyengo, We Wamuzilo, we muno ulipo nupya waliko! 
Yene yazwisizye uwazi wa antu yakwe Leza nga na yakasema. Caleka watuyapela uwazi kuti yamwe. Yene yapokelela kulingana ni milimo yao.” 
Lyene nuvwa izwi likuti, “We Mwene Leza wa maka onsi! Upinguzi wako uwa cumi nupya usi walufyengo!”
Lyene mungeli uwalenga yani apongolwela vyamu lweso lwakwe api lanzi, nga ilanzi lizumiliziwa ukoca antu ku cikaililwa cikali cuze. 
Antu yapya ni cikaililwa cikali cuze, nga yavwanga mazwi ya miponto kuli Leza wino uwakwata maka pa vilumbelo vii. Lelo yatazenzwike ku maifyo yao kuti yalumbanye Leza.
  Lyene mungeli uwalenga yasano apongolwela vyamu lweso lwakwe pa cilimba ca wene ica cilyanyi. Alino kuya mfinzi mu wene wa cilyanyi, nga antu yalumanya indimi zyao pamulandu wa kuwaya, 
nga yavwanga mazwi ya miponto kuli Leza wa kwiyulu, pamulandu wa kuwaya kwa vilonda vyao. Lelo yatazenzwike nu kuleka miyele yao iipe.
  Lyene mungeli uwalenga mutanda apongolwela vyamu lweso lwakwe pa luzi lukulu Yufulate. Alino uluzi lupwa kuti luyule inzila yakuti yakateeka kufuma ku ufumondaka yapitemo. 
Lyene ndola mipasi ikowele itatu yalolike wakwe yacula. Onga ufuma mu mulomo wa cizoka, umwi mu mulomo wa cilyanyi, nauze mu mulomo wakwe kasema waufi. 
Yene ili mipasi yankota ino ikacita vinjelengwe. Yene ikaya kuli yakateeka yonsi mu nsi, kuti iyakonganike ku ulwi ulacitika pa Wanda wakwe Leza wa maka onsi.
  “Uvwini! Nkwiza wa mwivi! Walongo awiyo wino akulola nu kucingilila vizwalo vyakwe pakuti atakapite tupu nu kuya ni nsonyi pa lwalala!”
  Alino mipasi ikonganika yakateeka pa ncende ino mu Ciyebulai yakati Alamagedoni.
Nupya mungeli uwalenga cinimbali apongolwela vyamu lweso lwakwe mu lwelele. Izwi likulu lifuma mu cilimba ca wene mu Ng'anda ikulu yakwe Leza liti, “Cati cicitwa!” 
 Lyene kwali kumyansya kwa nkuwa, ciunda nu kupangalansya, nga ni cilundumusi cakofya. Kutatala kuya cilundumusi ca musango uu kufuma lino umuntu waumvilwe. Cene cili cipisye kuluta vyonsi! 
 Musumba ukulu wankanikana mu viputulwa vitatu, nga misumba ya mpanga zyonsi yononeka. Leza aiusya Babiloni mukulu nga amumwesya waini uwamu lwako lwa cipyu ca ukali wakwe. 
 Vilila vyonsi vitakuloleka, ni myamba yonsi nayo itakuloleka. 
 Vitalawe vikulu cuze, ivinyome kulingana na makilo makumi yasano, navyo vifuma mwiyulu nu kuponela pa antu. Antu yaa yavwanzile mazwi ya miponto kuli Leza pamulandu wakuti cilumbelo cii cali cakofya cuze.
  Nupya mungeli wenga pa angeli cinimbali yano akweti ngeso cinimbali aiiza kunondi ati, “Iza kuno, nga nani namakulanga kuvunukwa kwakwe cizelele wino wamanyikwa cuze. Wene uli musumba uno uwakulwa pipi ni nguzi zingi. 
 Yakateeka amu nsi yacitanga uzelele nawe, nga na antu amu nsi wayakolesizye waini wa uzelele wakwe.”
  Mupasi Wamuzilo antungulula, nga mungeli ansenda ku lwanga. Kuku akuno naweni mwanaci atenzi pa cilyanyi ciyenzu cino calemvilwepo mazina ya miponto kuli Leza. Cilyanyi cii cakweti mitwe cinimbali ni mpembe ikumi. 
Mwanaci wazwite nsalu ziyenzulukile zyamutengo, nupya wazwite tuyembelo twakwe zaabu, mawe yamutengo ayengese, nga ni mbela. Mwi kasa lyakwe walemile lwako lwakwe zaabu ulwazilemo ivya uwelewele vino vyafumile mu uzelele wakwe. 
Pa usyu wakwe palemvilwe izina lino lyakwata usenulo wa nkama likati, “Babiloni mukulu nyina wakwe yacizelele ni vya winyi vyonsi mu nsi.” 
Naweni ukuti mwanaci wakolike uwazi wa antu yakwe Leza nga nu wazi wakwe yao akomilwe pamulandu wa kuyela Yesu.
Alino mungeli anguzya ati, “Pacani wazunguka?” Namakunena inkama ya mwanaci ni cilyanyi cino akwezilepo. Cilyanyi cii cakwata mitwe cinimbali ni mpembe ikumi. 
 Cilyanyi cino ukulola, mpiti cali nu umi, lelo ndakai cafwa. Cili pipi nu kufuma mu ciwina caula impela nu kupita ku kononwa. Antu yonsi amu nsi yano mazina yao yatalemvilwe mu lupapulo lwa umi kufuma ku uumbo wa nsi yalazunguka cuze lino yalalola cilyanyi. Yalazunguka pa kulola ukuti cali nu umi nga ndakai cafwa. Lelo cilatutuluka nu kuloleka nupya.
Mulinzile kuomvya mano kuti mwiluke nu kumanyikisya. Mitwe cinimbali ili myamba cinimbali pano mwanaci akaikala. Nupya mitwe kwene ali yakateeka cinimbali. 
Yasano yafwa, wenga acili akuteeka, muze atali kuti aiize. Lino aliza wene alateeka pa kasita kanono sile. 
Cilyanyi cino cali nu umi lelo ndakai cafwa, cene ali kateeka uwalenga cinani, wamuli yakateeka cinimbali nupya akuya ku kononwa.
  “Mpembe ikumi zino wali walola, ali yakateeka ikumi yano atali yatandike kuteeka, lelo yalapeelwa maka akuteeka pamwi ni cilyanyi kulingana na aawa wenga. 
Yakateeka ikumi yonsi yakwata ilango lyonga, nupya yakapela maka ni nsambu zyao ku cilyanyi. 
Yalalwisya Mwana wa Mfwele. Lelo Mwana wa Mfwele alayacimvya, pano ali Mwene wakwe yamwene, kateeka wakwe yakateeka. Nupya antu yakwe aamwa, asololwe na a utailo yalacimvya pamwi nawe.”
Mungeli nupya anena navyuze ati, “Manzi yano wali walola pano cizelele atenzi, ali antu amu nko, ni mitundu ya antu, ni misango ya antu, nga ni ndimi. 
Mpembe ikumi zino wali walola ni cilyanyi vilapata cizelele. Vilamupoka vyonsi vino wakwata nu kumusya tupu. Vilalya munyefu wakwe nu kumoca mu moto. 
Pano Leza wiika mu myenzo yao kuti yafikilizye kulonda kwakwe na kuti yawikizyanye nu kupeela uwene wao ku cilyanyi kufika lino mazwi yakwe Leza yalafikiliziwa.
“Mwanaci wino wali walola ali musumba ukulu ukateeka yakateeka yonsi amu nsi.”
Pacisila lyene ndola mungeli namuze akwika kufuma mwiyulu. Wene akweti maka akulu cuze, nga nu kuyengesa kwakwe ukwa lulumbi kukozya mu nsi yonsi. 
 Wene apunda ni zwi likulu ati, “Watawa! Babiloni mukulu watawa! Ndakai wene wataya uwikalo wa mipasi yankota, nupya citotela cakupuzamo mipasi yonsi ikowele ni vyunyi vyonsi vikowele ni vyapatikwa. 
 Pano antu amu nko zyonsi yamwa waini wakwe mukali uwa mbunu ya uzelele. Yakateeka amu nsi yacita ulenzyo na aliwe, nga na aculuzi amu nsi yaya akama pamulandu wa lwiswa lwakwe ulutangasila.”
  Nupya nuvwa izwi nalyuze kufuma mwiyulu likuti,
  Pano uwingi wa maifyo yakwe yafika mwiyulu,
  Mucitilini vivyo kwene vino wamucitile.
  Mucuzyini nu kuleka anyunguluka cuze
Pamulandu wakwe cii, vilumbelo,
  Yakateeka amu nsi akumileko ku uzelele nu lwiswa lwakwe yalakuta nu kulilila musumba lino yalola cunsi kufuma ku cimbilimbili ca moto ulayoca. 
Yene yalimilila patali, pamulandu wa kuya ni ntete zya kukumako ku kucula kwakweo. Yalavwanga yati, “Owee, we koofya we! Owee we kwipa we! We musumba ukulu cuze nupya uwamaka, Babiloni! Watuvunukwa muli aawa wenga sile!”
  Aculuzi amu nsi nao kwene yakulila nu kulosya, pamulandu naaliwe pano kusi umwi wino akukala vintu vyao nupya. 
 Kusi umwi uwakukala zaabu, nanti siluva, nanti mawe amutengo ayengese, nanti mbela. Kusi umwi uwakukala nsalu zitiswe, nsalu ziyenzulukile na siliko ni nsalu ziyenzu, ni misango yonsi ya miti ya mununko usuma nga ni misango yonsi ya vintu ivyapangilwa ku mino ya nzovu, nga ni miti yamutengo na vyakwe safwali ni cela, ni iwe lya malibo, 
na kinemono, na amono. Nu ubani, na mule, ni vya mununko usuma, nga na waini na mafuta, nu usu wa ngano ni ngano, ni ng'ombe ni mfwele, imfwalasi na maceleta, na azya, nga nu umi wa antu kwene. 
Aculuzi nayo yamunena yati, “Vintu visuma vyonsi vino walondanga kukwata vyati vikuutuka, nu ukama pamwi nu kuyemba kwako vyasila, nupya utalatala uvilole!” 
 Aculuzi yano ali akama pa kucita uculuzi mu musumba uwa yalimilila katalamukila pamulandu wakuya ni ntete zya kukumako ku kucula kwakwe. Yene yalalila nu kulosya, 
yalati, “Owee, we koofya we! Owee, we kwipa we, ku musumba ukulu! Wene wazwalanga nsalu zitiswe ni ziyenzulukile ni ziyenzu, nga nu kuiyemvya nu tuyembelo twakwe zaabu, na mawe amutengo ayengese, nga ni mbela! 
 Lyene wataponzya vyuma vyakwe vyonsi muli aawa wenga!”
 yapunda lino yalola cunsi cikufuma mu vimbilimbili vino vyamocanga, nga yavwanga yati, “Kutatala kwaya musumba ukulu nauze wa musumba uu ukulu!” 
 Yaiswela na masenga pa mitwe yao, yalila nu kulosya, yati, “Owee, we koofya we! Owee, we kwipa we ku musumba ukulu! Wene uli musumba ukulu uno onsi akwata mato akulu akapita pali yemba yalenzilwe kuya akama pa vyuma vyauko! Lyene wene waponzya vyonsi muli aawa wenga!”
  Zangini, mwe muno mwikala mwiyulu pamulandu wakononwa kwakwe! Zangini mwe antu yakwe Leza pamwi na atumwa na yakasema! Pano Leza watamuvunuka pali vino wamucitile!
  Alino mungeli wa maka anyemula ciliwe cakusilapo cikulu cuze acisumbila muli yemba, avwanga ati, “Vii avino Babiloni musumba ukulu ulasumbwa pansi na maka, nupya wene utalatala uloleke. 
 Nyimbo zya mapango nga ni zya mazwi ya antu, na zyakwe yakalizya ya mitolilo na mapenga, zitalatala zyuvwike munuli nupya! Munuli mutalatala muzanwe fundi wa mulimo uli onsi nupya. Iwe lyakusila litalatala lyuvwike munuli nupya! 
 Munuli mutalatala muloleke luswepo lwi lampi. Munuli mutalatala muvwike izwi lyakwe siwinga na nawinga. Aculuzi yako ayano yali na maka cuze mu nsi yonsi, nu mu malele yako amuno wasombanga antu yonsi amu nsi!”
  Babiloni wavunwikwe pamulandu wa wazi wakwe yakasema nu wa antu yakwe Leza, nga nu wa antu yonsi akomilwe muno nsi.
Pacisila cakwe vii nuvwile cimwi cino cuvwikike kwati ciunda ci umba likulu lya antu mwiyulu, yakuti, “Aleluya! Ufyusi, lulumbi, na maka ivyakwe Leza witu! 
 Upinguzi wakwe uwa cumi nupya usi walufyengo! Wene watavunuka cizelele wino uwakowizye insi ku uzelele wakwe. Leza watamuvunuka pano wene wakoma aomvi yakwe.” 
 Nao yapunda nupya yati, “Aleluya! Cunsi cikufuma ku cimbilimbili ca moto uno ukoca musumba ukulu cikukwela papela manda pe!” 
Aikolo makumi yaili na yani nga ni viumbwa vini vyaumi vifukama nu kupepa Leza wino uwatenzi pa cilimba ca wene. Yavwanga yati, “Ameni! Aleluya!”
  Alino ku cilimba ca wene kufuma izwi liti, “Lumbanyini Leza mwe aomvi yakwe mwensi pamwi na antu yakwe onsi, anono na akulu kwene, mwe muno mukamucindika!” 
 Lyene nuvwile izwi lino lyuvwikike kwati iumba likulu, nupya kwati kupooma kwa cipoma nu kupangalansya kukulu. Nuvwile yakuti, “Aleluya! Pano Mwene Leza witu uwa maka, ali Kateeka! 
Lekini tuzange nu kuya ni nsansa. Lekini tulumbanye ukulu wakwe! Pano insita yatifika iya winga wa Mwana wa mfwele, na nawinga wataiteyanya. 
Wene watapelwa nsalu iswepe nupya itiswe iyakuti azwale.” Nsalu itiswe ali vicitwa visuma vya antu yakwe Leza.
  Alino mungeli anena ati, “Lemba uti, Alongo ayao aamwa ku cimulo ca winga wa Mwana wa mfwele.” Mungeli alundapo kulanda ati, “Yaa amazwi ya cumi yakwe Leza.”
Alino mfukama pipi ni ngazo zyakwe kuti imupepe, lelo wene anena ati, “Utacita cico! Nene muomvi muzo pamwi na auzo ataila, onsi yakambone ya cumi cino Yesu wasokolwile. Uwapepa Leza.”
  Nupya ndola iyulu lyalekuka, ni mfwalasi itiswe iloleka. Izina lyakwe wino uwakwezilepo yakati, “Uwakutailwa” nu “Wacumi.” Wene ataya na lufyengo mu upinguzi wakwe nanti mu ulwi uno akalwisya. 
 Manso yakwe yakoline wa cimbilimbili ca moto, nupya wene wazwite ngala zingi zya wene ku mutwe. Wene wakweti zina lino lyalemvilwe panoli. Lelo kusi umwi uwalimanya suka umwisikulu. 
Mwingila uno wazwite wakandine uwazi. Zina lyakwe yakati, “Izwi lyakwe Leza.” 
Vita vya mwiyulu vyamulondile vila vikwezile pa mfwalasi zitiswe, nupya vyazwite nsalu ziswepe nupya zitiswe. 
 Lupanga lukali cuze lwafumile mu mulomo wakwe, luno wene alacimvizyako antu amu nko. Wene alayateeka ku nsonzo ya cela. Wene alafena matingi mu ciwina ca kufenelamo matingi a cipyu nu ukali wakwe Leza wa maka onsi. 
Pa mwingila wakwe na pa lupamba lwakwe palemvilwe zina lino likati, “Kateeka wakwe yakateeka nu Mwene wakwe yamwene.”
  Lyene ndola mungeli aimi pi lanzi. Wene apunda ni zwi likulu ku vyunyi vyonsi ivikapapuka papela mulwelele ati, “Izini mukolongane pamwi ku cimulo cikulu cakwe Leza. 
Izini mulye minyefu yakwe yakateeka, yamusika akulu, na asilika, minyefu yamfwalasi pamwi na yao akakwelapo, ni minyefu ya antu onsi, azya na antungwa akulu na anono!”
Nupya ndola cilyanyi nga na yakateeka amu nsi. Yene pamwi ni vita vyao yakongana kuti yalwisye wino uwatakwela pa mfwalasi pamwi ni vita vyakwe. 
 Cilyanyi casenzilwe ku ng'anda yaminyololo pamwi na kasema waufi wino wacisile vinjelengwe pa manso yakwe. Wene waomvizye vinjelengwe vii pa kusomba yao akweti cimanyililo ca cilyanyi na yao apefile unkolanya wa cilyanyi. Cilyanyi pamwi na kasema waufi yasumbilwe apuma muli yemba wa moto, muno mwapyanga maluti. 
Vita vyao vyakomilwe nu lupanga luno lwafumile mu mulomo wakwe wino uwakwezile pa mfwalasi. Vyunyi vyonsi vyalile vyala vyao viikuta.
Nupya ndola mungeli akwika kufuma mwiyulu, ala alemile mfungulo yaku ciwina caula impela nga nu munyololo ukulu cuze. 
 Alino alema cizoka ca mpiti, kuli kuti Satana nanti Ciwa nu kumunyepa kulingana ni myaka izimbi lyonga. 
Lyene mungeli amusumbila mu ciwina caula impela, afungapo nu kumatilila, pakuti atasomba antu amu nko nupya, kufika lino myaka zimbi lyonga ilasila. Pacisila cakwe vii, wene alinzile kusapulwa pa nsita inono.
  Nupya ndola vilimba vya wene na yao atenzipo yapilwe maka akupingula. Alino ndola mipasi yakwe yao akomilwe pamulandu wa kukosola cumi cino Yesu wasokolwile nga na mazwi yakwe Leza. Yene yatapefile cilyanyi nanti unkolanya wakweco, nanti ukwikilwa cimanyililo caciko pa mausyu nanti pa makasa yao. Yene yaya nu umi nu kuteeka pamwi na Klistu kulingana ni myaka izimbi lyonga. 
Afwe yano asile yatazyukwilwe suka lino myaka izimbi lyonga yasila. Kuu, kuli kuzyukuka kwa nkolelo. 
Alongo nupya apolelelwe cuze ayao alakumako ku kuzyukuka kuu kwa nkolelo. Imfwa yakwe ciili italaya na maka pano yali. Yene yalaya yasimapepo yakwe Leza na yakwe Yesu Klistu, nupya yalateeka pamwi na Klistu kulingana ni myaka izimbi lyonga.
Pacisila lino myaka izimbi lyonga yasila, Ciwa alasapulwa mu ng'anda yaminyololo. 
 Lyene alapita ku kusomba antu amu nko zyonsi, yano asalangana mu nsi yonsi, kuli kuti Gogi na Magogi. Wene alayakonganika pamwi ku ulwi, nu wingi wao ulaya wa musensenga uwamu nkumba yakwe yemba. 
Yene yapita konsi mu nsi nu kuzinguluka insakwe ya antu yakwe Leza nu musumba uno wene watemwa. Lelo umoto wafumile kwiyulu, uyaponela nu kuyonona. 
Lyene Ciwa wino uwayasomvile, wasumvilwe muli yemba wa moto na maluti, amuno alanga yati yasumbilamo cilyanyi pamwi na kasema waufi. Muu, amuno yalapya musanya nu usiku manda pe.
  Nupya ndola cilimba ca wene cikulu citiswe, nga ndola na wino atenzipo. Insi ni yulu vyutuka kufuma pa manso yakwe, nga vitatazile viloleke nupya. 
Nga ndola afwe akulu na anono kwene, ala yaimi nkolelo ya cilimba ca wene. Alino mpapulo zikupulwa, nga lyene lupapulo na luze lukupulwa. Luu luli lupapulo lwa antu aumi. Afwe yapingulwa kulingana ni vintu vino yacisile ndi vino vyalembwa mu mpapulo. 
Lyene yemba afumya afwe ali mwenemo. Imfwa ni cifulo ca antu afwe navyo kwene vifumya afwe ali mwenemo. Na onsi yapingwilwe kulingana ni vintu vino yacisile. 
Lyene imfwa ni cifulo ca antu afwe vyoili visumbwa muli yemba wa moto. Yemba kwene wii uwa moto, ili imfwa yakwe ciili. 
Wino wensi atalemvilwe izina lyakwe mu lupapulo lwa umi wene wasumbilwe muli yemba wa moto.
  Nupya ndola iyulu lipya ni nsi ipya. Iyulu lyankolelo ni nsi yankolelo vyati vipita, na yemba nawe atakuloleka. 
 Lyene ndola Musumba Wamuzilo, Yelusalemu mupya, ukwika kufuma mwiyulu kuli Leza. Wene wateyanyiziwe kwati a nawinga wino wayemviwa pa kukomanya iya wakwe. 
 Alino nuvwa izwi likulu likulanda kufuma ku cilimba ca wene liti, “Ndakai uwikalo wakwe Leza uli pamwi na antu! Wene amaikalanga nao nupya yene yalaya antu yakwe. Leza umwisikulu alaya nao nupya wene alaya ali Leza wao. 
 Wene alayakumbula minsozi yonsi. Kutalaya imfwa nupya. Kutalaya kulosya nanti kulila, nanti kuvwa kuwaika. Vintu vyampiti vyati vipita.”
Lyene wino atenzi pa cilimba ca wene avwanga ati, “Ndakai vintu vyonsi nkuvicita ivipya!” Alino anena ati, “Lemba vii, pano mazwi yaa acumi nupya yalinzile kutailwa.” 
 Lyene avwanga ati, “Cati cicitwa! Nene Alufa na Omega, kuli kuti uwakutandika nu wakusyalikizya. Wensi ali nu lusala ndamupeela nsambu ya kumwa uwila mu kafukoka ka manzi yano akapeela umi. 
 Wino wensi alacimvya nemo ndaya Leza wakwe nawe alaya umwana wane. 
Lelo antete na yano asi nu utailo, na yakacita ya vintu vyawinyi, ni nkomi, yacizelele, alozi, na yakapepa ya tuluwi, na antu yonsi antumpu, wikalo wao a yemba wa moto muno maluti yakapya. Ii ili mfwa yakwe ciili.”
Mungeli wenga uwamu angeli cinimbali yano yakweti ngeso cinimbali izyazilemo vilumbelo cinimbali vyakusyalikizya aiiza kunondi anena ati, “Iza kuno, nga nani namakulanga nawinga, muci wa Mwana wa Mfwele.” 
 Mupasi Wamuzilo antungulula, nga umungeli ansenda nu kuntwala papela ya mwamba utali cuze. Alino andanga Yelusalemu, Musumba Wamuzilo, ula ukwika kufuma kwiyulu kuli Leza. Wene wayengesanga nu lulumbi lwakwe Leza. 
Musumba wayengise wi we liyengese lyamutengo, wakwe Yaspele, uyengese mpe wakwe Kulustele. 
 Wene wakweti ilinga likulu, litali cuze, nupya lyali wa lung'umba. Lyene lyakweti mpongolo ikumi na zili, nga na angeli ikumi na yaili angalilanga mpongolo. Pali cila mpongolo palemvilwe izina lya mutundu onga uwamu mitundu yamu Izlaeli ikumu na iili. 
Ku mbali zyonsi kwali mpongolo zitatu zitatu. Ku ufumondaka zitatu, ku kaeya zitatu, ku katutu zitatu nu ku uwondaka nako zitatu. 
Ilinga lya musumba lyakuuzilwe pa mufula uwa mawe ikumi na yaili, pano palemvilwe mazina ya atumwa ikumi na yaili a Mwana wa Mfwele. 
 Mungeli wino uwavwanzile kunondi wakweti nsonzo yakwe zaabu iyakupimila kweneko musumba ukulu, ni mpongolo zyaiko, pamwi ni linga lyauko. 
Musumba ukulu wakweti vinkonci vini, nu kusalala kwakweo kwalingine nu utali wakweo. Alino mungeli apima musumba ukulu ni nsonzo yakwe iya kupimila, nu mu utali wali makilomita mazimbi yaili ni myanda ini (2,400). Mu utali nu wipi wakweo vyalingine nu mulungu kwene. 
Mungeli apima ni linga kwene, nga umulungu wali mamita makumi mutanda, kulingana ni cipimilo ica sontwa cino waomvizye. 
 Ilinga lyauko lyapangilwe na yaspele, musumba wene wapanzilwe na zaabu muswepe nupya muyengese mpe wi galasi. 
Mawe amufula wa musumba ukulu yayemviwe ni misango yonsi ya mawe amutengo. Iwe lya mufula lyankolelo lyali a yaspele, na lyakwe cili a safilo. Ilyalenga yatatu a agate, lyalenga yani a emalodi 
ni lyalenga yasano a Aniki. Lyalenga mutanda a kaneli, lyalenga cinimbali a kwoti, ni lyalenga cinani a belulo, lyalenga fundimbali a topazi, lyalenga ikumi a kakedoni, lyalenga ikumi na lyonga a tukoizi, ni lyalenga ikumi na yaili a ametusto. 
Mpongolo ikumi na ziili ali mbela ikumi na ziili. Cila mpongolo yapanzilwe ni mbela yonga. Museo ukulu uwamu musumba wali uwakwe zaabu muswepe, muyengese wi galasi.
Lelo mu musumba ntawenimo Ng'anda ikulu yakwe Leza, pano Mwene Leza Wamaka yonsi nga nu Mwana wa Mfwele ali Ng'anda ikulu iyaya mwenemo. 
 Kuwala kwi lanzi nu mwezi kusyalondekwa mu musumba ukulu, pano lulumbi lwakwe Leza lukayengesa mwenemo, nga nu Mwana wa Mfwele ali lampi lyauko. 
 Antu a mitundu yonsi yamu nsi yalapita mu luswepo lwakweo, na yakateeka amu nsi yonsi yalaletamo ucindami wao. 
 Mpongolo zya musumba ukulu zilaya iziyulike musanya onsi. Zitalatala ziyalwe, pano kuku kutaya usiku. 
Ukulu nu lulumbi nga ni vyuma vya nko zyonsi vilaletwa mu musumba ukulu. 
 Lelo kusi cimwi cikowele cino cilingila mu musumba ukulu, nupya mutalingila umuntu wino akacita vya winyi, nanti akatumpoka. Suka sile yao yano mazina yao yalembwa mu lupapulo lwa Mwana wa Mfwele ulwa umi, ayano yalingilamo.
5Lyene mungeli andanga luzi lwa manzi yano akapeela umi, luyengese wakwe Kulustele, luno lwafuma mu cilimba ca wene cakwe Leza nupya ca Mwana wa Mfwele. 
 Uluzi luu, lwapita pakasi ka museo uwamu musumba. Cila cituntu ca luzi pali muti ukapeela umi. Muti uu wasekanga vizao maila ikumi na yaili mu mwaka, lyonga cila mwezi. Amafwa yakweyo umulembo wakupozya antu amu nko zyonsi. 
 Kusi cimwi icatipwa na Leza icilazanwa mu musumba ukulu.
Yene yalalola cinso cakwe, ni zina lyakwe lilalembwa pa mausyu yao. 
 Kutalaya usiku nupya yatalalonda inyali nanti luswepo lwi lanzi, pano Mwene Leza alaya luswepo kunoyali. Yene yalateeka manda pe.
Alino mungeli anena ati, “Mazwi yaa acumi nupya yalinzile kutailwa. Nu Mwene Leza, wino akapeela Mupasi wakwe kuli yakasema, wene watumile mungeli wakwe kuti alange aomvi yakwe vintu vino vyasya vicitike zuwa.”
Yesu akuti, “Uvwini! Nkwiza zuwa! Alongo ayao yano yakayela mazwi ya usemo amu lupapulo luu.”
Ne Yoane nuvwa nu kulola vintu vii vyonsi. Nalanga nuvwa nu kulola, mfukama pipi ni ngazo zya mungeli wino uwandanzile vintu vii, nupya kwasile panono kuti mupepe. 
Lelo wene wanenyile ati, “Utacita cico! Nene muomvi muzo nupya mwina wako mu utailo wakwe yakasema nga na onsi yano akayela mazwi amu lupapulo luu. Uwapepa Leza!”
Alino anena ati, “Utafisa mazwi yaa ausemo uwamu lupapulo luu, pano insita yati palama lino vii vyonsi vilacitika. 
 Wino wensi uwa nkota lekini atwalilile kucita inkota, umukowele atwalilile ukuya mukowele. Wino wensi musuma nawe atwalilile kucita visuma, na wino wensi uwamuzilo atwalilile kuya uwamuzilo.”
  Yesu akuti, “Uvwini!” Nkwiza zuwa! “Ndiza ni vilambu vyakupeela cila muntu kulingana na vino waomba. 
 Nene Alufa na Omega kuli kuti utandiko nu umalilo.”
  Alongo ayao yano yakafula mingila yao nu kuiswefya, pakuti yaye ni nsambu ya kulya vizao kufuma ku muti uno ukapeela umi nga nu kwingila pa mpongolo zya musumba ukulu. 
Lelo yao akacita vya winyi na alozi, yacizelele ni nkomi, yakapepa ya tuluwi nga na yao akatumpoka mu mazwi nu mu vicitwa kwene, yaa yonsi yalasyala kunzi ya musumba ukulu.
  “Ne Yesu natuma mungeli wane kuti alanda vintu vii kunomuli mu mauvi. Nene uwamu mupanda wakwe Davidi. Nene namukokolo.”
  Mupasi Wamuzilo pamwi na Nawinga yakuti, “Iza!”
  Ne Yoane nkusoka umuntu wensi wino akuuvwa mazwi ya usemo uwamu lupapulo luu. Muntu umwi ndi ungilizya cintu cimwi ku mazwi yaa, Leza nawe alungilizya ku uvunuko wakwe vilumbelo ivya landwa mu lupapulo luu. 
Muntu umwi ndi alasisyako izwi limwi pa mazwi ya usemo amu lupapulo luu, Leza nawe alasisyako ku vizao vino ali nu kupelwa vyaku muti uno ukapeela umi, nga nu kukuma ku musumba ukulu uwamuzilo, ndi vino vyalondololwa mu lupapulo luu.
Wino akupeela umboni wakwe kuli vii vyonsi akuti, “Endi! Nkwiza zuwa!”
Cikuku ca Mwene Yesu ciye namwe mwensi.
