Mubbuku eeli momulembedwe zintu Leza nzyaakayubunwida Jesu Kilisito. Leza wakamupa ciyubunuzyo eeci kuti atondezye babelesi bakwe zintu zyali kuyoocitika cakufwambaana. Kilisito wakazibya Joni mubelesi wakwe zintu eezi naakatuma mungelo wakwe kulinguwe. 
Nkabela Joni wakalungulula zintu zyoonse eezyo nzyaakabona. Aaya ngamakani ngaakalungulula alimwi wapa bumboni ku Majwi aa Leza akuli zyoonse Jesu Kilisito nzyaakaamba. 
Ulilelekedwe ooyo uubala bbuku eeli, alimwi balilelekedwe aabo baswiilila mulumbe wabusinsimi oobu akubamba zintu zilembedwe mubbuku eeli! Nkaambo ciindi cili aafwiifwi.
Ndime Joni nendilembela mbungano zili ciloba zili mucisi ca Asiya, Leza amubede aaluse akumupa luumuno, ngo Leza Uuliko, Wakaliko alimwi Uunooliko. Ayalo myuuya iili ciloba iili kumbele lyacuuno cabulemu bwakwe, iimuleleke akumupa luumuno. 
Jesu Kilisito amuleleke akumupa luumuno, ooyu ngokamboni uusyomeka wakasaanguna kubuka kuzwa kubafu, ngonguwe mweendelezi wabami boonse bamunyika.
Walo wakatucita kuti tube bami kuti tubelekele Leza Taata mbuli bapaizi. Akube bulemu anguzu kulinguwe mane kukabe kutamani. Akube boobo.
Amubone, ulaboola amakumbi! Nkabela bantu boonse bayoomubona, abalo bakamuyasa mbubonya. Misyobo yoonse yamunyika muno iyoolila nkaambo kakwe. Akube boobo!
“Ndime matalikilo amamanino,” mbwaamba Mwami Leza Singuzuzyoonse, Uuliko, Wakaliko, alimwi Uunooliko. 
Ndime Joni munyoko, nkabela muli Jesu ndili antoomwe andinywe mukuyumina mapenzi, bwami, amukukakatila. Ndakalaangidwe munsumbu ya Patimosi nkaambo kamajwi aa Leza ngindakakambauka abumboni bwaamba zya Jesu. 
Mubuzuba bwa Mwami, Muuya Uusalala wakandisikila, eelyo ndakamvwa kusule lyangu jwi pati mbuli kulila kwamweembo. 
Lyakati, “Eezyo nzyobona zilembe mubbuku, wamana ulitumine bbuku eelyo kumbungano eezi zili ciloba, ku Efesusi, ku Similina, ku Pelegamumu, ku Tiyatila, ku Saadisi, ku Filadelufiya, alimwi aku Lawodisiya.”
Lino nindakacebuka kuti mbone ooyo wakali kukanana kulindime, ndakabona zikkalilo zyamalambe zyangolida zili ciloba. 
Lino akati kanzizyo kwakali umwi uuli mbuli Mwanaa Muntu, wakalisamide jansi damfu alimwi acamba wakalyaangide lutambo lwangolida. 
Masusu aakwe akali kutuba mbuli lukobo naa mbuli butonje butuba buu. Meso aakwe akali mbuli kuvwilima kwamulilo. 
Zituta zyakwe zyakali kuŋaima mbuli mukuba wasyobwa amavuba. Jwi lyakwe lyakali mbuli maanzi aavuuma. 
Mujanza lyakwe lyalulyo wakajisi nyenyezi zili ciloba, eelyo mukanwa lyakwe mwakazwa panga likwengedwe koonse-koonse. Busyu bwakwe bwakali kubala mbuli zuba nolisensa. 
Lino nindakamubona, ndakawa munsi lyamaulu aakwe mbuli muntu uufwide. Pele wakabikka janza lyalulyo lwakwe aalindime wati, “Utayoowi! Ndime matalikilo amamanino. 
Ndime ooyo uupona! Ndakalifwide pele lino ndili muumi mane kukabe kutamani. Ndilijisi nguzu zyakuzunda lufu acikkalilo cabafu. 
Aboobo lemba zintu eezyo nzyobona, zintu ziliwo azeezyo ziyoocitika. 
Lino ngaaya maseseke aanyenyezi eezi zili ciloba mujanza lyalulyo alimwi azikkalilo zyamalambe zyangolida. Inyenyezi zili ciloba mbapati bambungano zili ciloba, zikkalilo zyamalambe nimbungano eezyo zili ciloba. 
“Mutumwa waku Efesusi mulembele boobu:
Ulati, ndizi milimo yako, akubeleka kwako alimwi ndizi mbuli mbokakatide. Kwamana ndizi mbotakonzyi kubaumunina buyo bantu babisya. Aabo balyaamba kuti mbatumwa, wabasola akubajana kuti mbabeji. 
Ndizi kuti ulazumanana, ulikakatide, akupenga akaambo kangu, nikuba boobo taakwe nolengaana. 
Pele ulijisi kaambo kulindime, nkakuti, tocindiyandi mbuli mbookali kundiyanda kusaanguna pe. 
Lino koyeeya buwe bwako! Uleelede kweempa akucita milimo eeyo njookali kucita kusaanguna. Kuti naa toempi, ndilaboola ndizoogwisye cikkalilo calambe lyako mubusena bwaco, ccita weempe. 
Pele cibotu cili mulinduwe nceeci: ulasulaika milimo ya Banikolayi, njesulaikide ambebo.
“Ooyo uujisi matwi, aswiilile eezyo Muuya nzyaambila mbungano!
“Mutumwa waku Similina mulembele boobu:
Ulati, ndizi mapenzi aako mbwaabede, abucete bwako, nikuba boobo ulivubide. Alimwi ndizi mbobakubejelezya aabo balyaamba kuti Mbajuda kabali mbankamu ya Saatani. 
Utayoowi mapenzi aayookusikila. Swiilila! Siluuni uyoowaala bamwi banu muntolongo kuti amusunke nkabela kwamazuba aali kkumi munooli mumapenzi mapati. Kosyomeka mane kusikila kulufu, ndendilyo neyookupa musini wakuzunda, uuli mbuumi.
“Ooyo uujisi matwi, aswiilile Muuya nzyaambila mbungano!
“Mutumwa waku Pelegamumu mulembele boobu:
Ulati, ndizi nkokkala, ukkala kooko kuli cuuno ca Saatani. Ulasyomeka kulindime alimwi taakwe nookatama lusyomo oolo ndojisi mulindime nikuba ciindi ciya Antipasi kamboni wangu uusyomeka naakajaigwa, wakajailwa ooko kukkala Saatani. 
Pele kuli twaambo tumwi ntwetikutongooke. Mpobali bamwi banu baccilila njiisyo zya Balaamu, ooyo wakaunina Balaki kusololela bantu ba Isilayeli muzinyonyoono ciindi naakaboongelezya kuti balye zilyo zyakapaizigwa kumizimo akucita bumambe. 
Mbubonya ayebo ulijisi bantu aabo batobela njiisyo zya Banikolayi. 
Lino empa, kuti naa utaciti boobo, njooboola kulinduwe cakufwambaana kuti ndizoobalwane aabo apanga lizwa mumulomo wangu.
“Ooyo uujisi matwi, aswiilile eezyo Muuya nzyaambila mbungano!
“Mutumwa waku Tiyatila mulembele boobu:
Ulati, ndizi milimo yako yoonse mboibede. Ndizi luyando lwako, lusyomo lwako, kubeleka kwako, alukakatilo lwako. Ndizi kuti milimo yako yasunu iinda yakusaanguna. 
Pele kaambo nkondibisizizye nkaaka: Ulekelela Jezebele mukaintu uulyaamba kuti mmusinsimi wa Leza. Ucenga babelesi bangu kuti bacite bumambe akulya zilyo zipaizigwa kumizimo. 
Ndakamupa ciindi cakuti eempe, pele ulakaka kweempa akusiya bwaamu bwakwe. 
Lino njoocita kuti aciswe alimwi abaabo bakacita bumambe anguwe njoobanjizya mumapenzi mapati, ccita kuti beempe kuzwa kuzibi nzyobakacita anguwe. 
Alimwi njoojaya bana bakwe. Ndendilyo mbungano zyoonse noziyooziba kuti ndime eezi zili mumyoyo amizeezo yabantu. Nkabela omwe-omwe wanu njoomupa bweelede milimo yakwe.
“Pele nywebo nobamwi nomuli mu Tiyatila, nomwatakaccilila njiisyo zibi eezi, nimwatakaiya nzyobaamba bamwi kuti, ‘Maseseke eeni-eni aa Saatani,’ nsikoomulemezya acintu cimbi pe. 
Pele amujatisye eeco ncomujisi kale, mane kusikila nkaboole. 
Ooyo uuzunda akubamba milimo yangu mane kusikila kumamanino, ndiyoomupa nguzu zyakulela masi oonse abantu. 
Nkabela uyooalela amusako walubulo. Uyoopwaya bamasi mbuli bupwaigwa cibiya. Njoomupa bulelo mbuli mbundakapegwa kuli Taata. 
Alimwi njoomupa ntanda.
“Ooyo uujisi matwi, aswiilile eezyo Muuya nzyaambila mbungano!
“Mutumwa waku Saadisi mulembele boobu:
Aboobo buka, uyumye ceeco ncojisi nocitanamaninina kufwa. Nkaambo ndibwene kuti milimo yako tiiluleme kuli Leza wangu. 
Koyeeya eeco ncookaiya akumvwa, ucijatisye weempe. Kuti utabuki, njooboola mbuli mubbi, alimwi tokooyooziba ciindi ncenjooboola kulinduwe pe. 
Pele nkobali bace mu Saadisi batanabisya zisani zyabo. Bayooenda andime kabasamide zituba buu nkaambo mbobeelede. 
Mbubonya oobo kufumbwa uuzunda uyoosamikwa zisani zituba, alimwi zina lyakwe nsikalimwayi kuzwa mubbuku lyabuumi. Njooambilizya zina lyakwe kuli Taata abangelo bakwe.
“Ooyo uujisi matwi, aswiilile eezyo Muuya nzyaambila mbungano!
“Mutumwa waku Filadelufiya mulembele boobu:
Ulati, ndizi milimo yako mbwiibede. Ndajula citendele kumbele lyako, eeco muntu naba omwe ncatakonzyi kujala pe. Ndizi kuti tojisi nguzu mpati, nikuba boobo wakabamba majwi aangu, tookanditama pe. 
Lino bona, nkobali bantu bankamu ya Saatani, aabo balyaamba kuti Mbajuda anikuti pe. Ndiyoobacita kuti bakaboole bazoolibombye kumaulu aako. Eelyo bayooziba kuti ndilakuyanda ncobeni. 
Nkaambo kakuti wakabamba majwi aangu aakuti ukakatile, ambebo ndiyookubamba muciindi camasunko aayooboolela bantu boonse bamunyika eeyi kuti basunkwe. 
Ndafwambaana kuboola, jatisya eeco ncojisi kutegwa kutabi uukunyanga musini wako. 
Ooyo uuzunda ndiyoomucita kuti akabe cicinda caŋanda ya Leza wangu, taakwe nayoozwa mulinjiyo pe. Alinguwe ndiyoolemba zina lya Leza wangu, alyamunzi wa Leza wangu, nkokuti Jelusalemu mupya, walo ooyo uyoozwa kujulu kuli Leza wangu. Alimwi ndiyoolemba alinguwe zina lyangu lipya.
“Ooyo uujisi matwi, aswiilile eezyo Muuya nzyaambila mbungano!
“Mutumwa waku Lawodisiya mulembele boobu:
Ulati, ndilizi milimo yako mboibede, totontoli alimwi topyi. Nicabota kuti nooli kutontola naa kupya. 
Aboobo mukuti ukasaala buyo, ndakuswiidila ansi. 
Tee kayi waamba kuti, ‘Ndilivubide, ndijisi lubono lunji-lunji, taakwe cintu ncendibula.’ Pele tozi kuti ulipengede uleetezya, uli mucete, uli moofu, alimwi uli cintanda. 
Lino ncekulailila ncakuti uule ngolida kulindime yakasalazigwa amulilo kutegwa ube muvubi mwini-mwini. Alimwi uule azisani zituba zyakuti usame kuti usise cintanda cako, ujazya bweeme. Uule amusamu wameso kuti ukonzye kubona kabotu. 
Aabo mbenjanda ndabakalalila akubasubula. Aboobo sungwaala kapati kuti weempe. 
Bona, ndiliimvwi amulyango ndakonkomona, kuti naa muntu wamvwa jwi lyangu akundijulila, ndanjila muŋanda yakwe, walo andime tulalida antoomwe. 
Ooyo uuzunda njoomuzumizya kukkala andime acuuno cangu, mbubonya mbuli mbundakazunda mebo akukkala a Taata acuuno cakwe cabwami.
“Ooyo uujisi matwi, aswiilile eezyo Muuya nzyaambila mbungano!”
Musule akooku ndakabona mulyango uujulidwe kujulu. Mpoonya ndakamvwa jwi ndindakamvwide kusaanguna lyakali kukanana kuli ndime mbuli kulila kwamweembo, lyakati, “Koboola kuno, tanta kuti ndikutondezye ciyoocitika musule aaceeci.” 
Ciindi eeco nciconya, Muuya wakandinjila. Kujulu ndakaakubona cuuno cabwami, nkabela umwi wakalikkede acuuno eeco. 
Muntu wakakkede acuuno busyu bwakwe bwakali kuboneka mbuli bbwe libalangala abbwe lisalala pyu, nkabela cuuno eeco cakazingulukidwe fulicoongo ulaamubala wakamweemvwe. 
Cuuno cabwami cipati cakalizingulukidwe azimwi zyuuno zyabwami zili makumi obilo azine. Nkabela muzyuuno eezi ndakabona bapati bali makumi obilo abane, bakasamide zisani zituba alimwi kumitwe bakasamide misini yangolida. 
Kuzwa kuzyuuno eezyo kwakali kuzwa ndabo, akuyobeka, amizumo. Kumbele lyacuuno cipati kwakali kuyaka minzenge iili ciloba, eeyi njemyuuya ya Leza iili ciloba. 
Kumbele lyacuuno nciconya eeci kwakali cakali kuboneka mbuli lwizi luli mbuli bbwe libalangala.
Cakusaanguna cakali kulangika mbuli syuumbwa, cabili cakali kulangika mbuli poho, catatu cakalijisi busyu buli mbuli bwamuntu, cane cakali kulangika mbuli sikwaze uuuluka. 
Comwe-comwe cazilenge eezi cakalijisi mababa aali cisambomwe, oonse akalijisi meso, mukati aanze. Sikati amasiku zyakali kwiimba cakutalyookezya kaziti,
Lino zilenge eezi zyone, nizyakali kupa bulemu, kulemeka akulumba kuli yooyo uukkede acuuno cipati cabwami uuli muumi lyoonse alyoonse, 
bapati aabo bali makumi obilo abane bakali kuvuntama kumbele lyakwe akumukomba. Ooyu ngonguwe uuli muumi lyoonse alyoonse. Eelyo bakali kubikka misini yabo kumbele lyacuuno eeco akuti,
“O Mwami Leza wesu!
Ndakabona bbuku mujanza lyalulyo lyayooyo uukkede acuuno cabwami. Bbuku eeli lyakalilembedwe mukati aanze, alimwi lyakalimatidwe muziga zili ciloba. 
Mpoonya ndakabona mungelo wanguzu wakakanana cakupozomoka akuti, “Nguni weelede kumatula ziga kuti avunune bbuku eeli?” 
Pele kwakanyina naba omwe kujulu, naa ansi nikuba kunsi aanyika wakali kukonzya kuvununa bbuku eeli akulanga zyakali mumo pe. 
Ndakalila kapati, nkaambo taakwe naba omwe wakeelede kuvununa bbuku eelyo nikuba kulilanga-langa mukati. 
Eelyo umwi wabapati wakandaambila kuti, “Utalili! Bona! Syuumbwa uuzwa kumusyobo wa Juda, walunyungu lwa Devedi wakazunda, aboobo walo ulakonzya kuvununa bbuku akumatula ziga zyalyo zili ciloba.”
Lino ndakabona Mwanaa mbelele kaimvwi akati kacuuno azilenge zyone alimwi abapati. Mwanaa mbele wakali kulangika mbuli uujaidwe. Wakalijisi meja aali ciloba ameso aali ciloba, eezi zyakali myuuya ya Leza iili ciloba eeyo yakatumwa munyika yoonse. 
Mwanaa mbelele wakanyamuka watambula bbuku lyakali mujanza lyalulyo lyayooyo uukkede acuuno cabwami. 
Lino naakamana kubweza bbuku eelyo, zilenge zyone abapati bali makumi obilo abane bakavuntama kumbele lya Mwanaa mbelele ooyu. Omwe-omwe wabo wakajisi kalumbu amitiba yangolida iizwide tununkilizyo. Kwalo kuli nkokukomba kwabasalali. 
Bakali kwiimba lwiimbo lupya kabati,
Wakabacita kuti babe babwami,
Alimwi ndakalanga, ndakabona zyuulu-zyuulu zitabaliki zyabangelo! Bakaliimvwi kabazingulukide cuuno cabwami, eelyo zilenge zyone abapati, 
bakali kwiimba, nkemvwide cakupozomoka kabati,
Alimwi ndakamvwa zilenge zyoonse mujulu, munyika, kunsi aanyika, mulwizi, azintu zyoonse zili mumo kaziimba kaziti,
Zilenge zyone zyakaingula kuti, “Akube boobo!” Mpoonya bapati bakavuntama bakomba.
Lino ndakabona Mwanaa mbelele kanamatula ciga comwe cazeezyo zili ciloba, mpoonya comwe cazilenge ziya cakapozomoka ajwi pati lili mbuli kuzuma kwamvula cati, “Boola!” 
Ndakalanga, mpawo ndakabona bbiza lituba, nkabela ooyo wakatantide ali ndilyo wakajisi buta, eelyo wakapegwa musini wabwami. Mpawo wakainka mbuli muzundi kuti akazunde abambi.
Mwanaa mbelele naakamana kumatula ciga cabili, ndakamvwa cilenge cabili kaciti, “Boola!” 
Mpoonya kwakazwa bbiza limbi, eeli lyakali kusalala. Ooyo wakatantide ali ndilyo wakapegwa nguzu zyakubusya nkondo ansi aano, kuti bantu bajayane muli cabo beni. Wakapegwa apanga pati.
Lino Mwanaa mbelele naakamatula ciga catatu, ndakamvwa cilenge catatu cakati, “Boola!” Mpoonya kwakazwa bbiza limbi, lyalo lyakali kusiya. Ooyo wakatantide ali ndilyo wakalijisi cipimyo mujanza lyakwe. 
Mpoonya ndakamvwa cakali kulimvwisya aanga ndijwi lizwida akati kazilenge zyone, lyakati, “Lufulu lomwe lwabulotwe lulaulwa di lyansiliva lyomwe, mfulu zyotatwe zyamaila zilaulwa mbubonya, pele mutanyonyooni mafuta awaini.”
Lino naakamatula ciga cane, ndakamvwa jwi lyacilenge cane lyakati, “Boola!” 
Mpawo ndakalanga, ndakabona bbiza litubuluka. Ooyo wakatantide ali ndilyo zina lyakwe wakali Lufu, nkabela cikkalilo cabafu cakali mutobede munsi. Aaba bakapegwa nguzu zyakujaya cibeela cane canyika kwiindila mukuleta nkondo, nzala, malwazi, alimwi abanyama babutambo.
Lino Mwanaa mbelele naakamatula ciga casanu, ndakabona kunsi aacipaililo myuuya yabaabo bakajaigwa akaambo kakukambauka majwi aa Leza alimwi akaambo kabumboni oobo mbubakali kupa. 
Bakapozomoka bakati, “O Mwami Singuzuzyoonse, Oosalala, Oosinizizye, ino ndilili noti kabeteke akusubula bantu bali ansi aabo bakatujaya?” 
Mpoonya omwe-omwe wabo wakapegwa jansi lituba akaambilwa kuti balindile akulyookezya kaindi kaniini mane kusikila babelesinyina, babunyina abalo bajaigwe mbuli mbubakajaigwa balo.
Lino naakamatula ciga cacisambomwe, ndakalanga eelyo nyika yakazungaana kapati. Zuba lyakabaya, lyaba mbuli cisani cisiya mbi, mwezi wakasalala pyu mbuli bulowa. 
Nyenyezi zyakawida ansi mbuli nkuyu zitana bizwa mbozi mbulumukila ansi ciindi guwo nolibbubbula. 
Julu lyakagwisigwa mbuli kanseme kavungwa, eelyo malundu ansumbu zyoonse zyakagwisigwa aawo mpozyakabede. 
Mpoonya aawo bami baansi, beendelezi, bapati balumamba boonse, bavubi, basinguzu, abantu buyo, bazike naa bazyale, bakayuba mumpangala, alimwi amumyaala yamumalundu. 
Bakaambila malundu aamyaala kuti, “Amutuwide mutusise kuzwa kuli yooyo uukkede acuuno cabwami akutuvuna kuzwa kubukali bwa Mwanaa mbelele! 
Nkaambo buzuba bwabukali bwabo bwasika, ino nguni uukonzya kubuyumina?”
Musule lyayaaya ndakabona bangelo bone baliimvwi muzyooko zyone zyanyika. Bakasinkila myuuwo yone kutegwa luuwo lutaungili ansi nimuba mulwizi nikuba kuungila kumusamu nuuba buti. 
Mpoonya ndakabona aumwi mungelo wakazwida kujwe kajisi acidityo ca Leza uupona. Wakapozomokela bangelo bone aabo Leza mbaakapa nguzu zyakunyonyoona nyika alwizi. 
Mungelo ooyu wakati, “Mutanyonyooni nyika niluba lwizi noziba zisamu, mane kusikila tubabikke cidinto ankumo babelesi ba Leza wesu.” 
Eelyo ndakaambilwa kuti mweelwe wabantu aabo bakabikkwa cidinto ca Leza ankumo zyabo wakali zyuulu zili myaanda iili makumi one azine. Bakazwa kumisyobo ya Isilayeli iili kkumi aibili. 
Kumusyobo wa Juda, bakabikkwa cidinto bakali zyuulu zili kkumi azibili. Kumusyobo wa Lubeni bakali zyuulu zili kkumi azibili. Kumusyobo wa Gadi, bakali zyuulu zili kkumi azibili. 
Kumusyobo wa Asya bakali zyuulu zili kkumi azibili. Kumusyobo wa Nafutali bakali zyuulu zili kkumi azibili. Kumusyobo wa Manase bakali zyuulu zili kkumi azibili. 
Kumusyobo wa Simiyoni bakali zyuulu zili kkumi azibili. Kumusyobo wa Levi bakali zyuulu zili kkumi azibili. Kumusyobo wa Isakaa bakali zyuulu zili kkumi azibili. 
Kumusyobo wa Zebuluni bakali zyuulu zili kkumi azibili. Kumusyobo wa Josefa bakali zyuulu zili kkumi azibili. Kumusyobo wa Benjamini bakabikkwa cidinto bakali zyuulu zili kkumi azibili.
Musule akooku ndakalanga eelyo ndakabona bantu banji batabaliki. Bakazwa kumisyobo yoonse, kuzisi zyoonse, kumilaka yoonse, akumyaambo yoonse. Bakaima kumbele lyacuuno cabwami akumbele lya Mwanaa mbelele, bakasamide majansi aatuba kumwi kabajisi amalala. 
Bakapozomoka bakati, “Lufutuko luzwa kuli Leza wesu uukkede acuuno cabulemu alimwi aku Mwanaa mbelele!” 
Mpoonya bangelo boonse bakaima kabazingulukide cuuno cabwami. Abalo bapati, azilenge zyone zyaima mbubonya buyo. Bakali waala ansi akuvuntama kumbele lyacuuno, bakomba Leza 
bati, “Akube boobo!” Leza wesu atembaulwe, apegwe bulemu, busongo, alumbwe, alemekwe anguzu zyoonse mane kukabe kutamani. Akube boobo.
Umwi wabapati wakandibuzya kuti, “Ino aaba bantu basamide majansi aatuba mbaani, alimwi ino bazwayi?”
Mebo ndakamwiingula kuti, “Nduwe oozi simalelo wangu.”
Nkakaambo ncobaimvwi kumbele lyacuuno ca Leza, balamukomba sikati amasiku muŋanda yakwe. Ooyo uukkede acuuno cabwami uyookkala ambabo akubakwabilila. 
Tabakooyoofwa limbi nzala niiba nyota, tabakooyoopenga limbi azuba noluba lumwi. 
Nkaambo Mwanaa mbelele uuli akati kacuuno cabwami, uyoobeembela akubasolweda kutusensa twamaanzi tupa buumi. Eelyo Leza uyoosansamuna misozi yabo yoonse.” 
Lino Mwanaa mbelele naakanamatula ciga caciloba, kujulu kwakaumuna zi kwakaindi kali mbokabede. 
Eelyo ndakabona bangelo bali ciloba aabo baima kumbele lya Leza, kabapegwa myeembo iili ciloba.
Lino mungelo uumbi, wakaza, waima kumbali aacipaililo kajisi acibikkilo catununkilizyo cangolida. Wakapegwa tununkilizyo tunji kuti atutuule antoomwe akukomba kwabasalali boonse acipaililo cangolida kumbele lyacuuno ca Leza. 
Lino busi bwatununkilizyo twakatentwa bwakali kusunta kabuya mujulu antoomwe akukomba kwabasalali kuzwa mujanza lyamungelo wakaimvwi kumbele lya Leza. 
Mpoonya mungelo ooyo wakabweza cibikkilo catununkilizyo, wakacizuzya makala aazwa aacipaililo, akwaawaala ansi. Ndilyonya kwakaba mizumo, mabbalu-bbalu, ndabo, alimwi akuzungaana kwanyika.
Mpoonya aawo bangelo bali ciloba bakajisi myeembo iili ciloba bakalibambilila kuti baisibe.
Mungelo mutaanzi wakasiba mweembo wakwe, eelyo kwakaba civulamabwe amulilo uuvwelene abulowa, eezi zyakawida ansi. Nkabela cipaanzi catatu canyika cakapya acalo cipaanzi catatu cazisamu cakapya, abwizu butete boonse bwakapya.
Kumane mungelo wabili bakasiba mweembo wakwe. Mpawo cintu cimwi cipati cilangika mbuli mulilo uuli atala aacilundu cakawaalwa mulwizi. Cipaanzi catatu calwizi cakasanduka caba bulowa, 
alimwi cipaanzi catatu cazilenge zyamumaanzi cakafwa, acalo cipaanzi catatu camato cakanyonyoonwa.
Lino mungelo watatu awalo wakasiba mweembo wakwe. Mpawo kwakaloka nyenyezi mpati kuzwa kujulu yakali kuyaka mbuli munzenge wamulilo, yakawida mucipaanzi catatu camulonga amutusensa. 
Nyenyezi eeyo iitwa kuti “Kulula.” Cipaanzi catatu camaanzi akalula, aboobo bantu banji bakafwa akaambo kakunywa maanzi aaya, nkaambo akali kulula.
Mungelo wane wakasiba mweembo. Eelyo cipaanzi catatu cazuba, mwezi, anyenyezi zyakaumwa cakuti zipaanzi zyatatu zyanzizyo zyakabaya, nkabela catatu cazuba tiicakaboneka, aalo masiku mbubonya.
Mpoonya ndakalanga, ndakabona sikwaze wakali kuulukila akati-kati kajulu kalila kati, “Maawe! maawe! maawe! Kubantu baansi nkaambo kamajwi aamyeembo yabangelo basyaala botatwe balo balibambilide kwiisiba!”
Mungelo wasanu wakasiba mweembo wakwe. Eelyo ndakabona nyenyezi iilya yakawida ansi kiipegwa kkii wamulindi uutagoli. 
Nyenyezi yakajula mulindi uutagoli ooyu, nkabela kwakasunta busi. Busi oobu bwakali mbuli kuti buzwa mubbibi lyamulilo. Lino mumuni wazuba aluuwo zyakasizigwa abusi bwakali kuzwa mumulindi uutagoli. 
Lino kuzwa mubusi oobo kwakazwa cikwikwi cakaza ansi. Calo cakapegwa nguzu zyeelene azyatubanze. 
Cakaambilwa kuti citanyonyooni bwizu noziba zisamu nikaba kasyango kali buti, pele kuti cipenzye buyo bantu aabo batagantidwe acidinto ca Leza ankumo zyabo. 
Tiicakazumizigwa kubajaya pe, pele cakazumizigwa buyo kubapenzya kwamyezi yosanwe. Kucisa kwakupenzya kwaco kwakali mbuli kwamuntu naalumwa kabanze. 
Lino mumyezi yosanwe eeyo bantu bayooyandaula lufu, pele tabakooyoolujana. Bayooyanda kufwa, pele lufu luyoobatija.
Cikwikwi eeco cakali mbuli mabbiza aalibambililide nkondo. Aamitwe yaco kwakali zintu zilangika mbuli misini yangolida, alimwi cakali abusyu mbuli bwabantu. 
Masusu aaco akali malamfu mbuli aabakaintu. Meno aaco akali mbuli meno aabasyuumbwa. 
Zyamba zyaco zyakali kwabilidwe antobo zyakali kulangika mbuli zikwabilizyo zyakapangwa kuzwa kulubulo. Muzumo wamababa aaco wakali mbuli muzumo wankalaki zinji zikwelwa mabbiza aazuzila kunkondo. 
Cikwikwi eeco cakalijisi micila iiluma mbuli kabanze. Mumicila eeyo mumwakali nguzu zyaco zyakupenzya bantu kwamyezi yosanwe. 
Cilijisi mwami uucilela, walo ooyu uuli ngomungelo uulanga mulindi uutagoli. Zina lyakwe mu Cihibulu ngu Abbadoni, mu Cigiliki ngu Apoliyoni, (nkokwaamba kuti, “Sikunyonyoona”).
Penzi lyakusaanguna lyamana, kwasyaala aabili.
Mpoonya mungelo wacisambomwe wakasiba mweembo, mpawo ndakamvwa jwi lizwa kuziswi zyone zyacipaililo cangolida cili kumbele lya Leza. 
Jwi eeli lyakaambila mungelo wacisambomwe wakajisi mweembo kuti, “Angununa bangelo bone baangilidwe kumulonga mupati wa Yufuletisi!” 
Eelyo wakaangununa bangelo bone bakalibambilide, ciindi, buzuba, mwezi, alimwi amwaka kuti bajaye cipaanzi catatu cabantu. 
Nkabela ndakaambilwa kuti mweelwe wabasilumamba uli zyuulu-zyuulu. 
Mucilengaano eeci ndakabona mabbiza abaabo bakatantide ali ngawo. Bakalijisi ntobo zyakali kusalala pyu mbuli mulilo, alimwi kazilangika mbuli bbwe lyacijulu-julu, ambuli mabwe aasalufa. Mitwe yamabbiza aaya yakali kuboneka mbuli yabasyuumbwa, nkabela kumilomo yawo kwakali kuzwa mulilo, busi, amabwe aasalufa. 
Cipaanzi catatu cabantu aaba cakajaigwa amapenzi aaya otatwe, mulilo, busi, alimwi amabwe aasalufa aakali kuzwa mumilomo yamabbiza. 
Nguzu zyamabbiza aaya zili mumilomo amumicila yawo. Micila yawo iboneka mbuli nzoka, ilijisi mitwe, aboobo alabelesya micila kucisa bantu.
Lino kwakasyaala bantu bamwi aabo batakajaigwa amapenzi aaya, nikuba boobo taakwe nibakeempa kuti basiye zeezyo nzibakalipangila. Tiibakaleka kukomba myuuya mibi, zibumbwa zyangolida, zyansiliva, zyamukuba, zyamabwe, zyazisamu, zitaboni, aziteendi naa kumvwa. 
Alimwi taakwe nibakaleka bujayi, bulozi, bumambe, abubbi bwabo.
Lino ndakabona mungelo uumbi wanguzu kaseluka kuzwa kujulu. Wakalinjide mukkumbi, amutwe wakwe kwakali fulicoongo. Busyu bwakwe bwakali kubala mbuli zuba, maulu aakwe akali mbuli misumpuululu yamulilo. 
Wakajisi kabbuku kajulidwe mujanza. Lino kuulu kwakwe kwalulyo kwakalyata mulwizi, kwalumwensi kwakalyata anyika njumu. 
Eelyo wakapozomoka ajwi pati lili mbuli kuvuluma kwasyuumbwa. Naakamana kupozomoka boobo, mizumo iili ciloba yakandindima. 
Lino mizumo niyakamana kundindima, ndakatilembe. Pele ndakamvwa jwi lyakazwa kujulu lyakati, “Utaziyubununi eezyo myuuya iili ciloba nciyaamba. Utazilembi pe!”
Mpoonya mungelo ngundakabona kaimvwi mulwizi aanyika wakatambika janza lyalulyo kujulu 
akukonka muzina lya Leza uupona mane kukabe kutamani, ooyo wakalenga julu anyika alwizi, azyoonse zili muli nzizyo. Mungelo ooyo wakati, “Ciindi ono camana! 
Mungelo waciloba asiba mweembo wakwe, Leza nacite mbuli bwaamba maseseke ngaakaamba kwiindila mubabelesi bakwe basinsimi.”
Lino jwi ndilyonya ndindakamvwa lyakazwa kujulu lyakandaambila alimwi kuti, “Koya ukabweze kabbuku kajulidwe mujanza lyamungelo wiimvwi alwizi aanyika.”
Nkaako ndakaswena munsi lyamungelo ooyo, ndakamwaambila kuti andipe kabbuku. Walo wakati, “Bweza, kalye, mwida kayoolula, pele mukanwa kanoolweela mbuli buci.”
Lino ndakabweza kabbuku kakali mujanza lyamungelo. Nindakakalya, mukanwa kakali kulweela mbuli buci, pele nindakakamena mwida mwakalula lu. 
Mpoonya ndakaambilwa kuti, “Alimwi uleelede kuti waambilizye mulumbe wa Leza kumisyobo minji, kuzisi zinji, kumilaka minji, akubami banji.”
Mpawo ndakapegwa kasako kakupimya akwaambilwa kuti, “Nyamuka upime ŋanda ya Leza wamana upime acipaililo, alimwi ubale abantu aabo bakombela mumo. 
Pele lukwakwa lwaŋanda ya Leza utalupimi ulusiye, nkaambo lwapegwa kuli bakunze. Aabo bayoolyatauka munzi uusalala kwamyezi iili makumi one aibili. 
Kwamana ndiyootuma bakamboni bangu bobilo, banoosamide masaka kuti bakaambilizye mulumbe wa Leza kwamazuba aali cuulu amyaanda yobilo amakumi aali cisambomwe.”
Bakamboni bobilo aaba, mmisamu yobilo yamaoliva amalambe obilo aayo aaimvwi kumbele lya Mwami wanyika. 
Kuti naa kwaba uuyanda kubacisa kulazwa mulilo kumilomo yabo iinyonyoona basinkondonyina. Kufumbwa uuyanda kubacisa uuyoonyonyoonwa munzila njiyonya eeyi. 
Bakamboni aaba balijisi nguzu zyakusinka julu kuti mvula itawi kwamazuba ngobaambilizya mulumbe wa Leza. Alimwi balijisi nguzu zyakusandula maanzi kuti abe bulowa. Balakonzya kuleta mwiika nuuba buti munyika kufumbwa ciindi ncibayanda.
Bamanizya kwaambilizya mulumbe wabo, cinyama cizwa mumulindi uutagoli, ciyoobalwana. Cinyama eeci ciyoobazunda alimwi akubajaya. 
Nkabela mitumba yabo iyooalabana mumigwagwa yamunzi mupati, ooko Mwami wabo nkwaakakankamininwa. Zina lyakusempuzya lyamunzi ooyo ngu Sodomu naa Ijipiti. 
Lino bantu bazwa kuzisi zyoonse, kumisyobo yoonse, akumilaka yoonse, bayoobona mitumba yabo kwamazuba otatwe acisela, pele tabakooyoobazumizya kuti bazikkwe pe. 
Bantu baansi bayookondwa akaambo kalufu lwabasinsimi aabo bobilo. Bayoosekelela akupana zipego, nkaambo basinsimi bobilo aabo mbibakacita kuti bantu bapenge kapati. 
Eelyo naakainda mazuba otatwe acisela, muuya uupa buumi uuzwa kuli Leza wakanjila mulimbabo. Bakabuka baima, nkabela aabo bakababona bakayoowa kapati. 
Mpawo basinsimi bobilo baya bakamvwa jwi pati lyakazwa kujulu, lyakati kulimbabo, “Amuze kuno.” Lino basinkondonyina kabalangilide, bakatanta kujulu mukkumbi. 
Lino ciindi eeco nciconya, nyika yakazungaana kapati, eelyo cipaanzi cakkumi camunzi cakawa, nkabela bantu bakafwa mukuzungaana kwanyika ooku bakali zyuulu zili ciloba. Bantu bakasyaala bakayoowa kapati, eelyo bakalemeka Leza wakujulu.
Penzi lyabili lyamana, pele penzi lyatatu lilaafwiifwi kuboola!
Mungelo waciloba wakasiba mweembo wakwe, eelyo kwakaba kuyobeka kwamajwi kujulu kati, “Bwami bwanyika lino bwaba bwa Mwami wesu a Munanike wakwe, nkabela uyoolela mane kukabe kutamani!” 
Mpawo bapati baya bali makumi obilo abane bakkede azyuuno kumbele lya Leza, bakavuntama, bakomba Leza 
bati,
Bantu batakuzi bakanyema,
Mpoonya ŋanda ya Leza mujulu yakajaluka, nkabela muŋanda oomo mumonya kwakaboneka Bbokesi lya Cizuminano. Eelyo kwakatalika kulaba ndabo, mabbalu-bbalu, mizumo, kuzungaana kwanyika, acivulamabwe cipati.
Mpawo kwakaboneka cintu cipati cigambya kujulu. Kwakali mukaintu wakasamide zuba. Kunsi lyazituta zyakwe kwakali mwezi, nkabela amutwe kwakali musini wanyenyezi zili kkumi azibili. 
Mukaintu ooyu wakali aafwiifwi kuzyala, lino naakayanda kuzyala wakalila akaambo kakucisa kwansungo.
Alimwi kwakalibonya acimwi cintu cigambya mujulu. Kwakalibonya tosi lisalala pyu, lijisi mitwe iili ciloba ameja aali kkumi. Nkabela aamutwe omwe-omwe kwakali musini. 
Mucila walyo wakavupula cipaanzi catatu canyenyezi akuziwisizya ansi. Lino tosi eelyo lyakalindilila munsi lyamukaintu wakali kuyanda kuzyala, mukuti azyala buyo lilye mwana. 
Mukaintu wakazyala mwana mulombe, ooyo uuyoolela masi oonse amusako walubulo, pele mwana ooyo wakatolwa kujulu kuli Leza kuli cuuno cakwe. 
Mukaintu wakatijila kunkanda nkwajisi busena mbwaakabambilwa a Leza, ooko nkwayoobambwa kabotu kwamazuba aali cuulu amyaanda yobilo amakumi aali cisambomwe.
Mpoonya kwakaba nkondo kujulu. Mikayele abangelo bakwe bakalwana tosi liya. Alyalo tosi abangelo balyo bakalwana, 
pele bakazundwa, alimwi bakanyina busena kujulu. 
Nceciindi eeco tosi eelyo nilyakasowelwa ansi, njenzoka yakaindi, iitegwa Siluuni naa Saatani, njiicenga bantu boonse baansi. Yakasowelwa ansi aano antoomwe abangelo bayo boonse.
Mpawo ndakamvwa jwi pati kuzwa kujulu lyakati, “Lino Leza watufutula! Watondezya nguzu zyakuti ngo Mwami. Awalo Munanike wakwe watondezya bulelo bwakwe! Nkaambo ooyo wakali kubejelezya bakwesu kuli Leza wesu sikati amasiku watandwa kujulu. 
Bakwesu bakamuzunda kwiindila mubulowa bwa Mwanaa mbelele amajwi aakasimpe aayo ngobakaambilizya. Aaba bakalilibambilide nikuba kwaaba buumi bwabo. 
Nkaambo kaako sekelela ojulu anywebo nomukkala muli ndilyo! Pele maawe kuli ndinywe nonyika alwizi! Nkaambo Siluuni wamuselukila abukali bupati, kayi ulizi kuti ciindi ncacijisi ncisyoonto kapati.”
Lino tosi nilyakabona kuti lyasowelwa ansi, lyakatandaanya mukaintu wakazyala mwana mulombe. 
Pele mukaintu wakapegwa mababa obilo aali mbuli aasikwaze mupati kutegwa akonzye kuuluka asiye nzoka eeyi akuya munkanda, ooko nkwayoobambwa kabotu kwaciindi, aziindi, acisela kuyoowa kuti ilamubona. 
Lino kuzwa kumulomo wanzoka eeyi kwakazwa maanzi manji aakuti akavupule mukaintu ooyu kuti atolwe angawo. 
Pele nyika yakagwasya mukaintu ooyu, yakaanduka, yakamena maanzi aakapoomonwa a tosi. 
Eelyo tosi lyakaindilila kunyemena mukaintu, lyakainka kuyoolwana balunyungu lwamukaintu ooyu bakasyaala babamba milawo ya Leza, aabo baambilizya zya Jesu cakasimpe. 
Lino ndakabona munyama kazwa mulwizi. Wakalijisi meja aali kkumi amitwe iili ciloba, kulwija lomwe-lomwe kwakali musini, alimwi amutwe omwe-omwe kwakali zina lisampaula Leza. 
Munyama ooyo ngondakabona wakali kulangika mbuli siluwe. Maulu aakwe akali mbuli aabbeya, awalo mulomo wakwe wakali mbuli wasyuumbwa. Nkabela tosi lyakapa munyama ooyu nguzu zyalyo, cuuno, abulelo bwalyo bupati. 
Umwi wamitwe yamunyama ooyu wakali kulangika mbuli kuti ujisi dondamwaka, pele dondamwaka eelyo lyakapona. Bantu boonse ibakatobela munyama ooyu, bakagambwa kapati. 
Eelyo bantu bakakomba tosi, nkaambo kakuti lyakapa nguzu zyalyo kumunyama. Bamane bakakomba munyama, bakati, “Lino nguni uuli mbuli munyama ooyu? Nguni uukonzya kumulwana?”
Munyama wakazumizigwa kuti aambe majwi aakusampaula Leza, akuzumizigwa kuti abe aanguzu mane kusikila myezi iili makumi one aibili imane. 
Mpawo wakatalika kusampaula zina lya Leza aŋanda yakwe aabo boonse bakkala kujulu. 
Munyama ooyu wakazumizigwa kulwana basalali akubazunda. Alimwi wakapegwa nguzu zyakulela misyobo yoonse, zisi zyoonse, milaka yoonse, alimwi amasi oonse. 
Bantu boonse bakkala munyika bayoomukomba, boonse aabo batakalembwa nyika kiitanalengwa mubbuku lyabuumi lya Mwanaa mbelele wakajaigwa.
“Ooyo uujisi matwi aswiilile! 
Ooyo weelede kutolwa mubuzike, uyootolwa ncobeni, ayooyo weelede kujaigwa apanga, uyoojaigwa ncobeni. Aawa mpaelede kuti basalali bakakatile kulusyomo.”
Mpoonya ndakabona aumwi munyama, wakazwa munyika. Wakalijisi meja obilo aali mbuli aakabelele, nkabela wakali kwaambaula mbuli tosi. 
Bulelo boonse bwamunyama mutaanzi bwakapegwa kumunyama wabili. Ooyo wakasungilizya nyika abantu boonse bakkede mulinjiyo kuti bakombe munyama mutaanzi, wakali adondamwaka. 
Munyama wabili wakacita maleele mapati, wakacita kuti mulilo waanguke kuzwa kujulu, uze ansi bantu boonse kabeebelede. 
Nkaako wakacenga bantu boonse bakkala ansi akaambo kamaleele ngaakazumizigwa kuti acite kumbele lyamunyama mutaanzi. Munyama ooyu wakabaambila kuti bayake mutuni mukulemekezya munyama uulya wakayasidwe apanga nikuba boobo ucipona. 
Munyama wabili wakazumizigwa kuti ape buumi kumutuni wamunyama mutaanzi, kutegwa ukonzye kwaambaula akujaya boonse aabo bataukombi. 
Munyama ooyu wakacita kuti bantu boonse balemenede abantu buyo, bavubi abacete, bazyale abazike, basimbwe kumaanza aalulyo naa ankumo zyabo. 
Taakwe muntu wakali kukonzya kuula naa kuulisya ccita kuti kajisi cisimbo eeci. Cisimbo cakwe ndizina lyamunyama mutaanzi, naa bulembe bwazina lyakwe.
Eeci ciyanda basongo. Kufumbwa musongo ulakonzya kuziba cisimbo camunyama eeci ncecaamba, nkaambo cisimbo ciiminina zina lyamuntu. Cisimbo cakwe eeci myaanda iili cisambomwe amakumi aali cisambomwe acisambomwe.
Lino ndakalanga, ndakabona Mwanaa mbelele kaimvwi atala aacilundu ca Ziyoni, wakali abantu bali zyuulu zili mwaanda amakumi one azine aabo bakalembedwe zina lyakwe azina lya Taata ankumo zyabo. 
Mpawo ndakamvwa jwi kuzwa kujulu lyakali kuvuuma mbuli kuvuuma kwamaanzi manji, ambuli kudima kwamuzumo. Eelyo jwi ndindakamvwa lyakali kulimvwisya mbuli bantu bauma tulumbu. 
Bantu aabo bakaimba lwiimbo lupya kumbele lyacuuno cabwami, kumbele lyazilenge zyone, alyabapati. Taakwe wakali kukonzya kuziba lwiimbo oolo pe, ccita buyo aabo bali zyuulu zili mwaanda amakumi one azine bakanununwa kuzwa ansi aano. 
Aaba mbabantu bakalijata batakalisofwaazya abakaintu, balasalala mumyoyo. Balatobela Mwanaa mbelele kufumbwa nkwaya. Aaba bakanununwa akati kabantu kuti babe mbabataanzi kupegwa kuli Leza a Mwanaa mbelele. 
Aaba taakwe ciindi ncibakabejede. Aboobo tabajisi mulandu pe.
Mpawo ndakabona mungelo umwi kauluka mujulu. Wakalijisi mulumbe wa Makani Mabotu uutamani kuti awaambilizye kuli baabo bakkala ansi, kuzisi zyoonse, akumisyobo yoonse, kumilaka yoonse, akubantu boonse. 
Wakapozomoka wati, “Amusyome Leza akumupa bulemu, nkaambo ciindi nceelede kubeteka bantu casika! Amumukombe ooyo wakalenga julu, nyika, lwizi, atusensa twamaanzi!”
Eelyo mungelo wabili wakatobela yooyo mutaanzi, kumwi kati, “Wawa, wawa Babuloni munzi mupati! Wakacita kuti bantu boonse banywe waini wawo wabumambe!”
Mungelo watatu wakatobela bangelonyina bobilo, kumwi kapozomoka kuti, “Kuti naa kuli muntu uukomba munyama amutuni wakwe, akulembwa cisimbo camunyama ankumo yakwe naa ajanza lyakwe, 
ooyo uyoonywa waini wabukali bwa Leza, uuyootilwa kuzwa munkomeki yabukali bwa Leza kakunyina akutontozegwa. Boonse bacita ceeci bayoopenzegwa amulilo amabwe aasalufa kumbele lyabangelo basalala alya Mwanaa mbelele. 
Lino kupya kwamapenzi aaya nkwalyoonse alyoonse. Aabo bakomba munyama amutuni wakwe kunyina nobayoolyookezya kuzwa kukupya ooku sikati amasiku, antoomwe abaabo boonse bajisi cisimbo cazina lyakwe.”
Aawa mpaaelede kuti basalali bakakatile, aabo babamba milawo ya Leza antoomwe alusyomo ndobajisi muli Jesu.
Lino ndakamvwa jwi lizwa kujulu, lyakati, “Lemba boobu: Balilelekedwe aabo batikafwide mumulimo wa Mwami kuzwa sunu!”
Mpoonya ndakalanga, ndakabona kkumbi lituba, nkabela alindilyo kwakakkede uuli mbuli Mwanaa Muntu. Kumutwe wakasamide musini wangolida, alimwi wakalijisi acigonsyo cibosya. 
Mpawo kwakazwa mungelo umwi muŋanda ya Leza wakapozomoka ajwi pati kwaambila yooyo wakakkede akkumbi wakati, “Bweza cigonsyo cako, utalike kutebula, nkaambo ciindi cakutebula casika, nyika yeelela kutebulwa.” 
Lino ooyo wakakkede akkumbi wakavuumuna cigonsyo cakwe anyika, aboobo nyika yoonse yakatebulwa.
Mpawo ndakabona aumwi mungelo wakazwa muŋanda ya Leza mujulu, awalo wakalijisi cigonsyo cibosya.
Mpoonya aumbi mungelo walo uuli ngomulangi mupati wamulilo, wakaza kuzwida kucipaililo. Wakapozomoka ajwi pati kwaambila mungelo wakajisi cigonsyo cibosya, wakati, “Bweza cigonsyo cako, gonka nsaansa mumuunda wamisaansa iili anyika, nkaambo nsaansa zyabizwa!” 
Eelyo mungelo uulya wakavuumuna cigonsyo cakwe anyika, wakagonka nsaansa zyoonse kuzwa kumisaansa, akuziwaala mucikandilo cansaansa cabukali bwa Leza. 
Lino nsaansa eezi zyakakandwa mucikandilo cazyo cili kunze lyamunzi, eelyo kuzwa mucikandilo eeci kwakazwa bulowa oobo bwakakunka mbuli mulonga uulampa sinzo lili mbolibede alimwi uubbilwa mpisi iili mboibede.
Lino ndakalanga ndakabona acimbi cigambya mujulu, cakali cipati kapati. Ndakabona bangelo bali ciloba amapenzi aali ciloba. Aaya ngaamamanino, nkaambo bukali bwa Leza mpobumanina ali yaaya.
Alimwi ndakabona cintu cilangika mbuli lwizi lubalangala, civweledwe mulilo. Ndakabona abaabo bakazunda munyama, mutuni wakwe, acisimbo cazina lyakwe, kabaimvwi kumbali aalwizi lubalangala balijisi atulumbu Leza ntwaakabapa. 
Bakali kwiimba nyimbo ya Mozesi, mubelesi wa Leza alwiimbo lwa Mwanaa mbelele bakati,
Ino nguni uutakuyoowi akulemeka zina lyako, O Mwami?
Musule aceeci, ndakalanga, ndakabona ŋanda ya Leza mujulu kiijulidwe, eelyo ndakabona atente lyacizuminano mulinjiyo. 
Bangelo bakajisi mapenzi aali ciloba bakazwa muŋanda ya Leza, bakalisamide zisani zyandeketela zibotu, azyamba zyabo bakalyaangide ntambo zyangolida. 
Mpawo cimwi cazilenge zyone cakapa bangelo aaba bali ciloba mitiba yangolida iili ciloba iizwide bukali bwa Leza, ooyo uuli muumi kwalyoonse alyoonse. 
Ŋanda ya Leza yakazula busi buzwa kubulemu bwa Leza alimwi akunguzu zyakwe. Taakwe naba omwe wakakonzya kunjila muŋanda ya Leza mane kusikila mapenzi aaya aali ciloba aakaletwa abangelo bali cibba naakamana.
Mpawo ndakamvwa jwi pati lyakazwa muŋanda ya Leza kalyaambila bangelo bali ciloba kuti, “Kamuya mukatile bukali bwa Leza buli mumitiba iili ciloba ansi!”
Mungelo mutaanzi wakainka waakutila zyakali mumutiba wakwe ansi. Eelyo bantu bakajisi cisimbo camunyama akukomba mutuni wakwe bakaba aazilonda zisesemya zicisa kapati.
Mpoonya mungelo wabili wakatila zyakali mumutiba wakwe mulwizi. Eelyo maanzi akaba mbuli bulowa bwamuntu uufwide, nkabela zilenge zyoonse zyamulwizi zyakafwa.
Mungelo watatu wakatila zyakali mumutiba wakwe mumilonga amutusensa twamaanzi, nkabela maanzi akasanduka bwaba bulowa. 
Mpawo ndakamvwa mungelo, uuli ngomulangi mupati wamaanzi kaamba kuti, “Wacita ciluleme O Mwami Uusalala, yebo Uuliko, Wakaliko! 
Nkaambo bantu aaba bakatila bulowa bwabasalali abwabasinsimi, aboobo lino wabapa bulowa kuti banywe. Mbombubo, bajana ceeco cibeelede!” 
Alimwi ndakamvwa ijwi lyakazwa kucipaililo, lyakati, “Mbombubo O Mwami Leza Singuzyoonse, mbeta zyako zilisinizizye nzyabululami!”
Lino mungelo wane wakatila zyakali mumutiba wakwe azuba, eelyo zuba lyakazumizigwa kutenta bantu amulilo walyo. 
Mpoonya bakatentwa alumwi lupisya aabo bakali kusampaula zina lya Leza uujisi nguzu zyakuleta mapenzi aali boobu. Nikuba boobo taakwe nibakeempa akulumbaizya Leza.
Mungelo wasanu wakatila zyakali mumutiba wakwe acuuno cabwami bwamunyama, eelyo kwakaba mudima mucisi camunyama coonse, nkabela bantu bakatalika kuluma milaka yabo akaambo kakucisa nkubakamvwide. 
Mpawo bakasampaula zina lya Leza wakujulu akaambo kazilonda zyali kucisa nzibakajisi. Nikuba boobo taakwe nibakeempa akuleka milimo yabo mibi pe.
Mungelo wacisambomwe wakatila zyakali mumutiba wakwe mumulonga wa Yufuletisi, mpawo maanzi aamumo akayuminina, kutegwa bami bakujwe bajane aakwiinda. 
Eelyo ndakabona myuuya iisofweede yotatwe yakali kulangika mbuli bacula. Myuuya eeyi yakali kuzwa mumulomo watosi, mumulomo wamunyama, amumulomo wamusinsimi mubeji. 
Eeyi njemyuuya mibi iicita zitondezyo zigambya. Myuuya yotatwe eeyi ilainka kubami boonse baansi kuti bayooboloke antoomwe kuti bakalwane mubuzuba bupati bwa Leza Singuzyoonse.
“Amuswiilile! Ndilaboola mbuli mubbi. Ulilelekedwe ooyo uunookkede kalangila akubamba zisani zyakwe kuti atakabonwi cintanda akufwa nsoni pe.”
Mpoonya myuuya eeyi yakabunganya bami mubusena bwiitwa kuti mu Cihibulu Amagedoni.
Mungelo waciloba wakatila zyakali mumutiba wakwe muluuwo. Nkabela kwakazwa jwi pati muŋanda ya Leza, kuzwa kucuuno cabwami lyakati, “Kwamana!” 
Eelyo kwakaba ndabo, mabbalu-bbalu, mizumo, akuzungaana kwanyika. Kunyina nikwakabede kuzungaana kwanyika kuyoosya kuli boobu kuzwa bantu nibakatalika kukkala ansi! 
Munzi mupati wakaanduka muzipaanzi zyotatwe, alimwi minzi yazisi zyoonse yakanyonyooka. Mubuzuba oobo Leza wakayeeya Babuloni mupati, alimwi wakacita kuti unywe waini munkomeki yabukali bwakwe. 
Lino nsumbu zyoonse zyakanyonyooka, amalundu oonse akazimaana. 
Bantu bakawidwa civulamabwe cipati, bbwe lyomwe-lyomwe lyakali kulema mbuli cisela casaka. Eelyo bantu bakasampaula Leza akaambo kapenzi lyacivulamabwe eeco, nkaambo penzi eelyo lyakaindilila kubija.
Lino umwi wabangelo bali ciloba bakajisi mitiba iili ciloba wakaza kulindime akuti, “Boola ndikutondezye mbuli mukaintu simamambe ulaampuwo uulya mbwatisubulwe, munzi mupati uulya uuyakidwe munsi aamaanzi manji. 
Bami bamunyika bakacita bumambe anguwe, aboobo bantu bamunyika bakakolwa waini wabumambe bwakwe.”
Mpawo Muuya Uusalala wakasika kulindime, eelyo mungelo ooyu wakanditola kunkanda. Ooko ndakaakubona mukaintu wakakkede amunyama uusalala pyu. Munyama ooyu wakajisi mazina aasampaula Leza aakalembedwe amubili wakwe woonse. Wakalijisi mitwe iili ciloba ameja aali kkumi. 
Mukaintu wakasamide zisani zyacisombo azisalala pyu, wakalibotya angolida atubwe tweebesi tuyandisi. Mujanza wakajisi nkomeki yangolida iizwide zisusi azimwi zisesemya zyabumambe bwakwe. 
Ankumo yakwe kwakalembedwe zina lyakuzaalikizya ndeeli, “Babuloni mupati uuzyala basimamambe boonse azisesemyo zyoonse zyaansi.” 
Mpoonya ndakabona kuti mukaintu wakakoledwe bulowa bwabasalali alimwi abulowa bwabaabo bakajaigwa akaambo kakusyomeka kuli Jesu.
Mpawo mungelo wakandibuzya kuti, “Ino ugambwa nzi? Mebo ndakwaambila zyamaseseke aamukaintu ooyu amunyama ngwatantide uujisi mitwe iili ciloba ameja aali kkumi. 
Uulya munyama ngoobona, ciindi cimwi wakali muumi, pele lino tali muumi. Ulaafwiifwi kuzwa mumulindi uutagoli kuti aye kukunyonyoonwa. Bantu bacipona ansi aano kwaambisya aabo bali amazina aatakalembwa mubbuku lyabuumi kuzwa kumalengelo aanyika, bayoogambwa baakubona munyama ooyu. Ciindi cimwi wakali muumi, pele lino tali muumi, nikuba boobo uyoolibonya alimwi.
“Ciyandika aawa mbusongo akumvwisya. Mitwe iilya iili ciloba nzilundu zili ciloba aawo mpakkede mukaintu. 
Alimwi kuli bami bali ciloba, bosanwe bakafwa, omwe buyo nguucilela, ooyu umwi uciza, aboola uyoolela kwamazuba mace buyo. 
Munyama ooyu wakali muumi walo ngwindati lino tali muumi, ngowalusele, alimwi ngumwi wabali ciloba, nikuba boobo awalo uyoonyonyoonwa.
“Meja aali kkumi ngookabona mbami bali kkumi. Aaba tabanatambula bwami pe, pele balatambula nguzu zyabwami kwakaindi kaniini buyo antoomwe amunyama. 
Aaba bali kkumi balijisi muzeezo omwe boonse, aboobo balapa munyama nguzu abwami bwabo. 
Bayoolwana Mwanaa mbelele, pele Mwanaa mbelele ooyu antoomwe abantu bakwe baitidwe, basalidwe, alimwi basyomeka bayoozunda, nkaambo ngo Mwami wabami a Mweendelezi wabeendelezi.”
Mungelo ooyu alimwi wakandaambila kuti, “Maanzi aalya ngookabona, aawo mpakkede mukaintu sibumambe uulya mbantu bazisi, bamisyobo, amilaka iindene-indene. 
Meja aali kkumi ngookabona antomwe amunyama ziyoosulaika sibumambe. Ziyoobweza zyoonse nzyajisi, ziyoomusiya acintanda, alimwi ziyoolya mubili wakwe akumetenta mumulilo. 
Nkaambo Leza wakabikka muzeezo omwe mumyoyo yazyo wakuti zicite mbuli Leza mbwayanda kuti zicitike, nkaako zyakapa nguzu zyabo zyakulela mumaanza aamunyama uulya, mane kusikila nizyakacitika zyoone eezyo Leza nzyaakaamba.
“Mukaintu uulya ngookabona munzi mupati uulela bami boonse baansi ano.”
Musule lyazeezi ndakabona mungelo umwi kaboola ansi kuzwa kujulu. Wakalijisi bulelo bupati, aboobo nyika yoonse yakamweka akaambo kakubala kwakwe. 
Wakapozomoka ajwi pati wati, “Wawa, wawa Babuloni munzi mupati! Waba busena bukkala myuuya mibi! Waba ciyobwedo camyuuya yoonse iisofweede, aciyobwedo cabayuni basofweede boonse, basesemya. 
Nkaambo masi oonse akanywa waini wabukali bwabumambe bwawo. Bami boonse bamunyika bakacita bumambe anguwo, abalo basambazi bakavuba kwiindilila akaambo kazisusi zyakwe zinji.”
Mpawo ndakamvwa jwi limbi lyakazwa kujulu lyakati,
Nkaambo zinyonyoono zyakwe zili lundene
Amumucite mbubonya mbwaakamucita anywebo,
Amumupenzye akumuusya nsoni kapati,
Nkaambo kaako buzuba bumwi uyoosikilwa mapenzi aaya:
Bami baansi bakacita bumambe azisusi zimwi anguwo bayoolila akuusa kapati baakubona busi kabuuntumuka munzi ooyo nuupya. 
Bayooima aalaale akaambo kakuyoowa kuti ambweni inga abalo banjila mucisubulo cawo. Bayooamba kuti “Maawe, maawe omunzi mupati wanguzu Babuloni! Ncobeni mukaindi kaniini buyo aaka wasubulwa!” 
Basimakwebo baansi abalo bayooulila akweema, nkaambo tabacuuli limbi lubono lwawo. 
Taacikwe uucuula ngolida zyabo, nsiliva, tubwe tweebesi, ngale, masani aandeketela aacisombo, aatuba, aasalala pyu, misamu yamisyobo-misyobo zintu ziindene-indene zipangwa ameja aabazovu, zyamisamu iidula, azintu zyakapangwa amukuba, lubulo, zyamabwe mayandisi, 
zyatununkilizyo tunanwa atununkilizyo tumwi tulibedelede, waini, mafuta, busu bwamaila, ŋombe, mbelele, mabbiza ankalaki, abazike nkokuti bantu beni. 
Basimakwebo baambila munzi ooyu kuti, “Lino zintu zibotu zyoonse nzyookali kusukamina zyayaaya, lubono loonse azimwi zibotu zyamana, tokazijani limbi pe!” 
Basimakwebo aabo bakavubide akaambo kakusambalila mumunzi uulya, abalo bayooima aalaale, nkaambo kakuti bayoowa kuti inga ambweni basubulwa anguwo. Bayoolila akweema 
akwaamba kuti, “Maawe, maawe, omunzi mupati! Wakali kusama zisani zyandeketela zyacisombo, azisani zisalala pyu. Wakali kulibotya angolida, tubwe, angale! 
Ncobeni, mukaindi kaniini buyo aaka wanyonyookelwa lubono loonse oolu!”
Nibakabona busi kabuuntumuka munzi ooyo nuupya bakalila bati, “Munzi nzi wali kukozya munzi mupati ooyu?” 
Eelyo bantu aaba bakalivwikila vu amitwe, bakalila akweema bakati, “Maawe, maawe omunzi mupati! Ngomunzi bantu boonse bajisi mato wakabavubya nkaambo kalubono lwawo. Pele muciindi ciniini buyo eeci wanyonyookelwa zintu zyoonse!”
Kosekelela ojulu akaambo kakunyonyoonwa kwanguwo! Amusekelele nobasalali abatumwa, abasinsimi boonse! Nkaambo Leza lino wausubula munzi ooyu akaambo kazeezyo nzyuwakacita kulindime!
Mpoonya mungelo umwi wanguzu wakabweza bbwe pati mbuli ziyo, wakaliwaala mulwizi wakati, “Mbombubo oobu munzi mupati wa Babuloni mbuyoowaalwa ansi, nkabela tuukabonwi limbi pe. 
Majwi aabasitulumbu, basinyeele, abasimyeembo taaciyoomvwigwi limbi mulinduwe pe! Basyaabupampu bacita milimo iindene-indene tabayoojanwi limbi mulinduwe. Kuvuta kwaziyo takuyoomvwigwi limbi mulinduwe pe! 
Alimwi takukabonwi limbi mumuni walambe pe, aalo majwi aasibwiinga anabwiinga taakamvwigwi limbi mulinduwe pe. Basimakwebo bako bakali bantu banguzu kwiindilila munyika yoonse. Lino kwaamba zyamabibo aako aakubeja, wakacenga bantu bamisyobo yoonse!”
Babuloni wakasubulwa nkaambo bulowa bwabasinsimi abasalali bwakajanika mulinguwo, iiyi, abulowa bwabantu boonse bakajaigwa aansi.
Lino musule lyazeezi, ndakamvwa cakali kulimvwisya mbuli kuyooma kwabantu banji kujulu, bakali kwaamba kuti, “Alumbwe Leza! Lufutuko abulemu anguzu nzizya Leza wesu! 
Kubeteka kwakwe koonse kuliluleme alimwi nkwakasimpe! Wakazula mukaintu uudumide mwaamu ooyo wakabisya nyika akaambo kabwaamu bwakwe. Leza wamusubula nkaambo wakajaya babelesi ba Leza.” 
Alimwi bakapozomoka bakati, “Alumbwe Leza! Busi bwamunzi ooyu bunoountumuka lyoonse alyoonse!” 
Bapati bali makumi obilo abane azilenge zyone bakavuntama bakomba Leza uukkede acuuno cakwe cabwami. Bakati, “Akube boobo! Alumbwe Leza!”
Lino kuzwa kucuuno cabwami, kwakazwa jwi lyakati, “Amulumbaizye Leza wesu, nywebo nobabelesi bakwe, anywebo nobapati abantu buyo nyoonse nomumulemeka!” 
Alimwi ndakamvwa jwi lyakali mbuli kuyooma kwabantu banji alimwi kalili mbuli kuvuuma kwamaanzi manji ambuli mabbalu-bbalu, lyakati, “Alumbwe Leza, nkaambo Mwami Leza wesu Singuzuzyoonse ngo Mwami! 
Atukondwe tulumbe, alimwi tumutembaule nkaambo kabulemu bwakwe! Nkaambo ciindi capobwe lyabwiinga lya Mwanaa mbelele casika, nkabela awalo nabwiinga walibambila kale. 
Nabwiinga ooyu wazumizigwa kusama zisani zyandeketela zituba buu.” (Zisani zyandeketela, eezyo mmilimo mibotu yabasalali.)
Mpoonya mungelo wakandaambila kuti, “Lemba eeci, balilelekedwe aabo batambidwe kupobwe lyabwiinga lya Mwanaa mbelele.” Alimwi mungelo wakaamba kuti, “Aaya ngamajwi meni-meni aa Leza.”
Eelyo ndakavuntama munsi lyamaulu aakwe kuti ndimukombe, pele walo wakati kulindime, “Toelede kucita boobu pe! Mebo ndimubelesinyoko, ndiumwi wabasyominyoko, aabo bacitila Jesu bumboni. Komba Leza!”
Mpawo ndakabona julu lyajaluka, eelyo ndakabona bbiza lituba! Ooyo uutantide ali ndilyo wiitwa kuti Uusyomeka, Wakasimpe nguubeteka akulwana cabululami. 
Meso aakwe ali mbuli mulilo uuvwilila. Kumutwe wakasamide misini minji-minji. Wakalijisi zina lyakalembedwe alinguwe, taakwe naba omwe uuzi zina eeli, ccita lwakwe alikke. 
Wakalisamide jansi lyakanyikidwe mubulowa, zina ndobamwiita litegwa “Jwi lya Leza.” 
Basilumamba boonse bakujulu bakamutobede bakasamide zisani zyandeketela zituba buu, bakatantide amabbiza aatuba. 
Kumulomo wakwe kwakazwa panga likwengedwe lyakuumya masi oonse. Masi aaya uyooalela amusako walubulo, alimwi uyoolyatauka cikandilo cansaansa mubukali bwa Leza Singuzuzyoonse. 
Ajansi lyakwe aacibelo cakwe, kwakalembedwe zina eeli, “Mwami wabami, Mweendelezi wabeendelezi.”
Mpawo ndakabona mungelo umwi kaimvwi muzuba. Wakapozomoka ajwi pati, kwaambila bayuni boonse bauluka mujulu wakati, “Amuboole mubungane antoomwe akaambo kapobwe pati lya Leza. 
Amuboole mulye, mitumba yabami, yabapati-pati bankondo, mitumba yabasinkondonyina bakali, mitunta yamabbiza, yabantu baatanta, amitumba yabantu boonse, bazike nibaba bazyale balemede abantu buyo.”
Mpoonya ndakabona munyama uulya abami baansi abasinkondo babo kabalibunga-bunga kuti balwane yooyo uutantide abbiza abasinkondo bakwe. 
Munyama uulya wakajatwa antoomwe amusinsimi mubeji wakali kucita maleele mumeso aakwe. Kwiindila mumaleele aaya ngaakacita wakacenga bantu aabo bakajisi cisimbo camunyama abaabo bakakomba mutuni wamunyama. Aaba bobilo bakafuswa bulanga mubbibi lyamulilo liyaka amabwe aasalufa. 
Bamwi babo bakajaigwa apanga lizwa mumulomo wayooyo uutantide abbiza, eelyo bayuni bakalya bakkuta mitumba yabantu aabo.
Lino ndakabona mungelo kaseluka kuzwa kujulu. Mujanza wakajisi kkii wamulindi uutagoli anketani mpati. 
Nkabela wakajata tosi, nzoka yakaindi iilya, nguwe Siluuni, Saatani, akumwaanga kwamyaka iili cuulu. 
Mungelo wakamufusila mumulindi uutagoli, wakamujalila akumusinkila kuti atacengi limbi bantu mane kusikila myaka iili cuulu ikamane. Musule lyakooku uyooangununwa kwakaindi kaniini.
Mpawo ndakabona zyuuno zyabwami mpobakkede aabo bakapegwa nguzu zyakubeteka. Alimwi ndakabona myuuya yabaabo bakakosolwa mitwe akaambo kakupa bumboni bwa Jesu abwa Majwi aa Leza. Balo tiibakakomba munyama amutuni wakwe, alimwi tiibakatambula cisimbo cakwe ankumo zyabo nimuba mumaanza aabo. Bantu aaba bakaba baumi, bakalela antoomwe a Kilisito kwamyaka iili cuulu. 
Bunji bwabafu bakasyaala, tiibakabuka mane kusikila myaka iili cuulu niyakamana. Ooku nkokubuka kwakusaanguna. 
Ulilelekedwe alimwi ulasalala ooyo uuyoobuka mububuke butaanzi. Kuli baaba lufu lwabili talukwe nguzu, pele bayooba bapaizi ba Leza aba Kilisito, nkabela bayoolela anguwe kwamyaka iili cuulu.
Lino myaka iili cuulu yaakumana, Saatani uyooangununwa kuzwa muntolongo, 
uyooinka kuyoocenga masi oonse aali muzyooko zyone zyanyika, nkokuti Gogi a Magogi. Saatani uyoobabunganya antoomwe kuti acite nkondo, banooli banji-banji cakuti bayooboneka mbuli musenga wankomwe yalwizi. 
Bakeenda munyika yoonse akuzinguluka cilawo cabasalali amunzi uuyandika. Pele mulilo wakaloka kuzwa kujulu, wabasyukuta boonse. 
Eelyo Siluuni wakabacenga wakafusilwa mubbibi lyamulilo wamabwe aasalufa, oomo munyama amusinsimi mubeji mobakabede. Nkabela bayoopenga sikati amasiku mane kukabe kutamani.
Lino ndakabona cuuno cituba cipati cabwami, ayooyo uukkede ali ncico. Nyika ajulu zyakamutija, nkabela tiizyakabonwa limbi pe. 
Mpoonya ndakabona bafu, bapati abaniini, kabaimvwi kumbele lyacuuno eeco, eelyo mabbuku akavununwa. Alimwi kwakali alimbi bbuku lyakavununwa, eeli lyakali bbuku lyabuumi. Bafu bakabetekwa mbubonya mbuli mbukwakalembedwe mumabbuku, kweendelana amilimo yabo. 
Lwizi lwakagwisya bafu bali muli ndulo. Lufu acikkalilo cabafu zyakagwisya bafu bakali muli nzizyo, nkabela boonse bakabetekwa kweendelana amilimo yabo njibakacita. 
Mpoonya aawo lufu acikkalilo cabafu zyakafusilwa mubbibi lyamulilo. (Bbibi lyamulilo eeli ndolufu lwabili.) 
Nkabela kufumbwa ooyo watakajanwa zina mubbuku lyabuumi wakafusilwa mubbibi lyamulilo.
Lino ndakabona julu lipya anyika mpya. Nkaambo julu lyakusaanguna anyika yakusaanguna zyakamana, alwizi lwakazimaana. 
Eelyo ndakabona munzi uusalala, Jelusalemu mupya, kuboola ansi kuzwa kuli Leza kujulu. Wakalibambidwe mbuli nabwiinga mbwalibambilila mulumi wakwe. 
Mpawo ndakamvwa jwi pati lyakazwa kucuuno cabwami lyakati, “Lino munzi wa Leza wakkala akati kabantu! Leza uyookkala ambabo, abalo bayooba bantu bakwe. Iiyi, Leza lwakwe uyookkala ambabo, alimwi uyooba Leza wabo. 
Nkabela uyoosansamuna misozi yabo. Takukooyooba limbi lufu, kuusa kulila, nikuba kuciswa. Zintu zyakale zyoonse zyamana.”
Mpawo ooyo uukkede acuuno cabwami wakati, “Amubone, zintu zyoonse ndazibambulula zyaba zipya!” Alimwi wakandaambila kuti, “Kocilemba eeci, nkaambo majwi aaya ngakasimpe alimwi aleelede kusyomwa.” 
Alimwi wakandaambila kuti, “Lino kwamana! Ndime mutaanzi amusyaalizi, matalikilo amamanino. Kufumbwa ooyo uufwide nyota, njoomuzumizya kunywa buyo kukasensa kamaanzi aapa buumi. 
Ooyo uuzunda uyookona zintu eezi. Njooba Leza wakwe, awalo uyooba mwanaangu. 
Pele bakandu abatasyomi, bayanda zisesemya abajayi, basibwaamu abalozi, bakomba mituni ababeji, busena bwabo boonse aaba ndibbibi lyamulilo amabwe aapisya aasalufa, lwalo luli ndolufu lwabili.”
Lino umwi wabangelo bali ciloba bajisi mitiba iili ciloba iizwide mapenzi aali ciloba aamamanino, wakaboola kulindime, wati, “Boola, nkutondezye nabwiinga, mukaintu wa Mwanaa mbelele.” 
Munguzu zya Muuya Uusalala, mungelo uulya wakanditola kucilundu cipati alimwi cilamfu, eelyo wakanditondezya munzi uusalala wa Jelusalemu, kuuboola ansi kuzwa kuli Leza kujulu. 
Wakali kumweka abulemu bwa Leza, nkabela wakali kweebeka mbuli bbwe libalangalisya. 
Munzi ooyu wakalijisi bwaanda bupati alimwi bulamfu. Bwaanda oobu bwakajisi milyango iili kkumi aibili, alimwi kwakali bangelo bali kkumi ababili bakali kwiilindila. Mumilyango eeyi kwakalembedwe mazina aamisyobo ya Isilayeli iili kkumi aibili. 
Kulubazu lomwe-lomwe kwakali milyango yotatwe, yotatwe yakali kujwe, yotatwe yakali kunyika, yotatwe yakali kumusanza, aimwi yotatwe yakali kumbo. 
Bwaanda bwamunzi ooyu bwakali aantalisyo zyamabwe aali kkumi aabili, aawo akalembedwe mazina aabatumwa bali kkumi ababili ba Mwanaa mbelele. 
Mungelo ooyo wakali kwaambaula kuli ndime, wakajisi musako wakupimya wangolida, wakapima munzi amilyango alimwi abwaanda bwawo. 
Munzi ulijisi zyooko zyone, zyoonse zileelene, bulamfu abwaamba bwakaleelene. Mpawo wakapima munzi amusako, wakajana kuti ulampa zimpanga zili cuulu amyaanda yosanwe, bulamfu abwaamba abwiime zyoonse zyakaleelene. 
Lino mungelo wakapima bwaanda bwawo, wakajana kuti buli tukokola tuli myaanda yobilo akkumi acisambomwe, kweendelana akupima kwakwe. 
Bwaanda bwakayakidwe abbwe libalangalisya, pele munzi wini wakayakidwe angolida iini-ini yakali kubalangala mbuli cimboni-mboni. 
Lwiimbi lwabwaanda lwakabotezegwa amabwe meebesi aamisyobo-misyobo. Bbwe lyakusaanguna lyalwiimbi oolu lyakali kubalangalisya, lyabili lyakali bbwe lyacijulu-julu, lyatatu lyakali bbwe lyamakwalala aazingulukide, lyane lyakali bbwe lyamweemvwe, 
lyasanu lyakali lyamakwalala aacibize, lyacisambomwe lyakali bbwe lisalala pyu, lyaciloba lyakali bbwe lyacituntulwa, lyalusele lyakali bbwe lyanyanzabili, lyafuka lyakali bbwe lyacisuku, lyakkumi lyakali bbwe lili mbuli mululwe, lyakkumi alimwi lyakali bbwe lyacikambwe, lyakkumi aabili lyakali bbwe lyacisombo. 
Alimwi milyango iili kkumi aibili njangale zili kkumi azibili. Mulyango omwe-omwe wakajisi ngale yomwe, awalo mugwagwa wamunzi wakali wangolida, ulasalala alimwi ulabalangala ngwa.
Lino mumunzi ooyu tiindakabona ŋanda ya Leza pe, nkaambo Mwami Leza Singuzuzyoonse a Mwanaa mbelele njeŋanda yawo. 
Mumunzi ooyu tamuyandiki zuba nuuba mwezi, nkaambo bulemu bwa Leza mbobubala, alimwi Mwanaa mbelele ndelambe lyawo. 
Nkabela bantu bamisyobo yoonse bayooenda mumumuni wawo, abalo bami baansi bayooleta bulemu bwabo mulinguwo. 
Milyango yawo tiikajalwi buzuba boonse, nkaambo ooko kunoonyina masiku pe. 
Alimwi bayooleta kulinguwo bulemu alubono lwamasi oonse. 
Pele mumunzi oomo tamukanjili cintu nociba comwe citasalali nobaba bantu bacita zisesemya naa babeja. Bantu bayoonjila mumunzi ooyo mbaabo bajisi mazina aalembedwe mubbuku lyabuumi lya Mwanaa mbelele.
Amane mungelo wakanditondezya alimwi mulonga wamaanzi aapa buumi aabalangala ngwa. Mulonga ooyu wakali kukunka kuzwa kucuuno ca Leza aca Mwanaa mbelele. 
Wakali kukunkila mukati kamugwagwa wamunzi. Kulubazu lomwe-lomwe lwamulonga kwakali musamu uupa buumi omwe. Musamu ooyu uzyala micelo mwezi amwezi mumwaka omwe, matu aawo ngakusilisya bantu bamisyobo yoonse. 
Mumunzi ooyu taakwe cintu nociba comwe cisingayizidwe a Leza ciyoojanwa pe.
Bayoobona busyu bwakwe, alimwi zina lyakwe linoolembedwe ankumo zyabo. 
Takuciyoobi limbi masiku pe. Bantu tabakayandi limbi mumuni walambe nouba wazuba, nkaambo Leza lwakwe mwini uyooba ngomumuni wabo, nkabela balo bayoolela oomo mane kukabe kutamani.
Lino mungelo wakandaambila kuti, “Majwi aaya ngakasimpe alimwi aleelede kusyomwa. Mwami Leza uupa Muuya kubasinsimi, watuma mungelo wakwe kuti atondezye babelesi bakwe eezyo zyeelede kucitika lino-lino.”
Jesu ulati, “Amubone, ndafwambaana kuboola! Ulilelekedwe ooyo uuswiilila majwi aabusinsimi aali mubbuku eeli!” 
Ndime Joni, nindakamvwa akubona zintu eezi. Lino nindakazimvwa akuzibona, ndakali waala ansi kumaulu aamungelo wakanditondezya nzizyo kuti ndimukombe. 
Pele walo wakandaambila kuti, “Utaciti boobu pe, nkaambo mebo ndimubelesinyoko, ndiumwi wabana bokwanu basinsimi, alimwi ndiumwi wabaabo baswiililisya majwi aabusinsimi aali mubbuku eeli! Komba Leza!” 
Mpawo wakandaambila kuti, “Utasisi majwi aabusinsimi aali mubbuku eeli nkaambo ciindi cangawo cili aafwiifwi. 
Ooyo uucita zibi kaciya bucita, awalo ooyo uucita zisesemya ataleki kucita zisesemya, ooyo uululeme acite ziluleme, awalo ooyo uusalala kacisalala.”
Jesu ulati, “Amubone! Ndafwambaana kuboola, ndaboola ndaletelela abulumbu bwangu bwakulumbula muntu omwe-omwe kweendelana anzyaakacita. 
Ndime Alufa a Omega, mutaanzi amusyaalizi, matalikilo amananino.”
Balilelekedwe aabo basanzya majansi aabo, kuti bazumizigwe kulya micelo yamusamu uupa buumi akunjila mumilyango yamunzi. 
Pele anze lyamunzi mpaali babwa abalozi, basibwaamu abajayi, bakomba mituni boonse abayanda kubeja akucita milimo yabubeji.
“Ndime Jesu nindatuma mungelo wangu kuti azooambilizye zintu eezi kulindinywe nomuli mumbungano. Mebo ndiwalunyungu lwa Devedi, ndime ntanda iimwekesya.”
Muuya Uusalala anabwiinga balati, “Boola!”
Mebo nde Joni, njanda kucenjezya muntu umwi aumwi uuswiilila majwi aabusinsimi bwamubbuku eeli kuti, kufumbwa muntu uuyungizya cintu kumakani aaya, Leza uyoomuyungizizya mapenzi aalembedwe mubbuku eeli. 
Awalo ooyo uugwisya cintu kumajwi aabbuku lyabusinsimi eeli, Leza uyoogwisya caabilo cakwe kumusamu uupa buumi, amumunzi uusalala, zyalo zili zilembedwe mubbuku eeli.
Ooyo uulungulula makani aaya ulati, “Iiyi, ncobeni mbokubede! Ndafwambaana kuboola.”
Mwami Jesu amubede aaluse nyoonse. Akube boobo.
