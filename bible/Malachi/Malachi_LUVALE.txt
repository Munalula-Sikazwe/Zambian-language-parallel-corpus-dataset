Eci cikiko citeli calizu lyaYehova kuli vaIsalele muli Malaki.
Yehova nambe ngwenyi, Ngunamizange. Oloze namungwihula ngwenu, Unatuzangila mulihi? Esau apwile yaya yaYakova nyi? Mukiko mwanehula Yehova. Oloze ngwamuzangile Yakova.
Kaha Esau ngwamuhungile, jipili jenyi ngwajilingixile kupwa jahwilici, uswana wenyi ngwauhanyine kuli vamyumbwe vamupambo.
Omu navamba vaEtome ngwavo, Vanatupupwojola, oloze natukakinduluka nakutungulula jingundu, Yehova wamayongomena ngwenyi, Vakivo navakafungulula, oloze Ami nangukaxiula. Navakavavuluka ngwavo, Ngiza yakuhuka, ngwavo, Vatu ava nevwila Yehova matoto haya myaka yosena.
Meso enu nawakacimona, kahenu namukamba ngwenu, Vamutohwesenga Yehova oku kuhambakana ngiza yaIsalele.
Mwana eji kulemesanga ise, ndungo eji kulemesanga kaka yenyi. Jino kaci nge Ami nguSenu, kaha kungulemesa cilihize? Kaci nge Ami nguKaka yenu, kaha kungwivwa woma cilihize? Mukiko mwanamihula Yehova wamayongomena enu vapilixitu, enu mweji kulumbilisanga lijina lyami. Jino namungwihula ngwenu, Lijina lyove tunalilumbilixila mulihi?
Mweji kuhanyinanga kulya cakujilulula halijiko lyami lyakulumbila. Kaha namungwihula ngwenu, Tunakujilulwila mulihi? Mwomwo mweji kulyambanga ngwenu, Mesa yaYehova yapwa yakulumbilisa.
Kahomu namupandamisava vahona meso nakuvavatula, ngwenu, Kacapihileko! Kahomu namupandamisava vakumbilikita navava vali nakukola, ngwenu, Kacapihileko! Vahane jino kuli nguvulu yove! Mwakwivwila kuwaha numba? Mwakwitavila nalikoji numba? Mukiko mwanehula Yehova wamayongomena.
Kaha jino, acimulembelelenu Kalunga atutale nalikoji, mangana atutetele. Eci cineza mumavoko enu. Mwetavila vakwenu vamwe nalikoji numba? Mukiko mwanehula Yehova wamayongomena.
Muli enu muli iya nawa mwetava kusoka mapito? Kaha kamute kuwika kakahya cawana halijiko lyami lyakulumbila! Yehova wamayongomena nambe ngwenyi, Kangwamivwila kuwahako, kaha kangwexi kwitavila wana kumavoko enuko.
Mwomwo kufumisa kukututuka calikumbi palanga nakukulauka calyo lijina lyami nalikatohwanga muli vaka-mafuci. Kaha navakalumbilanga lijina lyami vyalivumba lyamwaza namawana atoma kuma kwosena. Mwomwo lijina lyami nalikatohwanga muli vaka-mafuci. Mukiko mwanambe Yehova wamayongomena.
Oloze enu mweji kulijilulanga omu namwamba ngwenu, Mesa yaYehova yinajiluluka, ngwenu, Mihako yayo, kulya cayo, cinapu cakulumbilisa.
Mweji kulyambanga nawa ngwenu, Okilika kana! Kaha munayihumbula. Mukiko mwanambe Yehova wamayongomena. Munanehe ava vakupupa, navava vakumbilikita, navava vakukola. Mukiko mumweji kunehelanga mawanenu. Kaha ngwitavile ava kumavoko enu nawa? Mukiko mwanehula Yehova.
Oloze ou mwalinga mwakutangisa apwenga wakwangula, ou ali nacilunga kuutanga wenyi, ou mwalixika, hikumuvatwila Mwata owo ali nakatenga. Mwomwo Ami nguMwangana wamunene, xikaho. Mukiko mwanambe Yehova wamayongomena. Ngwenyi, Lijina lyami lyapwa lyakwivwisa vatu woma muli vakamafuci.
Kaha jino, enu vapilixitu, luximbi elu lunapu hali enu.
Kaci nge namukana kwivwilila, kaci nge namukana kuluhaka kumicima yenu nakulemesa lijina lyami (mukiko mwanambe Yehova wamayongomena), kaha cangu nangukacituma hali enu, evi vyakumiwahisa nangukavyangula. Mwomwo vene, ngunavyangula lyehi, mwomwo kamwexi kuluhaka kumicima yenuko, xikaho.
Talenu, nangukuhanjikila tanga yenu. Nangukamixila tuji kumeso enu, otwo tuji twaviwanyino vyenu, kaha navakamifumisako natwo hamwe.
Namukatacikizomu ngunamitumina luximbi elu, mangana luxiko lwami lupwenga kuli Levi. Mukiko mwanambe Yehova wamayongomena.
Luxiko lwami lwapwilenga kuli ikiye, lwakuyoya nakuunda. Ngwamuhanyinevyo mangana evwenga woma, kaha angwivwilenga woma, akomokelenga lijina lyami.
Jiximbi jamucano japwilenga mukanwa kenyi, kaha mumivumbo yenyi kavawanyinemo kuhengako. Atambukilenga naYami mukuunda nakusungama, alumwine vavavulu vaseze kuhengesa.
Mwomwo mivumbo yakapilixitu kaci nayilamanga cinyingi, jiximbi vajisakilenga kukanwa kenyi, mwomwo napu muluwa waYehova wamayongomena, xikaho.
Oloze enu munapyapumuka lyehi mujila, munalingisa lyehi vavavulu kulimbwojoka kujiximbi, luxiko lwaLevi munalwenyeka lyehi. Mukiko mwanambe Yehova wamayongomena.
Xikaho Ami nawa ngunamilingisenu kupwa muvakulumbilisa, muvakwinyisa kuli vatu vosena, nganomu munakanyinanga kulama jiximbi jami, nomu munamono vatu mweka namweka kujiximbi.
Tuvosena tuli naSetu umwe nyi? Ou atutangile Ikiye Kalunga umwe nyi? Ikaze tweji kulimbembejekelanga mutu himutu nandumbwenyi, nakujilulula luxiko lwavakakuluka jetu?
Yuta nalingi lyehi mwakumbembejeka, vanalingi lyehi mwaunyengwe muIsalele namuYelusalema, mwomwo Yuta najilulula lyehi kujila caYehova eci azanga, nambate lyehi mwanakalunga weka.
Kuli mutu ou eji kulinganga ngana Yehova mwakatetako ou wakutona nayou wakwitaviza mujimbalaka jaYakova, nou nawa mwahana wana kuli Yehova wamayongomena.
Ceka nawa mweji kulinganga naceci nawa. Kulijiko lyaYehova lyakulumbila mweji kufwikangako namasoji, nakulila nakukemena, ngoco wana kexi nakuutala cekako, kexi nakuwitavila nakuwivwila kuwaha kumavoko enuko.
Oloze namungwihula ngwenu, Mwomwo ika? Mwomwo Yehova napu Cinjiho muli enu napwevo lyove wahaukweze wove, ou unambembejekove, oloze ikiye mukwenu, ikiye pwevo ou walixikile nenyi luxiko.
Cipwe Xipilitu asalileho kuli Ikiye, oloze atengele umwe nyi? Ikaze amutangilile uze umwe? Mwomwo atondele tanga yaKalunga, xikaho. Xikaho lamenunga jixipilitu jenu, kanda mutu umwe amumbembejeka pwevo lyenyi wahaukweze wenyiko.
Mwomwo ngunahungu kutumbika mapwevo. Mukiko mwanambe Yehova, Ou Kalunga kaIsalele. Ngwahunga nayou nawa eji kuvwalanga ulyanyi hakuvwala cenyi. Mukiko mwanambe Yehova wamayongomena. Xikaho lamenunga jixipilitu jenu, kanda mukambembejeka vakwenuko.
Munamukatalisa lyehi Yehova namazu enu. Oloze namungwihula ngwenu, Mulihize tunakukatalixila? Mwomwo mweji kwambanga ngwenu, Vexovo navalinga mwamupi vanapu vamwaza mumeso aYehova, ngwenu, Ikiye avevwila kuwaha, mokomoko ngwenu, Kalunga waciyulo ali kulihize?
Talenu, nangukatuma muluwa wami, kaha mwakalongesa jila yami kumeso ami. Kaha kukasumuka, Mwata, Ou mweji kutondanga, mwakeza kutembele yenyi, muluwa waluxiko ou mweji kwivwilanga kuwaha, talenu, mwakeza. Mukiko mwanambe Yehova wamayongomena.
Oloze iyaze mwakahasa likumbi lyakwiza cenyi? kaha iyaze mwakemana omu mwakasoloka? mwomwo ikiye napu nge kakahya kamuka-kuheha, nge njapau yavaka-kutomesa mahina.
Mwakatwama mwamuka-kuheha muka-kutomesa palata, mwakavatomesa vana vaLevi, mwakavaheha nge ulu napalata. Kaha navakamuhananga Yehova mawana mukwoloka.
Ngoco wana waYuta naYelusalema naukamwivwisanga Yehova kuwaha nge hamakumbi akumyaka, nge hamyaka yakuxikulu.
Nangukapandama kuli enu nakumisopesa. Nangukapwa ngucinjiho wakwanguhwisa kuli vaka-kupanda nakuli vaka-ujila nakuli vaka-kulixinga mwakwonga nakuli vaka-kulisa vangamba javo nacikela kujifweto javo nakulisa vatuliwe navava vazeneka masevo nacikela, ava veji kuhengesanga ciyulo cavaka-kuzuzumana nakukana kungwivwa woma. Mukiko mwanambe Yehova wamayongomena.
Mwomwo Ami Yehova kangwexi kwalumuka mwekako, xikaho enu vana vaYakova kamwalalileko.
Kufumisa kumakumbi avakakuluka jenu Hiunapyapumuka kuvilika vyami, kamwavilamineko. Kindulukenu kuli Ami kaha nangukinduluka kuli enu. Mukiko mwanambe Yehova wamayongomena. Oloze namungwihula ngwenu, Mulihize natukindulukila?
Mutu mwalyapula Kalunga numba? oloze mweji kungulyapulangAmi. Oloze namungwihula ngwenu, Mulihize tunakulyapwila? Muvize vyakusokesa mumakumi namumuwana akuzundula.
Munapu muvakwangula cangu, mwomwo mweji kungulyapulangAmi, muyaci wosenou vene.
Vyakusokesa mumakumi vingisenu vyosena muzuvo yakulamina vikumba, mangana muzuvo yami mupwenga vyakulya, mungwesekelemo (mukiko mwanambe Yehova wamayongomena), kutala numba nge kangwexi kumisokolwela jinjanena jamwilu nakumihingunwina kuwahisa nomu namuhona mwakucitambwila.
Kaha muka-kulya vyenu nangumuhanjikila hali enu, kexi kukenyeka vyakwima hamavu enuko, kaha mivinyo yenu kayexi kukapulikiza kuwandeko. Mukiko mwanambe Yehova wamayongomena.
Vaka-mafuci osena navakamivulukanga ngwavo, Mwatokwa, mwomwo namukapwanga mulifuci lyakwivwisa kuwaha. Mukiko mwanambe Yehova wamayongomena.
Mazu enu anakakama kuli Ami. Mukiko mwanambe Yehova. Oloze namungwihula ngwenu, Tunalihanjikisa hali Ove ngwetu ika?
Munalyambe ngwenu, Kumuzacila Kalunga hikulixina, ngwenu, Omu tunalame oco atuhanyine kulama nomu tunatambuka nakuyengayenga kumeso aYehova wamayongomena muli nganyo yika?
Kaha jino, vaka-kulipambula tweji kuvavulukanga ngwetu, Vatokwa. Camwenemwene, ava veji kulinganga mwakuhuka vanavatungu. Camwenemwene, ava navamweseka Kalunga hinavayovoka.
Haze vene vaze vamwivwilenga Yehova woma valihanjikixilenga mutu namukwavo. Yehova atengelekele matwitwi enyi nakwivwako, kaha vasonekele mukanda wakwanukilangaho kumeso enyi, hali vaze vamwivwilenga Yehova woma, vaze vaxinganyekelenga lijina lyenyi.
Yehova wamayongomena nambe ngwenyi, Kaha navakapwanga vami, hiluheto lwami, halikumbi lize nguli nakulinga. Nangukayatetela nganoÂ­mu eji kutetelanga mutu mwanenyi ou eji kumuzacilanga.
Kaha namukakinduluka nakumonomu vanahandunuka mukakwoloka namuka-kuhuka, nou eji kumuzacilanga Kalunga nou eji kukananga kumuzacila.
Mwomwo talenu, likumbi lili nakwiza, lili nakukwata nge lilungu, kaha vaka-kulipambula vosena navaka-kulinga mwakuhuka vosena navakapwa nge vijinji vyamwila. Likumbi lize lili nakwiza nalikavaxitula. Mukiko mwanambe Yehova wamayongomena. Ngwenyi, Kalyexi kukavasela cipwe mwiji cipwe mutangoko.
Oloze enu mweji kwivwanga lijina lyami woma likumbi lyakwoloka nalikamitutukila nakuneha kuhindula mumavavalyo, kaha namukalovoka nakusamba nge mwavana vavangombe vakusoka.
Namukavalyatangila vaka-kuhuka, mwomwo navakapwa uto muxi yavilyacilo vyamahinji enu halikumbi lize nguli nakulinga. Mukiko mwanambe Yehova wamayongomena.
Anukenu jiximbi jangamba yami Mose, jize ngwamulwezele muHoleve hali vaIsalele vosena, navilika namazu akuyula.
Talenu, nangukamitumina kapolofweto Elija ximbu kanda likumbi lyaYehova lizenga, lize lyalinene lyakwivwisa woma.
Mwakalumuna micima yamasevo yikatale kuli vana vavo, namicima yavana vavo nawa yikatale kuli masevo, kucina nangukeza nakuveta hamavu nakuwatengulwila kukunonga.
