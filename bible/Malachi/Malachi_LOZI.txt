Ki a manzwi a n'a bulelezwi Malaki ki Muñ'a Bupilo kuli a a taluseze batu ba Isilaele.
   Muñ'a Bupilo a li kwa batu ba hae, “Ni mi latile kamita.”
Kono ni toile Isau ni baikulu ba hae. Ni sinyize naha ya Isau ya malundu, mane ni i fetuzi naha ya lifolofolo.”
Mwendi baikulu ba Isau, Maedomo, ba li, “Minzi ya luna i sinyizwe, kono lu ka i yaha sinca.” Fohe, Muñ'a Bupilo u ta alaba, a li, “Mu ba tuhele, ba i yahe sinca, kono ni ka i tuba hape. Batu ba ta i biza Naha ye Maswe ni Sicaba se si nyemezwi ki Muñ'a Bupilo kuya kuile.”
Batu ba Isilaele ba ta iponela zona ka meeto a bona, mi ba li, “Muñ'a Bupilo u na ni maata nihaili kwande a naha ya Isilaele!”
Muñ'a Bupilo ya Maata Kaufela u li kwa baprisita, “Mwana u kuteka ndat'ahe, mi mubeleki u kuteka mulen'a hae. Na, ni ndat'a mina, kiñihe ha mu sa ni kuteki? Na, ni mulen'a mina. Kiñihe ha mu sa ni fi likute? Mwa ni shwaula, mi nihakulicwalo mwa buza, mu li, ‘Lu ku shwauzi cwañi?’ 
Ki ka mukwa wa ku tisa lico ze si na tuso fa katala ka ka. Cwale mwa buza, mu li, ‘Lu palezwi cwañi ku ku kuteka?’ Ni ta mi bulelela, ni li, ‘Ki ka ku bonisa kashwau kwa katala ka ka.’ 
 Ha mu tisa folofolo ye sa boni, ye kula, kamba ye toza, ku t'o ni ezeza yona sitabelo, kana mu hupula kuli ha si bumaswe, nji? Mu like ku fa mubusisi folofolo ye cwalo. U ka mi tabela kapa ku mi lumba?”
Cwale, mina baprisita, mu like ku kupa ku Mulimu kuli a lu shemube. H'a na ku alaba tapelo ya mina, mi wo i ta ba mulatu wa mina. 
Muñ'a Bupilo ya Maata Kaufela u li, “Ni lakaza kuli kambe yo muñwi n'a ka kwala minyako ya Tempele kuli mu si ke mwa tukisa mililo ye si na tuso fa katala ka ka. Ha mu ni tabisi, mi ha ni na ku amuhela limpo ze mu ni tiseza. 
Batu ba ba zwa mwa mabaka kaufela a lifasi ba ni kuteka. Ba cisa insense kai ni kai mi ba fa limpo ze swanela. Kaufel'a bona ba ni kuteka. 
Kono mina, ha mu ni kuteki, ha mu bulela kuli katala ka ka ha ka na tuso, mi ha mu tisa fateñi lico ze sa swaneli. 
Mu li, ‘Ze kaufela li lu katalisize cwañi!’ Mane mu ni nanulela lingo ka lishwau. Ha mu tisa limpo za mina, mu ni tiseza folofolo ya ku uzwa, ye toza, kamba ye kula. Kana mu hupula kuli ni ka amuhela mpo ye cwalo ku mina? 
Ku kutiwe mupumi ya ni ezeza sitabelo sa folofolo ye si na tuso, mi a nz'a na ni folofolo ye nde mwa mutapi wa hae, y'a n'a sepisize ku ni fa! Na, ni Mulena yo mutuna, mi batu ba macaba kamukana ba ni saba.” Ku bulela Muñ'a Bupilo ya Maata Kaufela.
Muñ'a Bupilo ya Maata Kaufela u li kwa baprisita, “Taelo ye ki ya mina. 
Mu swanezi ku ni kuteka ka ze mu eza. Haiba mu sa utwi se ni bulela, ni ku isa kwateñi pilu, ni ta mi kuta. Ni ta kuta ni linto ze nde ze mu amuhela kuli li mi tuse. Mane ni se ni li kutile, kakuli ha mu isi hahulu pilu kwa taelo ya ka. 
Ni ta utwisa bana ba mina butuku ni ku lamba lipata za mina ka buloko bwa lifolofolo ze mu ni ezeza litabelo, mi ni ta mi latela kwahule hamoho ni buloko cwalo. 
 Cwale mu ta ziba kuli ni mi file taelo yeo, ili kuli bulikani bwa ka ni baprisita, bona baikulu ba Livi, bu tiye.
  “Mwa bulikani bwa ka ni ba sepisize bupilo ni buiketo, mi ni ba file zona kaufela, kuli ba ni kuteke. Ne ba ni kuteka ni ku ni saba. 
Ne ba luta ze lukile, isiñi ze maswe. Ba pilile hande ni na. Ba ezize ze nde, mi ba tusize ba bañata ka ku ba tuhelisa ku eza ze maswe. 
Ki musebezi wa baprisita ku luta zibo ya niti ya Mulimu. Batu ne ba lukela ku ya ku bona ku y'o ituta tato ya ka, kakuli ki bona balumiwa ba Muñ'a Bupilo ya Maata Kaufela.
“Kono cwale, mina baprisita, mu se mu keluhile mwa nzila ye lukile. Lituto za mina li se li fosisize ba bañata. Mu sinyize bulikani bo ne ni isweli ni mina. 
Cwale ni na, ni ta eza batu ba Isilaele kuli ba mi shwaule, kakuli ha mu lateleli tato ya ka. Mi ha mu luta batu ba ka, mu sa ketulula.”
Ndat'a luna kana h'a si a li muñwi? Kana ha lu si ka bupiwa ki Mulimu a li muñwi? Cwale kikabakalañi ha lu sinya lisepiso ze lu ezize ku yo muñwi ni yo muñwi wa luna, mi kikabakalañi ha lu shwaula bulikani bw'a ezize Mulimu ni bo kukw'a luna? 
Batu ba Juda ba sinyize sepiso ya bona ku Mulimu mi ba ezize nto ye maswe hahulu mwa Jerusalema ni mwa naha kaufela. Ba silafalize Tempele y'a lata Muñ'a Bupilo. Banna ne ba nyezi basali ba ba lapela milimu i sili. 
Muñ'a Bupilo a zwise ufi ni ufi ya eza cwalo mwa Isilaele, mi a si ke a kutela ku ba wa sicaba sa luna hape, ili batu ba ba tiseza Muñ'a Bupilo ya Maata Kaufela limpo.
Nto ye ñwi ye mu eza ki ye. Mu kolobisa katala ka Muñ'a Bupilo ka mioko, mu nze mu lila ni ku bokolola kakuli h'a sa amuhela limpo ze mu mu tiseza. 
Mi mwa buza, mwa li, “Kikabakalañi ha sa li amuheli?” Ki kabakala kuli Muñ'a Bupilo u ziba kuli mu sinyize sepiso ya mina ku musali ye ne mu nyezi mu sa li ba banca. N'e li mulikan'a mina luli, mi mu sinyize sepiso ya mina ku yena, niha ne mu sepisize Mulimu kuli mu ka sepahala ku yena. 
Kana Mulimu h'a si ka mi eza mubili ni moya u li muñwi ni yena? Mulelo wa Mulimu fo ne u li ufi? Ne li kuli lu be ni bana ba ba li batu ba Mulimu luli. Cwalehe, mu bone kuli ku si ke kwa ba nihaili a li muñwi ku mina ya sinya sepiso ya hae ku musali ya n'a nyezi a sa li yo munca. 
“Ni toile telekano,” ku bulela Mulena Mulimu wa Isilaele. “Ni toile sihulu wa ku mina h'a eza kezo ya lunya lo lu cwalo ku musal'a hae. Cwale mu tokomele kuli mu si ke mwa sinya sepiso ya mina ya ku sepahala kwa basali ba mina.”
Mu katalisize Muñ'a Bupilo ka lipulelo za mina. Kono mu li, “Lu mu katalisize cwañi?” Ka ku bulela kuli, “Muñ'a Bupilo ya Maata Kaufela u hupula kuli ba ba eza ze maswe kaufela ba lukile. Kaniti wa ba lata.” Kamba ka ku buza kuli, “U kai Mulimu ye mu hupula kuli u lukile?”
  Muñ'a Bupilo ya Maata Kaufela wa alaba, u li, “Ni ta luma mulumiwa ku t'o ni lukiseza nzila. Cwale kapili-pili Mulena ye mu bata u ka taha mwa Tempele ya hae. Mulumiwa ye mu lakaza ku bona u ka taha mi a t'o zibahaza patalaza bulikani bwa ka.”
  Kono ki mañi ya ka kona ku mamela lizazi l'a ka taha? Ki mañi ya ka pila h'a ka bonahala? U ka swana sina mulilo o kenisa butale, mi a swane sina mulola o maata. 
U ka t'o atula sina mutu ya tapisa ni ku kenisa silivela. Sina mumbuti mw'a keniseza silivela ni gauda, ni yena mulumiwa wa Muñ'a Bupilo u uta kenisa cwalo baprisita, ili kuli ba tiseze Muñ'a Bupilo limpo ze swanela. 
Cwale limpo ze ka tiswa ki batu ba Juda ni Jerusalema ku Muñ'a Bupilo li ka mu tabisa, sina mo ne ku inezi sapili.
Muñ'a Bupilo ya Maata Kaufela u li, “Ni ka taha ku mina ni t'o atula, mi ni ka fa bupaki ku lwanisa ba mabibo, liozwa, ba ba fa bupaki bwa buhata, ba ba puma babeleki ka lituelo za bona, ni ba ba putelela limbelwa, lindiala ni bazwahule, ni ba ba sa ni kuteki kaufela.”
  “Ki na Muñ'a Bupilo mi ha ni fetuhi. Ni mina cwalo, baikulu ba Jakobo, ha mu si ka latehelela. 
Mina, mu fulalezi milao ya ka sina bo kukw'a mina ba ba ne ba li teñi pili, mi ha mu si ka i buluka. Mu kutele ku na, mi ni na, ni ka kutela ku mina. Kono mwa buza, mu li, ‘Lu swanezi ku eza cwañi kuli lu kutele ku wena?’ 
Na mi buza, kikuli kwa lukela kuli mutu a pume Mulimu? Batili, kono mwa ni puma. Mwa buza, mu li, ‘Cwañi?’ Ka taba ya bulishumi ni ya limpo. 
Mu kutilwe kamukan'a mina, kakuli mwa sicaba kamukana mwa ni puma. 
 Mu tise kalulo ya bulishumi kaufela kwa Tempele, kuli mwateñi ku be ni lico ze ñata. Mu ni like, mi mu ta bona kuli ni ta kwalula mahaulo a lihalimu, ni ku mi sululela lika ze nde ka buñata. 
Ha ni na ku tuhela likokwani li nze li sinya lico za mina, ni likota za mina za veine li ka beya miselo ye miñata. 
Cwale batu ba macaba kaufela ba ka mi biza ba ba litohonolo, kakuli naha ya mina i ka ba sibaka se sinde sa ku pila.”
“Mu bulezi lika ze maswe hahulu ka na,” ku bulela Muñ'a Bupilo. “Kono mu li, ‘Lu buleziñi ka wena?’ 
Mu ize, ‘Ha ku na tuso ku sebeleza Mulimu. Ku tusañi ku eza z'a bulela, kamba ku lika ku bonisa Muñ'a Bupilo ya Maata Kaufela kuli lu swabile ka lika ze lu ezize? 
Sina ka mo lu bonela, batu ba ba ikuhumusa ki bona ba ba tabile. Ba ba maswe ha ba fumani buiketo feela, kono ba lika Mulimu ka likezo za bona mi ha ba fiwi mulatu.’ ”
Cwale batu ba ba saba Muñ'a Bupilo ba ikambota. Muñ'a Bupilo a teeleza mi a utwa ze ba bulela. Fapil'a hae ne ku na ni buka mo ne ku ñozwi likezo za ba ba saba Muñ'a Bupilo ni ku mu kuteka. 
Muñ'a Bupilo ya Maata Kaufela u li, “Ba ta ba batu ba ka. Ka lizazi le ni tomile ba ta ba batu ba ka luli. Ni ka ba ni sishemo ku bona, sina mushemi h'a na ni sishemo ku mwana ya mu sebeleza. 
Hape batu ba ka ba ta bona fapahano mwahal'a batu ba ba lukile ni ba ba maswe, ni mwahal'a mutu ya ni sebeleza ni ya sa ni sebelezi.”
Muñ'a Bupilo ya Maata Kaufela u li, “Lizazi la ta fo baikuhumusi ni batu ba ba maswe kaufela ba ka ca sina bucwañi. Ka lona lizazi leo ba ka ca, mi ha ku na se si ka siyala ku bona. 
Kono ku mina ba ba ni utwa, maata a ka a pilisa a ka mi pazulela sina lizazi, ni ku folisa sina liseli la lizazi. Mu ta lukuluha ni ku taba sina manamani a zwa mwa mulaka. 
Ka lizazi le ni tomile, mu ta koma ba ba maswe, mi ba ta swana sina liluli kwatas'a mahutu a mina.
“Mu hupule lituto za mutang'a ka Mushe, milao ni litaelo ze ne ni mu file kwa Lilundu la Sinai, kuli batu kaufela ba Isilaele ba i mamele.
  “Kono pili lizazi le lituna le li sabisa la Muñ'a Bupilo li si ka fita, ni ta mi lumela mupolofita Elia. 
U ta kopanya hamoho bashemi ni bana hape. Kabesicwalo, ne ni ka taha ku t'o sinya naha ya mina.”
