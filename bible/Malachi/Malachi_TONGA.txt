Ngaaya majwi aa Mwami Leza ngaakaambila Baisilayeli kwiindila muli Malaki.
Mwami Leza wakati, “Ndamuyanda pele nywebo mulabuzya kuti, ‘Ino utuyanda buti?’” Mwami Leza ulati, “Sena Isau taakali ngomupati wa Jakobo? 
Nikuba boobo ndakamusulaika. Cisi cakwe cazilundu cakaba cimpayuma, lukono lwakwe lwakaba busena bwabamwaaba bamunkanda.”
Kuti naa Baedomu baambe kuti, “Minzi yesu yakanyonyoonwa, nikuba boobo tuliiyakulula.” Mwami Leza uyooingula kuti, “Amubaleke bayakulule pele njooimwaya alimwi. Bantu bayoobaita kuti, ‘Cisi cibi,’ alimwi bayooti, ‘Musyobo ooyu Mwami Leza ngwanyemenede kwalyoonse alyoonse.’”
Nywebo Nobaisilayeli muyoolibonena eeci nobeni, eelyo muyooti, “Mwami Leza mmupati, cakuti ulaindilila noiba minyinza ya Baisilayeli.”
Mwami Leza Singuzuzyoonse ulati, “Mwana ulalemeka wisi, awalo mubelesi ulalemeka simalelo wakwe. Kuti naa nkendili uso, ino kulemekwa kwangu kuli kuli? Kuti naa nkendili simalelo wanu, ino tamundiyooweli nzi? Nywebo nobapaizi ndinywe musampaula zina lyangu. Pele mulabuzya kuti, ‘Ino twalisampaula buti zina lyako?’ 
Mubikka zilyo zisofweede acipaililo cangu. Pele mubuzya kuti, ‘Ino twakusofwaazya buti? Tamundilemeki kwiindila mukuyeeya kuti tebule lya Mwami Leza lilisampukide.’” 
Nomuleta banyama boofu kuti bapaizigwe, sena takuli kubisya? Nomupaizya banyama balema naa baciswa, sena takuli kubisya? Amukasoleke kubapa kumweendelezi wanu! Sena uyoomubotelwa? Sena uyoomutambula? Mbwaamba Mwami Leza Singuzuzyoonse.
Lino atukumbile Leza atubede aaluse. Lino akaambo kazipego zyanu zili boobu, sena inga wamutambula? Mbwaamba Mwami Leza Singuzuzyoonse. 
Ndabula muntu akati kanu uunga wajala milyango yaŋanda ya Leza kutegwa kamutakunki mulilo wabuyo acipaililo cangu! Nsiboteledwe andinywe, alimwi taakwe zipaizyo zyanu nzendiyootambula, mbwaanda Mwami Leza. 
Zina lyangu liyoolemekwa akati kabantu kuzwa kuzwida zuba kuyoosika kumabbililo aalyo. Mumasena oonse kuyooletwa tununkilizyo azipaizyo zitambulika muzina lyangu, nkaako zina lyangu liyoolemekwa akati kabamasi, mbwaamba Mwami Leza Singuzuzyoonse. 
Pele nywebo mulalisofwaazya nomwaamba kuti, “Tebule lya Mwami Leza, lilisofweede, zilyo zyalyo, zilisampukide! 
Alimwi mwaamba kuti, Zilakatazya, akuzisampaula, mbwaamba Mwami Leza Singuzuzyoonse. Nomuleta banyama mbomunyanga bantu, balema naa baciswa akubapa kuti babe bacipaizyo sena ndeelede kubatambula kuzwa kulindinywe?” Mbwaamba mwami Leza. 
Mwami Leza Singuzuzyoonse ulati, “Asinganyizigwe mubeji ooyo uunga ulijisi munyama mweenze akati kabutanga bwakwe, wamana wakakonkezya kumupaizya, pele kwamana upaizya munyama uuli aakampenda ku Mwami Leza. Mebo ndendime Mwami mupati, zina lyangu lileelede kuyoowegwa akati kabamasi. Mbwaamba Mwami Leza.
“Lino kulaililwa kwanu nkooku nobapaizi. 
Kuti naa mutaswiilili, nikuba kulemeka zina lyangu, ndiyoomusinganya, azyalo zibotu nzimwali kutambula ndiyoozisinganya. Iiyi, ndazisinganya kale nkaambo tamuyandi kundilemeka. 
Akaambo kakuti ndiyoosinganya lunyungu lwanu, njoomuzila bufumba bwabanyama kumeso, banyama aabo mbomupaizya lyamapobwe, nkabela muyootolwa mubwaange ambubo. 
Ndendilyo nomuyooziba kuti ndakamulailila kutegwa cizuminano cangu a Balevi kaciciliko. Mbwaamba Mwami Leza Singuzuzyoonse.
“Twakapangana cizuminano ambabo cabuumi aluumuno. Ndakabapa nzizyo kuti bandilemeke, nkabela bakandilemeka lyoonse bakali kuyoowa zina lyangu. 
Bakali kwiisya zyakasimpe, kutali zyakubeja pe. Bakali kweenda andime muluumuno amubuluzi, nkaako bakagwasya banji kuti baleke zibi. 
Mulimo wabapaizi nkwiisya bantu luzibo lwini-lwini lwa Leza. Bantu beelede kunooinka kulimbabo kuti baiye nzendiyanda, nkaambo mbabatumwa ba Mwami Leza Singuzuzyoonse.
“Pele nywebo mwakasiya nzila yangu, kwiindila mukwiisya kwanu mwakaleesya bantu banji, mwabisya cizuminano cangu a Balevi, Mbwaamba Mwami Leza Singuzuzyoonse. 
Ncenciceeco ncindacita kuti musampaulwe akuusigwa nsoni kumbele lyabantu boonse, nkaambo tiimwakatobela nzila zyangu, pele mwakavuninina bamwi mukulailila kwanu.”
Sena toonse tatujisi Taata omwe? Sena tali Leza omwe wakatulenga? Ino nkaambo nzi notubisyaanya cizuminano Leza ncaakapangana abasikale mukutasyomana kwesu? 
Bantu bamu Juda tabasyomeki. Ncintu cisesemya cakacitwa mu Isilayeli amumunzi wa Jelusalemu. Bantu bamu Juda bakasofwaazya busena busalala Mwami Leza mbwayandisya, kwiindila mukukwata bakaintu bakomba baleza babamasi. 
Pele kumuntu uucita eeci, kunyina makani naa nguni Mwami Leza uyoomunyonyoona akati kalunyungu lwa Jakobo, nikuba kuti akalete zyakupaizya ku Mwami Leza Singuzuzyoonse.
Acimwi ncomucita nceeci, mulazuzya cipaililo ca Mwami Leza amisozi. Mulalila akweema nkaambo Leza taciswiilili zipaizyo zyanu nokuba kuzitambula amaanza obilo kuzwa kulindinywe. 
Mulabuzya kuti, “Ino nkaambo nzi?” Nkaambo kakuti Mwami Leza ngokamboni akati kako amukaintu wabukubusi bwako mukuti tocisyomeki kulinguwe, nokuba kuti ngomusaanyoko, mukaintu ngomwakasyomezyanya mulukwato. 
Sena tali Leza wakacita kuti babe omwe? Mumubili amuuya mbibakwe. Ino nkaambo nzi ncobali omwe? Nkaambo uyanda bana bamuyanda mukumulemeka. Nkaako amucenjele kuti kutabi muntu naba omwe uutasyomeki kumukaintu wabukubusi bwakwe. 
“Kulekana ndikusulaikide, mbwaamba Mwami Leza wa Isilayeli. Ndasulaika muntu uulivumbya zintu zili boobo, uucita mbuli mbwalivumba azisani zyakwe, mbwaamba Mwami Leza Singuzuzyoonse.” Nkaako amucenjele kuti kutabi muntu uutasyomeki.
Mwakatazya Mwami Leza amajwi aanu. Pele mulabuzya kuti, “Twamukatazya buti?” Mwamukatazya nomwaamba kuti, “Boonse bacita zibi bali kabotu kumbele lya Mwami Leza, ulabotelwa ambabo,” naa nomuti, “Ino Leza wabululami uli kuli?”
“Amubone, ndiyootuma mutumwa wangu, ooyo uuyoondibambila nzila. Eelyo cakufwambaana Mwami Leza ngomuyandaula uyooboola kuŋanda eeyi, mutumwa wakaambwa mucizuminano, ooyo ngomusukamina uyooboola, mbwaamba Mwami Leza Singuzuzyoonse”
“Pele ino nguni uukonzya kwiimina buzuba buboola oobo? Nguni uunga uukonzya kwiimina kuboola kwakwe? Nkaambo uyooba mbuli mulilo wamufuzi naa mbuli nsipa yasikusanzya. 
Uyookkala mbuli mufuzi asikusalazya nsiliva, uyoosalazya Balevi akubasalazya mbuli busalazigwa ngolida ansiliva. Ndendilyo Mwami Leza nayooba aabantu baleta zipaizyo mubululami, 
nkabela zipaizyo zyabantu bamu Juda abamu Jelusalemu ziyootambulika ku Mwami Leza, mbuli mumazuba aakamana, mumyaka yakainda.
“Nkaako njooboola kulindinywe kuti ndizoomubeteke. Ndiyoofwambaana kubapa mulandu balozi, basimamambe, bakonka cakubeja, akuli baabo balida babelesi zyakuvola zyabo, badyaminina bamukabafu abamusyaala, bakatazya bazwakule, pele tabandiyoowi pe.” Mbwaamba Mwami Leza Singuzuzyoonse.
“Mebo nde Mwami Leza nsisanduki. Nkaako nywebo nolunyungu lwa Jakobo tamukoonyonyoonwa. 
Kuzwa kuciindi cabasikale banu mwakasiya malailile aangu, tiimwakaabamba pe.
Sena muntu inga wabbida Leza? Pele nywebo mulandibbida. Pele mubuzya kuti, ‘Ino tukubbida buti?’ Mulandibbida mukupa kwakkumi amuzipaizyo. 
Nkaako mulisinganyizidwe nywebo nomusyobo woonse, nkaambo mulandibbida. 
Amulete kwakkumi koonse muŋanda yaciyobwedo, kutegwa kube zyakulya muŋanda yangu. Mboobu mbwaamba Mwami Leza ulati, ‘Amundisole muli ceeci, mubone naa nsikoojalula zipulo zyakujulu akumuletela zileleko zinji cakuti mulabula aakubikka zintu zyanu.’ 
Njoomukwabilila kuti bauka batakalyi zisyango zyanu, ayalo misaansa yamu myuunda tiikalosyi micelo yayo, Mbwaamba Mwami Leza Singuzuzyoonse. 
Eelyo misyobo yoonse iyoomwiita kuti mulilelekedwe, nkaambo nyika yanu inooli nyika mbotu. Mbwaamba Mwami Leza Singuzuzyoonse.”
Mwami Leza ulati, “Mwakali kwaamba zintu zibi kulindime, mwamana mubuzya kuti, ‘Zinzi nzitwakaamba kuli nduwe?’ 
Mwakati, ‘Nkusowa ciindi kubelekela Leza.’ Ino twakajana mpindu nzi mukutobela malailile aakwe katweenda kaumba-umba mbuli basidilwe kumbele lya Mwami Leza Singuzuzyoonse? 
Pele lino twiita basilutuzi kuti balilelekedwe. Kasimpe basizibi balajana coolwe, abaabo basampaula Leza tabasubulwi!”
Mpoonya aabo bakali kuyoowa Mwami Leza bakalyaambauzya, nkabela Mwami Leza wakaswiilila akumvwa makani aabo. Mpawo kwakalembwa bbuku lyaciibalusyo kumbele lyakwe lijatikizya makani aabaabo bakali kuyoowa Mwami Leza akulemeka zina lyakwe! 
Mboobu mbwaamba Mwami Leza Singuzuzyoonse ulati, “Bayooba bantu bangu mubuzuba oobo mbwendiyooyobolola lubono lwangu. Ndiyoobalekelela mbubonya mbuli wisi mbweengelela mwanaakwe uumubelekela milimo. 
Alimwi muyoobona lwaandaano akati kabaluleme ababi, aakati kabaabo babelekela Leza abaabo batamubelekeli.”
Kasimpe buzuba bulasika, bunooyoopya mbuli bbibi lyamulilo. Boonse balisumpula abasimucita zibi boonse bayooba mbuli bwizu mumulilo, kasimpe buzuba oobo buboola buyoobatenta amulilo, mbwaamba Mwami Leza Singuzuzyoonse. Taakwe muyanda nuuba mutabi ngobayoosiilwa pe. 
Pele nywebo nomulemeka zina lyangu, zuba lyabululami liyoopasula kalijisi amumuni uuponya. Muyoozwida anze akutambala mbuli boombe nobazwa mucimpati. 
Mubuzuba mbwendiyoocita zintu eezi muyoolyatauka babi, bayooba mbuli twe kutusindi twanu, mbwaamba Mwami Leza Singuzuzyoonse.
“Kamuyeeya mulawo wa Mozesi mubelesi wangu, amalailile aamilawo njindakamupa kucilundu ca Holebu kuti ailailile Baisilayeli boonse.
“Amubone, ndiyoomutumina Elija musinsimi buzuba bupati bwa Mwami Leza kabutanasika. 
Walo uyooyanzanya bamawisi abana babo, abalo bana bayooyanzana abamawisi, kutegwa intabooli akuzoosinganya nyika yanu kuti inyonyoonwe.”
