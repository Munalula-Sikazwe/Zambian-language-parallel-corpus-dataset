Aya e mashiwi yakwa Yawe ayo atumine Malaki ukuya eba abena Israeli.
  Yawe alesosa ati, “Ala ine nalimutemwa imwe mwe bena Israeli. Nomba imwe mulanjipusha amuti, ‘Nga watutemwa shani?’”
lelo Esau ena nalimupata. Icalo ca mpili icakwa Esau ine naliconaula, nalicisangula ukuba icalo umwakuti muleikalafye bamumbwe.”
Abena Edomu, emukuti bamwana Esau, nga balatila abati, “Nangu batonawila imishi, ala ifwe tukaikuula cipya cipya.”
Ico cintu mukalacimona na menso yenu, mukalati nokuti, ‘Kanshi Yawe alailanga ukuti wabulamba na kunse ya mipaka ya calo ca bena Israeli.’”
Imwe bashimapepo, Yawe umwine wa fita alemweba ati, “Umwana alacindika wishi, no mubomfi alatiina shikulu wakwe. Kanshi apo ine ndi shinwe, nga nomba imwe cinshi mushincindikila? Apo ine ndi shikulwinwe, nga nomba cinshi imwe mushintiinina? Mwe bashimapepo mwalisuula ishina lyandi. Elyo kabili mulanjipusha amuti, ‘Nga ifwe twasuula shani ishina lyobe?’
“Ukunsuula kwenu nico pa bulambo bwandi imwe mutuulapo ifyakulya ifyakowela. Lelo kabili mulanjipusha amuti, ‘Nga ifwe tukaana shani ukulakucindika?’
Ilyo imwe muleta inama iyapofula pakwisa ituula ilambo kuli ine, bushe imwe mutila amuti mulalungika, batini? Ilyo imwe muleta inama iyalemana nangu iyilwele, bushe imwe mutila amuti mulalungika, mwa? Nga mwatwalila umulashi wenu inama ya uyo musango, bushe kuti aya temwa no kumusekelela imwe?” Efyasosa Yawe umwine wa fita.
Eico nomba papateni pakuti Lesa atubeleleko uluse. Pantu nga mwaisa ne mituulo ya musango uyu mu maboko yenu, nga akaana ukumusekelela ninshi kuluba kwenu mwe bene. Ifi efyasosa Yawe umwine wa fita.
Yawe umwine wa fita aleti, “Ine kuti natemwa nganshi nga cakuti umunenu umo shimapepo aisalako ifiibi fye Tempele lyandi, pakuti tamuleisamo kukulakosha umulilo wacikoshekoshe pa bulambo bwandi. Ine nshimutemenwe imwe iyoo, ne mitulo yenu ine nshakulaipokelela ukufuma kuli imwe nakalya. 
Ishina lyandi lili nokucindikwa mu mishobo yonse, ukufuma ukutulila akasuba ukushinta noko kawila. Konsefye bakalamfutumwina ububani, kabili bakalantuula ne fyabupe ifyawamisha. Bonsefye bakalacindika ishina lyandi. Nine Yawe umwine wa fita ndelanda. 
Lelo imwe mulalisuula pakusosa ukuti itebulo lyandi lyalikowela kabili tamucindika ne cakulya ico imwe mutuulapo. 
Mulasosa amuti, ‘Yaba. Awe ifwe uyu mulimo naututendusha,’ ninshi mulensola ne misolo. Nine Yawe umwine wa fita ndelanda.
Ashama umuntu utila pakuntuula ilambo aisa ne nama iyalemana, ilyo pebumba lya fitekwa fyakwe nakwatapo inama imo iyisuma iyo alaya ukuntuula. Pantu ine ndi Mfumu nkalamba, na bantu ba mishobo yonse balikwatila ishina lyandi akatiina. Nine Yawe umwine wa fita nalanda.”
Yawe Lesa umwine wa fita alanda ati, “Ine nomba ndemukonkomesha imwe mwe bashimapepo. 
Nga mwalakaana ukuŋumfwa kabili nga mwakaana ukulacindika ishina lyandi mu mitima yenu, ninshi ine ndi nokumulapisha. Ninshi ndi nokulapisha ne fintu fisuma fine ifyo imwe mushukila mu mulimo wenu uwa bushimapepo. Na mu cine nimfilapisha kale, pantu imwe tamuposako amano kukuncindika.
“Moneni, ine nkakalipila abana benu, nkamukantaika ubusali pa mpumi shenu, ubusali bwa nama shine isho mutuula amalambo, nkamuposa na kumbi ilyo ninshi namukantana nafyo. 
Elyo mukashininkisha ukuti nine nakonkomesha aya mashiwi, pakuti icipangano candi ico napangana na Levi cilesungwa pa maka. Nine Yawe umwine wa fita nalanda. 
Ilyo ine napangene na Levi icipangano candi, icipangano ca mweo no mutende, no kumupeela nalimupeele epakuti alencindika. Awe nao alancindika, alakwatila ishina lyandi akatiina. 
Talefunda fyabufi iyoo, alefundafye ifyalungama. Ali uwacishinka, kabili uwa myendele yamutende pa menso yandi, aletalusha na bantu abengi ku fyabubifi.
“Pantu shimapepo ewaba no mulimo wakulanga abantu amano yene yene ayakunjishiba ine ne Lesa. Abantu bali nokulaya kuli shimapepo pakuya mukulasambililako ifyo ine mfwaya, pantu ena e nkombe yandi ine ne Yawe umwine wa fita. 
Nomba imwe mwe bashimapepo, awe mwalipatuka mu nshila iyalungama. Imifundile yenu nailenga ukuti abengi balebifya. Imwe namonaula icipangano ico ine napangene na Levi. Nine Yawe umwine wa fita ndemwebelapo. 
Kanshi nomba na ine nalaleka abantu bonse bamusuule kabili mube abafye, pantu imwe tamukonka inshila shandi, kabinge mulacita no mucishacinani ilyo mufunda abantu amafunde yandi.”
Bushe ifwe bonse tatwaba na Shifwe umo wine? Bushe te Lesa umofye mpo uwatubumba? Nga nomba mulandu nshi tushumfwanina, icakuti twalasuulilapo ne cipangano ico Lesa apangene ne fikolwe fyesu? 
Mwamona, abena Yuda balisangukila Lesa, balicita ne cintu icabunani mu calo ca Israeli, na mu musumba wa Yerusalemu mwine. Abena Yuda balikowesha ne cifulo camushilo ico Yawe umwine atemwisha. Balyupa abanakashi abapepa imilungu ya benafyalo. 
Umuntu onse uucita ica musango uyu, nangu abe shani, Yawe engamulofyafye, epakuti ekatala nakabili aba wa mu mutundu wakwa Yakobo, ekatala nakabili aba pamo na bantu abatuula Yawe umwine wa fita imituulo.
Kabili na cimbi ico imwe mucita, nici. Nimwe mulila ifilamba icakuti mwabomfya no bulambo bwakwa Yawe. Mulaloosha no kulashinshimukila pa mulandu wakuti Yawe alileka ukuposako amano ku malambo yenu nangu ukupokelela imituulo yenu ne nsansa, iyo mumutuula ku minwe yenu. 
No kwipusha mulepusha amuti, “Bushe kwena cinshi calenga?” Ala nico alishiba ukuti imwe mwalisangukila abakashi benu abo mwaupile mucili abalumendo. Ebo mwayampene nabo, nomba kabili mwalyonaula icilayo ico mwalayene nabo, nangu mwalaile Lesa ukuti ebo mwakulayampana nabo. 
Bushe te Lesa amucitile umubili umo no mweo umo pamo pene nabo? Ngeco afwaya bushe cinshi? Ala ni pakuti tulekwata abana abakuba icine cine abantu bakwa Lesa. Kanshi muleisunga mu mitima yenu, pelaba nelyo umo uwakusangukila umukashi wakwe uo aupile acili umulumendo. 
Yawe Lesa wakwa Israeli alesosa ati, “Ine nalipata ukulekana mu cupo, pantu umo nga acita ifyo, ninshi afyenga umukashi wakwe. Nine Yawe umwine wa fita ndelanda. Kanshi muleisunga mu mitima yenu, mwilasangukila bakashi benu.”
Imilandile yenu imwe naitendusha Yawe. Lelo imwe muleipusha amuti, “Nga ifwe tumutendwishe shani?”
 Yawe umwine wa fita alesosa ati, “Moneni, ine nkatuma inkombe yandi iyakuntangilila, iyakumpekanishisha inshila. Ala Imfumu iyo mufwaya, mukapulikilwafye yaisa kwi Tempele lyaiko. Inkombe iyo imwe mufuluka, ikesa kukulumbilisha icipangano candi.”
 Elyo nomba bushe nani akesa shanshako mu bushiku akafika? Nani akapusuka ilyo akesa moneka? Pantu ena akesa ba ngo mulilo wa mwilungu umo bengulwila ifyela, akesa ba nge sopo ilyamaka ilyakusambila. 
Akesa mukulalubulwisha ngo muntu uuleengulula no kuwaminisha silifa. Akesa wamya bamwana Levi nga filya fine bawaminisha silifa na golide. Elyo nabo nomba bakalatuula Yawe imituulo iya mu bololoke. 
Imituulo iyo abena Yuda na bena Yerusalemu bakalatuula Yawe, elyo nao nomba akalasekelamo nga filya fine caleba kale mu myaka yakale.
Yawe umwine wa fita aletila ati, “E mulandu ine nkesa kukumulubulwisha imwe, nkesa shinina bwangu bwangufye abantu ababuka, abacita ubucende, abalapa ubufi, abacenjelela ababomfi pakubalipila amalipilo yabo, abafyenga bamukamfwilwa na bana banshiwa, abafyenga na beni abenafyalo, kabili abashankwatila akatiina.”
Yawe umwine wa fita aletila ati, “Cine cine ine ne Yawe nshifutuka iyoo. E mulandu wine imwe bamwana Yakobo mushalobela. 
Ukufuma ku nshita ya fikolwe fyenu, imwe mwalipula mu mafunde yandi, tamuyakonka nakalya nga filya fine ne fikolwe fyenu fyalecita. Kanshi imwe bweleleni kuli ine, na ine ndi nokubwelela kuli imwe.”
Eico na ine ndemwipusha nati, “Bushe umuntu kuti acenjesha ine ne Lesa? Ala nakalya, lelo kwena imwe mulancenjesha. Muncenjesha shani? Ni mukukanaleta icapekumi, na mukukanaleta imituulo. 
Mwashama imwe bonsefye, pantu umushobo wenu onsefye apo wapela ulancenjesha. 
Akuleteni ku ŋanda yandi umutuulo uutuntulu uwa capekumi, epakuti icakulya cilebamo mu ŋanda yandi. Aleni njesheni ne Yawe umwine wa fita, mumone nga nshakamwiswile amatala ya mulu, no kumupongolwela ifintu ifingi ifyakuti na pakubika pakabule. 
Nshaleleka makanta ukuti alemonawila ifisabo iyoo, ne fimuti fya myangashi mu mabala yenu tafyakalelukusha ifisabo fyaiko.” Efyasosa Yawe umwine wa fita. 
“Elyo na bantu ba mishobo yonse bakulatilafye, ‘Awe imwe mwalishuka,’ pantu mu calo cenu mukalaba insansa. Nine Yawe umwine wa fita nalanda.”
Yawe aletila ati, “Ifyo imwe mulanda pali ine, filankalifya umutima.
Nico imwe mutila amuti, ‘Ukubombela Lesa, awe kuicushafye. Nga finshi ifyo ifwe tumwenamo mukulasunga amafunde yakwa Yawe umwine wa fita, na mukulaenda abafiitwa pakumulanga ukuti tulelanguluka pafyo tubifishe? 
Ukulingana nefyo ifwe tumona, tutila abacilumba balipaalwa. Elyo abacita ifyabubifi nabo balishuka, elyo abesha Lesa nabo balapusumuka.’”
Elyo abantu abakwatile Yawe akatiina balasoshanya, ninshi Yawe nao alekutika, aleumfwa nefyo balelanda. Elyo icitabo icipombwa icacibukisho calembelwe pa cinso cakwa Yawe ica mashina ya bantu abamukwatile akatiina no kucindika ishina lyakwe. 
Elyo Yawe umwine wa fita asosa ati, “Aba bena ebakaba abantu bandi abo nacindamika. Ubushiku ine nkabombapo cimo, bakaba abandifye. Ine nkabalangulukilako, nga filya fine umuntu alangulukilako umwana wakwe uumubombela. 
Elintu nakabili mukashininkisha ifyo abantu abololoke baibela ku bantu ababifi, ifyo abantu abamombela baibela ku bantu abashimombela ine ne Lesa.”
Yawe umwine wa fita alanda ati, “Moneni ubushiku bumo bukesa, umukalapya umulilo uukali nganshi ngo wa mwilungu. Abantu bonse abacilumba na bonse abacita ifyabipa bakabilima nge mpimbili. Bakapya no kulungula icakuti takwakashaleko umushila nangu umusambo. 
Nomba imwe mwe bacindika ishina lyandi, ulubuuto lwabulungami lukasanikila pali imwe nge mibengelele ya kasuba akaletula, no kumuletela ukupola. Imwe mukalubuka no kulacilauka nge fiponti fya ŋombe ifyo baiswila mwitanga. 
Pali ubo bushiku ilyo nkacita ifi fintu, imwe mukacimfya abantu ababifi no kubanyantaukapo, cikaba kwati ni mu mito mulenyanta. Nine Yawe umwine wa fita nalanda.
“Kanshi imwe muleibukishafye amafunde ya mubomfi wandi Mose, muleibukisha ifipope na mafunde ifyo ine namukonkomeshe pa lupili lwa Holebu, pakuti efyo imwe mwe bena Israeli bonse mulekonka.
 “Moneni ilyo ubo bushiku bukalamba kabili ubwakutiina ubwakwa Yawe bushilati bufike, nkatala nkatume kasesema Eliya. 
Kabili akesa pilibwila imitima ya bashibo ku bana babo, ne mitima ya bana kuli bashibo, epakuti ine nshishile lapisha no konaula icalo cenu.”
