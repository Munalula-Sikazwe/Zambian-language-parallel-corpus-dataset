Kumatalikilo Lesa wakalenga liculu acishi ca panshi. 
Ono cishi taaku mbocakalingaawo ceebo temwakalinga shintu. Kwakalingabo munshinshe peculu lya maanshi aanji. Mushimu wakwe Lesa wakalinga kweendeendabo peculu lya maanshi. 
Mpeeke Lesa wakaamba ayi, “Akube mumuni.” Lyalo mumuni wakabaako. 
Lesa wakabona kwaamba ayi mumuni ngubotu, lyalo wakapansaanya mumuni amunshinshe. 
Mpeeke Lesa wakatumba mumuni ayi, “Malumwi,” awalo munshinshe ayi, “Mashiku.” Lyalo kwakaba macolesha amacuunsa, ubu bwakaba mbushiku butaanshi.
 Ono Lesa wakaamba ayi, “Akube musena ufongomene kwiculu kwaamba ayi upansaanye maanshi.” 
Aboobo Lesa wakalenga musena ufongomene uyo akupansaanya maanshi ayo apanshi lya nguwo alimwi aayo ali peculu lya nguwo. Mpeeke kwakaba bweenka ubo. 
Lesa wakatumba musena uyo ayi, “Liculu.” Lyalo kwakaba macolesha amacuunsa, ubu bwakaba mbushiku bwabili.
Kuswawaawo Lesa wakaamba ayi, “Maanshi ali panshi lya musena ufongomene uyo abungane mumusena womwi kwaamba ayi bulongo buyumu buboneke.” Mpeeke kwakaba bweenka ubo. 
Lesa wakatumba bulongo buyumu ubo ayi, “Inshi,” aalo maanshi akabunganishikwa pantu pomwi ayi, “Lweenge.” Mpeeke Lesa wakabona kwaamba ayi shintu ishi nshibotu. 
Kuswawaawo Lesa wakaamba ayi, “Inshi aimene shishango isho shicata nseke, ashisamu shicata shisepo shicite mikoli kweelana amushobo wa comwi acomwi.” Mpeeke kwakaba bweenka ubo. 
Aboobo inshi yakamena shishango isho shicata nseke, ashisamu shicata shisepo shicite mikoli kweelana amushobo wa comwi acomwi. Ono Lesa wakabona kwaamba ayi shintu ishi nshibotu. 
Lyalo kwakaba macolesha amacuunsa, ubu bwakaba mbushiku bwatatu.
Kuswawaawo Lesa wakaamba ayi, “Akube mimuni mumusena ufongomene kwiculu ayi ipansaanye malumwi amashiku, alimwi akwaamba ayi shibe shitondesho sha shiindi, inshiku amyaaka. 
Mimuni iyo aibe mumusena ufongomene uyo kwaamba ayi inoomunikila cishi ca panshi.” Mpeeke kwakaba bweenka ubo. 
Lesa wakalenga mimuni inene yobilo, lisuba kwaamba ayi linokweendelesha malumwi, amweenshi ayi unokweendelesha mashiku. Alimwi wakalenga anyenyeenshi. 
Lesa wakashibamba mumusena ufongomene uyo kwaamba ayi shinoomunikila cishi ca panshi, 
mukweendelesha malumwi amashiku, alimwi akupansaanya mumuni amunshinshe. Mpeeke Lesa wakabona kwaamba ayi shintu ishi nshibotu. 
Mpeeke kwakaba macolesha alimwi amacuunsa, ubu bwakaba mbushiku bwane. 
Kuswawaawo Lesa wakaamba ayi, “Mumaanshi amube shintu shuumi shipusenepusene, alimwi abayuni bauluka mwiculu.” 
Aboobo Lesa wakalenga banyama banene ba mulweenge ashintu shoonse shuumi, alimwi sheenda isho shakafula mumaanshi kweelana amushobo wa comwi acomwi, abayuni bauluka abalo kweelana amushobo wa mbabo. Mpeeke Lesa wakabona kwaamba ayi shintu ishi nshibotu. 
Lyalo Lesa wakashipa coolwe akwaamba ayi, “Amushalane, mufule alimwi musushe maanshi a mulweenge, abalo bayuni bafule mucishi ca panshi.” 
Mpeeke kwakaba macolesha amacuunsa, ubu bwakaba mbushiku bwasanu.
Kuswawaawo Lesa wakaamba ayi, “Painshi apabe shintu shuumi comwi acomwi kweelana amushobo wa ncico. Apabe banyama bafubwa, shilongolo shinene atuniini sheenda panshi abanyama bamuluundu, womwi awomwi kweelana amushobo wakwe.” Mpeeke kwakaba bweenka ubo. 
Lesa wakalenga banyama bamuluundu, womwi awomwi kweelana amushobo wakwe, banyama bafubwa kweelana amishobo yabo ashilongolo shinene atuniini sheenda panshi kweelana amishobo ya nshisho. Mpeeke Lesa wakabona kwaamba ayi shintu ishi nshibotu.
Ono Lesa wakaamba ayi, “Atulenge muntu mucikoshanyo cesu, anooboneka anga ndiswe. Bakanokweendelesha nswi sha mumaanshi, bayuni bauluka, banyama bafubwa, banyama bamuluundu ashilongolo shinene atuniini sheenda panshi shoonse.”
 Aboobo Lesa wakalenga muntu,
Lyalo Lesa wakabapa coolwe akubaambila ayi, “Amushalane mufule, akususha cishi ca panshi. Amweendeleshe inswi sha mumaanshi, bayuni bauluka ashilongolo shinene atuniini sheenda panshi shoonse.” 
Mpeeke Lesa wakaamba ayi, “Ndakupa shoonse shishango shicite nseke isho shili pacishi ca panshi coonse, ashisamu shoonse shicata shisepo shicite mikoli kwaamba ayi shikabe cakulya cako. 
Ono banyama boonse bamuluundu, bayuni bauluka, shilongolo shinene atuniini sheenda panshi shoonse ashimwi shoonse shiyoya, ndashipa matewu abwiisu ayi shinoolya.” Mpeeke kwakaba bweenka ubo. 
Lesa wakabona ayi shoonse nshaakalenga nshibotu abuumbi. Lyalo kwakaba macolesha amacuunsa, ubu bwakaba mbushiku bwasanu abomwi.
Munshila iyo liculu acishi ca panshi alimwi ashintu shoonse shiliimo shakamana kulengwa. 
Pabushiku bwasanu ashobilo Lesa wakalinga kumanishite kale shoonse nshaakalinga kucita. Pabushiku ubo wakookesha. 
Bushiku ubu wakabupa coolwe akubusalasha, mukwiinga mbobushiku mbwaakookesha kuswa kumulimo woonse wakulenga ngwaakacita. 
Ono mboboobo liculu acishi ca panshi mboshakalengwa.
Tekwakalingawo shishango pacishi ca panshi alimwi nseke shoonse kashitana kumena, mukwiinga ciindi ico Mwaami Lesa kaatana kuloshawo mfula. Alimwi tekwakalinga muntu shikulima. 
Nacibi boobo maanshi akalinga kuswa panshi, aboobo bulongo bwakalinga kutontola kumaanshi ayo.
Lyalo Mwaami Lesa wakabwesa bulongo panshi akubumbaamo muntu. Mpeeke wakamuyoyela muuya upa buumi mumashono, mpomunyaawo muntu uyo wakaba abuumi. 
Kuswawaawo Lesa wakalima muunda muEdeni kwicwe, umo mwaakabika musankwa uyo ngwaakabumba. 
Mpeeke wakalengesha ayi mumene shisamu shibotu akucata shisepo shibotu. Sombi pakati ka muunda pakalinga kwiimfwi cisamu cipa buumi, acisamu cipa lushibo lwa bubotu abubi.
Ono kwakalinga mulonga wakalinga kukunka kuswa muEdeni akutontosha muunda uyo. Lyalo kunembo wakalinga kubaanikamo yone. 
Utaanshi uleetwa ayi Pishoni alimwi ulakunka kushinguluka cishi coonse ca Afila. 
Kulya kulacanika Golodi ubotu, mafuta anunkila kabotu ayo atacanikicaniki alimwi amabwe amakwebo. 
Wabili uleetwa ayi Gioni alimwi ulakunka kushinguluka cishi coonse ca Kushi. 
Watatu uleetwa ayi Tigilisi, walo ulakunka kwicwe lya cishi ca Asilya. Wane nguYufuletisi.
Lyalo Mwaami Lesa wakabika muntu uyo mumuunda wa Edeni kwaamba ayi anooulima akuulama. 
Ono wakaambila muntu ayi, “Inga walya cisepo ca cisamu cili coonse mumuunda, 
sombi kutalya shisepo sha cisamu cipa lushibo lwa bubotu abubi. Mukwiinga waakulyabo, ncakwiila ulaakufwa.”
Ono Mwaami Lesa wakaamba ayi, “Tacibete kabotu musankwa kwikala eenka. Ntoomupangila shikumucafwa umweelete.” 
Aboobo wakabwesa bulongo akubumba banyama abayuni boonse. Lyalo wakabaleta kumusankwa uyo ayi abape meena. Ono njenshila iyo boonse mobakabeta ameena. 
Mpeeke musankwa uyo wakapa meena banyama bafubwa, bayuni abanyama bamuluundu boonse, sombi taaku nabi womwi pali mbabo boonse wakacanika ayi ngushikumucafwa umweelete. 
Lyalo Mwaami Lesa wakalengesha musankwa uyo koona cakufwa. Kaacilete, Lesa wakakusha lipinga lyomwi akuboosheshaawo munyefu pamusena wa ndilyo. 
Mpomunyaawo wakapanga mwanakashi kuswa kulipinga ilyo akumupa kumusankwa. 
Mpeeke musankwa wakaamba ayi,
Paceebo ceeci musankwa ulaakushiya baishi abanyina akupaankana amukaakwe, lyalo balaba munyefu yomwi. 
Musankwa amukaakwe bakalinga matakosha, sombi tebakalinga kufwa nsoni.
 Ono nsoka yakalinga kucenjete kwiinda banyama boonse bamuluundu abo Mwaami Lesa mbwaakalenga. Nsoka yakeepusha mwanakashi ayi, “Sa ncakwiila Lesa wakamukasha kulya shisepo sha cisamu cili coonse mumuunda muno?”
Mwanakashi wakakumbula ayi, “Inga twalya shisepo sha cisamu cili coonse mumuunda, 
sombi kukushakobo cisamu cili pakati ka muunda. Lesa wakatukasha kulyaako shisepo nabibo kucataako. Na twacita boobo, tulaakufwa.”
Lyalo nsoka yakakumbula ayi, “Tabushi mbocibete ubo, teshi mukafweewo sobwe! 
Lesa ulishi kwaamba ayi na mwalyaako, meenso anu inga acaluka, alimwi ayi inga mwaba mbuli nguwe mukwishiba shibotu ashibiibi.”
Mwanakashi ndyaakabona cisamu ico mbocakalinga kuboneka kabotu, ashisepo mboshakalinga kuboneka kubota kulya, alimwi ndyaakayeeya ayi inga wacana busongo mukushilya, wakayapaako akulya. Mpeeke wakayapa shimwi akupaako ibaye, alakwe wakalya. 
Ingayi bamanebo kulya, meenso abo akacaluka akubona ayi bali matakosha. Aboobo bakatunga matewu a mukuyu kwaamba ayi bafweke mibili yabo.
Bushiku bweenka ubo, macolesha, bakanyumfwa Mwaami Lesa kaaendeenda mumuunda, mpeeke bakamuyuba pakati ka shisamu. 
Sombi Mwaami Lesa wakeeta Adamu ayi, “Uli kuli?” 
Alakwe wakakumbula ayi, “Ndamunyumfwa kamweendeenda mumuunda. Ono ndaloonda akuyuba ceebo ndimatakosha.”
Lesa wakeepusha ayi, “Ngani wakulwiita ayi uli matakosha? Sa walya shisepo nshindakamukasha kulya?”
Musankwa wakakumbula ayi, “Mwanakashi ngomwakambikaakwe muno wampa cisepo, anebo ndalya.” 
Mwaami Lesa wakeepusha mwanakashi ayi, “Ino wacitilanshi bobulya?” Alakwe wakakumbula ayi, “Ninsoka yambeca, lyalo ndalya.”
Lyalo Mwaami Lesa wakaambila nsoka ayi,
Ono ntoolengesha webo amwanakashi kupatana.
Mpeeke wakaambila mwanakashi ayi,
Lyalo wakaambila Adamu ayi,
Alimwi mubulongo mulaakunoomena nsaku amyuumfwa.
Ulaakunoosebensa cankusu akuyuwa
Mpeeke Adamu wakatumba liina mukaakwe ayi “Efa”, ceebo ngomushali mwanakashi wa bantu boonse. 
Kuswawaawo Mwaami Lesa wakapangila Adamu amukaakwe shakufwala kuswa kushipaya sha banyama, akubafwalika.
Lyalo Mwaami Lesa wakaamba ayi, “Ono muntu waba bweenka mbuli ndiswe, washiba bubotu abubi. Teelete kusuminishikwa kuyapa akulya cisepo ciswa kucisamu cipa buumi, kwaamba ayi anoolibo muumi lyoonse.” 
Aboobo Mwaami Lesa wakamukusha mumuunda wa Edeni akumulengesha ayi anoolima bulongo uko kweenka nkwaakaswita. 
Mpeeke kwicwe lya muunda wakabikaako shilengwalengwa shuumi shiitwa ayi bakelebu amupeeni wakalinga kunyaka mulilo, kwaamba ayi kubule ushika pafwaafwi acisamu cipa buumi.
Ono Adamu wakakumana aEfa mukaakwe, aboobo wakamita. Wakatumbuka mwaana musankwa. Mpeeke Efa wakaamba ayi, “Ndaba amwaana musankwa kwiinda munkusu shakwe Lesa.” Lyalo wakamupa liina ayi Kaini. 
Pesule wakashala mwaana musankwa aumwi wiitwa ayi Abelo. Abelo wakaba mweembeshi, sombi Kaini wakaba mulimi. 
Ndipakeenda nshiku, Kaini wakaleta shilimwa akupa cipo kuMwaami Lesa. 
Mpeeke Abelo wakaleta twana twa mbelele tutaanshi kushalwa kushaakwe shimwi, watucaya akubenga mulambu wa shipansha shibotu sha ntuto kuli Lesa. Mwaami Lesa wakamukondwa Abelo akutambula mulambu wakwe. 
Sombi wakakaka Kaini pantu pomwi acipo cakwe. Mpeeke Kaini wakashimba kubukali. 
Mpeeke Mwaami Lesa wakeepusha Kaini ayi, “Ino wakalalanshi? Ino ciwa citooboneka buyani kushundumana? 
Necalinga cakwaamba ayi wacita cintu ciluleme naakwiinga walinga kusangalete. Ono ceebo cakwaamba ayi wacita citaluleme, cibiibi citookupensha mumoyo. Citooyanda kwaamba ayi cikweendeleshe sombi ulyeelete kucikoma.”
Lyalo Kaini wakaambila mukwabo Abelo ayi, “Tiya mumuunda.” Kabacili mumuunda, Kaini wakabukila mukwabo akumucaya.
Mwaami Lesa wakeepusha Kaini ayi, “Abelo mukwanu uli kuli?” Lakwe wakakumbula ayi, “Cito! Sa ndime njelete kulama mukwesu.”
Mpeeke Mwaami Lesa wakamwaambila ayi, “Ino wacitilanshi cintu ciyoosha mbuli ceeci? Nyumfwa! Bulowa bwa mukwanu butoolila kuli ndime kuswa mubulongo ayi mbooshe cishole. 
Ono bulya washinganwa alimwi tookoonshi kutolelela kulima. Mukwiinga bulongo bwatontola bulowa bwa mukwanu ubo inshi mboyacita anga yalakama mukubutambula ndiwalinga kumucaya. 
Na ukeeleshe kulima shishango, bulongo taaku nceshi bukakukusheewo. Ulaakunoolibo shikwiingooka utacite musena pacishi ca panshi.”
Lyalo Kaini wakaambila Mwaami Lesa ayi, “Mulandu uyu wakomenesha ngomwampa, inga nshiukoonshi. 
Mutoontanda mucishi cino apameenso anu. Ndaakuba shikwiingooka utacite musena pacishi ca panshi, alimwi uli woonse eshi akancane, ulaakuncaya.”
Sombi Mwaami Lesa wakakumbula ayi, “Sobwe, na muntu wakucaya, ingayi mulandu wakwe ulaakukomena kwiinda waako mankanda osanwe aobilo mukuboosha cishole.” Aboobo Lesa wakabika cishibilo pali Kaini kutondesha woonse weenga wamukumanya kutamucaya. 
Mpeeke Kaini wakaswa pameenso akwe Lesa akuya mukwikala kumusena wiitwa ayi Nodi nkokwaamba ayi, “Kwiingooka” uyo uli kwicwe lya Edeni.
Kaini amukaakwe bakashala mwaana musankwa akumutumba liina lyakwaamba ayi “Enoki”. Kuswawaawo Kaini wakayaka ndabala inene akwiitumba liina lya mwanaakwe musankwa. 
Enoki wakashala mwaana musankwa wiitwa ayi Iladi, uyo wakashala Meujaeli ngowakashala Metushaelo ishi Lameki. 
Lameki wakalinga kukwete mpali, Ada aSila. 
Ada wakashala Jabali uyo wakalinga mushali mukulukulu wa baabo boonse bafuba shifubwa akwikala mumatente. 
Mukwabo musankwa wakalinga Jubali mushali mukulukulu wa baabo boonse baimbi abaabo balisha tulumbu amitoolilo. 
Sila wakashala Tubalikaini uyo wakalinga kupanga shisebensesho kuswa kubulonse alibwe lya sheela shilemulemu. Nankashi yakwe wakalinga Naama.
Lameki wakaambila bamakaakwe ayi,
Na muntu ucaya Kaini ulyeelete kupekwa
Adamu wakakumana amukaakwe alimwi, mpeeke mukaakwe wakashala mwaana musankwa uyo ngwaakatumba ayi Seti. Wakaamba ayi, “Lesa wampa umbi mwaana pamusena wakwe Abelo uyo Kaini ngwaakacaya.” 
Seti alakwe wakashala mwaana musankwa akumutumba ayi Enoshi. Kuswawaawo bantu bakatalika kubanda liina lya Mwaami Lesa mukulambila kwabo.
Ulu ndolunyungu lwakwe Adamu. Lesa ndyaakalenga Adamu, wakamulenga mucikoshanyo cakwe. 
Wakabalenga musankwa amwanakashi, wabapa coolwe alimwi akubatumba ayi, “Bantu.” 
Adamu ndyaakaba amyaaka ili 130, wakashala mwaana musankwa uyo wakalingabo mbuli nguwe. Wakamupa liina lya Seti. 
Kuswawaawo Adamu wakekala myaaka imwi ili 800. Adamu wakashala baana abamwi. 
Mpeeke wakafwa kaacite myaaka ili 930.
Seti ndyaakaba amyaaka ili 105, wakashala mwaana musankwa Enoshi. 
Seti wakekala myaaka aimwi ili 807. Wakashala baana abamwi, 
alimwi wakafwa kaacite myaaka ili 912.
Enoshi ndyaakaba amyaaka ili 90, wakashala mwaana musankwa Kenani, 
Lyalo wakekala myaaka aimwi ili 815. Wakashala baana abamwi, 
mpeeke wakafwa kaacite myaaka ili 905.
Kenani ndyaakaba amyaaka ili 70 wakashala mwaana musankwa Maalalelo. 
Kuswaawo wakekala amyaaka aimwi ili 840. Wakashala baana abamwi basankwa abanakashi 
akufwa kaacite myaaka ili 910.
Maalalelo ndyaakaba amyaaka ili 65, wakashala mwaana musankwa Jaledi. 
Lyalo wakekala myaaka aimwi ili 830. Wakashala baana abamwi 
akufwa kaacite myaaka ili 895. 
Jaledi ndyaakaba amyaaka 162, wakashala mwaana musankwa Enoki. 
Mpeeke wakekala myaaka aimwi ili 800. Wakashala baana abamwi 
akufwa kaacite myaaka ili 962.
Enoki ndyaakaba amyaaka ili 65, wakashala mwaana musankwa, Metusela. 
Kuswawaawo wakekala myaaka ili 300 kaaenda mubushicibusa aLesa, alimwi wakashala baana abamwi. 
Pantu pomwi, Enoki wakekala myaaka ili 365. 
Enoki wakeenda mubushicibusa aLesa buumi bwakwe boonse. Mpeeke wakashiminganabo ceebo Lesa wakamutola.
Metusela ndyaakaba amyaaka ili 187, wakashala mwaana musankwa wiitwa ayi Lameki. 
Wakekala myaaka aimwi ili 782, wakashala baana abamwi basankwa abanakashi 
akufwa kaacite myaaka ili 969.
Lameki ndyaakaba amyaaka ili 182, wakashala mwaana musankwa. 
Mwaana uyo wakamupa liina lya Nowa akwaamba ayi, “Kuswa kubulongo Lesa mbwaakashinganya uyu mwaana ulaakutufuna mukuyuwaana kwesu.” 
Kuswawaawo Lameki wakekala myaaka ili 595, wakashala abamwi baana 
akufwa kaacite myaaka ili 777.
Nowa ndyaakaba amyaaka ili 500 aimwi peculu, wakashala baana basankwa botatwe Shemu, Amu alimwi aJafeti.
Bantu ndibakafula akwikala mumisena ipusenepusene ya pacishi ca panshi, banakashi kabashalwa. 
Ono bana bakwe Lesa basankwa bakabona ayi banakashi abo mbabotu. Aboobo bakeeba baabo mbobakasala. 
Lyalo Mwaami Lesa wakaamba ayi, “Mushimu wangu teshi ukapikishanye abantu lyoonse ceebo balafwa. Kuswa sunu teshi bakekale myaaka iinda 120.” 
Munshiku isho akunembo, kwakalinga basankwa abanakashi bapolomene pacishi ca panshi abo bakashalwa kubanakashi bakeebwa kubana bakwe Lesa. Mbobaabo bakalinga kupukite kuciindi ca nkondo alimwi bakalinga nshenkalakata shiindaawo.
Ono Mwaami Lesa ndyaakabona mbuli womwi awomwi pacishi ca panshi mbwaakalinga mububi, akubica kwa miyeeyo yabo ciindi coonse, 
wakafwa nsoni kwaamba ayi wakalenga bantu akubabika pacishi ca panshi. Mpeeke cakamucisa abuumbi kumoyo. 
Aboobo wakaamba ayi, “Ntoonyonyoola bantu abo mbondakalenga, pantu pomwi abanyama, shilongolo shinene atuniini sheenda panshi shoonse alimwi abayuni bauluka, mukwiinga canensha nsoni kubalenga.” 
Nakubi boobo Mwaami Lesa wakalinga kukondetwe abuumbi pali Nowa.
Ici ncikani cakwe Nowa. Nowa wakalinga muntu ululeme pabantu bamuciindi cakwe, alimwi wakalinga kweenda mubushicibusa aLesa. 
Nowa wakalinga kucite baana basankwa botatwe, shemu, Amu alimwi aJafeti. 
Ono bamucishi ca panshi bamwi boonse bakenjila mucibiibi pameenso akwe Lesa alimwi bakalinga kucayana abuumbi koonse koonse. 
Lesa wakabona cishi ca panshi mbocakalinga canjila mucibiibi mukwiinga bantu boonse bakalinga kucitabo shibiibi.
Lesa wakaambila Nowa ayi, “Ndayeeya kumanisha buumi bwa bantu boonse. Ntoobanyonyoola cakubamaninisha, ceebo cishi ca panshi cesulabo buumi bwabo bwabulwani. 
Lipangile bwaato bunene kuswa kushisamu shibotu. Upange shipinda mukati akushishingula manenekela mukati apansengwe. 
Upange bulaampa mamita ali 133, mubufwaafwi mamita ali 22, akuya mwiculu mamita ali 13. 
Ubupangile ciluli akushiya musena wa masentimita ali 44 pakati ka ciluli alubasu lwa bwaato. Ubuyakile mindando yotatwe ya shipinda, umwi panshi, umwi pakati aumwi peculu, akubika mulyaango mulubasu. 
Ndaakuleta muyoba pacishi ca panshi kwaamba ayi ukanyonyoole shintu shoonse shuumi. Shintu shoonse shiyoya sha pacishi ca panshi shilaakufwa. 
Sombi ntoopanga cipangano awebo. Ukenjile mubwaato amukaako, bana bako abamakaabo, 
Ukenjishe mucende ampwishi mumushobo womwi awomwi wa banyama, kwaamba ayi batakaloobi. 
Abalo bayuni bobilo bobilo mumushobo womwi awomwi, banyama bobilo bobilo banene abaniininiini balaakwisa kuli ndiwe ayi bataloobi. 
Ukanyamune shakulya sha mushobo uli woonse shaako ashaabo.” 
Nowa wakacita shoonse Lesa nshaakamwaambila.
Mwaami Lesa wakaambila Nowa ayi, “Njila mubwaato abamuŋanda yako boonse. Ndacana kwaamba ayi pabantu boonse mucishi ca panshi ndiwe ucitabo shiluleme. 
Nyamuna abanyama basalalite kweelana aMilawo bali bosanwe abobilo bacende ampwishi mweelo ngomunya. Sombi kubatasalalite kweelana aMilawo ubwese bobilo bobilo mucende ampwishi. 
Nyamuna abayuni basankwa abanakashi bali bosanwe abobilo mumushobo womwi awomwi. Ucite ubo kwaamba ayi banyama abayuni bamushobo womwi awomwi batakaloobi, sombi bakashalane alimwi pacishi ca panshi. 
Na peende nshiku shosanwe ashobilo kuswa sunu ndaakutuma mfula ishi ikaloke kwanshiku shili makumi one malumwi amashiku, kwaamba ayi nyonyoole shintu shoonse shiyoya isho nshindakalenga.” 
Alakwe Nowa wakacita shoonse Lesa nshaakamwaambila.
Nowa wakalinga kucite myaaka ili 600 muyoba uyo ndiwakashika. 
Mpeeke lakwe amukaakwe, bana bakwe basankwa abamakaabo, bakenjila mubwaato kuloonda muyoba uyo. 
Mucende ampwishi pabanyama ba mushobo womwi awomwi pantu pomwi abayuni, basalalite nabi batasalalite 
bakenjila mubwaato kweelana aLesa mbwaakaambila Nowa. 
Ndipakeenda nshiku shosanwe ashobilo muyoba wakesa.
Nowa ndyaakaba amyaaka ili 600, pabushiku bwa likumi anshiiku shosanwe ashobilo, mumweenshi wabili, toonse tuntupu twa mashiba anene ali panshi lya nshi twakacaluka. Ashalo shilyango sha miyoba shakacaluka kwiculu. 
Lyalo mfuula yakaloka pacishi ca panshi kwa nshiku shili makumi one, malumwi amashiku. 
Pabushiku bweenka ubo, Nowa amukaakwe bakenjila mubwaato pantu pomwi abana bakwe basankwa botatwe, Shemu, Amu, Jafeti alimwi abamakaabo. 
Abalo banyama bamushobo womwi awomwi, bafubwa abamuluundu, banene abaniini alimwi abayuni ba mushobo uli woonse, bakayaabo. 
Cisankwa acanakashi pamushobo womwi awomwi wa shintu shiyoya shoonse shakenjila mubwaato pantu pomwi aNowa, 
kweelana aLesa mbwaakaamba. Lyalo Mwaami Lesa wakacala cisasa Nowa ndyaakenjila mubwaato.
Imfula yakatolelela kwa nshiku shili makumi one, alimwi mbuli maanshi mbwaakalinga kuya cifula bwaato bwakatalika kuseela. 
Maanshi akafulilaako, abwalo bwaato bwakalinga kuya ciseela peculu lya maanshi. 
Akafula cakwaamba ayi akepisha tulundu twiindaawo kulaampa. 
Akatolelela kuya cifula tibili ainda patulundu amamita osanwe aobilo kuya mwiculu. 
Shintu shoonse shiyoya pacishi ca panshi shakafwa. Nkokwaamba ayi bayuni, banyama alimwi abantu boonse. 
Shoonse shakalinga kuyoya pacishi ca panshi shakafwa. 
Mwaami Lesa wakanyonyoola shoonse shakalinga kucite buumi pacishi ca panshi, nkokwaamba ayi bantu, banyama, abayuni. Bakacaalakobo nguNowa abaabo mbwaakalingaabo mubwaato. 
Maanshi akatalika kuya panshi ndipakeenda nshiku shili mwaanda anshiiku makumi osanwe.
Lesa taakalinga kumulubiteeko Nowa abanyama mbwaakalingaabo mubwaato. Aboobo wakalengesha muuwo kupuupa amaanshi kuya ciyuma. 
Tuntupu twa maanshi apanshi ashilyaango sha miyoba mwiculu shakacalwa. Mfuula yakacileka, 
amaanshi akalinga kuya ciyuma paniininiini kwanshiku shili 150. 
Pabushiku bwalikumi anshiiku shosanwe ashobilo bwa mweenshi wasanu ayobilo, bwaato bwakekala pacilundu ca Alalati. 
Maanshi akatolelela kuya ciyuma lyalo pabushiku butaanshi bwa mweenshi walikumi nsonga sha tulundu shakaboneka.
Ndipakeenda nshiku makumi one Nowa wakacalula mbwelyo ya bwaato, 
akutuma cikwangala. Cikwangala uyo taakwe kuboola sombi wakalinga kunoolelembabo mwiculu kushikila maanshi oonse ayuma. 
Muciindi ceenka ico Nowa wakatuma mpolobe kwaamba ayi abone na ayuma, 
sombi ceebo cakwaamba ayi maanshi akalinga kucilibo poonse poonse, mpolobe taikwe kucana pakwikala. Aboobo yakooluka kuboolela kubwaato, mpeeke Nowa wakakusha lyaansa akwiinjisha mubwaato. 
Nowa wakalindila kwanshiku shili shosanwe ashobilo, mpeeke wakatuma mpolobe alimwi. 
Ndyeyakapiluka macolesha, yakaletelela aliteu lya olifi. Aboobo Nowa wakeshiba kwaamba ayi maanshi aceyaako. 
Lyalo wakalindilaako ashimwi nshiku shosanwe ashobilo akutuma mpolobe alimwi. Ono ulu lweendo, taikwe kupiluka.
Nowa ndyaakaba amyaaka ili 601, pabushiku butaanshi bwa mweenshi utaanshi, maanshi akayuminina. Mpomunyaawo Nowa wakacalula cisasa ca bwaato bunene ubo akubona ayi inshi itooya ciyuma. 
Bushiku bwa makumi obilo ashosanwe alimwi ashobilo bwa mweenshi wabili, inshi yakamaninina kuyuma.
Mpeeke Lesa wakaambila Nowa ayi, 
“Swa mubwaato amukaako alimwi abana bako basankwa abalo abamakaabo. 
Kusha bayuni abanyama boonse kwaamba ayi bakashalane alimwi akumwaika koonse koonse pacishi ca panshi.” 
Aboobo Nowa wakaswa mubwaato amukaakwe alimwi abana bakwe basankwa abalo abamakaabo. 
Banyama boonse abayuni bakaswa mubwaato akuya mutukototukoto twa mishobo yabo.
Nowa wakayakila Mwaami Lesa cipaililo. Mpeeke pabanyama abayuni basalalite kweelana aMilawo, wakabwesa womwi womwi akubatenta pacipaililo bakabumbulu ayi ngumulambu kuli Lesa. 
Bweema bwa mulambu bwakakondelesha Mwaami Lesa, lyalo wakalyaamboosha ayi, “Teshi nkashinganewo cishi ca panshi alimwi ceebo ca sheesho muntu nshaacita. Ndishi kwaamba ayi kuswabo kubwanike miyeeyo ya muntu njibiibi. Teshi nkanyonyoolewo shintu shiyoya shoonse mbuli mbondacita bulya. 
Ono kulilabo cishi kaciciliiko, kunanooli ciindi ca kushanga akutebula. Kunanooli kutontola akulungula, cilimo amupewo, malumwi amashiku.”
Lesa wakapa coolwe Nowa abana bakwe basankwa akwaamba ayi, “Amushale baana baanji kwaamba ayi bamulunyungu lwako bakekaale koonse koonse mucishi ca panshi. 
Banyama abayuni boonse alimwi answi shoonse shinanookala kashikuloonda. Shoonse shabikwa mumaansaako. 
Ono inga mwashilya pantu pomwi ashabucisa. Ndamupa shoonse kwaamba ayi munoolya. 
Ncemuteeletebo kulya, ninyama icicite bulowa. Ndamukasha kucita boobo mukwiinga buumi buli mubulowa. 
Na muntu watila bulowa bwa mubye, ulaakupekwa mulandu. Ndaakupa mulandu akucaya munyama uli woonse ucaya muntu. 
Muntu wakalengwa mucikoshanyo cangu, aboobo muntu uli woonse ucaya umwi, alakwe muntunyina ulaakumucaya. 
Ulyeelete kuba abaana baanji kwaamba ayi bamulunyungu lwako bakekaale koonse koonse mucishi ca panshi.”
Mpeeke Lesa wakaambila Nowa abana bakwe basankwa ayi, 
“Ntoopanga cipangano bulya amwebo, pantu pomwi abamulunyungu lwanu, 
ashintu shimwi shoonse shiyoya. Nkokwaamba ayi bayuni abanyama nabi ayi shoonse nshemwakaswaasho mubwaato. 
Ngaaya maswi a cipangano cangu amwebo, Ndashomesha kwaamba ayi teshi nkanyonyoolewo shintu shiyoya kumaanshi. Muyoba teshi ukanyonyoolewo tubili cishi ca panshi. 
Ono mbuli citondesho ca cipangano ici camuyayaya ncentoopanga amwebo pantu pomwi ashimwi shoonse shiyoya, 
ntoobika nkongolo yangu mumakumbi. Citooba citondesho ca cipangano cangu acishi ca panshi. 
Kulilabo na mwiculu ndashinkaamo makumbi ankongolo yaboneka, 
ndanokwiibaluka kwaamba ayi ndakamushomesha pantu pomwi abanyama ayi teshi nkanyonyoolewo tubili shiyoya kumuyoba. 
Na nkongolo yaboneka mumakumbi, ndaakwiibona akwiibaluka cipangano camuyayaya ncendakapanga pakati kangu ashimwi shoonse shiyoya sha pacishi ca panshi. 
Ico ncecitondesho ca cipangano ncentoopanga ashintu shoonse shiyoya.”
Bana bakwe Nowa bansankwa abo mbwaakaswaabo mubwaato bunene nguShemu, Amu alimwi aJafeti. Amu wakaba ishi Kenani. 
Aba bana bakwe Nowa botatwe mbobamashali bakulukulu ba bantu boonse bali pacishi ca capanshi.
Nowa wakalinga mulimi alimwi ngomutaanshi kulima muunda wa minyansa. 
Ono ndyaakanwa waini wa minyansa iyo wakakolwa akoonabo matakosha mutente yakwe. 
Amu ishi Kenani, ndyaakabona matakosha a baishi wakaya mukulwiita bamakwabo bobilo pansengwe. 
Sombi Shemu aJafeti bakabwesa cakufwala, akucibika kumafushi. Lyalo bakenjila mutente mamfuteenuma akumufweka ishiwabo. Tabakwe kulangaako ceebo tebakalinga kusuni kubonena ishiwabo.
Nowa ndyaakakololokwa akwishiba cakacita mwanaakwe mwanikebantu kuli nguwe, 
Wakaamba ayi,
Alimwi wakaamba ayi,
Lesa aakomeneshe buleelo bwakwe Jafeti.
Muyoba ndiwakamana, Nowa wakekala myaaka ili 350. 
Pantu pomwi wakekala myaaka ili 950, lyalo wakafwa.
Ici ncikani capali Shemu, Amu alimwi aJafeti bana bakwe Nowa. Aba botatwe bakaba abana basankwa muyoba ndiwakamana.
Bana bakwe Jafeti basankwa bakalinga Goma, Magogu, Medayi, Jafani, Tubali, Mesheki alimwi aTailasi. 
Bamulunyungu lwakwe Goma bakalinga Ashikenasi, Lifati alimwi aTogama. 
Bamulunyungu lwakwe Jafani bakalinga Elisha, Sipeeni, Saipulasi, aLodisi. 
Aba bakalinga mbobamashali bakulukulu ba bantu abo bekala muya loombe lwa lweenge apansumbu. Mbobantu bomwi bamulunyungu lwakwe Jafeti bekala mumishobo ipusenepusene ashishi. Bamwi abamwi balaamba mumulaka wabo.
Bana bakwe Amu basankwa bakalinga Kushi, Ijipiti, Libya aKenani. 
Bamulunyungu lwakwe Kushi bakalinga Seba, Afila, Sabita, Laama aSabiteka. Bamulunyungu lwakwe Laama bakalinga Seba alimwi aDedani. 
Kushi wakashala mwaana musankwa wiitwa ayi Nimulodi uyo wakaba shikulwana mutaanshi wakalinga kwiindaawo cishi coonse. 
Nimulodi wakalinga mufwimi wiindaawo kwiinda mulucafwo lwa Mwaami Lesa. Nceceeco bantu ncebacitile mwaambo wakwaamba ayi, “Lesa aakulengeshe kuba mufwimi wiindaawo mbuli Nimulodi!” 
Pakutaanguna buleelo bwakwe bwakalinga kusenkanya Babiloni, Eleki, alimwi aAkadi, shoonse shotatwe kashili muBabiloniya. 
Kuswa mumusena ulya wakaya kuAsilya akuyaka ndabala inene ya Ninife, Lewoboti Ili, Kala, 
alimwi aLeseni, iyo ili pakati ka Ninife andabala inene iindaawo ya Kala.
Bamulunyungu lwakwe Ijipiti bakalinga mbantu ba muLidiya, Anamu, Leabu, Nafutu, 
Patilusi, Kasulu, alimwi aKileti mushali mukulukulu wa bene Filisiti.
Bana bakwe Kenani basankwa nguSidoni munenebantu, aEti. 
Alimwi Kenani wakalinga mushali mukulukulu wa bene Jebusi, bene Amo, bene Gegashi, 
bene Ifi, bene Aki, bene Sini 
bene Afadi, bene Semali, abene Amati. Mishobo ipusenepusene ya bene Kenani yakapalangana cakusenya manyinsa acishi cabo 
kutalikila kuSidoni kuya cakumalenge kushika kuGela pafwaafwi aGasa, kuya cakwicwe nkwiinda kuSodoma, Gomola, Adima, aSiboimi pafwaafwi aLasha. 
Aba mbobamulunyungu lwakwe Amu, bashiite mumishobo ipusenepusene ashishi. Bamwi abamwi balaamba mumulaka wabo.
Shemu munenebantu kuli Jafeti, wakalinga ngomushali mukulukulu wa baEbulu boonse. 
Bana bakwe Shemu basankwa bakalinga Elamu, Ashuwa, Apakishadi, Ludi alimwi aAlamu. 
Bamulunyungu lwakwe Alamu mbantu bene Usi, Ulu, Geta, alimwi aMesheki. 
Apakishadi wakalinga ishi Shela, uyo wakalinga ishi Eba. 
Eba wakashala baana basankwa bobilo. Umwi wakalinga kwiitwa ayi Pelegi ceebo muciindi cakwe bantu ba mucishi ca panshi bakalinga kupanseene. Umwi wakalinga kwiitwa ayi Jokutani. 
Bamulunyungu lwakwe Jokutani mbantu bene Alimodadi, Shelefu, Aasamafeti, Jela, 
Adolamu, Usali, Dikila, 
Obali, Abimaeli, Sheba, 
Ofa, Afila alimwi aJobabi. Boonse bakalinga bamulunyungu lwakwe Jokutani. 
Musena ngobakalinga kwikalaamo wakalinga kutalikila kuMesha kushika kuSefali mushishi sha tulundu kwicwe. 
Boonse abo mbamulunyungu lwakwe Shemu bashiite mumishobo ipusenepusene ashishi alimwi bamwi abamwi balaamba mumilaka yabo.
Alimwi boonse aba mbamulunyungu lwakwe Nowa mushobo amushobo, kweelana alunyungu lwa nguwo. Muyoba ndiwakamana mishobo yoonse ya pacishi ca panshi yakaswa kubana bakwe Nowa basankwa.
Pakutaanguna bantu boonse bamucishi bakalinga kucitebo mulaka womwi alimwi bakalinga kusebenseshabo maswi a mulaka weenka uyo. 
Ono mukweendaanaendaana kwicwe bakashika kucinyika ca Babiloniya akwikala kweenka uko. 
Mpeeke boonse bakaamba ayi, “Kamwisa tuume ncelwa akushitenta kabotu.” Bakasebensesha ncelwa kuteshi mabwe, bakalinga kuyakisha manenekela. 
Lyalo bakaamba ayi, “Ono atuyake ndabala inene acaanda cilaamfu cishika kwiculu, kwaamba ayi tupange liina, akwaamba ayi tutapalanganini mucishi ca panshi.”
Mpeeke Mwaami Lesa wakesa panshi mukubona ndabala inene acaanda cilaamfu ico cakayaka bantu abo, 
akwaamba ayi, “Ono aba bantu boonse mbamushobo womwi alimwi balaamba mulaka womwi. Aya ngamatalikilo aceeco nceshi banoocita. Onoono bantu aba bananookonsha kucita cili coonse ncebasuni! 
Atuye panshi tuye tufulunganye mulaka wabo kwaamba ayi banoobula kunyumfwana womwi awomwi.” 
Aboobo Mwaami Lesa wakabapalanganishisha kumbasu shoonse sha cishi ca panshi, lyalo bakacileka kuyaka ndabala inene iyo. 
Ndabala inene iyo yakeetwa ayi Babiloni ceebo uko Mwaami Lesa wakafulunganya mulaka wa bantu boonse, alimwi nkuswa kooko nkwaakapalanganishisha bantu kuya mumbasu shoonse sha cishi ca panshi.
Bamulunyungu lwakwe Shemu mbaaba. Ndipakeenda myaaka yobilo muyoba ndiwakamana, Shemu ndyaakakwanisha myaaka ili 100, wakashala mwaana musankwa, Afakisadi. 
Kuswawaawo wakekala aimwi myaaka ili 500 alimwi wakashala baana abamwi basankwa abanakashi.
Afakisadi ndyaakakwanisha myaaka ili 35, wakashala mwaana musankwa, Shela. 
Kuswawaawo wakekala aimwi myaaka ili 403 alimwi wakashala baana abamwi.
Shela ndyaakaba amyaaka ili 30, wakashala mwaana musankwa, Eba. 
Kuswawaawo wakekala aimwi myaaka ili 403 alimwi wakashala baana abamwi. 
Eba ndyaakaba amyaaka ili 34, wakashala mwaana musankwa, Pelegi. 
Kuswawaawo wakekala aimwi myaaka ili 430 alimwi wakaba abaana basankwa abanakashi.
Pelegi ndyaakaba amyaaka ili 30, wakashala mwaana musankwa, Leu. 
Kuswawaawo wakekala aimwi myaaka ili 209 alimwi wakashala baana abamwi.
Leu ndyaakaba amyaaka ili 32, wakashala mwaana musankwa, Selagi. 
Kuswawaawo wakekala aimwi myaaka ili 207 alimwi wakashala baana abamwi.
Selagi ndyaakaba amyaaka ili 30, wakashala mwaana musankwa, Nawoli. 
Kuswawaawo wakekala aimwi myaaka ili 200 alimwi wakashala baana abamwi.
Nawoli ndyaakaba amyaaka ili 29, wakashala mwaana musankwa, Tela. 
Kuswawaawo wakekala aimwi myaaka ili 119 alimwi wakashala baana abamwi.
Tela ndyaakaba amyaaka ili 70, wakashala baana basankwa, Abulamu, Nawoli, alimwi aAlani.
Bamulunyungu lwakwe Tela mbaaba. Tela wakalinga ishi Abulamu, Nawoli alimwi aAlani. Alani ngowakashala Loti, 
alimwi wakafwita mundabala ine mishaabo yakalinga kwiitwa ayi Ulu ili muBabiloniya, baishi kabacili boomi. 
Abulamu wakeeba Salai, alakwe Nawoli wakeeba Milika mwanaakwe Alani mwanakashi. Alani wakalinga ishi Milika alimwi aIsika. 
Salai taakalinga kushala.
Tela wakanyamuka amwanaakwe musankwa Abulamu, Loti mushikulu wakwe uyo wakalinga mwanaakwe Alani, Salai mulokashi wakwe uyo wakalinga muka Abulamu, akuya kuKenani kuswa mundabala inene ya Ulu mucishi ca Babiloniya. Bakaya amukushika kuAlani uko nkobakaya mukwikala. 
Tela wakafwa kaacite myaaka ili 250.
Mwaami Lesa wakaambila Abulamu ayi, “Shiya cishi cine mishaanu, bamakwanu alimwi aŋanda ya baiso, uye kumusena ngweshi nkakutondeshe. 
Ndaakukupa bamulunyungu lwako baanji, alimwi balaakuba mushobo wiindaawo. Ndaakukupa coolwe akulengesha liina lyako kupuka ayi bantu bakabe acoolwe ceebo ca ndiwe.
“Ndaakupa coolwe boonse abo bakupa coolwe,
Abulaamu ndyaakaba amyaaka ili 75, wakanyamuka kuswa kuAlani kweelana abwakamwaambila Lesa. Loti alakwe wakayaakwe. 
Abulamu wakanyamuka aSalai mukaakwe, Loti mwiicwa wakwe, abuboni boonse alimwi abasha boonse mbobakabaabo muAlani, akuya kucishi ca Kenani.
Abulamu wakeenda mucishi ico akushika kumubanga wa kuMole muShekemu. Paciindi ico bene Kenani bakalinga kunoocikala mucishi ceenka ico. 
Mwaami Lesa wakaboneka kuli Abulamu akumwaambila ayi, “Ici ncecishi nceshi nkape bamulunyungu lwako.” Lyalo Abulamu wakayakila Mwaami Lesa cipaililo peenka apo mpaakaboneka kuli nguwe. 
Kuswawaawo wakatuntuluka kuya kumalenge kucishi ca tulundu, kwicwe lya ndabala ya Betelo akuyaka misumba yakwe pakati ka ndabala ya Betelo yalo kaili kumbo, aya Aayi yalo kaili kwicwe. Kulya akwalo wakayaka cipaililo akulambila Mwaami Lesa. 
Lyalo wakalinga kuya cituntulukatuntulukabo kuya kulubasu lwa kumalenge a Kenani.
Ono muKenani mwakalinga nsala abuumbi cakwaamba ayi Abulamu wakalinga kuya cisena kumalenge tibili washika akuIjipiti, kwaamba ayi akekaale nkuko paciindi ici ca nsala. 
Ndyaakalinga pafwaafwi akusotoka nyinsa ya Ijipiti, wakaambila Salai mukaakwe ayi, “Webo uli mwanakashi mubotu abuumbi. 
Na bene Ijipiti bakakuboone, batookuyeyeela ayi uli mukaangu, aboobo batooncaya akukuleka webo kooli muumi. 
Ubaambile ayi uli nankashi yangu. Ono ceebo ca ndiwe teshi bancaaye alimwi batoomamba kabotu.” 
Ndyaakasotoka nyinsa kuya muIjipiti, bene Ijipiti bakamubona mukaakwe Abulamu ayi ngumubotu. 
Bamwi bamanenenene ba kunkuta bakamubona akwaambila Falawo mwaami wabo mbuli mbwaakalinga mubotu. Aboobo wakatolwa kuŋanda yakwe Falawo. 
Ceebo cakwe, mwaami uyo wakamulela kabotu Abulamu akumupa matanga a mbelele a mpongo, ŋombe ambongolo, basha alimwi angamela.
Sombi ceebo cakwaamba ayi mwaami wakabwesa muka Abulamu, Mwaami Lesa wakatuma malwashi ayoosha kuli nguwe akubaabo boonse bamuŋanda yakubwalo. 
Lyalo Falawo wakatuma nkombe ayi Abulamu ese. Mpeeke wakamwiipusha ayi, “Nciinshi ncewakacita kuli ndime? Tookwe kundwiitilanshi ayi mwanakashi uyu ngumukaako? 
Wakandwiitilanshi ayi ngunankashi yako, akundeka ayi mweebe? Ngooyu mukaako, mubwese, usweemo muno!” 
Mpomunyaawo mwaami wakatuma bantu bakwe, ayi batole Abulamu akumushiya kunsengwe lya cishi pantu pomwi amukaakwe alimwi ashintu shoonse nshaakalinga kucite.
Abulamu wakaya kumatwa ndyaakaswa muIjipiti wakaya kucipansha ca kumalenge ca Kenani pantu pomwi amukaakwe alimwi ashintu shakwe shoonse. Loti alakwe wakayaakwe. 
Abulamu wakalinga mubile abuumbi mubanyama bafubwa alimwi asilifa agolodi. 
Mpeeke wakanyamuka apo, kaaya cituntulukabo musena amusena kuya kuBetelo. Wakashika kumusena uyo uli pakati ka Betelo aAyi apo pakalinga misumba yakwe kataanshi, 
alimwi apo mpwaakalinga wayaka cipaililo. Apo Abulamu wakalambila Mwaami Lesa.
Loti alakwe wakalinga kucite mbelele, mpongo aŋombe, alimwi abamuŋanda yakwe kubikaawo abasebenshi. 
Aboobo tepakalinga musena unene wakwaamba ayi bekale bobilo pantu pomwi, ceebo bakalinga kufubite abuumbi. 
Alimwi kwaambana kwakatalika pakati ka beembeshi bakwe Abulamu abakwe Loti. Paciindi ico bene Kenani abene Pelisi abalo bakalinga kunoocikala mucishi ceenka ico.
Aboobo Abulamu wakaambila Loti ayi, “Patabi kwaambana pakati kako anebo, nabi pakati ka beembeshi bako abaangu ceebo tuli bamukowa. 
Ono atupansaane. Usale musena uli woonse ngoosuni. Nkokwaamba ayi webo uye kulubasu lumwi anebo luumbi.”
Loti wakalangalanga akubona kwaamba ayi cinyika coonse ca Joodani, kuyabo akuSowa, cakalinga kucite maanshi abuumbi, anga ngumuunda wa Mwaami Lesa nabi cishi ca Ijipiti. Ici cakalinga nciindi Mwaami Lesa kaatana kunyonyoola mandabala anene a Sodoma a Gomola. 
Mpeeke Loti wakasala cinyika ca Joodani akusenaako kwicwe. Ubo mbobakapansaana bobilo abo. 
Abulamu wakekala muKenani alakwe Loti wakekala pakati ka mandabala anene akalinga munyika ya Joodani. Misumba yakwe wakaiyakila pafwaafwi aSodoma 
umo mwakalinga bantu beshikubisha alimwi bakalinga kubisha abuumbi pameenso aMwaami Lesa.
Loti ndyaakaya, Mwaami Lesa wakaambila Abulamu ayi, “Kuswawaawo mpoobete, langishisha kabotu kumatwa akumalenge, kwicwe akumbo. 
Cishi coonse ici ncewabona ntookupa abamulunyungu lwako, alimwi cilaakunoolibo caako muyayaya. 
Ndaakukupa baana baanji cakwaamba ayi taaku eshi akakonshe kubabelenga. Nkokwaamba ayi na muntu wakonsha kubelenga museese, inga wakonsha kubelenga abamulunyungu lwako. 
Ono koya ucishinguluke cishi coonse ici mukwiinga ntookupa coonse.” 
Mpeeke Abulamu wakalonga akuyaka misumba yakwe pafwaafwi amibanga ya kuMamule muEbuloni. Uko nkwaakayakila Mwaami Lesa cipaililo.
Paciindi ici Amulafelo mwaami wa cishi ca Babiloniya, Alioki mwaami wa Elasa, Cedalaoma mwaami wa Elamu, aTidali mwaami wa Goiimu, 
bakaya mukulwana aBela mwaami wa Sodoma, Belisha mwaami wa Gomola, Shinabu mwaami wa Adima, Shemeba mwaami wa Seboyimu alimwi amwaami wa Bela nkokwaamba ayi Sowa. 
Aba bali bosanwe bacaalila bakabungana pantu pomwi akupanga likoto lyomwi lya bashilumamba mucinyika ca Sidimu ico bulya ciitwa ayi Lweenge lwa Mwiinyo. 
Kwa myaaka ili likumi ayobilo bakalinga kweendeleshekwa aCedolaoma, sombi mumwaaka wa likumi ayotatwe bakamubukila. 
Mumwaaka wa likumi ayone Cedalaoma abaabo mbwaakalinga kucatenaabo pantu pomwi bakaya mukulwana akukoma bene Lefayi muAshitaloti Kanaimu, baSusimu muAmu, baEmi muliwesa lya Kilyataimu, 
abene Oli mutulundu twa Edomu, kubakonkela kushika akuElipalani kweela lya luyanga. 
Lyalo bapiluluka akuboola kuKadeshi iyo yakalinga kwiitwa ayi Eni Mishipati. Bakakoma cishi ca bene Amaleki abene Amoli abo bakalinga kwikala muAsasoni Tamala.
Mpeeke mwaami wa muSodoma, Gomola, Adima, Seboyimu alimwi awa muBela bakabunganya bashilumamba babo kwaamba ayi baye kunkondo mucinyika ca Sidimu akulwana 
bamaami ba Elamu, Goiimu, Babiloniya alimwi aElasa. Bamaami bosanwe kulwana bali bone. 
Cinyika cilya cakalinga kuswitebo shikaanda mwakalinga kuswa manenekela. Aboobo mwaami wa muSodoma awa muGomola na beelesha kucica nkondo bakalinga kuwita mushikaanda isho, sombi bamaami bamwi botatwe bakacicila kutulundu. 
Lyalo bamaami bone balya bakabwesa shintu shoonse muSodoma aGomola kubikaako ashakulya, mpeeke baya. 
Ono Loti, mwiicwa wakwe Abulamu, wakalinga kwikala muSodoma, aboobo bakamutola ashintu shakwe shoonse.
Mpomunyaawo musankwa wakaloboka akuya mukuluula shoonse ishi kuli Abulamu muEbulu. Abulamu uyo wakalinga kwikala pafwaafwi amibanga yakwe Mamule mwine Amoli, mukwabo Eshikoli alimwi aAneli. Bamukowa aba boonse Abulamu mbwaakalingaabo pantu pomwi. 
Abulamu ndyaakanyumfwa kwaamba ayi mwiicwa wakwe watolwa busha, wakabunganya basankwa beshikulwana pamisumba yakwe abo bakalinga kushika 318 boonse pantu pomwi. Mpeeke bakakonkela bamaami abo kuya mukushika akuDani. 
Kulya wakapansaanya bantu bakwe mutukototukoto, bakalwana beshinkondonyinaabo mashiku akubakoma. Wakabatandaanya akubashisha kuOba kumatwa a Damasikasi. 
Shintu shoonse shakalinga shatolwa wakashiboosha. Loti mwiicwa wakwe alakwe wakamupilusha ashintu shakwe shoonse, balutundu alimwi abamwi bantu bakaangilwa pantu pomwi.
Abulamu ndyaakaboola kuswa mukukoma Cedalaoma abamaami mbwaakalinga kucafwanaabo, mwaami wa Sodoma wakesa mukumwaansha mucinyika ca Shafe, nkokwaamba ayi cinyika ca mwaami.
Lyalo Melikisedeki mwaami wa Salemu wakaleta shinkwa awaini. Melikisedeki wakalinga mupailishi munene wakwe Lesa wakwiculu Wiindaawo. 
Wakapa coolwe Abulamu akwaamba ayi,
Aalumbwe Lesa wakwiculu Wiindaawo,
Lyalo mwaami wa Sodoma wakaambila Abulamu ayi, “Shintu shoonse nshiwapilusha nshaako, sombi nebo umpekobo bantu bangu.”
Abulamu wakakumbula ayi, “Ndashinisha pameenso aMwaami Lesa wakwiculu Wiindaawo, mulengi wa liculu acishi ca panshi, 
ayi teshi ncaaleewo acintu cili coonse caanu, busalu nabi intambo ya kunsapato. Mukwiinga ubo ndyeshi mukabule kwaambaawo ayi, ‘Ndime ndakalengesha Abulamu kubila.’ 
Taaku nceshi mbweseewo ayi ncaangu. Ntootambulabo isho bantu bangu nshibasebensesha. Nakubi boobo abo mbooncafwanaabo munkondo Aneli, Eshiko aMamule balo bapekwe shibeelete.”
Kuswawaawo Abulamu wakanyumfwa Mwaami Lesa kaamba kuli nguwe anga muciloto ayi,
Sombi Abulamu wakakumbula ayi, “NoBaami Beshinkusu shoonse, nebo nshiciteewo mwaana, ino cilambu canu cilicite mpindunshi kuli ndime? Eliyasa eenkabo wa kuDamasikasi njempyani yangu. 
Tamukwe nkupaawo baana, aboobo womwi pabasha bangu ulaakubwesa buboni bwangu ndaakufwa.”
Lyalo wakanyumfwa Mwaami Lesa kaamba alimwi kuli nguwe ayi, “Musha uyu Eliyasa, teshi ngweshi akabwese buboni bwako waakufwa. Mwaana musankwa wakushala omwiine ngweshi akabwese buboni bwako.” 
Mwaami Lesa wakatola Abulamu pansengwe akwaamba ayi, “Langilisha mwiculu alimwi weeleshe kubelenga nyenyeenshi. Ncakwiila ulaakuba abamulunyungu lwako baanji anga ninyenyeenshi.”
Abulamu wakashoma Mwaami Lesa, aboobo Lesa wakamwaamba ayi uliluleme.
Lyalo Mwaami Lesa wakamwaambila ayi, “Ndime Mwaami wakakukusha mundabala ya Ulu mucishi ca Babiloniya kwaamba ayi nkupe cishi cino ayi ncaako.” 
Sombi Abulamu wakeepusha ayi, “NoBaami Beshinkusu shoonse, ino inga ndeshiba buyani ayi ncaangu?” 
Mwaami wakamwaambila ayi, “Ndetele mpwishi yomwi, mpongo, ambelele isankwa. Shoonse ishi shilyeelete kuba amyaaka yotatwe. Undetele ankulimba yomwi alimwi ampolobe.” 
Abulamu wakaleta banyama abo, wakabatimbula pakati akubika shipimpita shilya lubamba mumindando yobilo. Nakubi boobo bayuni taakwe kubatimbula. 
Makubi akesa pabanyama abo, sombi Abulamu wakaatandaawo.
Lisuba ndilyakalinga kuya cipila, Abulamu wakoona mutulo. Mpeeke munshinshe ulemu alimwi uyoosha wakesa pali nguwe. 
Lyalo Mwaami Lesa wakamwaambila ayi, “Bamulunyungu lwako balaakuba beensu mucishi citeshi cabo. Balaakuba basha uko akweendeleshekwa calunkutwe kwamyaaka ili 400. 
Sombi ndaakutondesha bukali kucishi ico ceshi cikabatole busha. Pakuswaako kucishi uko balaakubwesa buboni buunji abuumbi. 
Webo omwiine ulaakwikala buumi buswite kushika kubucembele, ulaakufwa muluumuno akubikwa. 
Palaakwiinda myaaka ili 400 kwaamba ayi bamulunyungu lwako bese mucishi cino, ceebo bene Amoli teshi nkabatandeemo kabatana kuba bamucita shibi beelete kutondeshekwa bukali.”
Lisuba ndilyakapila, lyalo pashiya, mupika wa mulilo wakalinga kusunta, acimunimweenge ca mulilo cakalinga kunyaka shakaboneka cakufwambaana akwiinda pakati ka mindando ya shipimpita sha banyama. 
Lyalo apo peenka Mwaami Lesa wakapanga cipangano aAbulamu wakaamba ayi, “Ndashomesha kupa bamulunyungu lwako cishi coonse ici kuswa kumanyinsa aIjipiti kushika akuMulonga wa Yufuletisi, 
kubikaako acishi ca bene Keni, bene Kenisi, bene Kadimoni, 
bene Iti, bene Pelisi, bene Lefayi, 
bene Amoli, bene Kenani, bene Gegashi alimwi abene Jebusi.”
Ono Salai muka Abulamu taakwe kumushalilawo baana. Sombi wakalinga kucite musha mwanakashi mwine Ijipiti wakalinga kwiitwa ayi Aga. 
Aboobo wakaambila Abulamu ayi, “Mwaami Lesa wankasha kwaamba ayi mbe abaana. Kamuya mukumanebo amusha wangu. Mpashi inga wanshalilaako baana.” Abulamu wakasumina cakaamba Salai. 
Mpeeke Salai wakamupa Aga ayi abe ngokasuwa wakwe. Ici cakacitika Abulamu kaacite myaaka likumi kwikala muKenani. 
Abulamu wakakumana aAga mpeeke wakamita. Aga ndyaakashiba ayi waba alifumo, wakalisumpula akutalika kusebaanya Salai.
Lyalo Salai wakaambila Abulamu ayi, “Ndimwe mwalengesha kwaamba ayi Aga ansebaanye. Nebo nemwiine ndime ndakamupa kuli ndimwe. Ono kuswabo mbwaakashibila ayi wamita, ulansebaanya. Ncibotu, Lesa mwiine aomboloshe akwishiba ululeme pali ndiswe sobilo, mwebo na nebo!”
Abulamu wakakumbula ayi, “Aga webo ngumusha wako alimwi ndiwe umweendelesha. Cita cili coonse ncoosuni kuli nguwe.” Lyalo Salai wakalela Aga calunkutwe, mpeeke wakaloboka, waya.
Ono munjelo wa Mwaami Lesa wakakumanya Aga pakantupu muluyanga, munshila iya kuSheli 
akumwaambila ayi, “Aga omusha wakwe Salai, waswa kuli alimwi utooya kuli?”
Munjelo wakaamba ayi, “Boola uye ukabe musha wakwe.” 
Alimwi wakaamba ayi, “Ndaakukupa bamulunyungu lwako baanji, muntu mbaatakoonshi kubelenga.” 
Mpeeke munjelo wa Mwaami Lesa wakamwaambila alimwi ayi,
Sombi mwanaako uyo ulaakunookala anga nimbongolo ya muluundu.
Aga wakaliipusha ayi, “Sa ncakwiila ndaboona Lesa akucaala kaandi muumi?” Lyalo Mwaami Lesa uyo wakaamba anguwe wakamutumba ayi, “Lesa Uyo Umbona.” 
Nceceeco bantu ncebeetila mukalo uli pakati ka Kadeshi aBeledi ayi, “Mukalo wa Wooyo Muumi Umbona.” 
Aga wakashala mwaana wakwe Abulamu akumutumba ayi Ishimaeli. 
Paciindi ico Abulamu wakalinga kucite myaaka ili 86.
Abulamu ndyaakaba amyaaka ili 99, Mwaami Lesa wakaboneka kuli nguwe akwaamba ayi, “Ndime Lesa Shinkusu shoonse. Nyumfwile alimwi kocita shiluleme lyoonse. 
Ndaakupanga cipangano cangu andiwe akukupa bamulunyungu lwako baanji.” 
Abulamu wakafukama akushisha ciwa panshi, lyalo Lesa wakaamba ayi, 
“Cipangano cangu nceeci. Ndashomesha kwaamba ayi ulaakuba mushali mukulukulu wa mishobo iinji. 
Liina lyako teshi linoocili ayi Abulamu sombi ayi Abulaamu. Ceebo ntookulengesha ayi ube mushali mukulukulu wa mishobo iinji. 
Ndaakukupa bamulunyungu lwako baanji cakwaamba ayi bamwi balaakuba bamaami. Bamulunyungu lwako balaakufula cakuba mishobo iinji.
“Ndaakucita mbondashomesha kuli ndiwe akubamulunyungu lwako mumyaaka iinji itoosa kweelana ambocili ncipangano camuyayaya. Ndaakuba Lesa wako awa bamulunyungu lwako. 
Ndaakukupa cishi ici umo bulya mooli mweensu. Cishi ici ca Kenani coonse cilaakuba ca bamulunyungu lwako kwamuyayaya alimwi ndaakuba Lesa wabo.”
Lesa wakaambila Abulaamu ayi, “Awebo ulyeelete kusumina ayi ulaakulama cipangano cangu, pantu pomwi abamulunyungu lwako abo beshi bakabeeko kunembo. 
Webo abamulunyungu lwako mulyeelete kusumina kupalula basankwa boonse pakati kanu. 
Kuswa sunu mulyeelete kupalulwa kwaamba ayi cibe citondesho ca cipangano pakati kanu anebo. 
Kulilabo mwaana musankwa na wakwanisha nshiku shosanwe ashotatwe kubikaako abasha bashalilwa mumaanda anu alimwi abaabo boolwa kubaswamashi balyeelete kupalulwa mbomunya ubo. 
Womwi awomwi ulyeelete kupalulwa, alimwi ici cilaakuba citondesho ciboneka pamibili yanu kwaamba ayi cipangano cangu ncamuyayaya. 
Musankwa uli woonse utana kupalulwa teshi anoociyeeyelwa kuba mulikoto lya bantu bangu, ceebo taakwe kulama cipangano cangu.”
Lesa wakaambila Abulaamu ayi, “Ucileeke ono kwiita mukaako ayi Salai, kuswa sunu liina lyakwe nguSaala. 
Ndaakumupa coolwe alimwi ndaakukupa mwaana kwiinda muli nguwe. Ndaakumupa coolwe, alimwi ulaakuba mushali mwanakashi wa mishobo iinji. Pakati ka bamulunyungu lwakwe palaakuba abamaami.” 
Abulaamu wakafukama akushisha ciwa panshi, sombi wakatalika kuseka ndyaakayeeya ayi, “Sa musankwa ulakonsha kuba amwaana na waba amyaaka ili 100? Sa Saala inga washala mwaana bulya mbwaashisha myaaka ili 90?” 
Mpeeke wakeepusha Lesa ayi, “Ino kulekabo Ishimaeli waba njempyani ya buboni bwangu?”
Sombi Lesa wakaamba ayi, “Sobwe taakoonshi. Saala mukaako ulaakukushalila mwaana musankwa alimwi ulaakumutumba ayi Isaki. Ndaakulama cipangano cangu anguwe pantu pomwi abamulunyungu lwakwe lyoonse alyoonse. Cipangano ici ncamuyayaya. 
Ndanyuumfwa kusenga kwako pali Ishimaeli, aboobo ntoomupa coolwe cakuba abaana alimwi abamulunyungu lwakwe baanji. Ulaakuba mushali wa baleli bali likumi abobilo alimwi ndaakulengesha ayi bamulunyungu lwakwe babe mushobo unene. 
Sombi cipangano cangu ndaakucilama amwanaako musankwa Isaki, uyo Saala ngweshi akashale paciindi ceenka cino mwakali.” 
Lesa ndyaakamanisha kwaamba aAbulaamu, wakamushiya.
Pabushiku bweenka ubo Abulaamu wakacita bwakamulwiita Lesa akupalula mwanaakwe Ishimaeli alimwi abasankwa bamwi boonse bamuŋanda yakwe, pantu pomwi abasha boonse bakashalilwa muŋanda yakwe alimwi abaabo mbaakoolabo. 
Abulaamu wakalinga kucite myaaka ili 99 ndyaakapalulwa. 
Ishimaeli mwanaakwe lakwe wakalinga kucite myaaka ili 13. 
Boonse bobilo bakapalulwa bushiku bomwi, 
pantu pomwi abasha bakwe Abulaamu boonse.
Mwaami Lesa wakaboneka kuli Abulaamu pamibanga ya kuMamule. Abulaamu ndyaakalinga kushiite pamulyango wa tente yakwe muciindi ca malumwi ndikupya bunene, 
wakeenamuka akubona bantu botatwe kabeemfwi pafwaafwi bulya. Ndyaakababonabo wakabacicilila kwaamba ayi abaanshe. Wakafukama akushisha ciwa panshi, 
lyalo wakaamba ayi, “Nkambo, muteendilibo paŋanda yangu cakuteemikana. Ndiwaano kwaamba ayi mucaafwe. 
Amuleke kuletwewo tumaanshi musambe kushimpanta. Amookeshe mucisamu umu. 
Ntooletaawo atwakulya tweshi tumupeeko nkusu shakutolelela lweendo lwanu. Mwampa bulemu kwisa paŋanda yangu, ono amuleke mutebete.”
Abulaamu wakeenda cakufwambaana wenjila mutente akwaambila Saala ayi, “Endesha nyamuna fulaulo wako wiindaawo kubota upange shinkwa.” 
Mpeeke wakacicila kulitanga lya ŋombe, waya wasalawo moombe wacimoofu alimwi wiinite akupa musebenshi alakwe weendesha wamubamba. 
Abulaamu wakabwesa bwaanda, mukupa, anyama ilya ya moombe akubambila beensu abo. Ciindi ndibakalinga kulya alakwe wakalinga pafwaafwi mucisamu mweenka umo.
Lyalo beensu abo bakeepusha Abulaamu ayi, “Ino mukaako Saala uli kuli?” Wakakumbula ayi, “Mwaali mulya mutente.”
Lyalo Mwaami Lesa wakaamba ayi, “Ncakwiila ndaakwisa kuli ndiwe paciindi ceenka cino mwakali, alimwi Saala mukaako ulaakushala mwaana musankwa.”
Abulaamu aSaala bakalinga bacembela abuumbi alimwi Saala kaacilekete kale akukubala. 
Aboobo Saala wakaseka mwiine eenka akwaamba ayi, “Ono bulya mbondacembela akumana nkusu sa inga kukumana abamaandaangu kwankonda? Alimwi abalo bamaandaangu bakula.”
Lyalo Mwaami Lesa wakeepusha Abulaamu ayi, “Ino Saala wasekelanshi akwaamba ayi, ‘Sa ncakwiila inga ndaba amwaana bulya mbondacembela?’ 
Sa kuliiwo ciyumu kuMwaami Lesa? Ono bweenka mbondaambaawo kale ayi ndaakwisa kuli ndiwe paciindi ceelete mwakali alimwi Saala ulaakushala mwaana musankwa.”
Ono mukwiinga Saala wakaloonda, wakakaka ayi, “Nshikwe kusekaawo nebo.” Sombi lakwe wakakumbula ayi, “Ee waseka, utakaki.”
Mpeeke basankwa abo bakaya pamusena apo ndabala ya Sodoma mpoyakalinga kukonsha kuboneka. Abulaamu alakwe wakayaabo kwaamba ayi abashindikishe mulweendo lwabo. 
Mwaami Lesa wakalyaamboosha ayi, “Teshi mushiise Abulaamu ncentooyanda kucita. 
Bamulunyungu lwakwe balaakuba mushobo unene wiindaawo, alimwi nkwiinda muli nguwe mweshi nkapete coolwe mishobo yoonse. 
Ndamusala kwaamba ayi aambile bana bakwe abamulunyungu lwakwe ayi banyumfwile akucita shiluleme. Mukucita boobo, ndaakumucitila shoonse nshindakamulasha.”
Lyalo Mwaami Lesa wakaambila Abulaamu ayi, “Kuli milandu iyoosha pali Sodoma aGomola, alimwi kubisha kwabo nkunene abuumbi. 
Ndyeelete kuyaako kwaamba ayi nkaboneshe na ncakwiila milandu njendakanyumfwa njancinencine.”
Mpeeke basankwa bobilo abo bakanyamuka baya kuSodoma, sombi Mwaami Lesa wakacaala aAbulaamu. 
Lyalo Abulaamu wakasena kuMwaami Lesa akwiipusha ayi, “Sa mutoonyonyoola cancinencine bacite milandu abatacite? 
Ino na muli bali makumi osanwe batacite milandu, sa mutoonyonyoola ndabala yoonse? Sa teshi mukailekelele kwaamba ayi mupulushe baabo bali makumi osanwe? 
Ndushinisho teshi mucaye batacite milandu pantu pomwi abacite milandu. Tamukoonshi kucita boobo, ceebo na mwacita boobo, nkokwaamba ayi batacite milandu batootondeshekwa bukali pantu pomwi abacite milandu. Ono ico tacicitiki. Moomboloshi wa cishi coonse ulyeelete kucita shintu cabululami.”
Mwaami Lesa wakakumbula ayi, “Na ncane bantu bali makumi osanwe batacite milandu, teshi nyonyoole ndabala yoonse ceebo cabo.”
Abulaamu wakabooshaawo alimwi ayi, “NoBaami baLesa, ndaseenga mundekelele kutolelela kwaamba amwebo. Nebo ndibo anga ndusuko nabi milota alimwi nshicite nkusu shakwaamba cili coonse. 
Cimwi ciindi inga kamulibo bali makumi one abosanwe batacite milandu kuteshi bali makumi osanwe. Sa mutoonyonyoola ndabala ceebo ca bosanwe babulila?” Mwaami Lesa wakakumbula ayi, “Teshi nyonyoole ndabala na ncaneemo bali makumi one abosanwe batacite milandu.”
Abulaamu wakabooshaawo alimwi ayi, “Ino na kucanikebo bali makumi one?” Mwaami Lesa wakakumbula ayi, “Teshi njinyonyoole na ncaneemo bali makumi one.”
Abulaamu wakaamba ayi, “NoBaami baLesa, mutakalali, ndisuni kwiipusha alimwi. Ino ono na kulibo bali makumi otatwe?” Lakwe wakakumbula ayi, “Teshi njinyonyoole na ncaneemo bali makumi otatwe.”
Abulaamu wakaamba ayi, “NoBaami baLesa, ndasengesha mundekelele kuyanda kwiipushisha. Ino na mwacanaakobo bali makumi obilo?” Wakakumbula ayi, “Teshi njinyonyoole ndabala na ncaneeko bali makumi obilo.” 
Abulaamu wakaamba ayi, “NoBaami baLesa ndaseenga mutakalali njipushe cakweelaako. Ino na kucanikebo bali likumi?” Wakakumbula ayi, “Teshi njinyonyoole na kucanike bali likumi.” 
Mwaami Lesa ndyaakamanisha kwaamba aAbulaamu wakaya, alakwe Abulaamu wakaboolela kumishaabo.
Baanjelo bobilo ndibakesa muSodoma macolesha, Loti wakalinga kushiite pamwinjililo wa ndabala inene iyo. Ingayi ababonebo wakanyamuka waya mukubaansha. Wakafukama akushisha ciwa panshi kunembo lyabo 
akwaamba ayi, “Nobamaami bangu, nebo ndiwaano kwaamba ayi mucaafwe. Ndasengesha ayi tushike kuŋanda yangu. Inga mwasambaako kushimpanta alimwi akoona kwaamba ayi ciilo mukafumebo kunooya palweendo lwanu.” Sombi bakakumbula ayi, “Ne, tutokoona pansengwe mweenka muno mundabala inene.”
Loti wakatolelela kubasenga, lyalo kumamanino bakasumina kuyaakwe kuŋanda. Mpeeke Loti wakapanga cimaande akubambila beensu cakulya cibotu. Ndicakabambwa bakalya.
Beensu abo kabatana kuya mukoona basankwa ba muSodoma bakashinguluka ŋanda iyo. Basankwa boonse bamundabala, banene abanike bakalingaawo apo. 
Bakoolobesha kuli Loti ayi, “Bali kuli basankwa besa mukoona kokuno sunu? Bakushe utupe kuno!” Basankwa bene Sodoma abo bakalinga kusuni kukumanaabo.
Loti wakaya pansengwe akushiya wacalaako kumulyango. 
Mpeeke wakabaambila ayi, “Nobeensuma, ndamusenga kwaamba ayi mutaciti cintu citonda ca mushobo uyu! 
Nebo ndicite baana bamyooye bobilo batana kukumanaawo amusankwa. Amuleke mukushile, alimwi inga mwacitaabo cili coonse ncemusuni. Ono mutaciti nabi comwi abasankwa aba. Beensu aba bali muŋanda yangu, aboobo ndyeelete kubeemikanina.”
Sombi bakaamba ayi, “Swaako webo omuswamashi! Ndiwaani webo kutulwiita ncetweelete kucita? Swaako twiinde, na utoocita shitaala, nsheshi tucite kuli ndiwe, shitokwiinda nshitwalinga kusuni kucita pabasankwa abo.” Mpeeke bakashindika Loti akwisa ayi banyonyoole cisasa. 
Sombi basankwa bobilo abo bakalinga muŋanda bakwelela Loti mukati akucala kumulyango. 
Lyalo bakalengesha basankwa boonse bakalinga pansengwe kuba boofu kwaamba ayi batakonshi kubona cisasa.
Mpomunyaawo basankwa bobilo abo bakaambila Loti ayi, “Na ulicitewo baana basankwa, banakashi, bakwe basankwa nabibo beshikamukowa bamwi bekala mundabala inene iyi, ubakusheemo 
ceebo tutoonyonyoola musena uno. Mwaami Lesa wanyumfwa milandu iyoosha ya bantu aba, alimwi watutuma ayi tunyonyoole Sodoma.”
Lyalo Loti wakaya kubasankwa bakalinga bamamikila bana bakwe banakashi akubalwiita ayi, “Amweendeshe musweemo muno. Mwaami Lesa utoonyonyoola musena uno.” Sombi balo bakayeeya ayi utoosekanabo.
Kumuyamaca baanjelo bakatalika kwaambila Loti ayi, “Endesha bwesa mukaako abana bako banakashi musweemo muno kwaamba ayi mutafwiti kuntu komwi. Mwaami Lesa utoonyonyoola musena uno.” 
Loti wakatonshatonsha. Nacibi boobo Mwaami Lesa wakamufwita nkumbu. Aboobo basankwa balya bakacata Loti, mukaakwe, abana bakwe banakashi pamaansa akubakusha mundabala iyo. 
Mpeeke munjelo womwi wakaamba ayi, “Amucice mupuluke! Kutalanga kwisule alimwi kuteemikana muliwesa. Amucicile kutulundu kwaamba ayi mutacaikwi.”
Sombi Loti wakakumbula ayi, “Sobwe nkambo, mutatulengeshi kucita boobo. 
Mwanyumfwila kale nkumbu alimwi mwapulusha buumi bwangu. Ono kutulundu kwalaampisha kucicilaako. Kunyonyoolwa uku kutooncanikisha akuncaya kaantana kushika kutulundu. 
Sa mwaibona ndabala iniini ilya? Ili pafwaafwi nkweenga ndacicila. Amusuminishe ncicile nkuko. Sa te njiniini abuumbi? Ncakwiila buumi bwaangu butoopulushikwa uko.”
Lakwe munjelo wakaamba ayi, “Ncibotu, ndasumina alimwi teshi nyonyoole ndabala ilya. 
Kweendesha! Cica! Nshikoonshi kucita cintu nabi comwi kootana kushika kulya.”
Loti wakashika kuSowa lisuba kaliswa. 
Mpomunyaawo Lesa wakalosha mulilo wa salufa paSodoma aGomola 
wanyonyoola mandabala ayo alimwi aliwesa pantu pomwi abantu boonse bakalingaamo alimwi asheesho shoonse shakalinga kumeneteemo. 
Sombi muka Loti wakalanga kwisule, mpeeke wakaaluka libwe lya mwiinyo.
Macuunsacuunsa, bushiku bwakaboolaawo Abulaamu wakaya waawo mpwaakalinga kwiimfwi pameenso aMwaami Lesa. 
Wakalangilisha Sodoma aGomola aliwesa lyoonse. Mpeeke wakabona bwiishi kabusunta anga butooswa mumunyumbi unene. 
Sombi Mwaami Lesa ndyaakanyonyoola mandabala a muliwesa umo mwakalinga kwikala Loti, wakalinga kwiingashite kusenga kwakwe Abulaamu aboobo wakasuminisha Loti kuswaamo akuloboka.
Ono ceebo cakwaamba ayi Loti wakalinga kuloondete kwikala muSowa. Lakwe abana bakwe bobilo banakashi bakalongela mutulundu akwikala mucimfwengo. 
Bumwi bushiku mwaana munenebantu wakaambila mwanikebantu ayi, “Bata batooya cicembela ono taaku musankwa pafwaafwi kuno ngweenga watweeba ayi tushale baana kweelana ambocicitika mucishi ca panshi coonse. 
Atukoleshe bata waini, lyalo tukumanaabo kwaamba ayi tulame mukowa kwiinda muli mbabo.” 
Mashiku ayo bakapa waini ishiwabo, mpeeke munenebantu wakakumanaabo. Ono bakakolwa cakwaamba ayi tabakwe kwishiba acakacitika.
Bushiku bwakaboolaawo mwaana mwanakashi munenebantu wakaambila mwanikebantu ayi, “Ciilo mashiku ndakakumana abata. Tubanwishe waini alimwi mashiku awebo uye ukumanaabo kwaamba ayi tulame mukowa kwiinda muli mbabo.” 
Aboobo bakanwisha waini ishiwabo mashiku ayo aalo. Mpeeke alakwe mwanikebantu wakaya wakumanaabo. Alimwi tabakwe kwishiba cakacitika. 
Munshila iyi bana bakwe Loti bobilo banakashi mbobakamita kwiinda muli ishiwabo. 
Munenebantu wakashala mwaana musankwa uyo ngwaakatumba ayi Moabu. Wakalinga ngomushali mukulukulu wa baabo beetwa ayi bene Moabu shino nshiku. 
Mwanikebantu alakwe wakashala mwaana musankwa akumutumba ayi Benami. Wakalinga ngomushali mukulukulu wa baabo beetwa ayi bene Amoni shino nshiku.
Abulaamu wakalonga kuMamule kuya kumalenge a Kenani akwikala pakati ka Kadeshi aSheli. Mukuya kwanshiku ndyaakalinga kwikala muGela, 
uko wakaamba ayi Saala mukaakwe, ngunankashi yakwe. Aboobo Abimeleki mwaami wa Gela wakatuma bantu ayi balete Saala kuli nguwe. 
Bumwi bushiku mashiku Lesa wakaboneka kuli nguwe muciloto akwaamba ayi “Utoofwa mukwiinga wabwesa mwanakashi uyu weebetwe kale.”
Sombi Abimeleki ciindi ico kaatana kumushika pamubili, mpeeke wakaamba ayi, “Ono nebo Nkambo nshicite mulandu! Ono sa muncaaye abantu bangu? 
Abulaamu mwiine wakandwiita ayi ngunankashi yakwe alakwe mwiine Saala wakasuminisha. Ici ndakacicita amiyeeyo iluleme alimwi taaku cibiibi ncendacita.”
Lyalo Lesa wakamwaambila muciloto ayi, “Ee ndishi kwaamba ayi ici wakacicita amiyeeyo iluleme. Aboobo ndakulama kwaamba ayi utabishi pameenso angu kwiinda mukumushika pamubili. 
Ono mubooshe mwanakashi uyu kuli ibaye, mukwiinga ngumulaluki alimwi utookupaililaako kwaamba ayi utafwi. Ono na ubule kumuboosha ntookucenjesha kwaamba ayi webo abantu bako boonse mutoofwa.”
Macuunsacuunsa bushiku bwakaboolaawo, Abimeleki wakeeta boonse bacinenenene akubalwiita shoonse shakacitika. Mpeeke bakaloonda abuumbi. 
Lyalo Abimeleki wakeeta Abulaamu akumwiipusha ayi, “Nciinshi ncewacita kuli ndiswe? Ncibiibinshi ncendacita kuli ndiwe calengesha kwaamba ayi ulete malwesa pali ndime abulelo bwangu boonse? Kutabi muntu nabi womwi weshi akaciboosheewo ncewacita kuli ndime.” 
Lyalo Abimeleki wakeepusha Abulaamu ayi, “Ino wakalinga kuyeeyanshi pakucita cintu ici?”
Abulaamu wakakumbula ayi, “Ndakayeeya kwaamba ayi taaku muntu muno nabi womwi uloonda akulemeka Lesa alimwi batooncaya kwaamba ayi babwese mukaangu. 
Ncakwiila ngunankashi yangu ceebo ngumwanaabo bata, sombi kuteshi bama, ono alimwi ndakamweeba. 
Aboobo Lesa ndyaakantuma kuya kushishi sha bweensu kuswa pali bata, ndakamulwiita ayi, ‘Kutondesha kwaamba ayi ulinsuni, kuli koonse nkweshi tukaye, ulyeelete kulwiita muntu uli woonse ayi ndinandumi yako.’ ”
Mpeeke Abimeleki wakaboosha Saala kuli Abulaamu. Paciindi ceenka ico wakamupa mbelele, ŋombe alimwi abasha. 
Lyalo wakaambila Abulaamu ayi, “Cishi cangu ulicibwene coonse mbocibete. Inga wekala pali poonse mpoosuni.” 
Mpeeke wakaambila Saala ayi, “Ntoopa nandumi yako maali a silifa ali cuulu kwaamba ayi boonse mboli abo beshibe ayi tookwe kucitaawo cibiibi. Alimwi muntu uli woonse ulaakwishiba ayi mbweeke ubo.” 
Lyalo Abulaamu wakapaila kuli Lesa. Mpomunyaawo alakwe wakashilika Abimeleki. Wakashilika amukaakwe alimwi abasha banakashi ayi bakonshe kushala. 
Ceebo cakwe Saala muka Abulaamu, Mwaami Lesa wakalengesha ayi banakashi boonse ba kuŋanda yakwe Abimeleki babule nshalo.
Mwaami Lesa wakapa coolwe Saala kweelana ambwaakalinga walasha. 
Wakamita akushala mwaana musankwa wakwe Abulaamu kubucembele. Wakashalwa paciindi peenka Lesa mpaakalinga walasha. 
Abulaamu wakamutumba ayi Isaki. 
Isaki ndyaakaba anshiiku shosanwe ashotatwe, Abulaamu wakapalula mwaana uyo kweelana aLesa mbwaakalasha. 
Abulaamu wakalinga kucite myaaka ili 100 Isaki ndyaakashalwa. 
Saala wakaamba ayi, “Lesa wanengesha nseko. Boonse beshi bakanyumfwe cikani ici balaakuseka anebo.” 
Lyalo wakeelikaawo ayi, “Anu ngani walinga kuyeeyawo ayi nebo inga ndashala mwaana. Sombi ndashala mwaana wakwe Abulaamu kubucembele bwakwe.”
Mwaana wakakula, lyalo pabushiku ndyaakaleshekwa, Abulaamu wakabamba kusekelela kunene abuumbi.
Bumwi bushiku Ishimaeli uyo mwaana musankwa Abulaamu ngwaakashalila muli Aga wa kuIjipiti, wakalinga kupensha Isaki mwanaakwe Saala. 
Saala wakababona akwaambila Abulaamu ayi, “Amutande mwanakashi musha uyu amwanaakwe musankwa. Mwaana wa mwanakashi uyu taeelete kubwesaako buboni ubo mwanaangu mbwaaelete kubwesa.” 
Ici Abulaamu cakamushupa abuumbi mukwiinga Ishimaeli wakalinga ngumwanaakwe alakwe. 
Sombi Lesa wakaambila Abulaamu ayi, “Utalisukami pamwaana uyu amusha wako Aga. Cita coonse nceshi akwaambile Saala mukwiinga nkwiinda muli Isaki mweshi nkakupete bamulunyungu lwako abo mbondakakulasha. 
Mwaana wa mwanakashi musha alakwe ndaakumupa baana baanji kwaamba ayi bakabe mushobo, mukwiinga alakwe ngumwanaako.”
Ndibwakaca, Abulaamu wakapa Aga shakulya ankomwi ya cipaya keeswite maanshi. Mpeeke wakabwesa mwaana wamubelekesha akumwaambila ayi anooya. Aga wakanyamuka kaaya ceendaanabo muluyanga lwa Biyasheba. 
Ono maanshi ndyaakamumanina, wakashiya mwaana mucikupu 
akwikala palaamfuuko bulya, mpashi mushinso wa ntaamwa mwaanda. Wakalyaamboosha ayi, “Nshikoonshi kubona patoofwita mwanaangu.” Mpomunyaawo wakatalika kulila apo mpwaakalinga kushiite.
Lesa wakanyumfwa kulila kwa mwaana uyo. Lyalo kuswa kwiculu munjelo wakwe wakaambila Aga ayi, “Nciinshi cakupensha Aga? Utaloondi, Lesa wanyumfwa kulila kwa mwanaako. 
Nyamuka, koya umubwese umuumushe. Ndaakupanga mushobo unene abuumbi pabamulunyungu lwakwe.” 
Mpeeke Lesa wakamucalula meenso, lyalo wakabona mukalo wa maanshi. Mpomunyaawo wakaya wasusha nkomwe ya cipaya maanshi akupawo mwaana amwi. 
Lesa wakalinga amwaana uyo mukukula kwakwe. Mwaana uyo wakakulila muluyanga lwa Palani akuba shikufwima ucibwene. 
Banyina bakamweebela mwanakashi mwine Ijipiti.
Paciindi ico Abimeleki wakaya aFiko, munene wa bashilumamba bakwe, akulwiita Abulaamu ayi, “Lesa uli amwebo mushintu shoonse nshemucita. 
Ono amushomeshe cakulumbila kuli Lesa kwaamba ayi teshi mukacenjeekeewo ndime, bana bangu, nabi bamulunyungu lwangu. Ndashomeka kuli ndimwe, amwebo amushomeshe ayi munanooshomeka kuli ndime alimwi akucishi cino umo momutekwikala.” 
Abulaamu wakaamba ayi, “Ndashomesha.”
Mpeeke Abulaamu wakatongookela Abimeleki shamukalo uyo basebenshi bakwe Abimeleki ngobakalinga baalisha. 
Abimeleki wakaamba ayi, “Nshimwishi wakacita boobo. Tamuna kundwiitaawo cikani ici, alimwi kwaba nkokwiiya kucinyumfwa.” 
Lyalo Abulaamu wakapa Abimeleki mbelele aŋombe, mpomunyaawo abo bobilo bakapanga cipangano. 
Abulaamu wakapatula twana twa mbelele twanakashi tuli tosanwe atobilo kuswa mulitanga lyakwe. 
Mpeeke Abimeleki wakamwiipusha ayi, “Ino mwacitilanshi bobulya?”
Abulaamu wakakumbula ayi, “Amutambule twana twa mbelele utu. Mukucita boobo mutoosuminisha ayi mukalo uyu ndime ndakaukaba.” 
Aboobo musena uyo wakatumbwa ayi Biyasheba, ceebo mpobakapangila cipangano abo bobilo.
Ndibakamana kupanga cipangano ici paBiyasheba, Abimeleki aFiko bakaboolela kuFilisitiya. 
Lyalo Abulaamu wakashanga mubanga muBiyasheba akulambila Mwaami Lesa wamuyayaya. 
Abulaamu wakekala muFilisitiya kwa ciindi cilaamfu.
Mukuya kwanshiku Lesa wakeelesha lushomo lwakwe Abulaamu. Wakamwiita ayi, “Abulaamu!” Alakwe wakakumbula ayi, “Nkambo!”
Lesa wakaamba ayi, “Bwesa mwanaako musankwa, mwaana eenkabo ngoocite, uyo ngoosuni abuumbi, uye kucishi ca Moliya. Uko ntookutondesha kalundu mpweshi umubengele ayi ngumulambu kuli ndime.”
Macuunsacuunsa bushiku bwakaboolaawo wakatimbula nkuni shakutentesha mulambu, watantika pambongolo yakwe akunyamuna Isaki pantu pomwi abasebenshi bobilo. Bakanyamuka akuya kumusena Lesa ngwaakamulwiita. 
Pabushiku bwatatu, Abulaamu wakaubona musena uyo palaale. 
Mpeeke wakaambila basebenshi bakwe ayi, “Amucaale pano ambongolo. Nebo amwanaangu tutooyookulya mukulambila, tutooboola alimwi.”
Abulaamu wakaambila Isaki ayi anyamune nkuni shakutentesha mulambu, lakwe mwiine wakanyamuna cibeshi amulilo wa makalangasha. Ndyebakalinga kuya ceenda pantu pomwi, 
Isaki wakaamba ayi, “Ta,” Alakwe wakakumbula ayi, “Mbuyani omwanaangu?” Isaki wakaamba ayi, “Mulilo ankuuni shalo mwanyamuna, ono mwanaambelele wakubenga uli kuli?” 
Abulaamu wakakumbula ayi, “Lesa mwiine ulatupa.” Mpeeke kabayabo.
Ndibakashika apo Lesa mpaakamulwiita, Abulaamu wakayaka cipaililo akubambaawo nkuni. Wakaanga mwanaakwe akumubika pacipaililo, peculu lya nkuni. 
Mpomunyaawo wakabwesa cibeshi ayi amucaaye. 
Sombi munjelo wa Mwaami Lesa wakamwiita kuswa kwiculu ayi, “Abulaamu, Abulaamu!” Alakwe wakakumbula ayi, “Nkambo.”
Munjelo wakaamba ayi, “Utaciisi nabi kucita cili coonse kumwanike uyo. Ono ndeshiiba kwaamba ayi ulalemeka akunyumfwila Lesa ceebo tookwe kumamatisha mwanaako eenkabo kwaamba ayi utamubengi kuli nguwe.” 
Abulaamu ndyaakacebooka wakabona mbelele isankwa keecatitwe meeca mutusamu. Wakaya waibwesa akwiibenga mbuli mulambu wakutenta kuleka mwanaakwe. 
Musena uyo Abulaamu wakautumba ayi, “Lesa ulapa.” Abobulya bantu balaamba ayi, “PaKalundu ka Mwaami Lesa upa.”
Munjelo wa Mwaami Lesa wakeeta kuswa kwiculu alimwi akwaamba ayi, 
“Mwaami Lesa waamba ayi, ‘Ndashomesha akulumbila ayi paliina lyangu ndaakukupa shoolwe shiinji abuumbi mukwiinga wacita ceeci alimwi kumamatisha mwaana eenkabo kwaamba ayi utamubengi kuli ndime. 
Ndashomesha ayi ndaakukupa bamulunyungu lwako baanji anga ninyenyeenshi mwiculu nabi museese wa muloombe lwa lweenge. Bamulunyungu lwako balaakukoma beshinkondonyinaabo. 
Ndaakupa coolwe mishobo yoonse ya pacishi ca panshi kwiinda mubamulunyungu lwako mukwiinga wakanyumfwila nsheeŋamba.’ ”
Abulaamu wakaboolela kwakalinga basebenshi bakwe, lyalo bakaya boonse kuBiyasheba uko nkwaakaya mukwikala.
Bumwi bushiku kunembo Abulaamu wakesa weshiba ayi Milika mulamu wakwe wakashala baana bali bosanwe abotatwe kuli Nawoli. 
Usi nguwakalinga mwaana wakwiiya, mwanike wakwe wakalinga Buse. Kwakalinga aKemuwelo ishi Alamu, 
Kesedi, Aso, Piludashi, Jidilafu aBetiwelo. 
Betiwelo ngowakalinga ishi Labeka. Milika ngowakashala baana aba bali bosanwe abotatwe kuli Nawoli mukwabo Abulaamu. 
Leuma, kasuwa wakwe Nawoli, wakashala Teba, Gaamu, Taashi alimwi aMaaka.
Saala wakekala myaaka ili 127. 
Wakafwita muEbuloni mucishi ca Kenani, lyalo Abulaamu wakaya mukumulila abuumbi.
Abulaamu wakashiya musena pakalinga kulete mukaakwe akuya kubene Iti akwaamba ayi, 
“Nebo ndimuswamashi ushiitaanu kuno. Amungulisheewo musena mbikeewo bakaangu.”
Balo bakakumbula ayi, 
“Amukutike kuli ndiswe nkambo, swebo tulamulanga ayi muli batanjilili beshinkusu shoonse. Amubike bakaanu mucuumbwe ciindaawo kubota pasheesho nshetucite. Uli woonse pakati kesu inga wakondwa kumupa cuumbwe kwaamba ayi mubikeemo bakaanu.”
Mpeeke Abulaamu wakafukama kunembo lyabo 
akwaamba ayi, “Na mulisuminite kundeka ayi mbike bakaangu muno, ndaseenga ayi munsengeleeko kuli Efuloni mwanaakwe Sowa musankwa 
ayi angulishe cimfwengo ca Makipela ico cili pafwaafwi amuunda wakwe. Mumuseenge ayi angulishe pamweelo ukwene, kamubweneeko kwaamba ayi abe maanda angu nkweshi noobika.”
Efuloni mwiine wakalinga kushiite abene Itinyina ba pamusena wa cisenkane kumwinjililo wa ndabala inene. Mpeeke wakakumbula boonse kabanyumfwite ayi, 
“Amukutike nkambo, ntoomupa muunda oonse acimfwengo ciliimo. Bulya bweenka bantu bene misheesu boonse kabaliiwo ntoomupa kwaamba ayi mubike bakaanu.”
Sombi Abulaamu wakafukama kunembo lya bene Iti 
akwaambila Efuloni kwaamba ayi boonse bakonshe kunyumfwa ayi, “Ndamusenga mukutike, ntokuwuula muunda woonse. Amutambule malipilo angu, lyalo ntoobikaamo bakaangu.”
Efuloni wakakumbula ayi, 
“Nkambo, ulya musena uloolwabo maali asilifa ali myaanda yone, ono ico nciinshi pakati kangu amwebo? Amubikeemobo bakaanu.” 
Abulaamu wakasumina akupima mweelo wa maali ayo Efuloni ngwaakaamba bantu bamwi boonse kabanyumfwite. Mweelo uyo wakalinga myaanda yone ya maali asilifa kweelana acipimo ca beshimakwebo.
Mboboobo uyo musena wakalinga wakwe Efuloni kuMakipela, kwicwe lya Mamule, mbowakaba wakwe Abulaamu. Mumusena uyo mwakalinga muunda, cimfwengo alimwi ashisamu isho shakalinga kuya mukushikabo akunyinsa ya muunda. 
Bene Iti boonse bakalinga palibungano apo bakeshiba ayi muunda ngwakwe Abulaamu.
Lyalo Abulaamu wakabika mukaakwe mulobe mucimfwengo ico mucishi ca Kenani. 
Aboobo muunda uyo wakalinga wa bene Iti, alimwi cimfwengo ico cakalingaamo shakaba shakwe Abulaamu kwaamba ayi shibe maanda.
Abulaamu wakacembela abuumbi alimwi Mwaami Lesa wakamupa coolwe mushintu shoonse nshaakalinga kucita. 
Mpeeke wakaambila musebenshi wakwe uyo wakalinga munene paboonse alimwi wakalinga kulama shintu shoonse nshaakalinga kucite ayi, “Bika lyaansa lyako pakati ka mabelo angu ushomeshe cakulumbila. 
Ndisuni kwaamba ayi ushomeshe cakulumbila muliina lya Mwaami Lesa, Lesa wa kwiculu acishi ca panshi ayi teshi ukeebele mwanaangu pabanakashi ba momuno muKenani. 
Ulyeelete kuya kumisheesu nkondakashalilwa alimwi pabamakwesu ukabwese mwanakashi uyo Isaki mwanaangu ngweshi akeebe.”
Sombi musebenshi wakeepusha ayi, “Ino na mwanakashi akakake kwisa kokuno anebo, sa ndyeelete kuboosha mwanaanu kumishaanu nkomwakaswa?”
Abulaamu wakakumbula ayi, “Tooelete napaceyuubo kumuboosha. 
Mwaami Lesa, Lesa wa kwiculu uyo wakankusha muŋanda ya bata mucishi cine misheesu alimwi uyo wakaamba kuli ndime wakashomesha cakulumbila ayi, ‘Bamulunyungu lwako ndaakubapa cishi ici.’ Ulaakutuma munjelo kootana kushika kulya kwaamba ayi ukakonshe kucanina mwanaangu, mwanakashi wakweeba. 
Na mwanakashi wakaka kwisa awebo kuno, webo ulaakwaanguluka kushomesha kwangu kwakulumbila uku. Sombi kuteelesha nabi caba buyani kuboosha mwanaangu kulya.” 
Mpomunyaawo musebenshi uyo wakabika lyaansa pakati ka mabelo akwe Abulaamu, mwaami wakwe, akushomesha cakulumbila ayi ulaakucita cakamusenga Abulaamu ayi acite.
Lyalo musebenshi uyo wakabwesa ngamela shili likumi ashintu shiinji shibotu shakwe Abulaamu, akuya kundabala yakalinga kwikalaako Nawoli, kulubasu lwa kumatwa lwa Mesopotamya. 
Ndyaakashika wakalengesha ngamela isho koonaako pamukalo, pansengwe lya ndabala inene. Paciindi ico lisuba lyakookama, ono nceciindi banakashi ncebakalinga kwisa mukuteka maanshi. 
Mpeeke wakapaila ayi, “NoBaami baLesa, baLesa ba baami bangu baAbulaamu, amunengeshe kukonsha kucita ncendeendela sunu akucita kweelana ambomwakashomesha baami bangu. 
Mbulya ndi waano pamukalo banakashi bacikula bwangu ba mundabala inene iyi mpweshi banoosa mukuteka maanshi. 
Umwi ntoomwaambila ayi, ‘Teka maanshi umpe nwe.’ Na aambe ayi, ‘Amunwe angamela shanu ntooshitekela,’ aabe ngowooyo ngomwasalila musha wanu Isaki. Na ici cicitike, ntooshiba ayi mwaciita kweelana ambomwakashomesha baami bangu.”
Kaatana kumanisha kupaila Labeka wakapola anongo pacifushi. Wakalinga mwanaakwe Betiwelo uyo wakalinga mwanaakwe Milika mukaakwe Nawoli, mukwabo Abulaamu. 
Wakalinga mwanakashi cikula bwangu mubotu abuumbi alimwi wakalinga kucilibo mooye. Wakaya kumukalo wateka maanshi akuboolela. 
Mpeeke musebenshi uyo wakaya wamwaansha akumusenga ayi, “Ntoosengaako maanshi munongo yanu, nwe.”
Alakwe wakakumbula ayi, “Anaaya nkambo.” Cakufwambaana wakakusha nongo pacifushi akwiicatilila mumaansa ndyaakalinga kunwa musebenshi uyo. 
Ndyaakamanisha kunwa Labeka wakaamba ayi, “Angamela shanu ntooshiletela maanshi, shinwe, shikute.” 
Cakufwambaana wakapuumwita mwakalinga kunwita banyama akucicila kumukalo mukuleta aamwi, kushikila shoonse shanwa akukuta. 
Musebenshi uyo wakalinga kumulangilishabo cakutaamba kwaamba ayi abone na Mwaami Lesa wamulengesha kukonsha kucita ncaakeendeela.
Labeka ndyaakamanisha, musankwa uyo wakabwesa ninga ya golodi ilema magilamu ali 5.5 akwiisomeka panshono yakwe, alimwi wakamufwalika makosa obilo a golodi alema magilamu ali 110 pamikono yakwe. 
Mpeeke wakeepusha ayi, “Ino baiso mbaani? Sa musena ngunene muŋanda yabo cakwaamba ayi nebo abantu bangu inga twesa toonaako?”
Labeka wakakumbula ayi, “Bata mbaBetiwelo bana babo baNawoli muli baMilika. 
Kuli bwiisu bwakoonaawo buunji ashakulya sha banyama shiinji kuŋanda yesu alimwi musena wakwaamba ayi mwebo inga moona nkooli.”
Mpomunyaawo musankwa uyo wakafukama akulambila Mwaami Lesa. 
Lyalo wakaamba ayi, “Aalumbwe Mwaami Lesa, Lesa wa baami bangu baAbulaamu, abo bashomeka akucita kweelana ambobakabashomesha. Mwaami Lesa wantanjilila akundulika kubeshikamukowa ba baami bangu.”
Mwanakashi uyo wakacica waya mukulwiita bamuŋanda ya banyina makani oonse. 
Labeka wakalinga kucite nandumi yakwe wakalinga kwiitwa ayi Labani. Lakwe wakacica kuswa muŋanda waya kumukalo uko kwakalinga musebenshi wakwe Abulaamu. 
Labani wakeebona ninga ya golodi munshono yakwe Labeka, amakosa anene anene obilo kumikono yakwe, alimwi wakanyumfwa ashakaamba musankwa uyo kulwiita Labeka. Wakaya kumusebenshi wakwe Abulaamu uyo wakalinga kwiimfwi kufwaafwi angamela shakwe pamukalo 
akwaamba ayi, “Katiya kuŋanda. Webo uli musankwa wapekwa coolwe kuswa kuMwaami Lesa. Tookoonshi kunokwiimfwi kokuno. Nkocili kale cipinda cabambilwa ndiwe muŋanda yangu alimwi amusena wa ngamela shako nkooli.”
Mpeeke wakenjila muŋanda, lyalo Labani wakaselusha shakalinga kuyumwite ngamela akushipa bwiisu bwakoonaawo ashakulya sha nshisho. Kuswawaawo wakaleta maanshi ayi musebenshi wakwe Abulaamu uyo abantu bakwe basambe kumyeendo. 
Cakulya ndicakaletwa, musankwa uyo wakaamba ayi, “Teshi ndye kaantana kwaamba makani ngoonjelete kwaamba.” Mpeeke Labani wakaamba ayi, “Anu ngaayo keesa.”
Wakatalika kwaamba ayi, “Nebo ndimusebenshi wa baAbulaamu. 
Mwaami Lesa wakabapa coolwe abuumbi baami bangu cakwaamba ayi babila. Wakabapa matanga a mbelele, mpongo alimwi aŋombe pantu pomwi asilifa, golodi, basha basankwa abanakashi, ngamela alimwi ambongolo. 
BaSaala, bamuka baami bangu, bakashala mwaana musankwa kabali bacembela kale. Aboobo baami bangu bakapa mwanaabo shintu shoonse nshebacite. 
Alimwi baami bangu bakaŋambila ayi ndyeelete kushomesha cakulumbila kwaamba ayi, nsheelete kweebela mwanaabo pabanakashi bali mucishi ca Kenani. 
Sombi ayi ndyeelete kuya kubene Ishiwabo, pakati ka bamakwababo akumweebela nkuko. 
Mpeeke ndakeepusha baami bangu ayi, ‘Ino na mwanakashi akakake kwisa anebo kuno, cilaakuba buyani?’ 
Bakakumbula ayi, ‘Mwaami Lesa uyo ngonyumfwila lyoonse ulaakukutumina munjelo kwaamba ayi akakulengeshe kukonsha kucita ubo. Mwanakashi weelete kweeba mwanaangu ulyeelete kuswa kubene misheesu pakati ka bamulunyungu lwa bata. 
Ono ulaakukonshabo kwaanguluka kuswa kukushomesha uku na ukaye kubamakwesu alimwi bakakake kukupa mwanakashi ayi umulete kokuno.’
“Sunu ndindashika pamukalo, ndapaila ayi, ‘NoBaami baLesa, baLesa ba baami bangu baAbulaamu, amunengeshe kukonsha kucita ncendeendela. 
Mbulya ndipamukalo pano. Na mwanakashi cikula bwangu aswe mukuteka maanshi ntoomusenga maanshi akunwa eshi anooli munongo yakwe. 
Na asumine akulyaaba kutekela angamela shangu shoonse, aabe ngowooyo ngomwasala kweebwa kumwanaabaami bangu.’ 
Kaantana kumanisha kupaila mumoyo, Labeka wakesa anongo pacifushi akuya kumukalo mukuteka maanshi. Mpeeke ndamusenga ayi, ‘Amumpewo maanshi, nwe.’ 
Cakufwambaana wakakusha nongo pacifushi akwiicatilila mumaansa akwaamba ayi, ‘Anaaya nkambo. Ono ntootekela angamela ayi shinwe.’ Aboobo ndanwa lyalo watekela angamela shanwa. 
Mpomunyaawo ndamwiipusha ayi, ‘Baiso mbaani?’ Lakwe wankumbula ayi, ‘Bata mba Betiwelo bana babo ba Nawoli abaMilika.’ Mpomunyaawo ndakamubika ninga munshono amakosa kumikono yakwe. 
Mpeeke ndafukama akulambila Mwaami Lesa. Ndalumbaisha Mwaami Lesa, Lesa wa baami bangu baAbulaamu, balengesha kwaamba ayi noolulemebo kushikamukowa wa baami bangu akucana mulokashi wabo kuli Isaki. 
Ono na mutootondesha nkumbu akushomeka kubaami bangu, nabi sobwe, mundwiite nshibe cakucita.”
Labani aBetiwelo bakakumbula ayi, “Ici caswa kuBaami baLesa, aboobo swebo taaku mbweenga twacicita ayi citabi boobo, 
Labeka ngooyu. Mubwese umutoole akabe muka mwanaamwaami wako kweelana aMwaami Lesa mbwaamba.” 
Musebenshi wakwe Abulaamu ndyaakanyumfwa mbobakakumbula, wakafukama akulambila Mwaami Lesa. 
Kuswawaawo wakakusha makosa ashimwi sha mushobo uyo sha golodi asha silifa, alimwi ashisani ashakufwala sha mushobo amushobo akupa Labeka. Nandumi shakwe abanyina wakabapa aabalo shipo shamakwebo.
Lyalo lakwe abasankwa mbwaakalingaabo bakalya akoona kweenka uko. Ndibakabuka macuunsa, musebenshi uyo wakaamba ayi, “Amuleke ono mboolele kuBaami bangu.”
Sombi nandumi shakwe Labeka abanyina bakaamba ayi, “Labeka aacaale kwa nsondo na inshiku likumi lyalo inga waya.” 
Mpeeke wakakumbula ayi, “Mutatukaliki. Mwaami Lesa wanengesha kukonsha kucita ncendakeendela amunsuminishebo mboolele kubaami bangu.” 
Lyalo bakakumbula ayi, “Atumwiite anu mwanakashi tunyumfwe mbwaatooyeeya lakwe.” 
Mpomunyaawo bakamwiita akwiipusha ayi, “Sa ulisuni kuya amusankwa uyu?” Lakwe wakakumbula ayi, “Ee.”
Aboobo Labeka bakamusuminisha ayi aye amusebenshi wakwe mwanakashi pantu pomwi amusebenshi wakwe Abulaamu abantu bakwe. 
Mpeeke bakapa coolwe Labeka mumaswi akwaamba ayi,
Lyalo Labeka abalindu bakwe bakalibambila, batanta ngamela shabo akutalika kuya amusebenshi wakwe Abulaamu. Mboboobo musebenshi uyo mbwaakatola Labeka.
Isaki wakalinga wesa muluundu lwakalinga kwiitwa ayi, “Mukalo wa Wooyo Muumi Umbona” alimwi wakalinga kwikala kulubasu lwa kumalenge a Kenani. 
Wakanyamuka ca macooleshaako kaaya ceendaana mumyuunda. Mpeeke wakabonabo ngamela kashisa. 
Labeka ndyaakabona Isaki, wakaseluka pangamela 
akwiipusha musebenshi wakwe Abulaamu ayi, “Ngani musankwa ulya utoosa kokuno mumuunda mulya?” Musebenshi wakakumbula ayi, “Mbaami bangu.” Mpomunyaawo Labeka wakalifweka cisani cakwe pameenso.
Musebenshi uyo wakalwiita Isaki shoonse nshaakacita. 
Mpeeke Isaki wakenjisha Labeka mutente yakalinga koonaamo Saala, banyina, lyalo wakamweeba. Isaki wakalinga kumusuni Labeka abuumbi, aboobo wakacileka kuyeeya banyina bakafwa.
Abulaamu wakeeba aumwi mwanakashi uyo wakalinga kwiitwa ayi Ketula. 
Muli wooyo wakashalilaamo Simulani, Jokishani, Medani, Midyani, Ishibaki alimwi aShuwa. 
Jokishani ngoishi Sheba aDedani. Bamulunyungu lwakwe Dedani bakalinga bene Ashuwa, bene Letushi, abene Leyumi. 
Bana bakwe Midyani basankwa bakalinga Efa, Efeli, Anoki, Abida alimwi aEluda. Aba boonse bakalinga bamulunyungu lwakwe Ketula.
Ono Abulaamu wakashiya shoonse nshaakalinga kucite mumaansaakwe Isaki. 
Nakubi boobo kaacili muumi baana ba bamakaakwe bamwi wakabapa shipo. Lyalo wakabatuma kucishi ca kwicwe kwaamba ayi bashiye Isaki mwanaakwe eenka,
Abulaamu wakekala myaaka ili 175. 
Wakafwa kaali paciimo cakwiinga ayi wakalya weenkula, amyaaka imweelete. 
Isaki aIshimaeli bana bakwe basankwa bakamubika mucimfwengo ca Makipela, mumuunda wakalinga kwicwe lya Mamule uyo wakalinga wakwe Efuloni mwanaakwe Sowa mwine Iti. 
Uyo ngomuunda Abulaamu ngwaakoola kubene Iti. Boonse bobilo lakwe aSaala mukaakwe bakabikwa mweenka umo. 
Abulaamu ndyaakafwa, Lesa wakapa coolwe abuumbi Isaki mwanaakwe, uyo wakalinga kwikala pafwaafwi aMukalo wa Wooyo Muumi Umbona.
Ishimaeli uyo Abulaamu ngwaakashalila muli Aga, musha wakwe Saala, mwine Ijipiti, 
wakashala baana basankwa bakonkelene kweelana ambobakashalwa. Nkokwaamba ayi Nebayoti, Keda, Adibilu, Mibisamu, 
Mishima, Duma, Masa, 
Adadi, Tema, Jetuli, Nafishi alimwi aKedema. 
Aba bakalinga mbobashali bakulukulu ba mishobo ili likumi ayobilo iyo icite meena aya. Meena abo akalinga kutumbwa mishi yabo amobakalinga kuya ciyaka misumba. 
Ishimaeli wakekala myaaka ili 137. Lyalo wakafwa. 
Bamulunyungu lwakwe Ishimaeli bakalinga kwikala mucishi cakalinga pakati ka Afila aShuwa kwicwe lya Ijipiti na utooya kuAsilya. Bakapansaana kwikala abamulunyungu lwakwe Abulaamu bamwi mukwiinga bakalinga kupatene.
Ici ncikani ca pali Isaki mwanaakwe Abulaamu musankwa. 
Isaki wakalinga kucite myaaka ili 40 ndyaakeeba Labeka mwanaakwe Betiwelo uyo wakalinga mwine Alamiya kuswa kuMesopotamya, alimwi nankashi yakwe Labani. 
Labeka taakalinga kukonsha kushala, aboobo Isaki wakamupaililaako kuMwaami Lesa. Lesa alakwe wakakumbula mupailo wakwe lyalo wakamita. 
Wakamita bampundu, ono kabatana kushalwa bakalinga kulwishanya mumala. Mpeeke wakalyaamboosha ayi, “Ino cintu ca mushobo uyu inga cancitikila buyani?” Lyalo wakaya weepusha kuMwaami Lesa.
Mwaami Lesa wakamwaambila ayi,
Ciindi ndicakashikila wakatumbuka baana bansankwa bobilo. 
Mutaanshi wakalinga musalala alimwi cikanda cakwe cakalinga anga ncakufwala ca peculu cabooyabooya. Paceebo ceeco wakatumbwa ayi Esau. 
Wabili wakashalwa kaacatite cankusu kukashindi kakwe Esau. Paceebo ceeco wakatumbwa ayi Jakobo. Isaki wakalinga kucite myaaka ili 60 ndibakashalwa.
Basankwa bobilo abo bakakula. Esau wakaba mufwimi ucibwene alimwi wakalinga kusunishi buumi bwakuya muluundu, sombi Jakobo wakalinga kuumwite abuumbi alimwi usuni kucanikabo paŋanda. 
Isaki wakalinga kusunishi Esau ceebo wakalinga kusuni kulya tunyama ntwaakalinga kucaya, sombi Labeka wakalinga kusunishi Jakobo.
Bumwi bushiku Jakobo ndyaakalinga kuteleka musushi wa cileemba, Esau wakapola kuswa mukufwima kaafwite nsala. 
Aboobo wakaambila Jakobo ayi, “Endesha mpeewo musushi usalala uyo, ndafwa nsala.” Nceceeco ncaakalinga kwiitilwa ayi Edomu. 
Jakobo wakakumbula ayi, “Ntookupa na umpe bunenebantu bwako.” 
Esau wakaamba ayi, “Cilibo kabotu! Ntooyanda kufwa pano. Ono bunenebantu butooncafwanshi?” 
Jakobo wakakumbula ayi, “Taanguna shomesha cakulumbila ayi utoompa bunenebantu bwako.”
Lyalo Jakobo wakamupaawo shinkwa amusushi umwi. Wakalya, amanishe wakanyamuka, waya. Ubo Esau mbwaakakaka bunenebantu bwakwe.
Kwakaba aimwi nsala mucishi ico kuleka imwi yakataanguna muciindi cakwe Abulaamu. Isaki wakaya kuli Abimeleki, mwaami wa bene Filisiti, kuGela. 
Mwaami Lesa wakaboneka kuli Isaki akwaamba ayi, “Utayi kuIjipiti, ukale mucishi muno mondakakwaambila. 
Kala muno, alimwi ndanooli awebo akukupa coolwe. Ndaakupa cishi coonse ici kuli ndiwe abamulunyungu lwako. Ndaakucita kweelana ambondakalasha iso Abulaamu. 
Ndaakukupa bamulunyungu lwako baanji bweenka mboobona nyenyeenshi mwiculu, alimwi ndaakubapa cishi coonse ici. Ndaakupa coolwe mishobo yoonse pacishi ca panshi kwiinda mubamulunyungu lwako 
mukwiinga Abulaamu wakanyumfwila akukonkela milawo yangu yoonse anshindakamulwiita ayi acite.”
Aboobo Isaki wakekala kuGela. 
Ono basankwa bakooko na bamwiipusha pamukaakwe, wakalinga kubaambila ayi ngunankashi yakwe. Taakalinga kusumina ayi ngumukaakwe kuloonda ayi inga bamucaya mukuyanda kubwesa Labeka uyo wakalinga mubotu abuumbi.
Isaki ndyaakekalaako ciindi cilaamfuuko uko, bumwi bushiku Abimeleki ndyaakalangilisha pambwelyo, wakabona Isaki batoolyana nkwela aLabeka. 
Abimeleki wakatuma nkombe ayi ese. Lyalo wakamwaambila ayi, “Anu ngumukaako! Ino wakaambilanshi ayi ngunankashi yako?” Isaki wakakumbula ayi, “Ndakayeeya ayi ntoocaikwa na ŋambe ayi ngumukaangu.” 
Abimeleki wakaamba ayi, “Ono nceciinshi ici ncewacita kuli ndiswe? Calinga cuubu womwi pabasankwa bangu koona amukaako ono naakwiinga ndiwe walengesha kwaamba ayi tube amulandu.” 
Mpeeke Abimeleki wakacenjesha bantu boonse ayi, “Uyo woonse eshi akatakooshe musankwa uyu nabi mukaakwe ulaakucaikwa.”
Isaki wakalima mucishi ico alimwi mwaaka uyo wakatebula shili mwaanda kwiinda pasheesho nshaakashanga, mukwiinga Mwaami Lesa wakamupa coolwe. 
Wakatolelela kumusumpula kushikila wabila abuumbi. 
Ono ceebo cakwaamba ayi wakalinga kucite mbelele aŋombe shiinji alimwi abasebenshi baanji, bene Filisiti bakamufwita munyono. 
Mpeeke mikalo yoonse yakalinga yakaba basebenshi bakwe Abulaamu kaacili muumi, bakeefukila.
Lyalo Abimeleki wakaambila Isaki ayi, “Swa mucishi cesu. Webo waba ankusu kwiinda ndiswe.” 
Aboobo Isaki wakanyamuka waya wayaka misumba muliwesa lya Gela umo mwaakekala ciindi ciniini. 
Wakakalula mikalo yeenka yakalinga yakabwa muciindi cakwe Abulaamu, iyo bene Filisiti njebakalinga bafukila Abulaamu ndyaakafwa. Isaki wakapa meena mikalo eenka ishi ngwaakalinga weepa.
Basebenshi bakwe Isaki bakakaba mukalo mucinyika akucana maanshi. 
Bumwi bushiku beembeshi ba muGela bakaambana abeembeshi bakwe Isaki akwaamba ayi, “Maanshi aya ngesu.” Paceebo ceeco Isaki wakatumba mukalo uyo ayi, “Eseki” nkokwaamba ayi, “Kwaambana.”
Basebenshi bakwe Isaki bakakaba aumwi mukalo sombi awalo pakaba shakwaambana. Paceebo ceeco wakautumba ayi, “Sitina” nkokwaamba ayi, “Kupatwa.” 
Wakalonga apo akukaba aumwi mukalo. Sombi pa wooyu tapakwe kubaawo shakwaambana. Aboobo mukalo uyu wakautumba ayi, “Lewoboti” nkokwaamba ayi, “Lwaanguluko.” paceebo ceeci wakaamba ayi, “Ono Mwaami Lesa watupa lwaanguluko kwikala mucishi muno akunsumpula.”
Isaki wakanyamuka waya kuBiyasheba. 
Mashiku ayo Mwaami wakaboneka kuli nguwe akwaamba ayi, “Ndime Lesa wakwe iso Abulaamu. Utaloondi, ndi awebo. Ndaakukupa coolwe abamulunyungu lwako ceebo ca kulasha nkondakalasha musebenshi wangu Abulaamu.” 
Isaki wakayaka cipaililo apo akulambila Mwaami Lesa. Lyalo wakayaka musumba apo, mpeeke basebenshi bakwe bakakaba aumwi mukalo.
Abimeleki wakesa kuswa kuGela aAusati shikumulwiitaako, pantu pomwi aPiko munene wa bashilumamba, mukubona Isaki. 
Mpeeke Isaki wakabeepusha ayi, “Ceebonshi sunu mwesa mukumbona kakuli mwakancita anga ngumulwani akuntanda mucishi canu?”
Bakakumbula ayi, “Ono tweshiiba ayi Mwaami Lesa uli awebo. Aboobo twayeeya ayi pakati kesu awebo pabe cipangano cakulumbila. Tulisuni kwaamba ayi ushomeshe 
ayi teshi ukatuciteewo cibiibi bweenka swebo mbotutakwe kukucitilaawo cibiibi. Twakalinga kweendabo kabotu awebo, alimwi twakakukusha mucishi cesu muluumuno. Ono caboneka patuba kwaamba ayi Mwaami Lesa wakupa coolwe.” 
Isaki wakabamba shakulya kwaamba ayi basekelele, lyalo bakalya akunwa. 
Macuunsacuunsa bushiku bwakaboolaawo, womwi awomwi wakashomesha cakulumbila. Lyalo Isaki wakabashindikila, mpeeke bakapansaana kabali beshicibusa.
Pabushiku ubo basebenshi bakesa balwiita Isaki shamukalo ngobakakaba. Bakaamba ayi, “Twaacana maanshi.” 
Mukalo uyo wakautumba ayi, “Sheba” nkokwaamba ayi, “Kushomesha cakulumbila.” Ubo mboboobo ndabala inene ya Biyasheba mboyakapekwa liina.
Esau ndyaakaba amyaaka ili 40, wakeeba banakashi bene Iti bobilo, Judisi mwanaakwe Biyeli aBesimati mwanaakwe Eloni. 
Aba bantu bakalengesha bwikaalo bwakwe Isaki aLabeka kuyuma.
Isaki ono wakacembela akupofola. Wakatuma nkombe kuli Esau mwanaakwe munenebantu ayi ese. Mpeeke wakamwaambila ayi, “Omwanaangu!” Lakwe wakakumbula ayi, “Ee nkambo.”
Isaki wakaamba ayi, “Waboona kwaamba ayi ndakuula alimwi inga ndafwa coonoono. 
Bwesa buta bwako amifwi uye muluundu uncaileewo munyama. 
Utelekeewo cakulya cilya cibotu ico ncensuni, undetele. Ndamana kulya ntookupa coolwe cakweelaako kaantana kufwa.”
Isaki ndyaakalinga kubandika aEsau, Labeka wakalinga kukutika. Lyalo Esau ndyaakaya mukufwima, 
Labeka wakaambila Jakobo ayi, “Ndalinga kukutika baiso kabaambila Esau ayi, 
‘Undetele nyama akumambila cakulya cilya cibotu. Ndamana kulya ntookupa coolwe pameenso aMwaami Lesa kaantana kufwa.’ ” 
Labeka wakatolelela akwaamba ayi, “Ono omwanaangu, ukutike akucita nceshi ŋambe. 
Koya kulitanga lya mpongo usale tupongo twaana tobilo twiinite kwaamba ayi nteleke akubamba cakulya cilya ncebasuni bunene baiso. 
Lyalo ubatolele kwaamba ayi balye, mpeeke batookupa coolwe kabatana kufwa.”
Sombi Jakobo wakaambila banyina ayi, “Mulishi kwaamba ayi Esau ulicite booya, sombi nebo nditeshimitebo. 
Cimwi ciindi bata bancaatecate akwishiba ayi ntoobabecabo. Ono ubo te inga ndaliletela lishingo kuleka coolwe kuswa kuli mbabo?” 
Banyina bakakumbula ayi, “Omwanaangu, lishingo lili lyoonse alise pali ndime. Citabo mbondakwaambila, uye undetele tupongo.” 
Aboobo wakaya waleta tupongo kuli mbabo, mpeeke bakateleka cakulya cibotu ceenka baishi ncebasunishi. 
Lyalo wakabwesa shakufwala shiindaawo kubota shakwe Esau mwanaakwe musankwa munenebantu, isho nshaakalinga kusungite muŋanda, akufwalika Jakobo mwanikebantu. 
Wakabwesa tupaya twa mpongo akutubika pamikono yakwe apalubasu lwa nshingo apo mpwaakalinga kutacite booya lakwe. 
Mpomunyaawo wakamupa cakulya cibotu cilya pantu pomwi ashinkwa ngobakapanga.
Lyalo Jakobo wakaya kuli baishi akwaamba ayi, “Ta!” Wakakumbula ayi, “Woo, anu ndiwe mwanaangu uli?” 
Mpeeke Jakobo wakaambila baishi ayi, “Ndimwanaanu munenebantu, Esau. Ndaciita kweelana ambomwandwiita. Amubuke mulye nyama njindamuletela kwaamba ayi mumpe coolwe canu.”
Isaki wakeepusha ayi, “Ino waicana buyani bwaangu, omwanaangu?” Jakobo wakakumbula ayi, “Mwaami Lesa, Lesa wanu wancafwa kwaamba ayi njicaane bwaangu.”
Mpomunyaawo Isaki wakaambila Jakobo ayi, “Sena pafwaafwi nkucaatecate na ncakwiila ndiwe Esau?” 
Jakobo wakasena kuli baishi abalo bakamucatacata akwaamba ayi, “Liswi litoonyumfwika anga nguJakobo sombi mikono anga nguEsau.” 
Taakwe kumwishiba Jakobo mukwiinga mikono yakwe yakalinga kunyumfwika booya anga njimikono yakwe Esau. Isaki wakalinga wayanda kale kumupa coolwe. 
Ono wakeepusha alimwi ayi, “Sa ncakwiila ndiwe Esau?” Alakwe wakakumbula ayi, “Ee ndime.”
Isaki wakaamba ayi, “Ndetele nyama imwi iniini. Ndamana kulya ntookupa coolwe.” Jakobo wakamuletela alimwi wakaleta awaini ayi anwe Isaki. 
Lyalo baishi bakaamba ayi, “Sena pafwaafwi umfyoonte omwanaangu.” 
Ndyaakalinga kwisa cisena, Isaki wakanunsha shakufwala, aboobo wakamupa coolwe. Wakaamba ayi,
Lesa aakupe mume kuswa kwiculu
  Mishobo amishobo aikakusebensele
Isaki ndyaakamanisha kumupa coolwe, Jakobo wakacita ingayi asweekobo kuli baishi, alakwe Esau nkupola kuswa mukufwima. 
Alakwe wakateleka cakulya cilya cibotu akutola kuli baishi. Mpeeke wakabaambila ayi, “Ta, amubuke mulyeeko nyama ya muluundu kwaamba ayi mumpe coolwe canu.”
Isaki wakeepusha ayi, “Ndiwaani?” Wakakumbula ayi, “Ndime Esau, mwanaanu wakwiiya.”
Lyalo Isaki wakatalika kututuma abuumbi. Mpeeke wakeepusha ayi, “Ono ngani wacaya nyama muluundu akwiileta kuli ndime? Ndiwapola apa ndindamanishabo kwiilya. Ndamupa coolwe cangu cakweelaako alimwi ncakwiila unanoolibo aco lyoonse alyoonse.”
Esau ndyaakanyumfwa boobo wakalila abuumbi cakooloma akwaamba ayi, “Anebo amumpe coolwe ta!” 
Isaki wakakumbula ayi, “Mukwanu nkwaalinga kuno akunyinda kumaano. Aboobo wabwesa coolwe cako.”
Esau wakaamba ayi, “Ulu ndwabili kunyinda kumaano. Anu nceceeco liina lyakwe ncelyakabeta ayi Jakobo. Wakanyaya bunenebantu bwangu alimwi bulya wabwesa acoolwe cangu. Sa tamukwe kunshiilaawo coolwe nabi comwi nebo?” 
Isaki wakakumbula Esau ayi, “Ndalengesha kale ayi abe mwaami wako, alimwi ayi boonse beshikamukowa bakwe babe basha bakwe. Ndamupa shili anga ngamaila awaini. Ono taaku cacaala nceshi nkupe, omwanaangu!”
Esau wakatolelela kukombelela baishi ayi, “Sa mulicitebo coolwe comwi ta? Anebo ta amumpeewo coolwe!” Mpeeke wakatalika kulila.
Lyalo Isaki wakamwaambila ayi,
Ulaakunoocana buumi kwiinda mukusebensesha mupeeni,
Esau wakapata Jakobo ceebo baishi bakapa nguwe coolwe. Wakayeeya ayi, “Bata bali pafwaafwi kufwa, ono na cikeende cililo, Jakobo ndaakumucaya.”
Ono Labeka ndyaakalwiitikwa shamuyeeyo wakwe Esau wakatuma nkombe ayi Jakobo ese. Mpeeke wakamwaambila ayi, “Nyumfwa, mukwanu utoyeeya kukucaya kwaamba ayi cili kumoyo cisutuke. 
Ono omwanaangu ucite nceshi nkwaambile. Unyamuke bulya uye kuli nandumi yangu Labani kuAlani. 
Lyalo ukekaale anguwe kushikila mukwanu akabooshemo moyo, 
akuluba ncewacita kuli nguwe. Lyalo ndaakutuma muntu kwisa mukukubwesa uko. Nshikwe kunyonyookelwa baana basankwa bobilo paciindi comwi.”
Labeka wakaambila Isaki ayi, “Bamakaakwe Esau baswamashi bandemya. Na Jakobo alakwe akeebe womwi pakati ka banakashi bene Iti, anu anebo ncibotu kufwabo.”
Isaki wakeeta Jakobo, wamwaansha, akumwaambila ayi, “Utakeebi mwanakashi mwine Kenani. 
Sombi uye kuMesopotamya, kuŋanda ya bankambiyako baBetiwelo, ukeebele nkuko pakati ka bana babo bashimishaanu baLabani. 
Lesa Shinkusu shoonse aakape coolwe cikwati cako akukupa baana baanji kwaamba ayi ukabe mushali mukulukulu wa mishobo iinji! 
Aakakupe coolwe abamulunyungu lwako bweenka mbwaakapa Abulaamu. Cishi ici ncoowekalaamo alimwi cakapekwa kuli Abulaamu, acikabe caako!” 
Lyalo Isaki wakamuleka Jakobo waya kuMesopotamya kuli Labani, uyo wakalinga mwanaakwe Betiwelo mwine Alamiya, alimwi ngonandumi yakwe Labeka, banyina Jakobo aEsau.
Esau wakanyumfwa kwaamba ayi Isaki wakapa coolwe Jakobo akumutuma kuMesopotamya mukweeba. Wakanyumfwa akwaamba ayi Isaki ndyaakamupa coolwe, wakamwaambila ayi atakeebi mwine Kenani. 
Alimwi wakanyumfwa kwaamba ayi Jakobo wakanyumfwila baishi abanyina akuya kuMesopotamya. 
Ono Esau wakeshiba ayi baishi tebakalinga kunsuni banakashi bene Kenani. 
Aboobo wakaya kumwanaakwe Abulaamu wiitwa ayi Ishimaeli akweeba Maalati mwanaakwe, uyo wakalinga nankashi yakwe Nebayoti.
Jakobo wakanyamuka kuswa kuBiyasheba kuya kuAlani. 
Lisuba ndilyakalinga kwipila, wakashika pamusena umwi akuyaka misumba. Ndyaakayanda koona wakabwesa libwe wataaminaawo. 
Mpeeke wakalota nshila ya matantilo yakalinga kuswa panshi kushika akwiculu, alimwi abaanjelo bakalinga kutanta bamwi kabaseluka pali njiyo. 
Mwaami Lesa alakwe kaaimfwi palubasu lwakwe. Lyalo wakaamba ayi, “Ndime Mwaami Lesa, Lesa wakwe abulaamu aIsaki. Ndaakukupa cishi ici umo moobete akubamulunyungu lwako. 
Balaakufula anga ngumuseese pacishi ca panshi. Balaakukomenesha cishi mumbasu shoonse alimwi kwiinda muli ndiwe abamulunyungu lwako, ndaakupa coolwe mishobo yoonse. 
Ibaluka kwaamba ayi ndanooli awebo akukulama kuli koonse nkweshi ukaye. Alimwi ndaakukuboosha mucishi cino. Teshi nkakushiyeewo kushikila nkacite shoonse nshindakulasha.”
Jakobo wakapapuka alimwi akwaamba ayi, “Mwaami Lesa mpwaali pano! Uli mumusena uno ono nshindalinga kwishi ayi mpwaali!” 
Wakaloonda akwaamba ayi, “Uno musena ulaloondesha abuumbi! Palyeelete kuba mpopaŋanda yakwe Lesa alimwi ngomwinjililo wakuya kwiculu.”
Jakobo wakabuka macuunsa bushiku bwakaboolaawo, wabwesa libwe ilyo ndyaakataaminaawo akuliimika kwaamba ayi libe ciibalusho. Kuswawaawo wakapuumwitawo mafuta a olifi ayi libe lisalalite kuli Lesa. 
Musena uyo wakautumba ayi Betelo. Kalekale ndabala iyo yakalinga kwiitwabo ayi Lusi. 
Mpomunyaawo Jakobo wakashomesha cakulumbila kuMwaami Lesa ayi, “Na munanooli anebo akundama mulweendo ulu ndooncite, kumpa shakulya ashakufwala 
alimwi na nkaboole kabotu kuŋanda ya bata, anu mulaakuba Lesa wangu.” 
Ili libwe lyaciibalusho ndindeemika, patooba mpopakumulambilila alimwi ndaakumupa calikumi ca shintu shoonse nsheshi mukampe.
Jakobo wakatolelela lweendo lwakwe akuya kucishi cakalinga kwicwe. 
Cakuteengashila wakashika pamukalo wakalinga mumuunda. Pakalinga amatanga otatwe a mbelele kashilete kushinguluka mukalo. Matanga aya akalinga kunwita pamukalo uyo weenka. Pamulomo wa mukalo uyo pakalinga libwe linene abuumbi. 
Beembeshi bakalinga kucita na matanga a mbelele oonse abungana, balikunkulushaawo libwe ilyo akutekelela mbelele. Kumana boobo balipilimwitaawo alimwi.
Mpeeke Jakobo wakeepusha beembeshi ayi, “Mwaswa kuli?” Bakakumbula ayi, “KuAlani.” 
Lyalo wakeepusha ayi, “Sa baLabani bana babo baNawoli mulibeshi?” Bakakumbula ayi, “Ee, tulibeshi.” 
Wakeepusha alimwi ayi, “Sa mbayumu?” Bakakumbula ayi, “Ee mbayumubo. ALakelo mwanaabo mwanakashi ngulya waashika alitanga lya mbelele shabo.”
Lyalo Jakobo wakaamba ayi, “Ono bulya mbolicilibo malumwi alimwi ciindi cakushinjisha tacina kushikila, tamutooshitekelelanshi maanshi kwaamba ayi mushibooshe shikalye?” 
Abalo bakakumbula ayi, “Tatukoonshi kucita boobo matanga oonse kaatana kwisa alimwi alibwe kalitana kupilimunwaawo.”
Jakobo kaacaambaabo, Lakelo wakashika alitanga lya mbelele. 
Jakobo ndyaakabona Lakelo ambelele shakwe Labani shimishaabo, wakaya wakunkulushaawo libwe pamukalo akutekelela mbelele isho. 
Kuswawaawo wakafyonta Lakelo akutalika kulila ceebo cakusangalala. 
Mpeeke wakamulwiita ayi, “Nebo ndishikamukowa wa baiso. Ndimwanaabo baLabeka.” Lakelo wakacica waya walwiita baishi. 
Ndibakanyumfwa shamwiicwa wabo, Jakobo, bakacica kwaamba ayi baye bamwaanshe. Mpeeke bakamukumbata, bamufyonta akuya mukumwinjisha muŋanda. Jakobo ndyaakalwiita Labani shoonse shakacitika, 
Labani wakaamba ayi, “Ee ncakwiila, uli bulowa bwangu.” Jakobo wakekalaako uko mweenshi wakabumbulu.
Labani wakaambila Jakobo ayi, “Tooelete kunoonsebenselabo kwakubula kufola ayi mukwiinga uli shikamukowa wangu. Ulisuni kwaamba ayi nookufolesha shongaye?” 
Ono Labani wakalinga kucite baana banakashi bobilo. Munenebantu wakalinga kwiitwa ayi Leya, mwanikebantu kaali Lakelo. 
Leya wakalinga kucite meenso atakalinga kukondelesha, sombi Lakelo wakalinga kwiimfwi kabotu alimwi kaali mubotu.
Jakobo wakalinga kusunishi Lakelo, aboobo wakaamba ayi, “Na mwansuminisha kweeba Lakelo inga ndamusebensela myaaka yosanwe ayobilo.” 
Labani wakakumbula ayi, “Ee, webo inga ndakusuminisha kuleka umwi uli woonse. Anu katwikala soonse.”
Jakobo wakasebensa myaaka yosanwe ayobilo kwaamba ayi eebe Lakelo. Myaaka iyo kuli nguwe yakabonekabo anga ninshiku shiniinibo ceebo wakalinga kusuni Lakelo abuumbi. 
Lyalo Jakobo wakaamba ayi, “Ciindi cakwana amumpe mwanaanu njebe.” 
Aboobo Labani wakabamba bwiinga akwiita bantu boonse. 
Sombi mashiku ayo, mumusena wakwe Lakelo, Labani wakatola Leya kuli Jakobo alimwi Jakobo wakakumanaakwe. 
Labani wakapa Leya musha wakwe mwanakashi wiitwa ayi Silipa ayi abe mulandakashi wakwe. 
Lyalo macuunsa Jakobo wakacana ayi nguLeya. Mpeeke wakaya kuli Labani akumwaambila ayi, “Ino mwancitilanshi bobulya? Nebo ndakasebensela Lakelo. Ino mwancenjeekelanshi?” 
Labani wakakumbula ayi, “Cilatonda kuno kweebesha mwanikebantu, munenebantu kaatana kweebwa. 
Lindila nsondo yakusekelela bwiinga buno imane, ndaakukupa Lakelo na ulaakunsebensela aimwi myaaka yosanwe ayobilo.”
Jakobo wakasumina alimwi ndiyakamana nsondo yakusekelela bwiinga, Labani wakamupa Lakelo mwanaakwe ayi eebe. 
Labani wakapa Lakelo musha wakwe mwanakashi wiitwa ayi Biluya ayi abe mulandakashi wakwe. 
Jakobo wakakumanaakwe Lakelo alakwe alimwi wakalinga kumusuni kwiinda Leya. Lyalo wakasebensela Labani myaaka aimwi ili yosanwe ayobilo.
Mwaami Lesa ndyaakabona kwaamba ayi Leya taakalinga kusunikwi bwakalinga kusunikwi Lakelo, wakalengesha ayi lakwe akonshe kuba abaana, sombi Lakelo awomuubo. 
Leya wakamita akutumbuka mwaana musankwa. Mpeeke wakaamba ayi, “Lesa wabona mapensho angu ono bulya beebaangu batoonsuna.” Paceebo ceeco wakamutumba ayi Lubeni. 
Wakamita alimwi akutumbuka musankwa aumwi. Lyalo wakaamba ayi, “Mwaami Lesa wampa mwaana musankwa uyu alakwe, ceebo wakanyumfwa kwaamba ayi nshindalinga kusunikwi.” Paceebo ceeco wakamutumba ayi Simyoni. 
Ono alimwi wakamita akutumbuka mwaana musankwa aumwi. Mpeeke wakaamba ayi, “Ono beebaangu lusuno lwabo lutokwiindawobo pali ndime, ceebo ndabashalila baana basankwa botatwe.” Paceebo ceeco wakamutumba ayi Lefi. 
Lyalo wakamita alimwi, akutumbuka mwaana musankwa aumwi. Mpeeke wakaamba ayi, “Bulya ono ntoolumbaisha Mwaami Lesa.” Paceebo ceeco wakamutumba ayi Juda. Mpomunyaawo lushalo lwakamana akumana.
Sombi Lakelo taakwe kushalila Jakobo mwaana, paceebo ceeco wakafwita munyono mukwabo akwaambila Jakobo ayi, “Mpe baana, kwabula boobo ntoofwa.”
Jakobo wakakalalila Lakelo akwaamba ayi, “Nshikoonshi kuba mumusena wakwe Lesa. Lakwe ngowakakulengesha kubula baana.” 
Mpeeke Lakelo wakaamba ayi, “Anu ngooyu mulandakashi wangu Biluya mukumanaakwe kwaamba ayi akanshalileeko mwaana. Munshila iyi ndabona inga anebo ndaba mushali kwiinda muli nguwe.” 
Mpomunyaawo wakasuminisha Biluya kwaamba ayi akumane aibaye, alakwe wakakumanaakwe. 
Mpeeke Biluya wakamita akushalila Jakobo mwaana musankwa. 
Lyalo Lakelo wakaamba ayi, “Lesa woombolosha makani angu. Wanyumfwa mupailo wangu akumpa mwaana musankwa.” Paceebo ceeco wakamutumba ayi Dani. 
Pesule Biluya wakamita alimwi akushalila Jakobo mwaana musankwa wabili. 
Lyalo Lakelo wakaamba ayi, “Ndalwana nkondo ishupite amukwesu, sombi ndakoma.” Paceebo ceeco wakamutumba ayi Nafutali.
Ono Leya ndyaakeshiba kwaamba ayi lushalo lwamana, wakapa Silipa mulandakashi wakwe kuli Jakobo ayi abe mbuli mukaakwe. 
Mpeeke Silipa wakashalila Jakobo mwaana musankwa. 
Lyalo Leya wakaamba ayi, “Ndalinga kucite coolwe.” Paceebo ceeco wakamutumba ayi Gadi. 
Pesule Silipa wakashalila Jakobo mwaana musankwa aumwi. 
Lyalo Leya wakaamba ayi, “Ndakondwa abuumbi, alimwi bulya balutundu boonse bananoonjita ayi kukondwa.” Paceebo ceeco wakamutumba ayi Asha.
Muciindi cakucesa witi Lubeni wakaya mumyuunda akucana musamu wa lushalo, uyo ngwaakaleta kuli Leya, banyina. Mpeeke Lakelo wakasenga Leya ayi, “Mpeewo musamu waleta mwanaako.” 
Leya wakakumbula ayi, “Sa uciyanda kwiilikaawo ashimwi? Omuntu womwi unyayeewo beebaangu, ono mpaapa ulisuni kunyaya amusamu waleta mwanaangu.” Lakelo wakaamba ayi, “Na umpeewo musamu wa lushalo waleta mwanaako, utookumana aJakobo sunu mashiku.”
Jakobo ndyaakaswabo kumyuunda macolesha, Leya wakaya wamukumanya akwaamba ayi, “Sunu mashiku utookumana anebo mukwiinga ndakuula amusamu waleta mwanaangu.” Aboobo mashiku ayo Jakobo wakakumanaakwe. 
Mpeeke Lesa wakanyumfwa mupailo wakwe Leya, aboobo wakamita akushalila Jakobo mwaana musankwa wasanu. 
Lyalo Leya wakaamba ayi, “BaLesa bampa cilambu ceebo ndakasuminisha mulandakashi wangu kukumana abeebaangu.” Paceebo ceeco wakamutumba ayi Isaka. 
Pesule Leya wakamita alimwi akushalila Jakobo mwaana musankwa wasanu awomwi. 
Mpeeke wakaamba ayi, “BaLesa bampa cipo cibotu. Beebaangu ono bananoompa bulemu mukwiinga ndabashalila baana basankwa bosanwe awomwi.” Paceebo ceeco wakamutumba ayi Sebuluni. 
Pesule wakashala mwanakashi uyo ngwaakatumba ayi Daina.
Mpomunyaawo Lesa wakeebaluka Lakelo akukumbula mupailo wakwe. Mpeeke wakamulengesha kukonsha kuba abaana. 
Lyalo Lakelo wakamita akutumbuka mwaana musankwa. Mpeeke wakaamba ayi, “Lesa wamana musebaanyo pali ndime kwiinda mukumpa mwaana musankwa. 
Ono Mwaami Lesa aakampe aumwi mwaana musankwa.” Paceebo ceeco wakamutumba ayi Josefu.
Josefu ndyaakashalwa Jakobo wakaambila Labani ayi, “Amunsuminishe ono mboolele kumisheesu. 
Amumpe bamakaangu abana bangu abo mbondakacana kwiinda mukumusebensela. Mwacita boobo ntoonyamuka nooya. Mwebo mulishi mbondalinga kumusebensela kabotu.” 
Labani wakaamba ayi, “Aŋambe bobulya, kwiinda mukusonda, caboneka patuba kwaamba ayi Mwaami Lesa wampa coolwe ceebo ca ndimwe. 
Ambabo malipilo ngoosuni, ntookupa.”
Mpomunyaawo Jakobo wakakumbula ayi, “Mulishi nobeene mbondamusebensela alimwi mbelele ampongo mboshafula mubweembeshi bwangu. 
Isho shiniini nshemwakalinga kucite kataanshi shafula abuumbi, alimwi Mwaami Lesa wamupa coolwe kuli koonse nkondakalinga kubete ceebo ca ndime. Ono bulya ndyeelete mbone shaangu anebo.” 
Labani wakeepusha ayi, “Anu ono ntookulipilanshi?” Lyalo Jakobo wakakumbula ayi, “Nshisuni malipilo a mushobo uli woonse. Ntootolelela kulama mbelele ampongo kulilabo na musumine muyeeyo wangu. 
Amunsuminishe nyinde mumatanga anu oonse sunu akubwesa twana twa mbelele toonse tushiya, twamabala atwana twa mpongo toonse twacisekeleli. Sheenka ishi inga aba ngomalipilo angu. 
Muciindi citoosa cilaakuba cuubu kwishiba na ndalinga kushomeka. Mwaakwisa mukubona malipilo angu, na mwacana mpongo iteshi ya cisekeleli, yamabala nabi mbelele ishiya, mulaakwishiba ayi njakwiipa.” 
Mpeeke Labani wakakumbula ayi, “Ico casuminika. Tutoocita mbuli mbowaamba.” 
Sombi bushiku ubu Labani wakapatula bapeepe boonse bakalinga kucite myuubimyuubi nabi batubalabala, pantu pomwi ashanakashi shamabala nabi shacisekeleli, alimwi ashakalinga kucite shituba pamubili. Wakapatula ambelele shoonse shishiya. Ishi shoonse wakashibika mumaansa abana bakwe basankwa ayi banokweembela. 
Lyalo wakanyamuka akweenda mushinso ulaampa cakweenda nshiku shotatwe kuswa kuli Jakobo uyo wakacaala kaaembela mbelele amponga shimwi shakwe Labani.
Ono Jakobo lakwe wakabwesa misampi itontola ya popula, ya alimondi, alimwi aya shisamu shimwibo akushifunda ayi mumwi shibe amyuubimyuubi ituba. 
Wakabika misampi iyo kunembo lya mbelele ampongo mumankubala umo moshakalinga kunwita. Wakeebika waawo ceebo banyama bakalinga kutanta na bashika mukunwa maanshi. 
Paceebo ceeco mpongo shakalinga kumita kunembo lya misampi, shakalinga kushala twaana tumwi twa myuubimyuubi, tumwi twa cisekeleli alimwi atumwi twa mabalamabala.
Jakobo wakalinga kupatula mbelele ampongo akushilansha kulubasu kwakalinga sha myuubimyuubi ashishiya mulitanga lyakwe Labani. Litanga lyakwe Jakobo lyakakomena munshila yeenka iyi. Taakalinga kushisenkanya ashakwe Labani sombi wakalinga kushibika ashalo sheenka palubasu.
Na mbelele ampongo shishimpite shitootantana, Jakobo nkubika misampi iyo kunembo mumankubala umo moshakalinga kunwita ayi shimite pakati ka misampi. 
Sombi isho shinyangite na shitootantana, taakalinga kwiibika kunembo misampi iyo. Aboobo mukuya kwanshiku Labani wakababo ashinyangite, sombi Jakobo shishimpite sheenka. 
Munshila iyi Jakobo wakabila abuumbi. Wakaba ambelele ampongo shiinji, basha baanji basankwa abanakashi, ngamela alimwi ambongolo shiinji.
Jakobo wakanyumfwa kwaamba ayi bana bakwe Labani basankwa batokwaamba ayi, “Jakobo wabwesa shintu shoonse shalinga kucite baishiwesu. Buboni bwakwe boonse bwaswa kushintu sha baishiwesu.” 
Alimwi wakabona kwaamba ayi Labani wakatalika kumushinamina ubo buteshi mbwaakalinga pakataanshi, 
Lyalo Mwaami Lesa wakamwaambila ayi, “Koya kucishi ca bamashali bako bakulukulu, kubeshikamukowa bako. Nebo ndanooli awebo.”
Paceebo ceeco Jakobo wakatuma nkombe kuli Lakelo aLeya ayi bese bakumane mumuunda umo mbelele ampongo moshakalinga kubete. 
Mpeeke wakabaambila ayi, “Ndaboona kwaamba ayi baishiwanu batalika kunshinamina ubo buteshi mbobakalinga pakataanshi. Nacibi boobo Lesa wa bata walinga anebo. 
Noonse nobilo mulishi kwaamba ayi ndakalinga kusebensela baishiwanu ankusu shoonse. 
Ono bakancenjeeka akusandula malipilo angu mankanda likumi. Sombi Lesa taakwe kubasuminisha ayi banciise. 
BaLabani balinga kucita na baamba ayi, ‘Malipilo ako alaakuba mpongo sha cisekeleli,’ litanga lyoonse lyakalinga kushalabo twaana twa cisekeleli. Na bapilula akwaamba ayi, ‘Malipilo ako ono nimpongo shamyuubimyuubi,’ litanga lyoonse lyakalinga kushalabo twaana twa myuubimyuubi. 
Lesa mwiine ngwanyaya mbelele ampongo baishiwanu akupa ndime.
“Muciindi cakushalana ndakalota, ndakabona ayi bapeepe bakalinga kutanta bakalinga bamyuubimyuubi, bamabalamabala, alimwi abacisekeleli. 
Munjelo wakwe Lesa wakabandika anebo muciloto akwaamba ayi, ‘Jakobo!’ Lyalo ndakakumbula ayi, ‘Nkambo.’ 
Wakatolelela ayi, ‘Bona, bapeepe boonse batootanta mbamyuubimyuubi, mabalamabala, alimwi abacisekeleli. Ndime ntoolengesha ayi cicitike bobulya mukwiinga ndaboona shoonse Labani nshaatoocita kuli ndiwe. 
Ndime Lesa uyo wakaboneka kuli ndiwe kuBetelo uko nkowakeemika libwe ayi cibe ciibalusho akulipuumwita mafuta a olifi. Alimwi nkokooko nkowakashomeshesha cakulumbila kuli ndime. Ono libambile kupiluka kucishi nkowakashalilwa.’ ”
Mpomunyaawo Lakelo aLeya bakakumbula Jakobo ayi, “Taaku cacaala bulya cakwaamba ayi tukabwese na bata bakafwe. 
Batootucita anga mbaswamashi. Bakatuulisha, ono alimwi banyonyoola maali oonse ngobakalipilwa ceebo cesu. 
Ncakwiila buboni boonse ubo Lesa mbwaanyaya bata mbwesu abana besu. Amucite cili coonse Lesa ncaamwaambila.”
Kuswawaawo Jakobo wakabika bana bakwe abamakaakwe pangamela. 
Lyalo shifubwa shoonse wakashibingila kunembo. Wakabwesa ashintu shimwi shoonse nshaakalinga wabaasho uko kuMesopotamya, akuboolela kuli Isaki, ishi, kucishi ca Kenani.
Labani wakalinga waya mukucesa booya mbelele shakwe. Ono ciindi ico ceenka, Lakelo wakeepa balesa bakupanga ba baishi. 
Jakobo wakeenda Labani mwine Alamiya kumaano mukutamwishibisha ayi utooya lweendo. 
Wakabwesa shintu shakwe shoonse akunyamuka calubilolubilo. Wakasotoka Mulonga wa Yufuletisi akululama kuGilyadi, cishi ca tulundu.
Ndipakeenda nshiku shotatwe, Labani wakalwiitwa ayi Jakobo wakaloboka. 
Wakabwesa bantu bakwe akukonkela Jakobo. Wakatola nsondo kaakonkelabo kushikila wamucana muGilyadi, cishi ca tulundu. 
Mashiku ayo Lesa wakaambila Labani muciloto ayi, “Cenjela kwaamba ayi utalengeshi boowa Jakobo munshila ili yoonse.”
Labani ndyaakeensha Jakobo, Jakobo wakalinga wayaka misumba yakwe mutulundu, alakwe Labani wakayakila nkomunya uko mucishi ca tulundu ca Gilyadi pantu pomwi abeshikamukowa bakwe.
Labani wakaambila Jakobo ayi, “Ino wanyindilanshi kumaano cakubwesa bana bangu anga mbantu bacatwa munkondo? 
Wayeeyanshi kukweshemukabo kutanshibisha? Niwakandwiita naakwiinga washindikilwa cakusangalala, kwiimba alimwi akulishilwa misebe atulumbu. 
Tookwe kumpa aciindi kwaamba ayi ndashe bashikulu bangu abana bangu calusuno. Tookwe kucitawo cintu ca maano! 
Ndicite nkusu shakukucisa, sombi Lesabo wa baiso ngowancenjesha mashiku ainda ayi ntakulengeshi boowa munshila ili yoonse. 
Ndishi kwaamba ayi wakanyamuka mukwiinga wakalinga kunyumfwite kalyokolyoko ka kuyanda kuboolela kumishaanu, ono wakeepilanshi balesa ba muŋanda yangu?”
Jakobo wakakumbula ayi, “Ndakaloonda, ceebo ndakalinga kuyeeya ayi mpashi mutoonyaya bana banu banakashi. 
Nacibi boobo na mucane kwaamba ayi womwi pakati kesu ulicite balesa banu, uyo utoocaikwa. Ono pameenso abeshikamukowa besu, amulangoole na kuli cintu canu nceendi aco. Na mucicaane mubwese.” Jakobo taakalinga kwishi ayi Lakelo ngowakeepa balesa abo.
Labani wakaya walangoola mumusumba wakwe Jakobo, kuswa moomo wakaya muli Leya, lyalo wakaya muwa balandakashi bobilo, sombi taakwe kucanaamo balesa bakwe. Mpeeke wakaya muli Lakelo. 
Ono Lakelo wakabwesa balesa abo akubabika mucakukalaawo pangamela lyalo wekalaawo. Labani wakalangoola moonse mumusumba, sombi taakwe kutucana. 
Mpomunyaawo Lakelo wakaambila baishi ayi, “Mutakalali nkambo, nshikoonshi kunyamuka kamuliiwo mukwiinga ndakubala.” Labani wakalangoola, sombi taakwe kucana balesa ba muŋanda yakwe.
Lyalo Jakobo wakakalala. Mpeeke wakeepusha cabukali ayi, “Ncibiibinshi ncendacita? Ngumulawonshi ngondasotoka uyo wamupa nkusu shakunoosa cimfwima anga ngumunyama? 
Bulya ono mwalangoola mushintu shangu shoonse, cintunshi ca muŋanda ncemwacana caanu? Amucibiike patuba kwaamba ayi bantu banu abaangu baciboone alimwi baambe ulubite pali ndiswe sobilo. 
Ndekalaanu myaaka makumi obilo kushika sunu. Mbelele ampongo shanu teshakalinga kusansulaawo, alimwi nshikwe kulyaawo mbelele isankwa mulitanga lyanu. 
Na mbelele yacaikwa kubanyama ba muluundu, nshindakalinga kwiileta kuli ndimwe, sombi ndime ndakalinga kuba amulandu, alimwi mwakalinga kunyinshaamo keeteete kwaamba ayi ndipilile ili yoonse yeenga yeepwa malumwi nabi mashiku. 
Liinji liinji ndakalinga kubalwa lumwi alimwi akwaandwa mpewo mashiku. Tulo nshindakalinga kutubonaawo. 
Myaaka yoonse makumi obilo mbondakalinga kwikala amwebo ubo. Ndakatola myaaka likumi ayone kusebensela ayi njebe bana banu bobilo, iyi imwi yosanwe awomwi ndakalinga kusebensela mbelele ampongo. Nakubi boobo, mwakapilula malipilo angu mankanda likumi. 
Necakalinga cakwaamba ayi Lesa wa bamashali bangu bakulukulu, Lesa wa baAbulaamu abaIsaki taakalinga anebo, naakwiinga mwakambooshaamo kale amaansabo. Sombi Lesa wabona mapensho angu anciito nshendakacita, aboobo mashiku ainda aya wamubonesha ayi taakondetweewo.”
Mpomunyaawo Labani wakakumbula Jakobo ayi, “Bamakaako mbana bangu, bana babo mbaangu, mbelele ampongo ishi nshaangu, alimwi ŋambebo ayi shintu shoonse nshoobwene apa nshaangu. Sombi mukwiinga taaku nceenga ndaciita kwaamba ayi bana bangu abashikulu bangu bacaale, 
ndilibambite kupanga cipangano awebo ayi cibe anga ngukamboni pakati kesu.”
Aboobo Jakobo wakabwesa libwe waliimika ayi cibe ciibalusho. 
Mpeeke wakalwiita bantu bakwe ayi babunganye mabwe akwailinkanya. Lyalo bakalya cakulya kulubasu lwa mulwi wa mabwe. 
Labani wakautumba ayi Jega Saaduta, lakwe Jakobo wakautumba ayi Galidi. 
Labani wakaambila Jakobo ayi, “Mulwi uyu utooba anga ngukamboni pali ndiswe sobilo.” Nceceeco musena ulya ncebawiitila ayi Galidi. 
Labani alakwe wakaamba alimwi ayi, “Mwaami Lesa kaatubona soonse sobilo ciindi nditutabete pantu pomwi.” Paceebo ceeco musena ulya wakatumbwa alimwi liina lya Misipa. 
Labani wakatolelela akwaamba ayi, “Na ukalele bana bangu aba calunkutwe, nabi kweeba abamwi banakashi, nakubi kwaamba ayi ndabula kwiishiba mbowacita, ibaluka ayi Lesa ulitubwene. 
Ngooyu mulwi wa mabwe ngondapanga pakati kangu awebo amwaandami wa ciibalusho awalo ngooyu. 
Mulwi wa mabwe amwaandami wa ciibalusho shoonse shobilo nshiibalusho. Teshi nkasotokeewo mulwi uyu ayi nkalwaane awebo, alimwi awebo tooelete kusotokaawo libwe lya ciibalusho ili kwaamba ayi undwaane. 
Lesa wakwe Abulaamu alimwi aNawoli ulaakoombolosha pakati kesu.” Lyalo muliina lyakwe Lesa uyo Isaki, ishi ngwaakalinga kulambila, Jakobo wakashomesha cakulumbila ayi ulaakulama cipangano ici. 
Wakacaya munyama uyo ngwakabenga ayi ngumulambu pakalundu akwiita bantu bakwe kwaamba ayi balye. Ndyebakamana kulya, bakoona pakalundu. 
Macuunsacuunsa bushiku bwakaboolaawo, Labani wakafyonta bashikulu abana bakwe akubalasha. Mpeeke wakanyamuka kuboolela kumishaabo.
Jakobo ndyaakalinga kuya mulweendo lwakwe wakakumana abaanjelo. 
Ndyaakababona wakaamba ayi, “Iyi njimisumba yakwe Lesa.” Paceebo ceeco musena uyu wakautumba ayi Maanaimu. 
Jakobo wakatanjisha bantu kuli Esau mukwabo mumusena wa Siya mucishi ca Edomu ayi batole nkombe. 
Wakabalwiita ayi baambile Esau ayi, “NeJakobo musebenshi wanu unyumfwila, ntooluula kuli Esau mwaami wangu ayi ndakalinga kwikala abaLabani alimwi ayi ndakacelwa kupiluka kushika sunu. 
Ndicite ŋombe, mbongolo, mbelele, mpongo alimwi abasha basankwa abanakashi. Ono nkambo, ndatuma maswi mukulangila kwaamba ayi inga ndacana kulekelelwa.”
Mbwaakatuma ndibakaboola kuli Jakobo, bakaamba ayi, “Twashika kubakwabanu baEsau alimwi bulya bali kale munshila kwaamba ayi bamukumanye. Banyamuka abasankwa bali myaanda yone.” 
Jakobo wakaloonda akulisukama. Bantu mbwaakalingaabo wakabapansaanya mumakoto obilo pantu pomwi ambelele, mpongo, ŋombe alimwi angamela shakwe. 
Wakayeeya kwaamba ayi, “Na Esau ese alwane likoto litaanshi likoto limwi licice akuloboka.”
Mpomunyaawo Jakobo wakapaila ayi, “Lesa wa bakaapa baAbulaamu alimwi abaIsaki bata, amunkutike! Nkambo, mwakandwiita ayi mpiluke kucishi cine misheesu alimwi kuli beshikamukowa bangu. Mwakaamba ayi mulaakunyenshela kabotu shintu shoonse. 
Nebo nsheeleteewo ankuumbu shoonse nshimwakabaasho akushomeka nkomwantondesha nemusebenshi wanu. Ndakasubuka mulonga wa Joodani kaantaciteewo kantu nakaceyi sombibo nkoli, ono ndapiluka amakoto obilo aya. 
Ndapaila ayi mumpulushe kuswa kumukwesu Esau. Ndaloonda kwaamba ayi utoosa mukundwana akutunyonyoola soonse pantu pomwi abanakashi alimwi abaana. 
Amwiibaluke kwaamba ayi mwakandasha ayi mulaakunyenshela shintu shoonse kabotu akumpa bamulunyungu abo muntu mbaatakoonshi kubelenga, nkokwaamba ayi baanji anga ngumuseese wa muloombe lwa lweenge.”
Jakobo wakoona apo. Lyalo bushiku bwakaboolaawo wakabambila Esau mukwabo cipo. Wakapatula 
mpongo shanakashi myaanda yobilo, bapeepe makumi obilo, mbelele shanakashi shili myaanda yobilo, shisankwa makumi obilo, 
ngamela shicite twaana shili makumi otatwe, mpwishi makumi one, bacende likumi, mbongolo shanakashi shili makumi obilo alimwi ashisankwa likumi. 
Mpeeke wakashipansaanya mumatangamatanga akupa litanga lyomwi alyomwi kumusebenshi womwi awomwi. Wakabaambila ayi, “Amutanjile kamuya alimwi mweende cakushiya musena pakati ka litanga lyomwi alimwi litookonkela pesule.” 
Mpomunyaawo wakalwiita musebenshi wakatanjila ayi, “Na Esau mukwesu akukumanye akukwiipusha ayi, ‘Mwaami wako ngani? Utooya kuli? Ngani mwine shifubwa ishi shoonse shili kunembo lyako?’ 
ulyeelete kukumbula ayi, ‘Nsha musebenshi wanu Jakobo. Watumina Esau mwaami wakwe ayi ncipo. Jakobo mwiine utoosa mwisule lyesu.’ ” 
Wakapa mulasho womwi weenka uyo kuwabili, watatu akubamwi boonse bakalinga bapekwa litanga litanga kwaamba ayi balame. Wakaamba ayi, “Noonse mulyeelete kwaamba bweenka ubo na mumukumanye Esau. 
Kutalubaako kwaamba ayi, ‘Jakobo musebenshi wanu utoosa alakwe pesule.’ ” Jakobo wakalinga kuyeeya ayi, “Ntoomukalika moyo kwiinda mushipo ishi alimwi na tukumane mpashi utoondekelela.” 
Wakatanjisha shipo mpeeke lakwe mashiku ayo wakoona pamusumba.
Mashiku eenka ayo Jakobo wakabuka, wabwesa bamakaakwe bobilo, bakasuwa bobilo, abaana bakwe bali likumi awomwi, akusubuka Mulonga wa Jaboku. 
Ndyaakamana kubasubusha, wakasubusha ashoonse nshaakalinga kucite. 
Sombi lakwe wakacaala eenka.
Musankwa uyo ndyaakabona ayi taatookoma, wakooma Jakobo kukasolo, mpeeke kakashukumukaamo mulinungi. 
Lyalo musankwa uyo wakaamba ayi, “Ndeke nooya, kutooya cituba.” Jakobo wakakumbula ayi, “Teshi nkuleeke, sombibo na umpe coolwe.”
Musankwa uyo wakeepusha ayi, “Anu ndiwaani webo?” Wakakumbula ayi, “Ndime Jakobo.” 
Mpomunyaawo musankwa uyo wakaamba ayi, “Liina ilyo sunu lyamana. Walwishanya aLesa alimwi abantu sombi wakooma. Paceebo ceeco liina lyako ono litooba Isilaeli.”
Mpeeke wakaamba ayi, “Anebo ndwiite liina lyako.” Sombi wakakumbula ayi, “Ino ceebonshi ulisuni kwishiba liina lyangu?” Lyalo wakapa coolwe Jakobo.
Jakobo wakaamba ayi, “Ndabonana aLesa meenso ameenso alimwi ncili muumi.” Paceebo ceeco musena uyo wakautumba ayi Penyelo. 
Lisuba lyakalinga kuya buswa Jakobo ndyaakalinga kuswa paPenyelo, sombi wakalinga kuya cisunkuta ceebo ca kasolo. 
Asunu asunu bamulunyungu lwakwe Isilaeli tabali mushisa wamulinungi lya kasolo mukwiinga mpowaawo Jakobo mpwaakoomwa.
Mpeeke Jakobo ndyaakeenamuka wakabona Esau keesa abasankwa bakwe bakalinga myaanda yone. Mpomunyaawo wakapatoola bana bakwe kupa Leya, Lakelo abakasuwa bakwe bobilo. 
Lyalo wakatanjishaako bakasuwa bakwe abana babo, pesule lyabo wakabika Leya abana bakwe, kwisule lyabo wakabika Lakelo aJosefu. 
Jakobo wakatanjila kunembo akufukama akushisha ciwa panshi mankanda osanwe aobilo kaaya kumukwabo. 
Nakubi boobo Esau lakwe wakacica akukumbata Jakobo alimwi akumufyonta. Boonse bobilo bakalinga kulila. 
Esau ndyaakacebooka akubona balutundu alimwi abaana wakeepusha ayi, “Mbaani bantu aba mbooli abo?” Jakobo wakakumbula ayi, “Nkambo, aba mbaana abo Lesa mbwaakampa ceebo ca luse lwakwe.” 
Mpeeke bakasuwa bakwe bakesa abana babo bafukama. 
Lyalo Leya abana bakwe bakesa, bakacaalila kwisa mukufukama, nguJosefu aLakelo.
Kuswawaawo Esau wakeepusha ayi, “Ino likoto limwi lilya ndindakumanya lilaambanshi?” Jakobo wakakumbula ayi, “Nkwaamba ayi mukondeleshe, nkambo.” 
Sombi Esau wakaamba ayi, “Ndicite shiinji mukwaabo. Bamba nshoocite omwiine.”
Jakobo wakaamba ayi, “Sobwe, na mwandekelela amutambule cipo cangu ici. Mukwiinga kubona ciinso canu cilyeelenebo akubona cakwe Lesa, bulya mbomwalinga kutondesha bushicibusa kuli ndime. 
Ndaseenga mutambule cipo ncendamuletela. Lesa wakalinga kunyumfwila luse, aboobo wakampa shoonse nsheensuni mubuumi.” Jakobo wakatolelela kumusenga kushikila wakasumina.
Esau wakaamba ayi, “Atulibambile kunyamuka. Nebo ntootanjila.” 
Jakobo wakakumbula ayi, “Mulishi kwaamba ayi banike tabacikoonshi kweenda. Alimwi ndyeelete kuyeeyela mbelele ashimwi shifubwa pantu pomwi abaana ba nshisho. Na caba cakwaamba ayi sheenda bushiku boonse cakuteemikanaawo, inga shamana kufwa. 
Nkambo, amutanjile anebo ndanoosa paniininiini. Ndanoosa mumukanyu ukonsha shifubwa abanike kushikila nkamucane kuEdomu.”
Mpeeke Esau wakaamba ayi, “Anu leka nkushiile basankwa bangu bamwi.” Sombi Jakobo wakakumbula ayi, “Tau, taceelete kuba boobo mukwiinga nebo ndisunibo kwaamba ayi mukondeleshe.” 
Lyalo bushiku bweenka ubo Esau wakanyamuka kuboolela kuEdomu. 
Sombi Jakobo wakaya kuSakoti uko nkwaakaliyakila ŋanda alimwi ashimpati sha shifubwa shakwe. Nceceeco musena uyo wakatumbwa ayi Sakoti.
Pakuboolela kuswa kuMesopotamya wakashikabo kabotu pandabala inene ya Shekemu mucishi ca Kenani akuyaka misumba mumuunda wakalinga pafwaafwi andabala inene iyo. 
Palubasu lwa muunda apo wakapaula maali asilifa ali mwaanda kubamulunyungu lwakwe Amo ishi Shekemu. 
Wakayakaawo cipaililo akucitumba ayi Eli, liina lyakwe Lesa wa bene Isilaeli.
Bumwi bushiku Daina mwanaakwe Jakobo aLeya wakaya mukufwakashisha balutundu bamwi bene Kenani. 
Ono Shekemu mwanaakwe Amo mwine Ifi, uyo wakalinga mwaami wa musena uyo ndyaakamubona, wakamucata akukumanaakwe. 
Mpeeke wakamukonda abuumbi mwanakashi uyo, aboobo wakeelesha kumunyengelela. 
Wakaambila baishi ayi, “Ndisuni kwaamba ayi munjebele mwanakashi uyu.”
Jakobo wakanyumfwa kwaamba ayi mwanaakwe mwanakashi wasebanishikwa, sombi ceebo cakwaamba ayi bana bakwe basankwa bakalinga kucili mumyuunda ashifubwa, taaku ncaakacita kushikila baboola. 
Baishi Shekemu, baAmo bakanyamuka kwaamba ayi bakabandike aJakobo. 
Lyalo bakapolenshanyabo abana bakwe Jakobo basankwa kabaswa mumyuunda. Ndibakacinyumfwa cikani ico, bakakankamana akukalala abuumbi pacintu cakacita Shekemu, ico cilensha nsoni kubene Isilaeli, ndyaakacata mwanaakwe Jakobo akukumanaakwe. 
Amo wakaamba ayi, “Mwanaangu musankwa Shekemu wamufwita abuumbi mwanaako mwanakashi, ono ndaseenga ayi usuminishe amweebe. 
Atusuminishanye kwaamba ayi kube kweeba akweebesha pakati ka bantu besu abene mishaanu. 
Mpomunyaawo inga wekala aswebo muno mucishi cesu. Inga wekala pali poonse mpweenga koosuni akucita makwebo cakwaanguluka alimwi akuba ashintu shako muno.”
Lyalo Shekemu wakaambila baishi Daina abanandumi bakwe ayi, “Amunyumfwileko nkumbu, ndaakumupa cili coonse ncemusuni. 
Amundwiite shipo nshemusuni, alimwi shakweebesha mushifuushe kweelana ambomusuni. Ndaakumupa cili coonse nceshi mukandilile, na musuminishebo ayi mweebe.”
Ono ceebo cakwaamba ayi Shekemu wakalinga wasebaanya Daina nankashi yabo, bana bakwe Jakobo basankwa bakakumbula Shekemu abaishi baAmo cakuleya. 
Bakamwaambila ayi, “Tatukoonshi kusuminisha ayi nankashi yesu eebwe kumusankwa utapalwitwe. Ico inga caleta musebaanyo pakati kesu. 
Inga twasuminabo na caba cakwaamba ayi mwebo mwaba mbuli ndiswe mukupalula bansankwa boonse pakati kanu. 
Lyalo inga twasumina kweeba akweebesha pakati ka bantu besu abaanu. Tulaakwikala pakati kanu alimwi tulaakuba bantu bamushobo womwi amwebo. 
Ono na mubule kusumina kucita boobo mbotwaamba akupalulwa, tutoobwesa nankashi yesu akuya.”
Ici cakaboneka cuubu kuli Amo amwanaakwe musankwa Shekemu. 
Aboobo cikula bwangu uyo taakwe kumana ciindi mukucita ceeco cakaambwa ayi acite, ceebo wakalinga kumusuni abuumbi mwanaakwe Jakobo mwanakashi. Cikulabwangu uyo wakalinga muntu ulemekwa abuumbi pakati ka bamuŋanda ya baishi.
Amo amwanaakwe Shekemu bakaya kumusena wacisenkane kumwinjililo wa ndabala inene iyo akubandika abamundabalanyinaabo. 
Bakaamba ayi, “Bantu aba mbacisangalashi. Atubasuminishe kwikala mucishi cino alimwi banokweenda cakwaanguluka. Cishi cesu ncinene, inga abalo bekalaamobo. Katweeba pakati kabo aswebo katweebesha kuli mbabo. 
Sombi bantu abo balaakusumina kwikala aswebo akuba bantu bamushobo womwi andiswe, kulilabo na twaba mbuli mbabo kwiinda mukupalula basankwa boonse pakati kesu. 
Mulishibo na caba boobo shifubwa ashintu shabo shimwi inga shaba shesu. Anu atusumine kwaamba ayi bekale pakati kesu.” 
Bamundabala inene iyo boonse bakasumina cakaamba Amo aShekemu, alimwi boonse basankwa bakapalulwa.
Ndipakeenda nshiku shotatwe shiloonda shakupalulwa kashicicisa, bana bakwe Jakobo basankwa bobilo, Simyoni aLefi, banandumi bakwe Daina, bakabwesa mipeeni akuya mundabala inene cakutabonekaawo ayi kuli ncebatooya mukucita. Bakacaya basankwa boonse, 
kubikaawo aAmo alimwi amwanaakwe musankwa Shekemu. Lyalo bakabwesa Daina kuswa muŋanda yakwe Shekemu akuya. 
Kucaya ndikwakamana, bana bakwe Jakobo bamwi basankwa bakacita cimfulunganya mundabala, mukuboosha cishole pamusebaanyo ngobakacita pali nankashi yabo. 
Bakabwesa matanga ambelele, ŋombe, mbongolo alimwi ashintu shimwi shoonse mundabala inene iyo amumyuunda. 
Bakabwesa shintu shoonse shamakwebo, bakacata balutundu boonse abanike, akunyamuna shintu shoonse mumaanda.
Lyalo Jakobo wakaambila Simyoni aLefi ayi, “Mwaleta makatasho pali ndime. Bulya bene Kenani, bene Pelisi, abamwi boonse mucishi batoompata. Nshicite basankwa baanji. Na bakalibuunge kwaamba ayi bandwaane, nebo amwebo noonse nobamuŋanda yangu tulaakunyonyoolwa.”
Sombi bakakumbula ayi, “Tatukoonshi kuleka nankashi yesu kabamucita anga ngumufuule wa bafuule.”
Lesa wakaambila Jakobo ayi, “Bulya onoono koya kuBetelo ukekaale nkuko. Ukanjakile cipaililo uko, neLesa uyo wakaboneka kuli ndiwe ndiwakalinga kucica nandumi yako Esau.”
Aboobo Jakobo wakaambila bamuŋanda yakwe abamwi boonse mbwaakalingaabo ayi, “Amusowe balesa beensu mbomucite, amulisalashe, mufwale shakufwala shili kabotu. 
Tutooswaako kuno akuya kuBetelo uko nkweshi nkayakile Lesa cipaililo, uyo wakancafwa muciindi ca makatasho alimwi uyo wakalinga anebo kuli koonse nkondakaya.” 
Aboobo bakapa Jakobo balesa beensu boonse amasikiyo ngobakalinga kufwete. Mpeeke lakwe wakashifukila muunshi lya mubanga pafwaafwi andabala ya Shekemu.
Jakobo abana bakwe ndibakalinga kunyamuka, bantu ba mumandabala akalinga pafwaafwi bakanyumfwa boowa buswa kuli Lesa. Aboobo tabakwe kubakonkela ayi babalwaane. 
Jakobo wakashika abantu bakwe boonse kuLusi, uko kwiitwa ayi Betelo bulya, mucishi ca Kenani. 
Wakayaka cipaililo uko akutumba musena uyo liina lya Lesa wa kuBetelo, mukwiinga apo peenka Lesa wakaliyubulula kuli nguwe ndyaakalinga kucica mukwabo. 
Ono musebenshi wakwe Labeka wiitwa ayi Debola, wakafwa alimwi bakamufukila muunshi lya mubanga kumalenge a Betelo. Aboobo bakautumba ayi, “Mubanga wakulila.”
Jakobo ndyaakaboolela kuswa kuMesopotamya, Lesa wakaboneka alimwi kuli nguwe akumupa coolwe. 
Lesa wakamwaambila ayi, “Liina lyako ndiwe Jakobo, sombi kuswa sunu ndiwe Isilaeli.” Munshila iyo Lesa wakamutumba ayi Isilaeli. 
Lyalo Lesa wakaamba ayi, “Ndime Lesa Shinkusu shoonse. Koba abaana baanji. Mishobo iinji ilaakuswa mulunyungu lwako alimwi ulaakuba mushali wa bamaami. 
Ndaakukupa cishi ncendakapa Abulaamu aIsaki alimwi ndaakucipa abamulunyungu lwako webo waakufwa.” 
Lyalo Lesa wakamushiya. 
Palya peenka Lesa mpaakaamba kuli nguwe, Jakobo wakabikaawo libwe lyakwiibalukilaawo akulisalasha kwiinda mukupuumwitaawo waini alimwi amafuta a olifi. 
Mpomunyaawo wakatumbaawo ayi Betelo.
Ono Jakobo abamuŋanda yakwe bakaswaako kuBetelo. Sombi ndibakashika kufwaafwi aEfulati, Lakelo mumala mwakabuka. Ono cakashupa kutumbuka. 
Mumala ndimwakashinisha kunyona, shikutumbusha wakaamba ayi, “Mutaloondi baLakelo ngumusankwa alimwi.” 
Sombi Lakelo wakalinga kuya cifwa, mpeeke ndyaakayanda kutula moyo wakatumba mwanaakwe ayi Benoni, nakubi boobo baishi bakamutumba ayi Benjameni.
Lakelo ndyaakafwa, bakamubika mweela nshila iya kuEfulati uko bulya kwiitwa ayi Betileemu. 
Jakobo wakabikaawo libwe lyakwiibalukilaawo apo. Ono abobulya licitondesha cuumbwe cakwe Lakelo. 
Jakobo wakatolelela lweendo lwakwe akuyaka misumba kulubasu lumwi lwa ŋanda ilaamfu ya Eda.
Jakobo ndyaakalinga kwikala mucishi ico, Lubeni wakakumana aBiluya, womwi wa bakasuwa ba baishi. Jakobo wakacinyumfwa cikani ici alimwi wakakalala abuumbi.
Bana bakwe Leya basankwa bakalinga Lubeni, uyo wakalinga ngomwaana musankwa munene wakwe Jakobo, Simyoni, Lefi, Juda, Isaka, aSebuluni. 
Bana bakwe Lakelo nguJosefu alimwi aBenjameni. 
Bana bakwe Biluya, musha wakwe Lakelo nguDani alimwi aNafutali. 
Bana bakwe Silupa, musha wakwe Leya, nguGadi alimwi aAsha. Aba baana bakashalilwa kuMesopotamya.
Mpeeke Jakobo wakaya kuli baishi baIsaki kuMamule, pafwaafwi aEbuloni, uko Abulaamu aIsaki nkobakekala. 
Isaki wakekala myaaka ili 180 
akufwa kaali wacembela abuumbi. Mpeeke Esau aJakobo bana bakwe basankwa, bakamubika.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Aba mbobamulunyungu lwakwe Esau uyo wiitwa alya Edomu. 
Esau wakeeba balutundu bene Kenani. Mutaanshi nguAda mwanaakwe Eloni mwine Iti, umwi nguOolibama mwanaakwe Ana mwaana musankwa wakwe Sibyoni mwine Ifi. 
Aumwi nguBasemati mwanaakwe Ishimaeli alimwi nankashi yakwe Nebayoti. 
Ada wakashala Elifasi, Basemati wakashala Luwelo, 
alakwe Oolibama wakashala Jeyushi, Jalamu, alimwi aKola. Aba baana basankwa boonse Esau wakabashalila kucishi ca Kenani.
Kuswakooko Esau wakabwesa bamakaakwe, bana bakwe basankwa abanakashi. Wakabwesa bamuŋanda yakwe bamwi boonse, shifubwa ashintu shakwe shoonse nshaakabaasho mucishi ca Kenani. Wakaswaako uko akuya kucishi cimwi kushiya Jakobo mukwabo. 
Wakaswaako ceebo musena mpobakalinga kushiite aJakobo wakaceya kwaamba ayi boonse bobilo kabashiite pantu pomwi. Bakalinga kufubite abuumbi cakwaamba ayi cakayuma kwikala boonse. 
Aboobo Esau wakekala mucishi ca tulundu ciitwa ayi Edomu.
Bamulunyungu lwakwe Esau nkokwaamba ayi bashali bakulukulu ba bene Edomu mbaaba. 
Elifasi mwanaakwe Ada muka Esau, Luwelo mwanaakwe Basemati muka Esau.
Elifasi wakashala baana basankwa, meena abo ngaaya, Temani, Oma, Sefo, Gatamu aKenasi. 
Elifasi wakalinga kucite kasuwa wiitwa ayi Timuna uyo wakamushalila Amaleki. Aba bakalinga bashikulu bakwe Ada muka Esau.
Luwelo alakwe wakashala bana basankwa ameena abo ngaaya, Naati, Sela, Shama, aMisa. Aba bakalinga bashikulu bakwe Basemati muka Esau.
Muka Esau, Oolibama mwanaakwe Ana mwanakashi, mwanaakwe Sibyoni musankwa wakashala baana botatwe basankwa. Meena abo ngaaya, Jeyushi, Jalamu alimwi aKola.
Iyi njemikowa yakaswa mulunyungu lwakwe Esau. Mwanaakwe Esau musankwa mutaanshi, Elifasi ngumushali mukulukulu wa mikowa iyi, Temani, Oma, Sefo, Kenasi, 
Kola, Gatamu alimwi aAmaleki. Aba boonse bakalinga bamulunyungu lwakwe Ada muka Esau.
Luwelo mwanaakwe Esau musankwa wakalinga ngomushali mukulukulu wa mikowa iyi, Naati, Sela, Shama, aMisa. Aba boonse bakalinga bamulunyungu lwakwe Basemati muka Esau. 
Mikowa yakaswa mulunyungu lwakwe Oolibama muka Esau mwanaakwe Ana mwanakashi njeeyi, Jeyushi, Jalamu alimwi aKola. 
Iyi yoonse mikowa yakaswa mulunyungu lwakwe Esau.
Bana basankwa bakwe Siya mwine Oli bakalinga kwikala mucishi ico mbaaba. Lotani, Shobali, Sibyoni, Ana, 
Dishoni, Esa alimwi Dishani. Aba bakalinga mbobamaami ba bene Oli mucishi ca Edomu.
Lotani wakalinga ngomushali mukulukulu wa mikowa iyi, Oli aEmani. Lotani wakalinga kucite nankashi yakwe wiitwa ayi Timuna.
Shobali wakalinga ngomushali mukulukulu wa mikowa iyi, Alafani, Manaati, Ebali, Shefo alimwi aOnamu.
Sibiyoni wakalinga kucite baana basankwa bobilo, Aiya aAna. Uyu ngoAna wakacana kantupu ka maanshi alungula muluundu kaaembela mbongolo sha baishi. 
Empty verse
Empty verse
Esa wakalinga ngomushali mukulukulu wa mikowa iyi, Biluani, Safani alimwi aAkani. 
Dishani wakalinga ngomushali mukulukulu wa mikowa iyi, Usi alimwi aAlani. 
Mikowa ya bene Oli mucishi ca Edomu njeeyi, Lotani, Shobali, Sibyoni, Ana, 
Dishoni, Esa, aDishani.
Meena a baami bakeendelesha cishi ca Edomu mukubalana, mucishi ca Isilaeli kamutana kuba mwaami nabi womwi, ngaaya. 
Bela mwanaakwe Beyo. Ndabala yakwe inene yakatumbwa ayi Dinaaba. 
Bela ndyaakafwa, Jobabu mwanaakwe Sela kuswa kuBosila ngowakapyana bwaami bwakwe. 
Jobabu ndyaakafwa, Ushamu kuswa kucishi ca bene Temani ngowakapyana bwaami bwakwe. 
Ushamu ndyaakafwa, Adadi mwanaakwe Bedadi uyo wakakoma bene Midyani kunkondo yakalinga mucishi ca Moabu, ngowakapyana bwaami bwakwe. Ndabala yakwe inene yakeetwa ayi Afiti. 
Adadi ndyaakafwa, Samula kuswa kuMasileka, ngowakapyana bwaami bwakwe. 
Samula ndyaakafwa, Shaulo kuswa kuLeoboti muloombe lwa mulonga, ngowakapyana bwaami bwakwe. 
Jakobo wakatolelela kwikala mucishi ca Kenani umo mwakalinga kwikala baishi. 
Ono ici ncikani ca bamuŋanda yakwe Jakobo.
Jakobo wakalinga kusuni Josefu abuumbi kwiinda bana bakwe bamwi ceebo wakamushalila kubucembele. Wakamutungila cakufwala ca peculu cibotu cilaamfu maansa. 
Mpeeke bamakwabo ndibakabona kwaamba ayi ishiwabo ulisunishi Josefu kwiinda mbabo, bakamupata cakwaamba ayi tebakalinga kusuni akwaambaakwe mukabotu.
Bushiku bumwi Josefu wakalota. Ono ingayi alwiite bamakwabo, bakeendaawo kumupata. 
Wakabalwiita ayi, “Amukutike mbondalota. 
Soonse twalinga mumuunda katwaanga mile ya witi, mule wangu ndiwaliimika cakuteengashila. Mpeeke yaanu yashinguluka waangu akuukotamina.” 
Mpomunyaawo bamakwabo bakeepusha ayi, “Sa utoyeeya ayi ulaakuba mwaami akulela ndiswe?” Aboobo bakeendaawo kumupata ceebo ca shiloto shakwe alimwi anshaakalinga kwaamba pali mbabo. 
Lyalo Josefu wakalota alimwi. Mpeeke wakaambila bamakwabo ayi, “Ndaloota alimwi akubona lisuba, mweenshi anyenyeenshi likumi ayomwi shankotamina.”
Ndyaakalwiitaako abaishi ciloto ico, bakamukalalila akwaamba ayi, “Anu nciloto buyani acalo ico? Sa utoyeeya kwaamba ayi banyoko, bamakwanu anebo tulaakwisa mukukukotamina?” 
Bamakwabo Josefu bakafwa munyono, sombi baishi, cikani ici bakalinga kuciyeeya lyoonse.
Bumwi bushiku bamakwabo Josefu bakaya mukweembelela kuShekemu. 
Jakobo wakaambila Josefu ayi, “Ndisuni kwaamba ayi uye kuShekemu, uko bamakwanu nkobatokweembelela.” Josefu wakakumbula ayi, “Ncibotu.”
Baishi bakaamba ayi, “Koya ukabone na bamakwanu bali kabotu alimwi mbelele ampongo na shili kabotu. Lyalo ukese ukandwiite.” Mpeeke baishi bakamutuma kuswa mucinyika ca Ebuloni.
alimwi wakalinga kuyandoola uku akooku muluundu uko. Lyalo muntu umwi wamucana akumwiipusha ayi, “Ino utooyandoolanshi?” 
Wakakumbula ayi, “Ntooyandoola bamakwesu batokweembela mbelele ampongo. Sa inga mwandwiita nkobabete?”
Musankwa uyo wakaamba ayi, “Baswaako kale. Ndabanyumfwa kabaamba ayi batooya kuDotani.” Mpomunyaawo Josefu wakabakonkela akubacana kuDotani. 
Bamakwabo abo bakamubona kaacilibo kulaale. Ono kaatana kushika bakapangana ayi bamucaaye. 
Bakalwiitana ayi, “Inoolya shikulota waashika. 
Ono atumucaaye, mubili wakwe tuuwaale mumukalo womwi wakayuminina. Inga twaya mukwaamba ayi walumwa munyama wamuluundu. Lyalo tukabone shiloto shakwe mbweshi shikabe.”
Lubeni wakabanyumfwa, mpeeke wakeelesha kupulusha Josefu. Wakaamba ayi, “Tutamucaayi, 
tumuwaalebo mumukalo umu wa muluundu muno, sombi tutamuciisi.” Wakaamba boobo kaasuni kumupulusha kuli mbabo akumutuma kuli baishi. 
Josefu ndyaakashika pabamakwabo, bakamufuula cakufwala cakwe capeculu cilaamfu maansa. 
Lyalo bakamubwesa akumuwaala mumukalo wakalinga kuyuminite. 
Ndibakalinga kulya, bakabonabo likoto lya bene Ishimaeli kabali pamushinso wakuswa kuGilyadi kuya kuIjipiti. Ngamela shabo shakalinga kuyumwite mashina a shisamu anunkila kabotu, misamu alimwi amule. 
Mpomunyaawo Juda wakaambila bamakwabo ayi, “Tutoocanamoonshi mukucaya mukwabesu akushisa cikani ici? Taakuuwo. 
Atumuulishebo kubene Ishimaeli aba, kwiinda kwaamba ayi tumuciise. Uyu ngumukwabesu kale, bulowa bomwi.” Bamakwabo bakasumina. 
Lyalo beshimakwebo bamwi bene Midyani ndibakashika pafwaafwi, bamakwabo bakamukwelaamo mumukalo akumuulisha maali asilifa ali makumi obilo kubene Ishimaeli abo bakamutola kuIjipiti.
Lubeni ndyaakaboola pamukalo uyo akucana Josefu taamo, wakakwamoona shakufwala shakwe mubuumba. 
Paciindi ico Juda wakashiya bamakwabo akuya mukwikala amusankwa wa kuAdulamu wakalinga kwiitwa ayi Ila. 
Uko Juda wakakumanya mwanakashi mwine Kenani mwanaakwe Shuwa. Wakamweeba akukumanaakwe. 
Mpeeke wakashala mwaana musankwa uyo Juda ngwaakatumba ayi Ele. 
Wakamita alimwi akushala mwaana musankwa uyo ngwaakatumba ayi Onani. 
Alimwi wakashala musankwa aumwi uyo ngwaakatumba ayi Shela. Juda wakalinga kuAkisibu uyu ndyaakashalwa.
Juda wakeebela Ele mwanaakwe wakwiiya, mwanakashi wakalinga kwiitwa ayi Tama. 
Buumi bwakwe Ele bwakalinga bubiibi, cakwaamba ayi Mwaami Lesa wakacimwa mpeeke wamucaya. 
Ono Juda wakaambila Onani mukwabo Ele ayi, “Koya unjile muŋanda ya mulamu wako. Cita ncoelete kweelana ambooli mukwabo ibaye, kwaamba ayi mukwanu akabe abamulunyungu lwakwe.” 
Nacibi boobo Onani wakalinga kwishi ayi baana teshi bakabe baakwe. Aboobo lyoonse na wakumana amwanakashi uyo, wakalinga kuwaalila panshi kwaamba ayi kubule baana ba mukwabo mulobe. 
Ncaakacita tacikwe kukondelesha Mwaami Lesa, aboobo alakwe wakamucaya. 
Lyalo Juda wakaambila mulokashi wakwe Tama ayi, “Boolela kuli baiso, unooshiite uko kushikila mwanaangu Shela akakule.” Wakaamba boobo ceebo wakalinga kuloondete ayi Shela alakwe inga wacaikwa mbuli bamakwabo. Aboobo Tama wakaboolela kumishaabo.
Mukuya kwanshiku, mukaakwe Juda wakafwa. Cililo ndicakeenda lakwe aIla mubye wa kuAdulamu, bakaya kuTimuna uko mbelele shakwe nkoshakalinga kuceswa booya. 
Ono umwi muntu wakaambila Tama ayi bapongoshi bakwe batooya kuTimuna mukucesa mbelele booya. 
Mpeeke wakafuula shakufwala shabumukalubinje akufwala kabotu, walifweka katambala koobu pameenso, akwikala pamwinjililo wa Enaimu, ndabala yakalinga munshaanshila iya kuTimuna. Wakalinga kwishi kabotu kabotu kwaamba ayi mwanaakwe Juda musankwa mwanike paboonse, Shela wakula, nacibi boobo kabatana kubeebanya.
Juda ndyaakamubona, wakayeeya ayi ngumufuule, ceebo wakalinga walifweka pameenso. 
Lyalo wakaya mpwaakalinga kulubasu lwa nshila akwiipusha ayi, “Ulalipilisha shongaye?” Ncakwiila taakalinga kwishi ayi wakalinga mulokashi wakwe. Wakakumbula ayi, “Ino mutoompanshi?”
Juda wakaamba ayi “Ndaakukutumina mpongo yaana kuswa mulitanga lyangu.” Ono Tama wakeepusha ayi, “Anu mutoonshomeshanshi kaitana kwisa mpongo?” 
Mpeeke Juda wakeepusha ayi, “Ulisuni ayi nkushomeshenshi?” Lyalo Tama wakakumbula ayi, “Kalamatila wa keshibilo wanu amweelo wa nguwo pantu pomwi ankooli yanu.” Mpomunyaawo Juda wakamupa shintu isho akukumanaakwe. Lyalo Tama wakamita. 
Tama wakaya kumishaabo, wafuula katambala kakalinga pameenso akufwala shabumukalubinje alimwi.
Juda wakatuma Ila mubye kwaamba ayi atole mpongo akubwesa shintu nshaakamupa ayi acatileemo, sombi Ila taakwe kumucana. 
Mpeeke wakeepusha basankwa bamwi kuEnaimu ayi, “Anu mufuule ulya wakalinga munshaanshila uli kuli?” Bakakumbula ayi, “Takuna kubawo kale mufuule kuno.” 
Ila wakaboolela kuli Juda akwaamba ayi, “Nshikwe kumucanaawo, alimwi basankwa bakokulya bandwiita ayi takuna kubawo kale mufuule kulya.” 
Juda wakaamba ayi, “Amumuleeke asunge shintu shilya. Tatusuni bantu kutuseka. Nebo ndeelesha kwaamba ayi mulipile ono tookwe kumucana.” 
Ndipakeenda ciindi cakuyanda kukwana myeenshi yotatwe, umwi muntu wakaambila Juda ayi, “Mulokashi wako Tama, wakalinga kucita anga ngumufuule ono bulya ulimitite.” Mpomunyaawo Juda wakaambila bantu ayi, “Amumukusheemo, mumutole mukamuteente kushikila afwe.”
Ndyaakalinga kuya cikushikwa mundabala wakatumya nkombe kubapongoshi bakwe ayi, “Ndamitishikwa amusankwa mwine shintu ishi. Amushiboone, mushibe na kalamatila wa keshibilo amweelo wa nguwo, pantu pomwi ankooli iyi nshakwaani.”
Juda shintu isho wakashishiba akwaamba ayi, “Lakwe wakalulika kwiinda ndime, mukwiinga nebo ndime ndakabisha kutamupa Shela mwanaangu ayi beebane kweelana mbondakalasha.” Kuswawaawo Juda taakwe kukumanaakwe alimwi.
Ciindi cakutumbuka ndicakashika, cakashibikwa ayi utootumbuka baana bampundu. 
Ndyaakalinga kutumbuka, mwaana umwi wakakusha lyaansa. Mpeeke ushikutumbusha wakalicata, walyaanga busalu bufubela, akwaamba ayi, “Uyu ngomutaanshi kushalwa.” 
Nacibi boobo wakaboosha lyaansa mukati alimwi, mpeeke mukwabo wakataanguna kushalwa. Lyalo shikutumbusha wakaamba ayi, “Anu mbowaswa bulya!” Aboobo bakamutumba ayi, Pelisi. 
Mpeeke mukwabo wabusalu bufubela kulyaansa alakwe wakashalwa. Mpeeke bakamutumba ayi Sela.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Ono bene Ishimaeli bakatola Josefu kuIjipiti akumuulisha kuli Potifa womwi pabacinenenene ba mwaami, munene wa beshikulindilila kuŋanda ya mwaami Falawo. 
Mwaami Lesa wakalinga aJosefu alimwi wakamulengesha kuswitilila. Wakalinga kwikala muŋanda ya mwaami wakwe mwine Ijipiti, 
uyo wakabona kwaamba ayi Mwaami Lesa wakalinga anguwe alimwi wakamulengesha ayi abe ashoolwe mushintu shoonse nshaakalinga kucita. 
Potifa wakakondwa amilimo yakwe Josefu, mpeeke wakamwalulabo ayi abe musebenshi wakwe mwiine. Aboobo wakamupa bunene bwa ŋanda yakwe ashintu shakwe shoonse. 
Kuswawaawo, ceebo cakwe Josefu, Mwaami Lesa wakapa coolwe bamuŋanda ya mwine Ijipiti uyo, ashintu nshaakalinga kucite muŋanda yakwe shoonse alimwi amumyuunda. 
Potifa wakabika shoonse mumaansaakwe Josefu alimwi taaku ncaakalinga kubikaako maano kulekabo cakulya ncaakalinga kweelete kulya mwiine.
Nshiku ndishakafulafula, muka mwaami wakwe wakatalika kumukumbwa, mpeeke wakasenga Josefu ayi akumanaakwe. 
Wakakaka akumwaambila ayi, “Amubone mwaami wangu taaku ncaabikako maano mukwiinga ulishi kwaamba ayi mpoondi nebo. Shintu shoonse nshaacite wakashibika mumaansaangu. 
Muŋanda ino ndicite nkusu shiinji anga nsheesho shaacite, alimwi taaku ncaakankashaawo muŋanda ino kulekabo ndimwe. Ono nebo inga ndacita buyani cintu cibiibi ca mushobo uyu pameenso akwe Lesa?” 
Ono nacibi kwaamba ayi muka Potifa wakalinga kunyengelela Josefu bushiku abushiku, taakwe kukumanaakwe.
Sombi bushiku bumwi Josefu ndyaakenjila muŋanda ayi acite mulimo wakwe, taaku musebenshi wa muŋanda umwi wakalingaamo. 
Lyalo muka Potifa wakacata Josefu kucakufwala ca peculu akwaamba ayi, “Kwesa tukumane.” Sombi wakapusumuka akucicila pansengwe, kushiya cakufwala mulyaansa lyakwe. 
Ono muka Potifa ndyaakabona ayi washiya cakufwala cakwe ca peculu, alimwi wacicila pansengwe, 
wakoolobesha kubasebenshi bamuŋanda akwaamba ayi, “Amubone ici! Uyu muEbulu beebaangu ngobakaleta paŋanda ino utootulamba malwesa. Wanjilila mucipinda cangu ayi ancaate nkumanaakwe, sombi ndooloma mboonkonsha. 
Ndyaanyumfwa ayi ndooloma, wacicila pansengwe akushiya cakufwala cakwe ca peculu pafwaafwi anebo.”
Cakufwala ca peculu ico wakacisunga kushikila mwaami wakwe Josefu ndyaakesa kuŋanda. 
Mpeeke wakaamba makani eenka ayo ayi, “MuEbulu musha ulya ngomwakaleta pano wakanjilila mucipinda cangu akunamba malwesa. 
Sombi ndakooloma, lyalo wakacicila pansengwe akushiya cakufwala cakwe ca peculu pafwaafwi anebo.”
Mwaami wakwe Josefu wakakalala abuumbi 
cakwaamba ayi wakaangisha Josefu akumubikisha muntolongo mwakalinga kubikwa bakaili ba mwaami Falawo. Umo wakekala. 
Sombi Mwaami Lesa wakalinga aJosefu alimwi wakamupa coolwe, cakwaamba ayi shintolongo wakakondwa buumi bwakwe. 
Shintolongo uyo wakabika bakailinyina mumaansaakwe pantu pomwi ashintu shoonse shakalinga kucitika muntolongo. 
Ncakwiila shintolongo uyo taakalinga kubikaako amaano kushintu isho shakalinga kweendeleshekwa aJosefu mukwiinga Lesa wakalingaakwe. Ncakwiila wakalinga kumulengesha ayi abe ashoolwe mushintu shoonse nshaakalinga kucita.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Mukuya kunembo, shikulama waini wa mwaami wa Ijipiti alimwi amunene wa beshikupanga shinkwa wakwe bakabisha kumwaami uyo. 
Bacinenenene bakwe bobilo abo, bakamukalasha abuumbi. 
Aboobo wakabawaala muntolongo muŋanda ya munene wa beshikulindilila kuntolongo, umo mweenka mwakalinga kusungilwa Josefu. 
Bakekala ciindi cilaamfu muntolongo, mpeeke munene wa beshikulindilila wakaambila Josefu ayi anoobatabatila.
Mashiku amwi kabali muntolongo umo, shikulama waini amunene wa beshikupanga shinkwa boonse bakaba ashiloto isho shakalinga kucite bupandulushi bupusene. 
Josefu ndyaakaya mobakalinga macuunsa, wakabona ayi kuli cabafulunganya. 
Mpomunyaawo wakabeepusha ayi, “Ino mutooboneka buyani kulisukama sunu?” 
Bakakumbula ayi, “Soonse sobilo twaloota, ono taaku kuno weenga wapandulula nsheshaamba shiloto isho.” Josefu wakaamba ayi, “NguLesa upa busongo bwakupandulula shiloto. Amundwiite shiloto shanu.”
Lyalo shikulama waini uyo wakaamba ayi, “Muciloto cangu, ndabona cisamu ca minyansa kunembo lyangu, 
kacicite misampi yotatwe. Mpomunyaawo ndicasonsabo aalo maluba aswa, mpeeke minyansa yapya. 
Ono ndalinga kucite nkomeshi ya mwaami mumaansa. Aboobo ndabwesa minyansa, ndatyanina munkomeshi akumupa.”
Josefu wakaamba ayi, “Cilaamba bobulya, misampi yotatwe ninshiku shotatwe. 
Inshiku shotatwe shaakwiinda mwaami ulaakumwaangulula akumulekelela, akumuboosha pamusena wa ncito yanu. Mulaakunoomupa nkomeshi yakwe bweenka mbomwakalinga kucita kataanshi kamucili shikumulamina waini. 
Ono ndaseenga kwaamba ayi mukanjibaluke shintu shaakumweendela kabotu, alimwi ndaseenga kwaamba ayi mukambandikileeko kuli Falawo kwaamba ayi mukancaafwe kuswa muntolongo muno. 
Nebo ndakacita kwiipwa kuswa mucishi ca baEbulu, alimwi akwalo kuno kuIjipiti taaku cilubo ncendakacita ceenga cankalika muntolongo.”
Munene wa beshikupanga shinkwa ndyaakanyumfwa ayi bupandulushi bwa ciloto ca shikulama waini bwabota, wakaambila Josefu ayi, “Anebo ndaloota. Ndalinga kunyamwite mitaanga yotatwe ya shinkwa pamutwi. 
Mumutaanga walinga peculu, mwalinga mishobo amishobo ya shakulya shakukanga shakwe Falawo, ono bayuni balinga kulyaamo.” 
Josefu wakakumbula ayi, “Cilaamba bobulya, mitaanga yotatwe ninshiku shotatwe. 
Inshiku shotatwe shaakwiinda Falawo ulaakumukusha muno akuya mukumutimbula mutwi! Lyalo mubili wako ulaakuwaanjika pacisamu, mpeeke bayuni bakanooulya.” 
Pakusekelela bushiku bwakushalwa kwakwe kapeendite nshiku shotatwe, Falawo mbwaakapangila bacinenenene ba mubweendeleshi bwakwe. Wakakusha shikulama waini amunene wa beshikupanga shinkwa muntolongo akubeemika kunembo lya bacinenenene abo. 
Lyalo wakaboosha shikulama waini pamulimo wakwe, 
sombi wakatimbula mutwi wa munene wa beshikupanga shinkwa. Cakacitika bweenka bwakaamba Josefu. 
Nacibi boobo shikulama waini uyo taakwe kumwibalukaawo Josefu. Wakamulubililaakobo.
Empty verse
Empty verse
Ndipakeenda myaaka yobilo, Falawo mwaami wa Ijipiti wakalota kaaimfwi munshaaMulonga wa Nailo, 
ndyaakabona ŋombe shili shosanwe ashobilo shiinite alimwi shiteshimite shakaswa mumulonga akutalika kulya bwiisu. 
Mpomunyaawo ashimwi shosanwe ashobilo shakaswa. Shalo isho shakalinga kunyangite, makonkobo. Shakesa sheemikana pafwaafwi ashiinite muloombe lwa mulonga. 
Mpeeke shinyangite isho shakalya shiinite. Lyalo Falawo wakabuka. 
Ono wakoona alimwi akulota cimbi. Masanse a shili anga ngamaila acatite alimwi akomete, akalinga kusapukite kucishiko comwi. 
Mpeeke amwi ali osanwe aobilo akasapuka. Ono alo ayo akalinga aniini alimwi anyanite kumuuwo wa muluyanga, 
aalo atakomete akamina akomete. Mwaami wakapapuka akwishiba ayi walinga kulotabo. 
Macuunsa wakalisukama, aboobo wakatuma nkombe kubeshimampelampela abasongo boonse ba muIjipiti ayi bese. Wakabaambila shiloto shakwe, sombi taaku wakakonsha kumupandulwita shiloto isho.
Mpeeke shikulama waini wa mwaami wakamwaambila ayi, “Ndyeelete kulyaambilila sunu ayi ndalubisha. 
Mwakalinga mwakalala pali ndime amunene wa beshikupanga shinkwa, alimwi mwakatubika muntolongo muŋanda ya munene wa beshikulindilila kuntolongo. 
Mpeeke bumwi bushiku soonse sobilo twakalota alimwi shiloto isho shakalinga kucite bupandulushi bupusene. 
Muntolongo umo mwakalinga acikula bwangu muEbulu, musha wa munene wa beshikulindilila uyo ngotwakalingaakwe. Twakamulwiita shiloto shesu, mpeeke wakatupandulwita. 
Shintu shakesa shaba bweenka mbwaakaamba. Nebo mwakamboosha mpondakalinga, sombi munene wa beshikupanga shinkwa mwakamutimbula mutwi.”
Falawo wakatumaako bantu ayi balete Josefu, mpomunyaawo bakamuleta kuswa kuntolongo. Ndyaakamana kukulula ndesu akufwala shimbi, wakaya mukubonekela kunembo lya mwaami. 
Mpeeke mwaami uyo wakamwaambila ayi, “Ndaloota alimwi taaku ukonsha kupandulula ciloto ico. Ono ndanyumfwa ayi webo ulakonsha kupandulula shiloto.” 
Josefu wakakumbula ayi, “Anebo nshikoonshi nobaami. Sombi Lesa utoopa bupandulushi buyandika.”
Mpomunyaawo Falawo wakaamba ayi, “Ndakalota kaanyimfwi muloombe lwa Mulonga wa Nailo. 
Ŋombe shili shosanwe ashobilo shiinite alimwi shiteshimite, shaswa mumulonga akutalika kulya bwiisu. 
Lyalo ashimwi shili shosanwe ashobilo shakesa isho shakalinga kunyangite, makonkobo. Ŋombe isho shakalinga kufulukite cakwaamba ayi nshesheesho sheenka nshendakabonaawo kufuluka mushobo uyo muIjipiti. 
Lyalo shinyangite shakamina shiinite, 
sombi taaku weenga wakonsha kwishiba boobo, mukwiinga shalinga kubonekabo mushobo womwi apakataanshi. Mpeeke ndakapapuka. 
Alimwi ndakalota ndabona masanse a witi ali osanwe aobilo acatite alimwi akomete, akalinga kusapukite kucishiko comwi. 
Lyalo amwi ali osanwe aobilo asapuka. Ono alo taakalinga aniini alimwi anyanite kumuuwo wa muluyanga. 
Ono anyanite amina akomete. Beshimampelampela ndabalwiita, sombi taaku wakonsha kumpandulwita.”
Mpomunyaawo Josefu wakaambila Falawo ayi, “Shiloto shobilo ishi shilaamba cintu comwi. Lesa wamulwiita nceshi akacite. 
Ŋombe shiinite shosanwe ashobilo njimyaaka ili yosanwe ayobilo aalo masanse a witi akomete ali osanwe aobilo njimyaaka yosanwe ayobilo. Shilaamba cintu comwi. 
Jakobo ndyaakeshiba ayi kuIjipiti nkoshili shakulya wakaambila bana bakwe basankwa ayi, “Sa inga tamucitiiwo cintu comwi? 
Ntoonyumfwa ayi shili anga ngamaila shakulya nkoshili kuIjipiti. Kamuya mukooleeko kwaamba ayi tutafwi kunsala.” 
Paceebo ceeco bamakwabo Josefu bali likumi bakanyamuka kuya kuIjipiti mukuula shakulya. 
Sombi Jakobo taakwe kuleka Benjameni mukwabo Josefu lifumo lyomwi ayi aye ambabo ceebo wakalinga kuloonda ayi cimwi cintu inga cacitika kuli nguwe.
Bana bakwe Jakobo bakalitiba pamulongo wa bantubo bamwi bakalinga kuya mukuula shakulya mukwiinga nsala yakalingabo mucishi ca Kenani coonse. 
Josefu, uyo wakalinga ngomweendeleshi wa cishi ca Ijipiti, ngowakalinga kuulisha shakulya kubantu bakalinga kuswa kushishi shimwi shoonse. Aboobo bamakwabo bakesa bafukama kuli nguwe cakushisha shiwa panshi. 
Josefu ndyaakabona bamakwabo wakabeshiba, sombi wakalinga kucitabo anga taakalinga kubeshi. Wakabeepusha cabukali ayi, “Mulaswa kuli?” Bakakumbula ayi, “Twaswa kuKenani kwisa mukuula shakulya.”
Nacibi kwaamba ayi Josefu wakeshiba bamakwabo, balo tabakwe kumwishiba. 
Mpeeke wakeebaluka shiloto nshaakalota pali mbabo akwaamba ayi, “Muli basenseshi mwebo, mwesa mukubonabo cishi cesu mpocitashupite kwinjilila.” 
Sombi bakakumbula ayi, “Sobwe nkambo. Twesa mbuli basha banu kwaamba iyi tuule cakulya. 
Soonse bulya pano tuli bamukowa. Tatubete basenseshi sobwe nkambo, tuli basankwa bashomeka.” 
Josefu wakaamba ayi, “Mutoobecabo! Mwesa mukubona cishi cesu mpocitashupite kwinjilila.”
Bakaamba ayi, “Swebo nkambo, twakalinga likumi abobilo soonse pantu pomwi kuli baishiwesu bomwi mucishi ca Kenani. Womwi wakafwa, shikeela wesu wacaala abata kumisheesu.” 
Mpeeke Josefu wakakumbula ayi, “Bweenka mbondaambaawo kale, mwebo muli basenseshi. 
Ono mbweshi nshinishe mbulya. Ndalumbila paliina lyakwe Falawo ayi teshi mukayeewo citobo shikeela wanu akese kuno. 
Womwi pakati kanu ulyeelete kuya mukumuleta. Nobamwi mutoolamwa kuno abeshikulindilila kushikila nkeshibe lushinisho lwa makani ngomutokwaamba. Kwabula kuba boobo, bweenka mbocili lushinisho ayi mwaami ngumuumi, ncakwiila muli basenseshi.” 
Kuswawaawo wakababika muntolongo kwanshiku shotatwe.
Pabushiku bwatatu Josefu wakabaambila ayi, “Nebo ndimuntu uloonda Lesa, ono teshi mucaaye na mucite cintu comwi. 
Ono kutondesha kwaamba ayi mulashomeka, womwi pakati kanu ulyeelete acaale muntolongo mweenka momwalinga, sombi nobamwi inga mwatola shakulya nshimoolaako kumikowa yanu mukwiinga inga baakufwa kunsala. 
Ono mukalete shikeela wanu. Ici cilaakutondesha ayi ishi nshemwaamba teshi shakubeca, alimwi teshi nkamucayeewo.”
Nsala yakeendaawo muKenani, 
mpeeke bamuŋanda yakwe Jakobo ndibakamanisha shakalinga shaswa kuIjipiti, Jakobo wakaambila bana bakwe basankwa ayi, “Amubooleleeko mukooleewo shakulya ashimwi shiniini.”
Mpomunyaawo Juda wakamwaambila ayi, “Musankwa uyo wakatucenjeshelabo limwi ayi teshi akatusuminisheewo kushika muliimfwa lyakwe, sombibo Benjameni katuli akwe. 
Nkokwaamba ayi na mulisuminite kutuma mukwabesu andiswe, tutooya mukumuulila shakulya. 
Sombi na tamusuminite, teshi tukayeeko, mukwiinga musankwa uyo wakatulwiita ayi teshi akatusuminisheewo kushika muliimfwa lyakwe, sombibo mukwabesu katuli akwe.”
Mpeeke Jakobo wakaamba ayi, “Ino ono mwanengelanshi buumba bunene bobulya mukumulwiita ayi mulicite mukwabanu aumwi?” 
Bakakumbula ayi, “Musankwa uyo wakeepusha shapali ndiswe abeshikamukowa besu. Wakatwiipusha ayi, ‘Sa baishiwanu bacili boomi? Sa muliciteewo mukwabanu aumwi?’ Twakalinga kweelete kukumbula miipusho yakwe. Ono naakwiinga tweshiba buyani ayi utootwaambila ayi, ‘Mukwabanu mukamuleete kuno?’ ”
Juda wakaambila baishi ayi, “Mwanike amumubike mumaansaangu, mpeeke tutoonyamuka tunooya bulya onoono. Lyalo taaku pakati kesu eshi akafwe kunsala. 
Ntooshomesha buumi bwangu, aboobo inga mwalanga ndime na ndabula kumuboosha kaali kabotu, ndaakusumina kupekwa mulandu wamuyayaya. 
Ciindi ncetwamana bulya, naakwiinga tweendaako anyendo shobilo, katuya akuboola.”
Baishiwabo bakabaambila ayi, “Na mboboobo mboceelete kuba, anu amubwese shiswa mucishi cino shibotu kwiindaawo mushifunta shanu, kwaamba ayi mutole cipo kumweendeleshi. Amubikeemo mashina ashisamu aniini, tubuuci, tununkila kabotu mubuyani, mule, nyemu sha pisitashiyo alimwi asha alimondi. 
Alimwi munyamune maali eendaawo aayo ngomwakatola pakutaanguna, ceebo mulyeelete kuboosha aayo ngomwakacana peculu mumasaka anu. Ndabona bakalubakobo. 
Mwanike kamuyaakwe alimwi inga mwanyamuka bulya bweenka, mubooleleeko kumusankwa uyo. 
Lesa Shinkusu shoonse aalengeshe mweendeleshi uyo kuba ankuumbu kwaamba ayi amuboosheshe Benjameni amukwabanu umwi. Ono kuli ndime, na citokwaamba kusowekelwa baana, akube mbweeke ubo.”
Aboobo bamakwabo Josefu abo bakabwesa shipo amaali endilila, eelene angobakatola kataanshi, akunyamuka kuya kuIjipiti pantu pomwi aBenjameni. Kulya bakalishisha kuli Josefu. 
Josefu ndyaakabona ayi Benjameni bali akwe, wakaambila musebenshi wakalinga kulama ŋanda yakwe ayi, “Tola basankwa aba kuŋanda yangu batoolya anebo malumwi. Ono ucaye munyama akumuteleka.” 
Musebenshi wakacita kweelana ambwaakalwiitikwa akutola bamakwabo Josefu kuŋanda yakwe.
Ndibakalinga kutolwa kuŋanda bakalinga kuloondete akuyeeya ayi, “Tutootolwa kuŋanda ceebo ca maali akapilushikwa mumasaka esu nditwakesa pakataanshi. Tutoobonabo ndyeshi batulwaane, babwese mbongolo shesu akutwaalula basha.” 
Paceebo ceeco pamulyaango waŋanda bakaambila musebenshi wakwe Josefu ayi, 
“Nkambo, twakesa kuno kataanshi mukuula shakulya. 
Nditwakaamba ayi toone pamwi pamusena, twakacalula mumasaka esu. Mpeeke womwi awomwi pakati kesu wakacanaamo maali akwe oonse mulisaka lyakwe. Ono maali ayo twaaleta. 
Alimwi twaleeta aamwi kwaamba ayi tuule ashimwi shakulya. Tatwishi wakabooshamo maali mumasaka esu.” 
Musebenshi wakaamba ayi, “Mutalisukami alimwi mutaloondi. Lesa wanu, uyo Lesa wa baishiwanu, ulyeelete ngowakabika maali mumasaka anu. Nebo ndakatambula nshemwakalipila.” Lyalo wakaleta Simyoni kuli mbabo.
Musebenshi wakabatola muŋanda. Wakabapa maanshi akusamba kumyeendo alimwi mbongolo shabo wakashisanina. 
Shipo shabo bakashibambilabo limwi kupa Josefu, ceebo bakalwiitikwa ayi balyeelete kulya anguwe malumwi. 
Josefu ndyaakashika bakatola shipo muŋada kuli nguwe akufukama cakushisha ciwa panshi kunembo lyakwe. 
Wakabeepusheepusha mbobatoobuka akwaamba ayi, “Mwakandwiitaawo shabaishiwanu bacembele, abalo batoobuka buyani? Sa bacili boomi, alimwi sa bali kabotu?” 
Bakakumbula ayi, “Baishiwesu, musebenshi wanu mubombu ngumuumibo alimwi uli kabotu.” Mpeeke bakafukama kunembo lyakwe mukumulemeka.
Josefu ndyaakabona mwanike wakwe swa nswe Benjameni, wakaamba ayi, “Nkokwaamba ayi uyu ngomwanike wanu shikeela uyo ngomwakandwiitaawo? Lesa aakupe coolwe omwanaangu!” 
Kuswawaawo Josefu wakalwiita basebenshi bakalinga kulama ŋanda yakwe ayi, “Susha masaka a basankwa aba ashakulya shifule kweelana ambobakonsha kunyamuna, alimwi ubike maali a muntu womwi awomwi peculu mulisaka lyakwe. 
Bika nkomeshi yangu ya silifa mulisaka lya mwanikebantu pantu pomwi amaali akwe akuula shakulya.” Musebenshi wakacita kweelana ambwaakaambilwa. 
Macuunsacuunsa bakashindikilwa ambongolo shabo. 
Ndibakeendakobo mushinso ufwaafwi kuswa mundabala inene, Josefu wakaambila musebenshi munene shikulama ŋanda yakwe ayi, “Endesha bacinshe basankwa balya. Na ubacaane, ubeepushe ayi, ‘Ino mwaboosheshaanshi bubi pabubotu? 
Ino mweepilanshi nkomeshi ya silifa ya mwaami wangu? Njaanwisha alimwi njaasebensesha kulotela shintu. Mwaciita mulandu unene abuumbi!’ ”
Musebenshi uyo ndyaakabacana, wakeendaamo mweenka mumaswi ayo. 
Bakakumbula ayi, “Anu cilaambanshi kwaamba boobo nkambo? Tatukwe kucitaawo cintu ca mushobo uyo. Ubo twalumbila. 
Mwebo nobeene mulishi kabotu kwaamba ayi kuswa kucishi ca Kenani twakapilushaawo maali ngotwakacana peculu mumasaka. Ono inga tweepilanshi silifa nabi golodi muŋanda ya mwaami wako? 
Nkambo, na uli woonse pakati kesu wiicite, utoocaikwa alimwi swebo soonse tutooba basha banu.”
Lyalo wakaamba ayi, “Ndaasumina ayo. Sombi ngooyobo wiicite weshi abe musha wangu, bamwi boonse inga baya kabaangulukite.” 
Mpeeke bakaselusha masaka abo cakufwambaana alimwi muntu womwi awomwi wakacalula lisaka lyakwe. 
Musebenshi wakwe Josefu wakalangoola cakukalika moyo, kutalikila kumunenebantu kushikila kumwanikebantu. Lyalo nkomeshi yakacanika mulisaka lyakwe Benjameni. 
Bamakwabo bakakwamoona shakufwala shabo kubuumba. Mpeeke bakatantika shifunta shabo pambongolo akuboolela kundabala inene.
Juda abamakwabo ndibakashika kuŋanda yakwe Josefu, bakamucanaako. Mpomunyaawo bakaya bafukama kunembo lyakwe. 
Mpeeke Josefu wakaamba ayi, “Ino mwacitanshi? Sa temwalinga kwishi kwaamba ayi muntu uli mbuli ndime inga weshiba shintu kwiinda mukulotela?” 
Juda wakakumbula ayi, “Anu inga twaambanshi nkambo? Anu inga twapikisha amaanonshi? Anu inga twatondesha buyani ayi tatucite mulandu? Lesa wayubulula mulandu wesu, bulya swebo soonse tuli basha banu kuteshibo wooyo wacaninwa nkomeshi.” 
Mpeeke Josefu wakaamba ayi, “Ne, sobwe, nshikoonshi kucita boobo. Uyobo eenka wacaninwa nkomeshi ngweshi abe musha wangu. Nomwacaala inga mwaboolela kuli baishiwanu kamwaangulukite.”
Mpomunyaawo Juda wakaya kuli Josefu akwaamba ayi, “Nkambo ndaseenga ayi munsuminishe kwaamba ayi mbandikaanu cakwaanguluka mutakalali. Mwebo cilyeelenebo amwaami mwiine. 
Nkambo, mwakatwiipushaawo ayi, ‘Sa muliciteewo baishiwanu nabi mukwabanu musankwa aumwi?’ 
Twakakumbula ayi, ‘Tulicite baishiwesu bacembele amwanike wesu musankwa ngobakashalila kubucembele. Mukwabo mwanike uyo ulifwite, aboobo ngowacaalawobo kuli banyina. Ono baishi balimusuni abuumbi.’ 
Nkambo, mwakatwaambila ayi tumulete kuno, mumuboone. 
Sombi twakakumbula ayi mwanike uyo taakoonshi kushiya baishi mukwiinga na wacita boobo inga bafwa. 
Mpeeke Josefu wakashika pakwaalilwa kulicata pameenso a basebenshi bakwe. Aboobo wakabaambila ayi basweemo mucipinda umo mobakalinga. Taaku umbi wakalingaamo Josefu ndyaakalinga kulisansulula kubamakwabo. 
Wakalila abuumbi cakwaamba ayi bene Ijipiti bakanyumfwa, akushisha cikani ici kuŋanda yakwe Falawo. 
Josefu wakaamba ayi, “Ndime Josefu. Sa bata bacili boomi?” Bamakwabo ndibakanyumfwa boobo bakaloonda cakwaalilwa akukumbula. 
Lyalo Josefu wakabambila ayi, “Amusene pafwaafwi.” Mpeeke bakasena alimwi wakabaambila ayi, “Ndime mukwabanu Josefu uyo ngomwakoolisha ayi atolwe muIjipiti. 
Ono mutakankamani akulipa mulandu nobeene ceebo cakungulisha kokuno. NguLesa mwiine wakantanjisha kuli ndimwe kwaamba ayi mpulushe bantu. 
Uno ngumwaaka wabilibo kuba munsala mucishi cino, sombi kucisa aimwi myaaka yosanwe yakutalima nabi kutebula. 
Lesa wakantanjisha kokuno kunembo lyanu ayi mupulushe munshila ikankamanisha iyi, alimwi ayi ncakwiila mwebo abamulunyungu lwanu mutafwi. 
Aboobo teshi ndimwe mwakantuma kokuno, sombi nguLesa. Wakanengesha kuba muntu wacinenenene ukonkela Falawo mubweendeleshi. Ndime nyendelesha ŋanda yakwe yoonse, alimwi ndimweendeleshi wa cishi coonse ca Ijipiti.
“Ono mweendeshe muye kuli bata mukabaambile ayi Josefu mwanaanu musankwa waamba ayi, ‘Lesa wanengesha kuba mweendeleshi wa cishi ca Ijipiti coonse, ono bese kuno cakufwambaana. 
Mulaakunookala mumusena wa Gosheni kwaamba ayi mukabe pafwaafwi anebo. Nkokwaamba ayi mwebo, bana banu, bashikulu, mbelele, mpongo, ŋombe shanu alimwi asheesho shoonse nshemucite. 
Na kamuli muGosheni inga ndakonsha kumubikaako maano. Kucili myaaka yosanwe ya nsala. Aboobo nshisuni kwaamba ayi mwebo, bana banu, ashifubwa shanu mufwe kunsala.’ ” 
Josefu wakatolelela ayi, “Ono noonse, awebo Benjameni, mwaboona kwaamba ayi ncakwiila ndime Josefu. 
Mukabalwiite bata nkusu nsheencite muno muIjipiti asheesho shoonse nshemwabona. Lyalo mukabaleete kokuno cakufwambaana.”
Mpomunyaawo wakakumbata Benjameni mukwabo akutalika kulila. Alakwe Benjameni wakalila pakumukumbata. 
Lyalo kaacilila buumpute wakakumbata bamakwabo boonse womwi awomwi akubafyonta. Mpeeke ndyaakamana kucita boobo bamakwabo bakatalika kwaambaakwe.
Makani akwaamba ayi bamakwabo Josefu besa ndyaakashika kuŋanda ya mwaami, Falawo abacinenenene bakwe bamwi boonse bakakondwa. 
Mpeeke Falawo wakaambila Josefu ayi, “Ambila bamakwanu baye bakalongele shintu pambongolo shabo, akuboolela kucishi ca Kenani. 
Lyalo bakese kuno abaishiwabo abamuŋanda shabo boonse. Ndaakubapa musena wiindaawo kubota muno muIjipiti, alimwi balaakuba ashintu shiinji shiinda anshebayanda mubuumi bwabo. 
Anu baambile babwesele limwi ashikoci kuno kuIjipiti kwaamba ayi bamakaabo, bana babo alimwi abaishiwabo bakeendeleemo. 
Batakalisukami akushiya shintu shabo shimwi. Shintu shiindaawo kubota mucishi coonse ca Ijipiti shilaakuba shabo.”
Bana bakwe Jakobo abo bakacita bweenka mbobakalwiitikwa. Josefu wakabapa shikoci kweelana abwakaamba mwaami Falawo. Wakabapa ashakulya ayi banooya cilya mulweendo. 
Wakabapa ashakufwala shimwi, aumwi aumwi comwi. Sombi Benjameni wakamupa maali asilifa ali myaanda yotatwe ashakufwala shimwi shosanwe. 
Baishi wakabatumina mbongolo likumi shakayumuna shintu shiindaawo kubota muIjipiti ashimwi likumi shakayumuna witi ashakulya shimwi sha mulweendo. 
Wakabashindikila paniini, lyalo ndibakalinga kupansaana wakabaambila ayi, “Tabaambani munshila.”
Bakashiya Ijipiti akuya kuli Jakobo ishiwabo, kuKenani. 
Mpeeke bakamwaambila ayi, “Josefu ucili muumi! Ngumweendeleshi wa cishi ca Ijipiti coonse.” Jakobo wakacatwa citu, aboobo taakwe kukonsha kubashoma.
Nacibi boobo, ndibakamulwiita makani oonse Josefu ngaakabaambila, alimwi ndyaakabona shikoci Josefu nshaakatuma ayi beendeleemo, maano akaboolaamo. 
Lyalo wakaamba ayi, “Ono ndashooma, ncakwiila mwanaangu Josefu ucili muumi! Ndaakuya nkamuboneewo kaantana kufwa.”
Empty verse
Empty verse
Empty verse
Empty verse
Jakobo wakalongela shoonse nshaakalinga kucite. Lyalo wakaya kuBiyasheba uko nkwaakaya mukubenga mulambu kuli Lesa wakwe Isaki, ishi. 
Lesa wakaamba anguwe mashiku akumwiita ayi, “Jakobo! Jakobo!” Wakakumbula ayi, “Nkambo.”
Lyalo Lesa wakaamba ayi, “Ndime Lesa, Lesa wa baiso, utaloondi kuya kuIjipiti. Bamulunyungu lwako ndaakubalengesha kuba mishobo inene uko kweenka. 
Ntooya awebo kuIjipiti, alimwi bamulunyungu lwako ndaakubaboosha kucishi cino. Josefu ulaakunooliiwo waakufwa.”
Jakobo wakanyamuka kuswa kuBiyasheba. Bana bakwe basankwa bakatantika Jakobo, bana babo baniininiini alimwi abamakaabo mushikoci shakatuma mwaami wa Ijipiti. 
Bakabwesa shifubwa shabo ashintu shoonse nshibakalinga kucite muKenani akuya kuIjipiti. Jakobo wakaya abamulunyungu lwakwe boonse. 
Bana bakwe basankwa abanakashi alimwi abashikulu bakwe basankwa abanakashi.
Bamuŋanda yakwe Jakobo bakaya kuIjipiti anguwe ngumwanaakwe munenebantu Lubeni 
abana bakwe Lubeni basankwa beetwa ayi Anoki, Palu, Esiloni alimwi aKami. 
Simyoni, abana bakwe basankwa beetwa ayi, Jemuwelo, Jamini, Oadi, Jakini, Sowa alimwi aShaulo, baana basankwa mbaakashalila mumwanakashi mwine Kenani. 
Lefi, abana bakwe basankwa beetwa ayi Geshoni, Koati aMelali. 
Juda abana bakwe basankwa beetwa ayi Shela, Pelisi alimwi Sela. Bana bakwe Juda basankwa bamwi beetwa ayi Ele aOnani bakafwita muKenani. Bana bakwe Pelisi basankwa nguEsiloni alimwi aAmulu. 
Isaka abana bakwe basankwa beetwa ayi Tola, Jashabu, alimwi aShimuloni. 
Sebuluni abana bakwe basankwa beetwa ayi Seledi, Eloni alimwi aJalilu. 
Aba mbaana basankwa Jakobo mbwaakashalila muli Leya kabacili kuMesopotamya kuleka Daina mwanaakwe mwanakashi. Ono boonse pantu pomwi bamulunyungu lwakwe Jakobo muli Leya bakaba makumi otatwe abotatwe.
Gadi abana bakwe basankwa beetwa ayi Sefoni, Agi, Shuni, Esiboni, Eli, Alodi alimwi aAleli. 
Asha abana bakwe basankwa Imuna, Ishifa, Ishifi, Beliya alimwi anankashi yabo Sela. Bana bakwe Beliya basankwa nguEba alimwi aMikaeli. 
Aba boonse bali likumi abosanwe alimwi awomwi mbamulunyungu lwakwe Jakobo muli Silupa musha uyo Labani ngwaakapa Leya, mwanaakwe mwanakashi.
Muli Lakelo mukaakwe, Jakobo wakashalilaamobo baana basankwa bobilo, Josefu alimwi aBenjameni. 
MuIjipiti Josefu wakashala baana basankwa bobilo, Manase alimwi Efuleemu, muli Asenati mwanaakwe Potifela, mupailishi wa muEliopolisi. 
Bana bakwe Benjameni basankwa nguBela, Beka, Ashibelo, Gela, Naamani, Eyi, Loshi, Mupimu, Upimu, alimwi aAadi. 
Aba bali likumi abone mbamulunyungu lwakwe Jakobo muli Lakelo.
Dani amwanaakwe musankwa Ushimu. 
Nafutali abana bakwe basankwa beetwa ayi Jasilu, Guni, Jesa alimwi aShilemu. 
Aba bali bosanwe abobilo mbamulunyungu lwakwe Jakobo muli Biluya musha Labani ngwaakapa Lakelo mwanaakwe mwanakashi.
Boonse pantu pomwi mbamulunyungu lwakwe Jakobo mbwaakayaabo kuIjipiti, kutabelengelaako bamalokashi bakwe, abo bakalinga makumi osanwe alyomwi alimwi abosanwe awomwi. 
Ono kubikaako abaana basankwa bobilo Josefu mbwaakashala kuIjipiti, bamulunyungu lwakwe Jakobo bakaya kuIjipiti bakalinga makumi osanwe aobilo pantu pomwi.
Jakobo wakatanjisha Juda ayi aambile Josefu bakumanine muGosheni. Ndibakashika, 
Josefu wakatanta mucikoci ca maaki cakwe akuya mukukumana abaishi muGosheni. Ndibakakumana, Josefu wakakumbata baishi munshingo akulila kwa ciindi cilaamfu. 
Jakobo wakaambila Josefu ayi, “Ndilibambite kufwa bulya mbondakubona akwishiba kwaamba ayi uli muumi.”
Mpeeke Josefu wakaambila bamakwabo abamwi boonse bamuŋanda yakwe Jakobo ayi, “Ndyeelete kuya mukwaambila Falawo ayi bamakwesu abamuŋanda ya bata, abo bakalinga kwikala kuKenani, besa kuno kuli ndime. 
Ntoomulwiita ayi muli beembeshi alimwi mulalama shifubwa alimwi ayi mwaletelela mbelele, mpongo, ŋombe alimwi ashintu shanu shimwi shoonse. 
Mpeeke Josefu wakabwesa bamakwabo bali bosanwe akuya kumwaami Falawo, akumwaambila ayi, “Bata abamakwesu besa kuswa kuKenani amatanga ambelele, mpongo aŋombe, alimwi ashintu shabo shimwi shoonse. Bashikila kumusena wa Gosheni.” 
Kuswawaawo wakatondesha mwaami bamakwabo bosanwe. 
Mpomunyaawo mwaami wakabeepusha ayi, “Mulacitanshi mubuumi bwanu?” Bakakumbula ayi, “Tuli beembeshi bweenka bwakalinga bashali besu bakulukulu nkambo. 
Twesa mukwikala mucishi cino ceebo mucishi ca Kenani nsala yakomena abuumbi cakwaamba ayi taaku abwiisu bwa shifubwa shesu. Twaseenga mutusuminishe kwikala mumusena wa Gosheni.” 
Lyalo mwaami wakaambila Josefu ayi, “Bulya ono baiso abamakwanu mbobesa, 
cishi ca Ijipiti ncabo. Basuminishe bekale mumusena wa Gosheni, musena wiindaawo kubota mucishi cino. Alimwi na pali basankwa bakonsha kulama shifubwa, ubape bweendeleshi bwa shifubwa shangu.”
Lyalo Josefu wakaleta Jakobo baishi, akubatondesha kumwaami. Jakobo wakapa coolwe mwaami. 
Mpeeke mwaami wakamwiipusha ayi, “Ulicite myaaka yongaye?” 
Jakobo wakakumbula ayi, “Buumi bwangu bwakutekala pantu pomwi bwatola myaaka ili 130. Myaaka iyo yanceyela alimwi yalinga iyumu, buteshi bwakalinga kulaampa myaaka ya bashali bangu bakulukulu mukutekala pantu pomwi kwabo.” 
Jakobo wakapa mwaami coolwe cakumulasha akumushiya. 
Mpeeke Josefu wakekalika baishi abamakwabo muIjipiti, akubapa musena kulubasu lwakalinga kwiindaawo kubota mucishi ico. Musena uyo wakalinga kufwaafwi andabala inene ya Lamesesi, bweenka bwakaamba Falawo. 
Josefu wakapa shakulya baishi, bamakwabo, alimwi abamwi boonse bamuŋanda ya baishi kubikaako awooyo wakalinga mwanike paboonse.
Nsala yakakomena cakwaamba ayi taaku akwakalinga cakulya. Aboobo bene Ijipiti abene Kenani bakalefuka kunsala. 
Bantu ndibakalinga kuula witi, Josefu wakalinga kubwesa maali oonse mucishi ca Ijipiti aKenani akwaatola kuŋanda ya mwaami Falawo. 
Maali oonse muIjipiti amuKenani ndyaakamana, bene Ijipiti bakaya kuli Josefu akwaamba ayi, “Amutupe shakulya, mutatuleeki ayi tufwe, amuciteewo comwi, swebo maali esu oonse amana.”
Josefu wakabakumbula ayi, “Amulete shifubwa shanu tushintane ashakulya na maali anu amana.” 
Aboobo bakaleta shifubwa shabo kuli Josefu alakwe wakabapa shakulya mukushintana amaaki, mbelele, mpongo, ŋombe, ambongolo shabo. Mwaaka uyo wakabapa shakulya mukushintana ashifubwa shabo shoonse.
Mwaaka wakaboolaawo bakaya kuli nguwe akwaamba ayi, “Nkambo, teshi tushiseewo ayi maali esu oonse amana, ashifubwa shoonse shaba shanu. Taaku acimwi cacaala kumupa kulekabo mibili amyuunda yesu. 
Kunembo Josefu wakalwiitwa ayi baishi mbalwashi. Mpeeke wakabwesa bana bakwe bobilo basankwa Manase aEfuleemu, akuya mukubona Jakobo. 
Jakobo ndyaakanyumfwa ayi Josefu mwanaakwe wesa mukumubona, wakaliyuminisha wekalaako pabulo. 
Jakobo wakaambila Josefu ayi, “Lesa Shinkusu shoonse wakaboneka kuli ndime kuLusi mucishi ca Kenani akumpa coolwe. 
Wakandwiita ayi, ‘Ndakukupa baana baanji kwaamba ayi bamulunyungu lwako bakabe mishobo iinji. Ndaakupa bamulunyungu lwako cishi ici cikabe caabo muyayaya.’ ”
Jakobo wakatolelela akwaamba ayi, “Josefu, bana bako basankwa bobilo mbowakashala kuno kuIjipiti kaantana kwisa, mbaangu. Efuleemu aManase balibo anga mbana bangu basankwa Lubeni aSimyoni. 
Na ulicite abamwi baana basankwa teshi bakayeeyelwe kuba bana bangu. Buboni mbweshi bakapyane bulaakwiinda muli Efuleemu aManase. 
Ici ntoocicita ceebo ca banyoko baLakelo. Ndakaba abuumba bunene abuumbi ndibakafwa muKenani, pafwaafwi aEfulati, ndindakalinga kuswa kuMesopotamya. Ndakababika kweenka kulya munshaanshila iya kuEfulati.” Efulati bulya iletwa ayi Betileemu.
Jakobo ndyaakabona bana bakwe Josefu basankwa wakeepusha ayi, “Anu banyamata aba mbaani?” 
Josefu wakakumbula ayi, “Mbana bangu abo Lesa mbwaakampa muno muIjipiti.” Lyalo Jakobo wakaamba ayi, “Balete kuno ayi mbape coolwe.” 
Meenso akwe Jakobo akalinga kwaalilwa kubona ceebo ca kucembela alimwi taakalinga kukonsha kubona kabotu. Josefu wakabaleta kuli nguwe, mpeeke Jakobo wakabakumbata akubafyonta. 
Jakobo wakaambila Josefu ayi, “Nshindakalinga kuyeeya ayi inga ndakubona alimwi. Ono Lesa walengesha kwaamba ayi mbone abana bako.” 
Lyalo Josefu wakabakusha pamubili pali Jakobo akufukama kunembo lyakwe cakushisha ciwa panshi.
Josefu wakabika Efuleemu kucipiko kuli Jakobo, kululyo wakabikaako Manase. 
Nacibi boobo Jakobo wakacilinganya maansa, akubika lyalulyo pamutwi wakwe Efuleemu nakubi kwaamba ayi ngomwanikebantu alimwi akubika lya cipiko pamutwi wakwe Manase munenebantu. 
Mpeeke wakapa coolwe Josefu ayi,
Munjelo uyo wakampulusha mushintu shicaya
Josefu ndyaakabona baishi babika lyaansa lyalulyo pamutwi wakwe Efuleemu akulibika pa wakwe Manase, taakwe kukondwa. Aboobo wakabwesa lyaansa lyalulyo lya baishi walibika pamutwi wakwe Manase. 
Mpeeke wakaambila baishi ayi, “Sobwe ta, uyu ngowakwiiya. Amubike lyaansa lyanu lyalulyo pali nguwe.”
Sombi baishi bakakaka akwaamba ayi, “Ndishi omwanaangu, ndishi. Alakwe ulaakuba mushobo alimwi alakwe ulaakuba muntu ulemekwa. Nakubi boobo, mwanike wakwe ulaakwiindaawo alimwi bamulunyungu lwakwe balaakuba likoto lya mishobo.”
Wakabapa coolwe bushiku ubo akwaamba ayi,
Lyalo Jakobo wakaambila Josefu ayi, “Ndi pafwaafwi kufwa. Nacibi boobo Lesa unanooli awebo akukuboosha kucishi ca bamashali bako bakulukulu. 
Ono webo, mbooli muntu wiindaawo pabamakwanu mubulemu, ndakupa cishi ncendakanyaya bene Amoli mukusebensesha mupeeni abuta.”
Empty verse
Empty verse
Empty verse
Empty verse
Empty verse
Empty verse
Empty verse
Jakobo wakeeta bana bakwe basankwa akwaamba ayi, “Amubungane pano, mulwiite ceshi cikamucitikile kunembo.
“Kamwisa mubungane akukutika, nobana bakwe Jakobo.
“Lubeni, mwanaangu wakwiiya,
Webo uli anga ngamaanshi aanji atookunka,
“Simyoni aLefi mbamukowa
Teshi nkanjile mumibandi yabo ya bushishi,
Lishingo alibe pabukali bwabo buyoosha,
“Juda, bamakwanu balaakukulumba,
Juda uli anga mwanaankalamu,
Nkooli ya bwaami Juda unanoicitebo lyoonse.
Ulaanga mwanaambongolo kucisamu ca munyansa,
Meenso akwe alasalala kwiinda mukunwa waini,
“Sebuluni ulaakwikala kufwaafwi alweenge,
“Isaka uli anga nimbongolo iyumu,
Ndyaakabona kubota kwa musena wakookesha,
“Dani ulaakuba moomboloshi wa bantu bakwe,
Dani ulaakuba anga ninsoka mweelanshila,
“Ono oMwaami Lesa, ntoolindilila lupulusho lwako.
“Gadi ulaakulwanwa alikoto lya bapambi,
“Mumusena wakwe Asha mulaakunooswa shakulya shibotu abuumbi.
“Nafutali ninsefu ilicicila cakwaanguluka,
“Josefu uli anga ngumunyansa ucata shisepo abuumbi,
Balwani bakwe bakamulwana ciyoosha
Josefu wakaliwaala pamubili pali baishi kaalila akufyonta ciwa cabo. 
Mpeeke Josefu wakaambila beshikushilika bakwe ayi babambe mubili kukasha kubola. Abalo beshikushilika bakacita bweenka ubo. 
Nshila njibakacitilamo boobo yakatola nshiku makumi one. Ici nceciindi cakalinga kweelete kubamba mubili kukasha kubola. Bene Ijipiti bakamulila nshiku makumi osanwe aobilo.
Ciindi ca kulila ndicakeenda Josefu wakaambila bacinenenene ba mwaami ayi, “Amunyumfwileeko nkumbu. Amuye mundwiitileeko mwaami Falawo ayi, 
‘Bata ndibakalinga pafwaafwi kufwa, bakanengesha kubashomesha cakulumbila ayi ndaakubabika mucuumbwe ncebakabamba mucishi ca Kenani. Ono ndaseenga ayi bansuminishe nje nkabike bata, ndaakwisa alimwi.’ ” 
Lyalo mwaami wakakumbula ayi, “Koya ukabike baiso kweelana ambowakashomesha ayi ulaakucita.”
Aboobo Josefu wakaya mukubika baishi. Bacinenenene ba mwaami boonse, bamatanjilili ba muŋanda yakwe alimwi ankumenkume shoonse sha muIjipiti, bakayaakwe. 
Bamuŋanda yakwe, bamakwabo abaabo boonse bakacaala mumushi wa baishi, boonse bakaya aJosefu. Bakacaalabo muGosheni mbanike baniininiini, mpongo, mbelele alimwi aŋombe shabo. 
Basankwa bamwi bakalinga mushikoci sha maaki alimwi abamwi pamaaki, abalo bakayaakwe. Lyakalinga likoto linene.
Ndyebakashika palubansa lwakulupwitaawo paAtadi kwicwe lya Joodani, bakalilisha kwa ciindi cilaamfu, alimwi Josefu wakaba acililo kwanshiku shosanwe ashobilo uko. 
Bene Kenani ndibakabona bantu abo kabalila paAtadi, bakaamba ayi, “Ma wakomena mubala wakulila uyo bene Ijipiti ngobacite!” Nceceeco musena uyo ncewakatumbilwa ayi Abelo Misileemu.
Aboobo bana bakwe Jakobo bakacita bweenka mbwaakabaambila. 
Bakanyamuna mubili wakwe, bautola kuKenani akuubika mucimfwengo ca Makipela, kwicwe lya Mamule, mumuunda Abulaamu ngwaakoola kuli Efuloni mwine Iti, kwaamba ayi abe maanda. 
Josefu ndyaakamana kubika baishi wakaboolela kuIjipiti abamakwabo alimwi abaabo boonse mbwaakayaabo mukubika baishi.
Ono ingayi baishiwabo bafwe, bamakwabo Josefu bakaamba ayi, “Ino na kakuli kwaamba ayi Josefu ucitucitile mfundilishi, alimwi na utoyeeya kutubooshesha cishole pabubi boonse mbotwakacita pali nguwe, inga twacita buyani?” 
Mpeeke bakatuma nkombe kuli Josefu yakwaamba ayi, “Bata kabatana kufwa, 
bakashiya maswi akwaamba ayi, ‘Ndaseenga ayi ulekelele bamakwanu shibiibi acilubo ncebakacita pali ndiwe.’ Ono twaseenga mutulekelele cilubo ncetwakacita swebo sobasebenshi bakwe Lesa wa baishiwanu.” Josefu wakalila ndyaakatambula nkombe iyi.
Lyalo bamakwabo bakesa palwaabo bene akukotamina Josefu akwaamba ayi, “Twalileta, tuli basha banu.” 
Sombi Josefu wakabaambila ayi, “Mutaloondi, nebo nshikoonshi kulibika mumusena wakwe Lesa. 
Cibiibi ncemwakanjeyela kuncita Lesa wakacaalula caba bubotu, kwaamba ayi bantu baanji bapuluke alimwi bacili boomi bulya kwiinda muceeco cakacitika. 
Taaku ncemweelete kuloonda. Ndanoomulama pantu pomwi abana banu.” Mpeeke wakabakalika myoyo amaswi ankumbu ayo akabeensha misusu.
Josefu wakatolelela kwikala muIjipiti abamuŋanda ya baishi. Wakafwa kaacite myaaka ili 110. 
