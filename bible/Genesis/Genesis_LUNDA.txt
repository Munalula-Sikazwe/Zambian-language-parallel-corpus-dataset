 Hatachi Nzambi waleŋeli nimawulu nimaseki.
Maseki adiŋi akadi nimwayawu, adiŋi amukunkulu; hewulu denyiŋi hadiŋi mwidima. Spiritu WaNzambi wadiŋi nakuhitahita hewulu damenji.
Nzambi wahosheli nindi, kwikali chejeji. Kwikala nichejeji to-o.
Nzambi wamweni chejeji nindi chinawahi; Nzambi waambwili chejeji namwidima.
Nzambi watúmbili chejeji nindi, Mwaana, mwidima wawutúmbili nindi, Wufuku. Kwila nimelela, kwila nintetemena, ifuku dimu.
Nzambi wahosheli nindi, Mukachi kamenji mwikali luzwizu, lwambuli menji namenji.
Nzambi welili luzwizu, waambwili menji, awa kwishina daluzwizu, awa kwiwulu daluzwizu; chila nikwila.
Nzambi watúmbili luzwizu ijina, nindi, Iwulu. Kwila nimelela, kwila nintetemena, ifuku damuchiyedi.
Nzambi wahosheli nindi, Menji adi mwishina dewulu apompi kwawu kumu, hawuma hamwekani. Chila nikwila.
Hana hawuma Nzambi watumbiluhu ijina, nindi, Maseki; kwapompeleli menji watumbiluku ijina, nindi, Tuluŋalwiji; Nzambi wamweni nindi chinawahi.
Nzambi wahosheli nindi, Hamaseki hameni nimatahu, niyisakola yasoŋaŋa mbutu, ninyitondu yasoŋaŋa nyikabu yikweti nyisoka yayu, iwu namwawu, iwu namwawu, hamaseki; chila nikwila.
Hamaseki hamena nimatahu niyisakola yasoŋaŋa mbutu, iyi namwayu, iyi namwayu, ninyitondu yasoŋaŋa nyikabu yikweti nyisoka yayu, iwu namwawu, iwu namwawu. Nzambi wayimweni nindi yayiwahi.
Kwila nimelela, kwila nintetemena, ifuku damuchisatu.
Nzambi wahosheli nindi, Muluzwizu mwikali yuma yakutoŋeka, kulonda kwambula nimwaana niwufuku; yakekali yinjikijilu, yayilaaka, yamafuku, niyanyaka;
yakekali yakutoŋeka muluzwizu, yakatoŋeki hanu hamaseki to-o; chila nikwila.
Nzambi welili yuma yamaneni yakutoŋeka yiyedi; chasweja kutoha chakekali mwanta wahamwaana, chakehaku chakekali mwanta wahawufuku; welili nitutumbwa nawa.
Nzambi washili yumiyi muluzwizu kulonda yakatoŋekaŋa chejeji hamaseki to-o,
yakekali nawanta niwamwaana niwawufuku, nakwambula chejeji namwidima. Nzambi wachimweni nindi chinawahi.
Kwila nimelela, kwila nintetemena, ifuku damuchiwana.
Nzambi wahosheli nindi, mumenji mukumini dakulumbama yendu yayuma yendaŋa, yikweti wumi, niatuda atuukaŋa hewulu damaseki hejima hahita luzwizu.
Nzambi waleŋeli anyama amaneni amumenji, niyuma yejima yendaŋa yikweti wumi, yalumbama mumenji, hanyichidi, hanyichidi, niatuda akweti mpuula, hamuchidi, hamuchidi. Nzambi wachimweni nindi chinawahi.
Nzambi wayikiswilili nkisu, nindi, Semununenu muvuleŋa, inzeshenu mumenji amutuluŋalwiji niatuda avuleŋa hamaseki.
Kwila nimelela, kwila nintetemena, ifuku damuchitanu.
Nzambi wahosheli nindi, Hamaseki hediki yuma yikweti wumi, hamuchidi, hamuchidi, niayimuna, niyuma yazalalaŋa, nianyama amumpata hamuchidi, hamuchidi; chila nikwila.
Nzambi welili nianyama amumpata hamuchidi, hamuchidi, niayimuna hamuchidi, hamuchidi, niyuma yejima yazalalaŋa hamaseki hamuchidi, hamuchidi. Nzambi wachimweni nindi chinawahi.
Nzambi wahosheli nindi, Twilenu muntu wudi neyi chitwekaletu, adifwani nanetu, akekali mwanta niwawanshi amukaluŋalwiji, niwawatuda amuluzwizu, niwawanyama, niweseki dejima, niwayuma yazalalaŋa hamaseki yejima.
Nzambi yoleŋa nimuntu neyi chekalayi yomweni, chochekalayi Nzambi dichi chamuleŋeliyi; wayileŋeli niiyala nimumbanda.
Nzambi wayikiswilili nkisu, Nzambi hakuyila nindi, Semununenu, muvuleŋa, muwanini heseki, mudovwahishi; ikalenu anyanta niawanshi amukaluŋalwiji, niawatuda amuluzwizu, niayuma yayumi yejima yendaŋa hamaseki.
Nzambi wahosheli nindi, Talenu, nayinki yisakola yejima yasoŋaŋa mbutu yekala mwahita iseki dejima, ninyitondu yejima yikweti nyikabu yekala nanyisoka mukachi kayu; yakela kudya kwenu.
Nianyama amumpata ejima, niatuda amuluzwizu ejima, niyuma yazalalaŋa hamaseki yejima yikweti wumi, nayinki nyitondu yituuta yejima yiikali kudya kwawu; chila nikwila.
Nzambi wamweni yuma yejima yeliliyi nindi yinawahi nankashi. Kwila nimelela, kwila nintetemena, ifuku damuchitanu nadimu.
Nimawulu nimaseki ayimanishili kuyileŋa, niyuma yekalamu yejima.
 Hefuku damuchitanu nachiyedi, Nzambi wakumishili mudimu windi weliliyi; hefuku damuchitanu nachiyedi wanookeli kumudimu windi wejima weliliyi.
Nzambi wakiswilili ifuku damuchitanu nachiyedi nkisu, yodijilika nikudijilika; muloŋa hefuku odu hohanookeliyi kumudimu windi wakuleŋa wejima weliliyi.
Yeniyi diyi nsaŋu yamawulu nimaseki hayileŋeluwu, mwifuku deliliyi Yehova Nzambi nimaseki nimawulu.
Henohu hamaseki kanda dehi hekali nyitondu yamumpataku, niyisakola yamumpata kanda yibalukuku; muloŋa Yehova Nzambi henohu kanda anokeshi nvula hamasekuku, hikwadiŋi nimuntu wakudima hesekuku;
ilaŋa mbundu yadiŋi nakukakumuka hamaseki, nakuzowesha hejima hahita iseki.
Yehova Nzambi wawumbili muntu nalunkuŋu lwamaseki, woneni mumazulu indi muuya wawumi, muntu hakwikala mumi.
Yehova Nzambi watùmbili itempa kumusela, muEdeni; mwomwashiliyi muntu awumbiliyi.
Yehova Nzambi wabalwishili hamaseki nyitondu yejima yikweti lubanji kuyitala, yayiwahi nikuyidya; nimutondu wawumi mukachi ketempa, nimutondu wakwiluka nachu niyayiwahi niyatama.
MuEdeni mwafumini kaloŋa kakutwala menji mwitempa; kwenoku kaambukili hikakwila tuloŋa tuwana.
Wakusambila ijina dindi Pishoni, yowu wahita nakunyeŋumuka mpata yejima yaHavila, diku kwekala wuru.
Wuru wampata yina wawuwahi; kwekala nimalola alema wuseya atooka nieyila.
Kaloŋa wamuchiyedi ijina dindi Gihoni, yowu wahita nakunyeŋumuka mpata yaKushi yejima.
Kaloŋa wamuchisatu ijina dindi Hidekeli, yowu wahita kumbadi yaAshuri yakumusela. Kaloŋa wamuchiwana diyi Yufurati.
Yehova Nzambi watweli muntu, yomusha nimwitempa daEdeni, nindi, Kadidimi, kadihembi chachiwahi.
Yehova Nzambi wamulejeli muntu, nindi, Nyitondu yamwitempa yejima wukudya tuhu;
ilaŋa mutondu wakwiluka nachu niyayiwahi niyatama eyi bayi wakawidyaku; muloŋa ifuku diwakadya chalala wakafwa.
Yehova Nzambi welili nindi, Hichinawahi iyala kushakama kankawinduku; nukumwilila nkwashi wamutelela.
Yehova Nzambi wawumbili namaseki nianyama amumpata ejima, niatuda amuluzwizu ejima, wayitweli kudi muntu, atali mwakuyitumbayi majina; yuma yejima yikweti wumi, majina ejima ayitumbiliyi muntu, wowu majinawu.
Muntu yoyitumba nikuyitumba majina, niayimuna ejima, niatuda amuluzwizu, nianyama amumpata ejima; ilaŋa hikwamwekeni nkwashi yamuntu wamutelelaku.
Yehova Nzambi wamukamikili muntu tulu twatweni, wakamini tulu; hakumunona lubavu lwindi lumu, yowayakeshamu nicheŋi musunyi mulwadiŋi, la-a;
lubavu olu lwafumishiliyi Yehova Nzambi mudi muntu watuŋili nachu mumbanda, hakumutwala kudi muntu.
Kuchinka Adama nindi,
Dichi chakushiyilayi iyala nitata yindi nimama yindi nakumukakela iŋodindi; niwena akekala wumu.
Mwayedi wawu adiŋi nzekesi, niiyala niŋodindi, hiyatiyili nsonyuku.
Hakwila kapela diyi wadiŋi wasweja kubabala hadi anyama amumpata ejima eliliyi Yehova. Yena hakumwihula mumbanda, nindi, Chalala Nzambi nahoshi nindi, Nyitondu yejima yamwitempa bayi mwakayidyaku, tahindi?
Mumbanda hakumwila kapela, nindi, Nyikabu yanyitondu yamwitempa tukutwesha kudya tuhu,
hakwinza nyikabu yamutondu wekala mukachi ketempa, Nzambi nahoshi nindi, Bayi mwakayidyaku, hela kukwataku nehi, mwakenda kafwa.
 Kapela hakumwila mumbanda, nindi, Chalala, himwakafwaku;
muloŋa Nzambi neluki nindi ifuku dimukudya, mesu enu akatona, mwakekala neyi chadiyi Nzambi, mwakeluka niyayiwahi niyatama.
Mumbanda chamweniyi mutondu wunawahi wakudya, kuwutala wakutiyisha kuwaha, niwakuheta nachu maana, hakukumunaku ninyikabu, hakudya, yomwinkahu nimfumwindi adiŋiyi nindi, niyena hakudya.
Mesu awu mwayedi wawu atona nikutona, eluka nikwiluka nawu tudi nzekesi; hiyakuchima mafu achikuyu, atuŋi yuma yakuvwala.
Chidawundili itaŋwa, atiyili izu daYehova Nzambi, owu wukwenda mwitempa owu, iyala namumbanda hiyakubatama kumesu aYehova Nzambi mukachi kanyitondu yamwitempa.
Yehova Nzambi hakumutambika iyala, nindi, Wudi kudihi?
Kutiya yena nindi, Natiyi izu deyi mwitempa, natiyi woma, muloŋa nidi nzekesi, nibatama nikubatama.
Nzambi nindi, Indi wakuleja nindi wudi nzekesi hinyi? Wadya dehi kumutondu wunakulekesheli nami bayi wakadyaku, tahindi?
Kuchinka iyala nindi, Mumbanda wanyinkeli kushakama nindi diyi wanyinkahu wena mutondu owu, hinukudya.
Yehova Nzambi hakumwila mumbanda, nindi, Ichi chuma chiwuneli hichumanyi? Mumbanda nindi, Kapela diyi wandimba dichi nadya.
Yehova Nzambi hakumwila kapela, nindi,
Nukusha nkunyi mukachi keyeyi namumbanda,
Hakumwila mumbanda, nindi,
Hakumwila Adama, nindi,
Dakakusoŋelaŋa ninyiŋa ninyisonsonyi;
Kudya yakudya chiŋa wunasulwili kumesu eyi,
Iyala wamutumbili iŋodindi ijina dindi, nindi, Eva, muloŋa diyi mama yawakwakuhanda ejima.
Yehova Nzambi wayituŋilili Adama naŋodindi yikowelu yayitembi, hakuyivwika.
Yehova Nzambi welili nindi, Muntu neli dehi neyi chitwekaletu, weluka dehi nikuwaha nikutama; wakenza kolola chikasa chindi, atambuli mutondu wawumi, adyi, ahandi hayanyaka.
Dichi Yehova Nzambi wamwilili nindi, Fumaku mwitempa daEdeni wakadimi heseki hakufumishiluwu.
Nochu wamutemwinumu muntu. Kwitempa daEdeni, mbadi yadu yamusela, hakwimikaku akerubi nimulaŋi wakesi wampoku yakabali wenda wubalumuka niniku niniku, kulonda kuhembaŋa njila yamutondu wawumi.
Adama wakamini naŋodindi Eva, yobaaba niivumu, hakuvwala Kena, nindi, Natambuli iyala kudi Yehova.
Wavweli cheŋi, manakwindi Abeli. Abeli wadiŋi kabiŋa kanyikoku, Kena wadiŋi mukwakudima.
Chimwahitili mafuku, chashakaminuwu shakame-e, elili Kena hakutwala kudi Yehova mulambu wayuma yamenaŋa hamaseki.
Abeli, niyena, hakutwala awedi ayimuna yindi nimanji awu. Yehova watalili kudi Abeli nikumulambu windi;
ilaŋa hela kudi Kena hela kumulambu windi, hatalili kwokuku. Kena wazuwili nankashi, wadihombeli nikumesu.
Yehova hakumwila Kena, nindi, Wunazuwilidi? Wunadihombelidi kumesu?
Neyi wukwila chachiwahi hiyakukwitejaku? Ilaŋa neyi hiwukwila chachiwahuku nshidi yinafukami kuchisu; yinati muchima hadeyi, ilaŋa eyi chiŋa wikali mwanta wayu.
Kena wahosheli namanakwindi Abeli nindi, Tuyi mumpata. Chadiŋuwu mumpata, Kena hakumulotokela manakwindi Abeli, hakumujaha.
Yehova hakumwihula Kena, nindi, Manakweyi Abeli wudi kudihi? Kuchinka yena nindi, Kwiji, ami kwiluka nehi. Ochu ami yami nhembi yamanakwami?
Yehova nindi, Wuneli ŋahi? Izu damashi amanakweyi dinakulobeli kudami hamaseki.
Eyi dinu wunashiŋewi, heseki dinaasami nakutambula mashi amanakweyi kudeyi.
Chiwakadima heseki, hidakakwidishila cheŋi ŋovu jaduku; eyi wakekala mukwakubatajala, mukwakukimbakimba hamaseki.
Kena wamwilili Yehova, nindi, Iku kubabesha kuwunambabeshi kunabadiki muŋovu jami.
Tala ntahi, wunantemuni dehi lelu hamaseki; nakabatama kumesu eyi; nakekala mukwakubatajala, mukwakukimbakimba hamaseki, yowu wakaŋidikila wakanjaha hohu.
Yehova hakumwila nindi, Dichi dinu yowu wakamujaha Kena, akamutenda Kena mapampa katanu nakayedi. Yehova wamushili Kena chinjikijilu, akenda kamutapa kudi antu amba kamwidikila.
Kena wafumini kumesu aYehova, wayili nakushakama mwituŋa daNodi, kumbadi yaEdeni yamusela.
Kena wakamini naŋodindi, yobaaba niivumu, hakuvwala niEnoki; watuŋili mukala, hakuwutumba ijina damwanindi, Enoki.
Kudi Enoki kwavwalikili mwanindi Iradi, Iradi wavweli Mehuyayeli, Mehuyayeli wavweli Metusayeli, Metusayeli wavweli Lameki.
Lameki wasumbwili aŋodijindi ayedi; iwu ijina dindi Ada, iwu ijina dindi Zila.
Ada wavweli Yabali, diyi nkakulula yawakwakushakama mumatenti, wowu akweti niyimuna.
Manakwindi ijina dindi diyi Yubali, diyi nkakulula yawantu ejima embaŋa yisanji nimahululu.
Zila niyena wavweli Tubali Kena, diyi muchiji mukwakuchila yuma yakuketula nachu yejima niyawuneŋu niyachikuŋu; muhelaTubali Kena, Nama.
Lameki wayilili aŋodijindi, nindi,
Neyi Kena akamutenda mapampa katanu nakayedi,
Adama wakamini cheŋi naŋodindi; wavweli nimwana weyala, hakumutumba niijina dindi nindi Seta; nindi Nzambi nantoŋweli mwana mukwawu wakuhiŋisha mudi Abeli ajahiluwu kudi Kena.
Kudi Seta niyena nawa kwavwalikili mwana weyala; yomutumba niijina dindi nindi Enoshi; henohu dihu hatachikiluwu antu kutena ijina daYehova mukudifukula kwawu.
Weniwu diwu mukanda wansaŋu jaAdama mwavwalikilili yisaka yindi.
wayileŋeli niiyala nimumbanda; wayikiswilili nkisu, wayitumbili ijina dawu mwifuku dayileŋeliyi, nindi, Muntu.
Adama washakamini nyaka nkulakaji nanyaka makumi asatu (130), yovwala nimwana wamufwana, neyi chekalayi yomweni; yomutumba niijina dindi nindi Seta.
Chavweliyi Seta, Adama wanuŋiluku nyaka nkulakaji jitanu najisatu (800); wavweli anyana amayala nawambanda.
Kubomba nyaka yejima yahandiliyi Adama yashikili munyaka nkulakaji jitanu najiwana nanyaka makumi asatu (930); yofwa nikufwa.
Seta washakamini nyaka nkulakaji nayitanu (105), hakuvwala Enoshi;
Seta chavweliyi Enoshi wanuŋiluku nyaka nkulakaji jitanu najisatu nanyaka yitanu nayiyedi (807), wavweli anyana amayala nawambanda.
Kubomba nyaka yejima yaSeta yashikili munyaka nkulakaji jitanu najiwana nanyaka ikumi nayiyedi (912); yofwa nikufwa.
Enoshi washakamini nyaka makumi atanu nawana (90), hakuvwala Kenani;
Enoshi chavweliyi Kenani wanuŋiluku nyaka nkulakaji jitanu najisatu nanyaka ikumi nayitanu (815), wavweli anyana amayala nawambanda.
Kubomba nyaka yejima yaEnoshi yashikili munyaka nkulakaji jitanu najiwana nanyaka yitanu (905); yofwa nikufwa.
Kenani washakamini nyaka makumi atanu nayedi (70), hakuvwala Mahalaleli;
Kenani chavweliyi Mahalaleli wanuŋiluku nyaka nkulakaji jitanu najisatu nanyaka makumi awana (840), wavweli anyana amayala nawambanda.
Kubomba nyaka yejima yaKenani yashikili munyaka nkulakaji jitanu najiwana nanyaka ikumi (910); yofwa nikufwa.
Mahalaleli washakamini nyaka makumi atanu nadimu nanyaka yitanu (65), hakuvwala Yaredi;
Mahalaleli chavweliyi Yaredi wanuŋiluku nyaka nkulakaji jitanu najisatu nanyaka makumi asatu (830), wavweli anyana amayala nawambanda.
Kubomba nyaka yejima yaMahalaleli yashikili munyaka nkulakaji jitanu najisatu nanyaka makumi atanu namakumi awana nanyaka yitanu (895); yofwa nikufwa.
Yaredi washakamini nyaka nkulakaji nanyaka makumi atanu nadimu nanyaka yiyedi (162), hakuvwala Enoki;
Yaredi chavweliyi Enoki wanuŋiluku nyaka nkulakaji jitanu najisatu (800), wavweli anyana amayala nawambanda.
Kubomba nyaka yejima yaYaredi yashikili munyaka nkulakaji jitanu najiwana namakumi atanu nadimu nanyaka yiyedi (962); yofwa nikufwa.
Enoki washakamini nyaka makumi atanu nadimu nanyaka yitanu (65), hakuvwala Metusela;
Enoki chavweliyi Metusela wendeli naNzambi nyaka nkulakaji jisatu (300), wavweli anyana amayala nawambanda.
Kubomba nyaka yejima yaEnoki yashikili munyaka nkulakaji jisatu namakumi atanu nadimu nanyaka yitanu (365)
Enoki wendeli naNzambi, kumukasumuka hikwosi, Nzambi diyi wamutambwili.
Metusela washakamini nyaka nkulakaji namakumi atanu nasatu nanyaka yitanu nayiyedi (187), hakuvwala Lameki.
Metusela chavweliyi Lameki wanuŋiluku nyaka nkulakaji jitanu najiyedi namakumi atanu nasatu nanyaka yiyedi (782), wavweli anyana amayala nawambanda.
Kubomba nyaka yejima yaMetusela yashikili munyaka nkulakaji jitanu najiwana namakumi atanu nadimu nanyaka yitanu nayiwana (969); yofwa nikufwa.
Lameki washakamini nyaka nkulakaji namakumi atanu nasatu nanyaka yiyedi (182), hakuvwala nimwana weyala,
yomutumba niijina dindi nindi Nowa, nindi, Yeniwu diyi wakatukundeja namudimu wetu nakukabakana kutukukabakana namakasetu, neseki dashiŋiliyi Yehova.
Lameki chavweliyi Nowa wanuŋiluku nyaka nkulakaji jitanu namakumi atanu nawana nanyaka yitanu (595), wavweli anyana amayala nawambanda.
Kubomba nyaka yejima yaLameki yashikili munyaka nkulakaji jitanu najiyedi namakumi atanu nayedi nanyaka yitanu nayiyedi (777); yofwa nikufwa.
Nowa washikili munyaka nkulakaji jitanu (500) Nowa wavweli niShemi niHami niYafweta.
Cheliluwu antu anatachiki dehi kuvula mwahita iseki, hiyakuvwala nianyana awambanda,
anyana kaNzambi amayala amweni anyana kawantu awambanda nawu akweti lubanji, asumbula niaŋodijawu, ejima akeŋeluwu.
Yehova welili nindi, Spiritu Wami hakakabakanaŋa namuntu nyaka yejimaku, muloŋa kwindi himuntu hohu, ilaŋa nyaka yindi yakashika munyaka nkulakaji namakumi ayedi (120).
Hanyaka yina hamaseki hadiŋi antu ataluka, nkumininaku anyana kaNzambi amayala cheŋililuwu mudi anyana kawantu awambanda, hiyakuyivwela anyana; wenowu antu ahashankulu adiŋi ayilobu, amayala atiyakana mpuhu.
Yehova wamweni kutama kwawantu kunatohi hamaseki, nimwafuukwiluwu mwejima nakutoŋojoka munyichima yawu munatami hohu bweŋi mafuku ejima.
Yehova chamufutwili kumuchima nanochu chaleŋeliyi muntu hamaseki, chamutiyishili kumuchima bwi-i.
Yehova welili nindi, Antu naleŋeli nukuyijilumuna mwahita iseki; niantu, nianyama, niyuma yazalalaŋa, niatuda amuluzwizu; muloŋa chinamfutuli kumuchima chinayileŋeli.
Ilaŋa Nowa amutoŋeli kudi Yehova.
Yeniyi diyi nsaŋu yaNowa. Nowa wadiŋi muntu waloŋa, muntu walala hadi akwawu antu; Nowa wendeli naNzambi.
Nowa wavweli anyana amayala asatu, iwu Shemi, iwu Hami, iwu Yafweta.
Iseki datokeli kumesu aNzambi, iseki dawaninini kwamadombu hohu.
Nzambi wamweni iseki dinatoki dehi kwadu; muloŋa antu ejima aditokesheli mwendeluwu hamaseki bu-lu-lu.
Nzambi hakumwila Nowa, nindi, Namoni antu ejima kunayikumi dehi; muloŋa iseki adiwanisha dehi madombu kudi wena; dichi nakayijilumwina kumu neseki.
Katuŋi watu namutondu wagofu, muwatu wakaketolumu tupeka, wakawujikajiki naweŋi wamupachi nimukachi nihanzi.
Tiya chiwakawutuŋa; mukuleha kwawatu wakashika mujimita 140, mukutoha kwawu jimita 23, mukuleha kwawu kwiwulu jimita 13.5.
Watu wakawisha njanina, yakashali kwiwulu nakweseka mwomunkotweli yimu yachikasa; chisu chawatu wakachishila mumbavu yawu; wakatuŋa matala amakwawu mwishina, amakwawu hakachi, amakwawu hewulu.
Ninami, chalala ami aweni kwaamu, hinukuleta dibaji damenji hamaseki, kulonda kujilumuna mwishina dewulu akwanyijimba ejima ahandaŋa nakwona; niyuma yejima yekala hamaseki yakafwa.
Ilaŋa dinu munatiyaŋani naneyi nukukoleshamu; wakeŋila muwatu, nineyi, niŋodeyi, nianyaneyi, niaŋodijawu hamu naneyi.
Wakeŋija muwatu yuma yayumi yejima yikweti nyijimba, kulonda kuyihandisha ayedi ayedi kunyichidi yejima, hamu naneyi; akekala niweyala niwamumbanda.
Nihadi atuda hamuchidi, hamuchidi, nihadi ayimuna hamuchidi, hamuchidi, nihadi yuma yazalalaŋa hamaseki hamuchidi, hamuchidi, hakanyamuka ayedi ayedi ahanyichidi yejima akenza kudeyi, kulonda kuyihandisha.
Yakudya yejima yadyaŋawu, kayipompeshi nakuyisweka, yakeli yakudya niyeyi niyawu.
Dichi cheliliyi Nowa; mwejima mwamulejeliyi Nzambi dimu mweliliyi.
Yehova wamwilili Nowa, nindi Inzaŋa wiŋili muwatu nineyi niantu akwitala deyi ejima; muloŋa eyi yeyi inamoni kuloŋa kumesu ami hadi antu amakonu.
Wakatambuli anyama ejima akadi majilu atanu nayedi awamayala, atanu nayedi awambanda; nianyama amajilu, ayedi, ayedi, amayala nawambanda.
Niatuda amuluzwizu, awa atanu nayedi, awa atanu nayedi, amayala nawambanda; kulonda kusaŋula nachu mbutu mwahita iseki dejima.
Muloŋa kunashali mafuku atanu nayedi, nakanokesha nvula hamaseki mafuku makumi awana (40) nimwaana niwufuku; yuma yayumi yejima yinelili nakayijilumuna hewulu damaseki ji-i.
Nowa welili mwejima mwamulejeliyi Yehova.
Nowa washikili munyaka nkulakaji jitanu nayimu (600) henjili dibaji damenji hamaseki.
Nowa weŋilili muwatu, niŋodindi, nianyanindi, niaŋodijawu, nansaŋu yamenji adibaji.
Nianyama atela kulambulewa, nianyama abula kutela, niatuda, niyuma yazalalaŋa hamaseki,
eŋilili muwatu mwadiŋi Nowa, awa ayedi, awa ayedi, niweyala, niwamumbanda, mwomwamulejeluwu Nowa kudi Nzambi.
Chimwahitili mafuku atanu nayedi menji adibaji enza nikwinza hamaseki.
Wowu mwaka washikiliyi Nowa munyaka nkulakaji jitanu nayimu (600), mukakweji kamuchiyedi, mwifuku damwikumi nakatanu nakayedi (17) dakakweji, dodena ifuku odu tuseloki twamumanyiŋi amaneni twejima twabusikili, niyenzelu yamenji amwiwulu yenzulukili.
Nvula yanokeli hamaseki mafuku makumi awana (40) nimwaana niwufuku.
Dena ifuku odu dodeŋililuwu muwatu aNowa, naShemi, naHami, naYafweta, wowu anyana kaNowa, niaŋodijawu niŋodaNowa, hamu nawu;
niwena, nianyama ejima mwahita nyichidi yawu, niayimuna ejima mwahita nyichidi yawu, niyuma yazalalaŋa hamaseki mwahita nyichidi yawu, niatuda ejima mwahita nyichidi yawu, niejima akweti mpuula mwahita nyichidi yawu.
Eŋilili muwatu mwadiŋiyi Nowa, awa ayedi, awa ayedi, ejima ahandaŋa nakwona.
Awa eŋilili, eŋilili niweyala niwamumbanda awahandaŋa ejima, mwomwamulejeliyi Nzambi; Yehova hakumwenzelelamu.
Dibaji dadiŋi heseki mafuku makumi awana (40), menji hiyakuvula, anyamuna niwatu hewulu, watu wunyamuka nikunyamuka heseki.
Menji asweja nikusweja, hiyakuvula nankashi hamaseki; watu hiwukwenda nihamenji.
Menji asweja nikusweja chakubadika hama hamaseki; mpidi jajilehi jejima jadiŋi mwishina dewulu jijimina nikujimina mumenji wi-i.
Menji apandakeni mapidi najimita 7.
Ejima akweti wumi, endeli hewulu damaseki afwili, niatuda, niayimuna, nianyama, niayuma azalalaŋa heseki, niantu ejima.
Ejima adiŋi hamaseki awuma, akweti muuya wawumi, afwili.
Yuma yejima yikweti wumi yadiŋi hewulu deseki yajilili ji-i, niantu, niayimuna, niyuma yazalalaŋa, niatuda amuluzwizu; ajilili hamaseki to-o; kwasheli kwaNowa hohu, niadiŋiyi nawu muwatu.
Menji aswejeli hamaseki mafuku nkulakaji namafuku makumi atanu (150).
Nzambi waanukili Nowa, niyuma yayumi yejima, niyimuna yejima yadiŋiyi nayu muwatu. Nzambi wakunkishili mpepela hamaseki, nimenji hiyakunyekumuka.
Nituseloki twamukaluŋalwiji, niyenzelu yamenji amwiwulu yijika nikujika, ninvula ayiketwishili mwiwulu.
Menji hiyakunyekumuka nakuuma hamaseki, awa akuya awa, awa akuuma awa; chimwahitili mafuku nkulakaji namakumi atanu (150) menji anyekumuka nikunyekumuka.
Hakakweji kamuchitanu nachiyedi (7), hefuku dekumi nakatanu nakayedi (17) dakakweji, watu wakuŋameneni hampidi jaArarati.
Menji awa akuya awa, awa akunyekumuka awa, nichaalukiliyi kakweji kamwikumi; hakakweji kamwikumi, hefuku dakusambila dakakweji, nyitu yamapidi yamwekeni.
Chimwahitili mafuku makumi awana (40) Nowa wenzulwili kunjanina yawatu watuŋiliyi,
hakutuukisha ikololu, wedikili hakuya nakukimbuka, niniku niniku, nichominuwu menji hamaseki.
Watuukishili nawa nikatela, nindi atali neyi menji ananyekumuki dehi hamaseki.
Hakwinza katela hikamweni hakudatila nyendu yakuku, hikakufunta kudi yena muwatu, muloŋa menji achidiŋi mwejima mwahita iseki; wedishili chikasa chindi, wamukwatili, wamwiŋijili cheŋi muwatu mwadiŋiyi Nowa.
Wajiŋili mafuku amakwawu atanu nayedi, wamwidishili cheŋi katela muwatu.
Hamelela katela kafuntili cheŋi mwadiŋiyi yena; kutala kumuvumbu waku kudi ifu dakuhobola kumuolive. Nowa welukili nindi menji ananyekumuki dehi hamaseki.
Wajiŋili cheŋi mafuku amakwawu atanu nayedi, hakutuukisha cheŋi nikatela; hikafuntili cheŋi kudi Nowaku.
Hamwaka waNowa wankulakaji jitanu nayimu namwaka wumu (601), hakakweji kakusambila, hefuku dakusambila dakakweji, menji omini hamaseki; Nowa wajikwili chijiku chawatu, hakutala komana hamaseki hanomi dehi.
Hakakweji kamuchiyedi, hefuku damakumi ayedi nadamuchitanu nachiyedi (27), iseki domini.
Nzambi wamwilili Nowa,
nindi, Idikaku muwatu, nineyi, niŋodeyi, nianyaneyi, niaŋodijawu hamu.
Idishilaku hamu neyi yuma yayumi yejima yiwudi nayu yikweti nyijimba yejima, niatuda, niayimuna, niyuma yazalalaŋa hamaseki; kulonda akasemununi nankashi hamaseki, akasemununi, akavuli hamaseki.
Nowa wedikilumu, niŋodindi hamu nianyanindi, niaŋodijawu.
Anyama ejima, niyuma yazalalaŋa hamaseki yejima, niatuda ejima, yoyuma yejima yendaŋa hamaseki, hanyichidi yawu hanyichidi yawu, yedikili muwatu.
Nowa wamutuŋilili Yehova kameŋa kakulambwila; hadi anyama ejima akadi majilu, nihadi atuda ejima akadi majilu, wakwatiluhu amakwawu, wayilambwili hakameŋa kakulambwila, hinyilambu yakushita.
Yehova watiyili ivumbodu dadiwahi; Yehova wahosheli mumuchima windi, nindi, Hinakashiŋa cheŋi iseki hansaŋu yamuntuku, muloŋa kufuukula kwamumuchima wamuntu kwatama hohu kufumisha kuwansi windi; hinaketa nawa cheŋi yuma yayumi yejima neyi ichi chineluku.
Saŋa adiyi iseki,
Nzambi wakiswilili niNowa nianyanindi nkisu, hakuyila nindi, Semununenu, mwakavuli, mwakawanishi hamaseki.
Akayakama nakuyitiya woma kudi anyama ejima ahamaseki, nikudi atuda ejima amuluzwizu; niyuma yejima yazalalaŋa hamaseki, nianshi ejima amukaluŋalwiji, anayinkuwu enu.
Yuma yejima yendaŋa yikweti wumi yakela yakudya yenu; neyi chinayinkeli yisakola yituuta, nayinki yejima.
Ilaŋa mbiji nawumi wayu, wowu mashi ayu, bayi muyidyaku.
Chalala, mashi enu, wowumi wenu, wowu nakayihulawu; nakehulawu kudi anyama ejima, nikudi muntu, mwalala kudi antu ejima nakehulaku wumi wawanakwawu.
Yowu wukumwaŋa mashi amuntu,
Ninenu semununenu, mwakavuli;
Nzambi walejeli Nowa nanyanindi hamu,
nindi, Ami aweni, chalala ami hohu, hinukukolesha chitiyaŋenu chami nanenu, nawanyanenu akulondelamu;
nayuma yayumi yejima yidi kudenu, hela atuda, hela ayimuna, hela anyama ejima ahamaseki hamu nanenu; ejima akwidika muwatu, chalala wowu anyama ejima ahamaseki.
Nukukolesha chitiyaŋenu chami nanenu, niakwanyijimba ejima hiyamba kayijilumuna cheŋi namenji adibajuku; hikwamba kenza nawa cheŋi dibaji dakujilumuna iseki dejimaku.
Nzambi nindi, Chinjikijilu chakutiyaŋana kunukutiyaŋana nanenu, nayuma yayumi yejima mudi nayu enu, chakutiyaŋana nayisaka yejima yahayanyaka, dichenichi,
nashi kansuluŋunda kami hevu, kakela chinjikijilu chakutiyaŋana ami neseki.
Chikwila chinukuleta ivu hewulu damaseki, kansuluŋunda kakumwekana hevu,
hinukwanuka chitiyaŋenu chami chinatiyaŋani nanenu, nayuma yayumi yejima yikweti nyijimba, nimenji hiyakela cheŋi dibaji dakujilumuna akwanyijimba ejimaku.
Kansuluŋunda kakwikala hevu, nukukatala, kulonda nanukiluhu kutiyaŋana kwahayanyaka kwatiyaŋeni Nzambi nayuma yayumi yejima yikweti nyijimba yekala hamaseki.
Nzambi wamwilili Nowa, nindi, Chenichi dichi chinjikijilu chakutiyaŋana kunakoleshi nawantu ejima ekala hamaseki.
Anyana kaNowa edikili muwatu adiŋi Shemi, Hami, niYafweta; Hami diyi tata yaKenani.
Wenawa asatu diwu anyana kaNowa; wowenawa diwu awanishili hamaseki hejima.
Nowa hakutachika kudima, hakudima itempa danyivinyu.
Wanwini vinyu, hakusheta; mwitenti mwadiŋiyi mahinindi hiyakubeluka.
Hami, tata yaKenani, wamweni tata yindi wudi nzekesi, hakuleja anakwindi mwayedi wawu hanzi.
AShemi naYafweta anoneni ihina dakuvwala, adishili hamafwiji awu mwayedi wawu, ayili mamfuntanyima, amubutili tata yawu wadiŋi nzekesi; mesu awu atalili kukwinzawu, hiyamweni tata yawu chadiŋiyi nzekesuku.
Nowa watoneni mutulu twakaminiyi navinyu yindi, welukili mwanamukoŋiyi kabinda kindi.
Hakwila nindi,
Nindi,
Nzambi amutoheshi Yafweta,
Chidahitili dibaji, Nowa washakamini nyaka nkulakaji jisatu nanyaka makumi atanu (350).
Nyaka yaNowa yejima kuyibomba hamu yashikili munyaka nkulakaji jitanu najiwana nanyaka makumi atanu (950); yofwa nikufwa.
Yeniyi diyi nsaŋu yawanyana kaNowa muyavwalikililuwu, aShemi naHami naYafweta; kudi wena kwavwalikili anyana amayala chidahitili dibaji.
Anyana kaYafweta amayala; Goma, Magogi, Madayi, Yavani, Tubali, Mesheki, niTirasi.
Anyana kaGoma amayala; iwu Ashikenazi, iwu Rifwata, iwu Togama.
Anyana kaYavani amayala; iwu Elisha, iwu Tarashishi, iwu Kitimi, iwu Dodanimi.
Mpata janyunza jakuchikumu chakaluŋalwiji ajambwili kudi wowenawa, hampata jawu, hampata jawu, iwu nedimi dindi, iwu nedimi dindi, mwahita yisaka yawu ninyunza yawu.
Anyana kaHami amayala; iwu Kushi, iwu Mizaremi, iwu Puta, iwu Kenani.
Anyana kaKushi amayala; iwu Seba, iwu Havila, iwu Sabeta, iwu Rama, iwu Sabateka; anyana kaRama amayala; iwu Sheba, iwu Dedani.
Kushi wavweli Nimirodi, watachikili kutiyakana nankashi hamaseki.
Yena wadiŋi chibinda wasweja kwasa kumesu aYehova; dichi chahoshaŋawu nawu, neyi chadiŋiyi Nimirodi chibinda wasweja kwasa kumesu aYehova.
 KuBabeli, kuEreki, kuAkadi, nikuKalane kwokwatachikilili wanta windi, mwomwituŋa daShinari.
Yofuma nimwituŋa dina, hakuya nimuAshuri, hakutuŋa niNiniva, niRehobota Ira, niKala,
niReseni mukachi kaNiniva naKala, diwu mukala weneni.
Mizaremi wavweli niaLudi, niaAnami, niaLehabi, niaNafwatuhi,
niaPatarusi, niaKasaluhi, kwoku kwafuminuwu aFwilistinu, niaKafwatori.
Kenani wavweli Sidoni mwanindi wawedi, niaHiti;
aYebusi, aAmori, aGirigashi;
aHivi, aAriki, aSini;
aAravadi, aZemari, niaHamati. Henaha aKenani apalaŋeni mwejima, hayisaka, hayisaka.
Ŋinza yawaKenani yadiŋi kufumisha kuSidoni, neyi wukuya kuGera, nakushika kuGaza; neyi wukuya kuSodoma naGomora, naAdima, naZeboyimi, nakushika kuLasha.
Wenawa diwu anyana kaHami, hayisaka yawu, hayisaka yawu, mwahita nimadimi awu, mwatuŋilawu nimpata jawu, mwekala ninyunza yawu.
Nikudi Shemi, yowu tata yawanyana kaEberu ejima, yowu mukulumpi waYafweta, kwavwalikili anyana nikwena.
Diwu anyana kaShemi amayala; Elami, Ashuri, Arapashadi, Ludi, niArami.
Anyana kaArami amayala, Uzi, Hula, Geteri, niMasha.
Arapashadi wavweli Shela; Shela wavweli Eberu.
Kudi Eberu kwavwalikili anyana amayala ayedi, ijina dawumu diyi Pelegi, muloŋa hadiŋiyi dihaambukilili iseki; ijina damanakwindi diyi Yokitani.
Yokitani wavweli Alimodadi, Shelefwa, Hazamavweta, Yera;
Hadorama, Uzali, Dikila;
Obali, Abimayeli, Sheba,
Ofwira, Havila, niYobabi; wenawa wejima wawu adiŋi anyana kaYokitani.
Kwashakaminuwu kwadiŋi kwakufuma kuMesha nakushika kuSefwari, mpidi yakumusela.
Wenawa diwu anyana kaShemi amayala, hayisaka yawu, hayisaka yawu, mwahita nimadimi awu, nimpata jawu, mwekala ninyunza yawu.
Yeniyi diyi yisaka yawanyana kaNowa, mwavwalikililuwu, munyunza yawu, munyunza yawu; kudi wenawa kwoku kwadambwilili nyunza yawantu hamaseki chahitili dibaji.
Mumpata yejima yamunu mwishina mwadiŋi idimi dawu dimu hohu, mazu awu wowamu hohu.
Cheliluwu hiyakufuma kumusela, awana nichana mwituŋa daShinari, ashakama nikushakamaku.
Hiyakudileja muntu namukwawu nawu, Tuyenu, twilenu matafwali, tuyochenu chachiwahi. Nanochu chabuliluwu malola hiyakukumina dakutuŋa namatafwali ninamaseki akuchaaka chakuchaaka.
Nawu, Tuyenu, tutuŋenu mukala weneni, nikaposhi kamatafwali, insa yaku yakashiki mwiwulu; twakatiyakani ijina, twakabuli kupalaŋana mwahita iseki dejima.
Yehova wenjili mwishina nindi akatali nimukala nikaposhi kakutuŋawu anyana kawantu.
Yehova wahosheli nindi, Antu awa himuchidi wumu hohu, wejima wawu akweti idimi dawu dimu; tala ntahi chakutachikawu; ichi dinu kwosi chuma chakayilekesha kwila mwejima mwanafuukuluwu munyichima yawuku.
Tuyenu, tusulukenu, twakaluwaŋeshi idimi dawu, kulonda akeli iwu kutiya mwakuhosha mukwawu nehi, iwu kutiya mwakuhosha mukwawu nehi.
Yehova yoyimwaŋa kwenoku, hakuyipalaŋesha mwejima mwahita iseki; owu mukala aleka nikuwutuŋa.
Dichi chawutenenawu niijina dawu nawu Babeli; nanochu chaluwaŋesheliyi Yehova kwenoku idimi dawantu ejima ahamaseki; kwokwenoku kwokwayipalaŋesheleliyi Yehova mwejima mwahita iseki.
Yeniyi diyi nsaŋu yaShemi; Shemi wadiŋi wanyaka nkulakaji (100) yovwala niArapashadi, munahiti dehi nyaka yiyedi nahamwaka wadibaji.
Shemi chavweliyi Arapashadi wanuŋiluku ninyaka yikwawu nkulakaji jitanu (500), wavweli anyana amayala nawambanda.
Arapashadi washakamini nyaka makumi asatu nanyaka yitanu (35), yovwala niShela;
Arapashadi chavweliyi Shela wanuŋiluku ninyaka yikwawu nkulakaji jiwana nanyaka yisatu (403), wavweli anyana amayala nawambanda.
Shela washakamini nyaka makumi asatu, yovwala niEberu;
Shela chavweliyi Eberu wanuŋiluku nyaka yikwawu nkulakaji jiwana nanyaka yisatu (403), wavweli anyana amayala nawambanda.
Eberu washakamini nyaka makumi asatu nanyaka yiwana (34), yovwala niPelegi;
Eberu chavweliyi Pelegi wanuŋiluku nyaka yikwawu nkulakaji jiwana nanyaka makumi asatu (430), wavweli anyana amayala nawambanda.
Pelegi washakamini nyaka makumi asatu (30), yovwala niRewu;
Pelegi chavweliyi Rewu wanuŋiluku nyaka yikwawu nkulakaji jiyedi nanyaka yitanu nayiwana (209), wavweli anyana amayala nawambanda.
Rewu washakamini nyaka makumi asatu nanyaka yiyedi (32), yovwala niSerugi;
Rewu chavweliyi Serugi wanuŋiluku nyaka yikwawu nkulakaji jiyedi nanyaka yitanu nayiyedi (207), wavweli anyana amayala nawambanda.
Serugi washakamini nyaka makumi asatu (30), yovwala niNahori;
Serugi chavweliyi Nahori wanuŋiluku nyaka yikwawu nkulakaji jiyedi (200), wavweli anyana amayala nawambanda.
Nahori washakamini nyaka makumi ayedi nanyaka yitanu nayiwana (29), yovwala niTera;
Nahori chavweliyi Tera wanuŋiluku nyaka yikwawu nkulakaji nanyaka ikumi nayitanu nayiwana (119), wavweli anyana amayala nawambanda.
Tera washakamini nyaka makumi atanu nayedi (70), yovwala niAbarama, niNahori, niHarana.
Yeniyi diyi nsaŋu yawanyana kaTera; Tera wavweli niAbarama, niNahori, niHarana; Harana wavweli Loti.
Harana wamufwilili tata yindi Tera mumesu mwituŋa davwalikililiyi, mwomu muUri wamudi aKaladeya.
NiAbarama niNahori asumbwili ambanda; iŋodaAbarama ijina dindi Sarayi; iŋodaNahori ijina dindi Milika, mwana kaHarana, yowu tata yaMilika namukwawu Isika.
Sarayi wadiŋi nshinta, hadiŋi namwanaku.
Tera watambwili mwanindi Abarama, nimwizukulwindi Loti mwana kaHarana, nimukuwindi Sarayi iŋodamwanindi Abarama, hiyakunyamuka hamu muUri wamudi aKaladeya ayi muKenani; ashika nikuHarana, ashakama nikwoku.
Mafuku aTera ashikili munyaka nkulakaji jiyedi nanyaka yitanu (205); Tera yofwa nikufwa muHarana.
Henohu Yehova wamwila dehi Abarama, nindi,
Nakakwilisha munza weneni,
Ana akakukiswila nkisu,
Abarama yonyamuka nikunyamuka, mwomwamulejeliyi Yehova, niLoti wayili nindi. Hanyamukiliyi Abarama muHarana washikili munyaka makumi atanu nayedi nanyaka yitanu (75).
Abarama wasendeli niŋodindi Sarayi, niLoti, mwana kamanakwindi, nimahetawu ejima apompesheluwu, niantu aheteluwu muHarana; anyamuka nikunyamuka nawu ayi mwituŋa daKenani, nimwituŋa daKenani dimu mwashikiluwu.
Abarama wahitili mwituŋa nichashikiliyi kwaShekemi, kumutondu weneni wakuMore. AKenani mwituŋa mwomwadiŋuwu.
Yehova wadimwekesheli kudi Abarama, wamwilili nindi, Anyaneyi nakayinka ituŋidi. Kwenoku hakutuŋa kameŋa kakumulambwila Yehova wadimwekesheli kudi yena.
Wafumini kwenoku hakuya kumpidi yekala hambadi yaBeteli yakumusela, yopopelaku niitenti dindi, Beteli kumujika, Ayi kumusela, yena hakachi; kwenoku hakumutuŋila Yehova kameŋa kakulambwila, hakutambika ijina daYehova mukudifukula kwindi.
Abarama hakwenda, yoyaŋa tuhu nakutalisha kukabeta kakuchidiilu.
Mwituŋa mwaholokeli nzala. Abarama hakuya kuEjipitu nakushakamaku, muloŋa nzala yaswejeli mwituŋa.
Cheliliyi hakuya nakushika mwituŋa daEjipitu hakumwila iŋodindi Sarayi, nindi, Ami neluka dehi eyi wumumbanda muwahi walubanji;
chakakumonawu aEjipitu, akela nawu, Yeniwu diyi iŋodindi; akanjaha, hakwila eyi kweyi akakuleka mumi.
Wuhoshaŋa mwani, neyi, nimuhelindi; kulonda nishakami chachiwahi nibuli kumona kukala hadeyi, nakahanda nikuhanda, kulonda akabuli kunjahila hamujimba weyi.
Woho, chanashikiyi Abarama muEjipitu, aEjipitu amutala nimumbanda nawu wasweja lubanji.
Atulamba twaFwaro niwena amumweni, hiyakumuhameka kudi Fwaro; mumbanda amutwala nikumutwala mwitala daFwaro lwe-e.
Yena hakumwila Abarama chachiwahi nanowu mumbanda; yoheta nianyikoku, niaŋombi, niaŋameli, niayimbulu amayala, nawambanda, nianduŋu amayala, niambanda.
Yehova wakatishili niFwaro niakwetala dindi nachipupu chacheni, nanowu Sarayi iŋodaAbarama atambwiliyi.
Fwaro wamutambikili Abarama, nindi, Indi ichi hichumanyi chiwunaŋili? Walekelelidi kunleja neyi hiŋodeyi?
Indi eyi wahoshelelidi neyi himuhelami, mwaka nimusumbulami; iŋodeyi owu, mutambuli, wudiyili kweyi.
Fwaro wayilejeli antu indi amayala hansaŋu yaAbarama; amutwalaku nimunjila yindi, niŋodindi niyuma yindi yejima.
Abarama wanyamukili wafumini muEjipitu, niŋodindi, niantu indi ejima, niyuma yindi yejima, niLoti hamu, hakuya mumpata yakukabeta kakuchidiilu.
Abarama wadiŋi wasweja kuheta, niŋombi, nisiliva, niwuru.
Hakwenda njila yakufuma kukabeta kakuchidiilu nakuya nikuBeteli, kwadiŋi itenti dindi hatachi, mukachi kaBeteli naAyi;
hakuya kuna kwadiŋi kameŋa kakulambwila katuŋiliyi hakusambila; kwenoku Abarama hakutambika niijina daYehova.
Loti niyena, owu wayili naAbarama, wadiŋi nawanyikoku jindi niampembi jindi, niaŋombi jindi, nimatenti indi.
Ituŋa dayikeheleli, kutwesha kushakama hamu nehi; mahetawu aswejeli kuvula, hiyatwesheli nawa kushakama hamuku.
 Kwanyamukili ndombu mukachi kawatubiŋa abiŋilaŋa ŋombi jaAbarama nawatubiŋa abiŋilaŋa ŋombi jaLoti; henahana niaKenani niaPerizi ashakamini mwituŋa.
Abarama hakumwila Loti, nindi, Bayi hekala ndombu, mwani, nanami hela nawatubiŋa twami natubiŋa tweyuku; muloŋa etu mwivumu detu.
Ituŋa dejima odu, hiwunadimonuku? Ambukakuku, mwani, kudami; neyi wukuya kuchikasa chachimunswa ami nukuya kuchikasa chachidiilu, neyi eyi wukuya kuchikasa chachidiilu ami nukuya kuchikasa chachimunswa.
Loti wafumbwili mesu indi, hakumona chana chaYodana chejima, komana chikweti tuloŋa kwejima, henohu Yehova kanda ajilumuni Sodoma naGomoraku, chadiŋi neyi itempa daYehova, chadiŋi neyi ituŋa daEjipitu mutamba wakutwala kuZowari.
Loti hakutonda chana chaYodana chejima; Loti wayili kwindi kumusela; hiyakwambuka wumu namukwawu.
Abarama washakamini mwituŋa daKenani, Loti niyena washakamini munyikala yakuchana, walemeni itenti dindi kwokuSodoma kachi.
Ilaŋa dinu amayala akuSodoma adiŋi atama, adiŋi akwakuputola kudi Yehova nankashi.
Cheliliyi Loti naambuki dehi kudi yena, Yehova hakumwila Abarama, nindi, Fumbulaku mesu eyi, kufuma hanu hiwekala, wutali nikukabeta, nikukabeta, nikumusela, nikumujika;
ituŋa dejima diwukumonodu, nakakwinkadu, deyi nidawanyaneyi hayanyaka.
Nianyaneyi nakayivulisha neyi lunkuŋu lwahamaseki; neyi lunkuŋu lwahamaseki anatweshi kuluchinda, nianyaneyi akayichinda nawa.
Nyamukaku, wuyi nakwendesha mwituŋa nimudalehela nimudatohela; muloŋa nakakwinkadu.
Abarama hakulemuna niitenti dindi, hakuya nakushakama kunyitondu yawulelu yaMamiri, yekala muHeberoni, yomutuŋilaku niYehova kameŋa kakumulambwila.
Hanyaka hadiŋi niAmirafweli mwanta wakuShinari, niAriyoki mwanta wakuElasari, niKedolawoma mwanta wakuElami, niTidali mwanta wakuGoyimi,
hiyakulwa njita naBera mwanta wakuSodoma, naBirisha mwanta wakuGomora, naShinabi mwanta wakuAdima, naShemebi mwanta wakuZeboyimi, namwanta wakuBela diyi Zowari.
Wenawa wejima wawu adibombeleli muchinekineki chakuSidimi, dodu Ijiya daMuŋwa.
Amulambwili Kedolawoma nyaka ikumi nayiyedi (12), hamwaka wekumi namuchisatu (13) adikaŋili.
Mwaka wekumi namuchiwana (14) Kedolawoma hakushika, nianyanta adibombeliyi nawu, hakutapa niaRefwa muAsheteroti Karanayimi, niaZuzi muHami, niaEmi muShave Kiriyatayimi,
niaHori kumpidi yawu yakuSeyiri, tape-e nikuEliparani, kwakwihi nachinkalampata.
Afunta nikufunta, ashika nikuEnimishipati, kwoku kuKadeshi, atapa niituŋa dejima dawaAmaleki, atapa niaAmori, ashakamini muHazazoni Tamari.
Nimwanta wakuSodoma, nimwanta wakuGomora, nimwanta wakuAdima, nimwanta wakuZeboyimi, nimwanta wakuBela diwu Zowari, anyamuka nikunyamuka; atanjika ninyikanka yanjita muchinekineki chakuSidimi;
njita yakulwa naKedolawoma mwanta wakuElami, naTidali mwanta wakuGoyimi, naAmirafweli mwanta wakuShinari, naAriyoki mwanta wakuElasari; anyanta awana hiyakulwa nawanyanta atanu.
Hakwila ochu chinekineki chakuSidimi chadiŋi chejima kwamachiŋichiŋi hohu; anyanta akuSodoma nakuGomora hiyakutemuka, hiyakudimbukila mwenomu, anashali hiyakutemukila kumpidi.
Apuupa niyuma yejima yamuSodoma niyamuGomora, niyakudya yawu yejima, hiyakudiyila kwawu.
Akwata niLoti mwana kamanakwaAbarama niyuma yindi, aya nikuya.
Muntu wumu wapulukili, hakuya nakuleja Abarama kaHeberu; yena dinu wadiŋi nakushakama kunyitondu yawulelu yakaAmori Mamiri, manakwaEshikoli, manakwaAneri; wenawa adiŋi adikwata wubwambu naAbarama.
Abarama chachitiyiliyi nawu ntaŋa yindi anamukwati, hakutwala antu indi amayala adizishayi dehi njita, avwalikila hamukala windi, amayala nkulakaji jisatu nekumi natanu nasatu (318), hakuyilondela lufuchi nikuDani.
Niyena niambuŋindi adambwili nawufuku nakuyilotokela, ayitapa nikuyitapa, hiyakuyihaŋa haŋe-e nikuHoba, wekala hambadi yaDamakasa yachikasa chachimunswa.
Waleteli cheŋi yuma yejima, waleteli cheŋi nintaŋa yindi Loti, niyuma yindi, niambanda niantu amakwawu.
Mwanta wakuSodoma wayili nakumukinkilila chafuntiliyi kwayiliyi nakutapa niKedolawoma nawanyanta adiŋiyi nawu, kuchinekineki chakuShave, dichi chinekineki chaMwanta.
 Melekizedeki mwanta wakuSalema wedishili nidinkendi nivinyu; yena diyi wadiŋi kapristu kaNzambi, Nzambi Wabadika Kwiwulu.
Yena wamukiswilili Abarama nkisu, nindi,
Kisu kisu Nzambi Wabadika Kwiwulu,
Mwanta wakuSodoma wamwilili Abarama, nindi, Nyinkami antu, hakwila eyi wutambuluku yuma.
Abarama wamwilili mwanta wakuSodoma, nindi, Ami nololi chikasa chami kwiwulu nenyiki kudi Yehova, diyi Nzambi Wabadika Kwiwulu, diyi waheta nimawulu nimaseki,
nami, Ami hinukutambula hela kawanda, hela kamwonji kakunkwabilu, hela kachuma keyi kamuku, wakanda kela neyi, Ami yami namuhetesheli Abarama;
chiŋa yoyina yanaduwu anyikwenzi, niyakwinkahu amayala inayili nawu, wowu aAneri naEshikoli naMamiri, wena atambuli mwakayanzaŋenawu.
Chimwahitili yumiyi, izu daYehova dashikili kudi Abarama muchimwenu, nakumwila nindi, Bayi wutiyaŋa womaku, eyi Abarama; ami yami nkebu yeyi, yami wulooku weyi wasweja kutoha.
Abarama nindi, Eyi Mwanta Yehova, wukunyinkadi, ami nukwenda makasakasa, mwana hinikwetuku, ninona wakaswana mukala wami diyi Eliyeza wakuDamakasa.
Abarama nindi, Tala tuhu mwani, ami hiwunanyinki mwanaku, nimuntu wadivwalikila mumukala wami diyi nswana yami.
Kutiya izu daYehova hidikwinza kudi yena nakumwila nindi, Iyaliwu hakela nswana yeyuku, ilaŋa muntu wakafuma mwivumu deyeyi aweni diyi wakela nswana yeyi.
Hakumwidisha hanzi, nindi, Talaku tuhu mwiwulu, wuchindi tutumbwa neyi wunatweshi kutuchinda; hakumwila nindi, Dichi chakekala anyaneyi chochina.
Yena wamukuhweleleli Yehova; Yehova wamufuukwililichu nindi hikuloŋa.
Hakumwila nindi, Ami yami Yehova nakufumishili muUri wawaKaladeya, nami nakakwinki ituŋidi wakadiswani.
Kuchinka yena nindi, Mwanta Yehova, nukwiluka ŋahi nami nakadiswana?
Hakumwila nindi, Nkwatili ŋombi wamukaji wanyaka yisatu, nimpembi wamukaji wanyaka yisatu, nichizamba chamukoku wanyaka yisatu, niiyembi, nikapompa kachidi kaana.
Yoyikwata niejima, yoyibalula nihakachi, yoyitenteka mutamba iku mutamba iku; ilaŋa tuda hatubalwiluku.
Amakubi hiyakuwila nihambiji, Abarama hakuyihaŋa.
Chidayilaŋa itaŋwa nakuhuma, tulu twatweni twamuweni Abarama; niwoma wamwidima waweni wumukwata nikumukwata.
Yehova hakumwila Abarama, nindi, Ilukaku chalala neyi anyaneyi akela enyi mwituŋa dambala, akayikalakesha; akayikabisha nyaka nkulakaji jiwana (400);
wena munzowu wakakalakelawu nakawusompesha; hakukumininaku akafumamu namaheta aweni.
Hakwila eyi wakaya kwaya atata jeyi chachiwahi chakumona kuwunda nzo-o; amba kakujiika hawushinakaji wawuwahi.
Mufwa awa muhiŋa acheŋi, mufwa awa muhiŋa acheŋi, mufwa awa muhiŋa acheŋi akafunta cheŋi kunu; muloŋa kuluwa kwawaAmori kuchidi kanda kuwanini.
Chelili itaŋwa dinaholoki dehi, kuneli dehi nimwidima, kutala luteŋu ludi nakukakumuka wishi, nichimunyi chidi nakubutuka kesi, hichikuhita mukachi kanyitamba yawanyama.
Denodu ifuku odu Yehova watiyaŋeni naAbarama, nindi, Anyaneyi nayinki ituŋidi, kufumisha kukaloŋa kaEjipitu nakushika nikukaloŋa keneni, yowu Yufurati;
yoyimpata yawaKeni, aKenizi, aKadimoni,
aHiti, aPerizi, aRefwa,
aAmori, aKenani, aGirigashi, niaYebusi.
Ilaŋa Sarayi iŋodaAbarama hamuvweleleli anyanaku; yena wadiŋi nanduŋu yindi wamumbanda, kaEjipitu, ijina dindi Haga.
Sarayi hakumwila Abarama, nindi, Tala dinu, Yehova nanlekeshi kuvwala anyana; eŋili mwani, mudi nduŋu yami, wamba kela nakamwena anyana kudi yena. Abarama wetejeli mwizu daSarayi.
Dichi heliliyi Abarama nashakami dehi mwituŋa nyaka ikumi, iŋodaAbarama Sarayi hakunona nduŋu yindi kaEjipitu Haga, hakumwinka mfumwindi Abarama eli iŋodindi.
Yena hakwiŋila mudi Haga, Haga hakubaaba niivumu. Chanamoniyi nindi nabaabi ivumu hakudiwula nkaka yindi.
Sarayi hakumwila Abarama, nindi, Kutama kunamonami kushikeni hadeyi. Ami nakwinkeli nduŋu yami muntulu yeyi; chanamoniyi nindi nabaabi dehi ivumu, hananmoni nawa cheŋi kulemaku; Yehova atusompeshi ninami nineyi.
Abarama hakumwila Sarayi, nindi, Hinduŋu yeyeyi aweni, kamwili mwonsu muwunakeŋi eyi aweni. Sarayi hakumukabisha, niyena yomutemuka nikumutemuka.
 Kaŋelu kaYehova wamuweni Haga kukaseloki kamenji mwikuna, kwokukaseloki kekala munjila yakuya kuShuri.
Hakumwihula nindi, Eyi Haga, eyi nduŋu yaSarayi, wunafumi kudihi? Wudi nakuya kudihi? Yena nindi, Nidi nakutemuka nkaka yami Sarayi.
Kaŋelu kaYehova hakumwila nindi, Funtaku kudi nkaka yeyi wakamwovwahilaŋa.
Kaŋelu kaYehova hakumwila nindi, Nakavulisha nankashi anyaneyi, akakaŋanya kuyichinda, nanochu chiyakavulawu.
Kaŋelu kaYehova hakumwila nindi,
Yena mukachi kawantu wakekala neyi chadiyi chimbulu wamumpata;
Haga wamutumbili Yehova wahosheliyi nindi ijina, nindi, Yeyi Nzambi Wanmonaŋa; muloŋa kunu namoni yena wanmonaŋa.
Dichi chatumbiluwu ishima dina ijina, nawu Beri Lahayi Royi (Ishima daWahandaŋa Wanmonaŋa); dekala hakachi kaKadeshi naBeredi.
Haga wamuvweleleli Abarama mwana weyala; Abarama wamutumbili mwanindi avweliyi Haga ijina dindi, nindi Ishimeli.
Hamwaka wavwalikili Ishimeli kudi Haga, Abarama washikili munyaka makumi atanu nasatu nanyaka yitanu nawumu (86).
Chashikiliyi Abarama munyaka makumi atanu nawana nanyaka yitanu nayiwana (99), Yehova wadimwekesheli kudi Abarama, wamwilili nindi, Ami yami Nzambi Chinyaweji; endaku kumesu ami, ikalaŋa walala chikupu.
Ami nukutiyaŋana neyi, nakakuvulishila nankashi anyaneyi.
Abarama wadinatili chamesu indi hamaseki; Nzambi wahosheli nindi.
Nindi, Tiya, ami kwami chitiyaŋenu chami chidi naneyi, eyi wakela nkakulula yamukanka wanyunza.
Ijina deyi hiyakaditena cheŋi nawu Abaramaku, ilaŋa ijina deyi dakekala yeyi Abarahama; muloŋa nakwilishi dehi wunkakulula wamukanka wanyunza.
Nakakwilisha wunsemi nankashi, nakelisha nyunza kudeyi nianyanta akafuma kudeyi.
Nakakolesha chitiyaŋenu chami chinukutiyaŋana naneyi, nawanyaneyi akakulondela muyamba kavwalikilawu hayanyaka, kulonda kudeyi niikali Nzambi nikudi anyaneyi akalondelamu.
Nakakwinka eyi nianyaneyi akalondelamu ituŋa diwashakama, dodituŋa daKenani dejima, denu dahayanyaka, ninami nakekalaŋa Nzambi yawu.
Nzambi hakumwila Abarahama, nindi, Eyi kweyi, muchitiyaŋenu chinatiyaŋanami naneyi wakakakelamu, nineyi nianyaneyi akalondelamu kumakiŋu ejima.
Tiya chitiyaŋenu chami chimwakakakela, chitukutiyaŋana ninami ninenu, nianyaneyi akalondelamu; enu amayala ejima akayalamisha.
Akayalamisha nyivumbu yenu; chakekala chuma chakwilukisha nachu chitiyaŋenu chetu chitunatiyaŋani ninami ninenu.
Mwinenu navwaliki dehi mafuku atanu nasatu akamwalamisha, amayala ejima muyamba kavwalikilawu, hela wavwalika hamukala, hela wakulanda namali kudi mwenyi, mwabula kusemuka nawu.
Hela wakuvwalika hamukala weyi, hela wakulanda namali eyi, chiŋa kumwalamisha hohu; chitiyaŋenu chami chikwikala kunyijimba yenu hichitiyaŋenu chahayanyaka.
Yenowu chidima iyakabula kwalamishawu, akamufumishi mudi antaŋa jindi; najahi dehi chitiyaŋenu chami.
Nzambi hakumwila Abarahama, nindi, Hakwila iŋodeyi Sarayi bayi wakamutena cheŋi ijina dindi neyi Sarayuku, ilaŋa ijina dindi dakekala diyi Sara.
Nukumukoolekesha, mwamweni nukukwinka mwana weyala nayena; mwalala nukumukoolekesha, wamba kekala nyunza yayeni; anyanta jawantu amba kafuma kudi yena.
Abarahama wadinatili chamesu indi heseki, hakuseha, hakuhosha mumuchima windi, nindi, Muntu washika dehi munyaka nkulakaji (100) amuvweli mwana? Sara niyena washika dehi munyaka makumi atanu nawana (90) avwali?
Abarahama hakumwila Nzambi, nindi, Ishimeli ahandi mwani, kumesu eyi.
Kuchinka Nzambi nindi, Nehi, iŋodeyi Sara diyi wakakuvwela mwaneyi weyala; wakamutumba ijina dindi, neyi Isaka; nakamukoleshela chitiyaŋenu chami chiikali chitiyaŋenu chahayanyaka chawanyanindi akalondelamu.
Hansaŋu yaIshimeli, nakutiyi dehi; tala namukiswili dehi nkisu, nakamwilisha nsemi, nakamuvulishila anyana chacheni chabadika; wakavwala atulamba ikumi nayedi (12), nakamwilisha munza weneni.
Ilaŋa chitiyaŋenu chami nakamukoleshelachu Isaka, yowu Isaka akakuvwelawu kudi Sara mwaka wakenzaku kafwampi hakakweji kokenaka.
Yokumisha nikukumisha kuhosha nindi, Nzambi yofuma nikudi Abarahama.
Abarahama hakunona nimwanindi Ishimeli, niejima avwalikili hamukala windi, niejima akulanda namali indi. Yonona niamayala ahamukala windi ejima hakuyalamisha ifuku dawu dimu, mwomwamwililiyi Nzambi.
Abarahama washikili munyaka makumi atanu nawana nanyaka yitanu nayiwana (99) hamwalamishiluwu.
Ishimeli mwanindi wadiŋi wanyaka ikumi nayisatu (13) hamwalamishiluwu.
NiAbarahama nimwanindi Ishimeli ayalamishili ifuku dawu dimu.
Amayala ejima ahamukala windi, niavwalikili hamukala, niakulanda namali kudi enyi, ayalamishili hamu nindi.
Yehova wadimwekesheli kudi Abarahama kunyitondu yawulelu yaMamiri, chadiŋiyi nakushakama muchisu chetenti dindi hamwaana.
Wafumbwili mesu indi, hakutala, amayala asatu ana anemani kwakwihi. Chayimweniyi, hakunyamuka muchisu chetenti hakuyaku lufuchi nakuyikinkilila, hakubandama nichamesu heseki,
nindi, Eyi mwanta, neyi wunantiyi kumuchima kuwaha, bayi wupandakana ami kambuŋeyuku mwani.
Ayileteluhu menji antesha, muweleshi nyendu yenu, munookuhu mwishina damutondu.
Niyileteli kakudya mudiwundishi nachu nyichima; neyi munadyi dehi mukuya; ndochu mwenjiladi kudami kambuŋenu? Wena nawu, Ilaku muwunahoshi.
Abarahama hakunyakala, hakuya mwitenti mwadiŋiyi Sara, nindi, Loŋeshaku swayi swayi yesekelu yisatu yawuŋa wakusalulula, wuvubi, wili mankendi.
Abarahama hakuya lufuchi kwadiŋuwu ayimuna, hakuleta mwana kaŋombi wamwovu, wamuwahi, hakumwinka ŋamba, niyena hakunyakala kumuteleka.
Hakutambula mayeli akonda, nimayeli, nimwana kaŋombi wanayitelekeliyi, hakuyitulila kumesu awu; emana nikwimana kwakwihi mwishina damutondu, niwena hiyakudya.
Wena hiyakumwihula nawu, Iŋodeyi Sara wudi kudihi? Nindi, Owu wudi mwitenti owu.
Yehova welili nindi, Chalala nakafunta cheŋi kudeyi hamwaka wakenzahu; iŋodeyi Sara wakavwala mwana weyala. Sara wachitiyili mwadiŋiyi muchisu chetenti chadiŋi kunyima yanona iyala.
Henohu Abarahama naSara akula dehi, ela dehi anyaka nanyaka, niSara waleka dehi kuya kwitala dikwawu.
Sara hakuseha mumuchima windi, nindi, Ami nakula dehi nimwanta wami wakula dehi; ami nakatiyi cheŋi kuwaha?
Yehova hakumwila Abarahama, nindi, Sara nasehelidi? Hakwila nindi, Ami nakula dehi mwalala nivwali mwana?
Kudi Yehova komana kudi chuma chakukaŋanyayi? Hefuku dakutoŋola dehi nakafunta cheŋi kudeyi, hamwaka wakenzahu Sara wakavwala mwanindi.
Sara hakudikala, nindi, Hinasehi kwamuku. Muloŋa watiyili woma. Kuchinka yena nindi, Mwalala, wunasehi chi.
Amayala anyamukili kwenoku, hiyakuya, hiyakutalisha kuSodoma; Abarahama wayili nawu, wayishinjikijiluku.
Yehova hakwila nindi, Nimujindi Abarahama ochu chinakeŋi kwila, tahindi?
Muloŋa Abarahama wakela munza weneni wasweja, ninyunza yejima yahamaseki yakakoolekela kudi yena.
Muloŋa yena namwiluki kulonda akaleji nianyanindi niantaŋa jindi akuhiŋamu akalondi mwakuyayi, kulonda akakakeli munjila yaYehova, akeli nikuloŋa niwuhaku; kulonda Yehova akamushikijili Abarahama yuma yina yamuteneneniyi.
Yehova welili nindi, Mwalala izu dakubilela Sodoma naGomora dinasweji, mwalala nshidi yawu yinasweji nankashi;
hinukukunkumuka dinu nitali neyi kwiji anakoŋi mwejima mwashika izu dakubilelawu dinashiki kudami; neyi nehi, nukwiluka.
Ana amayala hiyakufuma kwenoku, hiyakuya kuSodoma; ilaŋa Abarahama chochemanayi kumesu aYehova.
Abarahama hakuswila kwakwihi, nindi, Antu aloŋa wukuyijilumuna hamu nanawa atama, tahindi?
Wamba kela hamukala antu aloŋa makumi atanu (50) haduwu; wukuwujilumuna, hiwukuwanakenaku nanawa makumi atanu (50) aloŋa adumuku?
Chinjila eyi kwila mwenomu, aloŋa wuyijahili hamu nawatama, aloŋa eseki hamu nawatama. Chenochu kudeyi chinjila. Mukwakusompesha iseki dejima abuli kwila mwaloŋa?
Yehova nindi, Neyi nukuwana muSodoma aloŋa makumi atanu (50) hamukala, nakawanakena wejima hanyijimba yawu.
Abarahama hakwakula cheŋi, nindi, Tiya dinu, ami nakwati dehi kuhosha naMwanta, nilunkuŋu namawuti hohu.
Indi kwiji kukubula atanu nakuwanisha makumi atanu (50) aloŋa; wukujilumuna mukala wejima nakubulahu atanu? Kuchinka yena nindi, Neyi kudi makumi awana natanu (45), hinukuwujilumunaku.
Hakuhosha nindi cheŋi chikwawu, nindi, Wamba kela akawanamu makumi awana (40)? Yena nindi, Neyi kudi makumi awana (40) hinakachilaku.
Nindi, Mwanta bayi azuwaku, nihoshi; wamba kela akawanamu makumi asatu (30)? Yena nindi, Neyi kudi makumi asatu (30) hinakachilaku.
Nindi, Tiya dinu, nakwati dehi kuhosha naMwanta; wamba kela akawanamu makumi ayedi (20)? Yena nindi, Neyi kudi makumi ayedi (20) hinakawujilumunaku.
Nindi, Mwanta bayi azuwaku, nihoshi cheŋi kakwawu kamu hohu aka; wamba kela neyi akawanamu ikumi (10)? Yena nindi, Neyi kudi ikumi hinakawujilumunaku.
Chakumishiliyi kuhanjika naAbarahama Yehova hakudiyila; Abarahama hakufunta kwindi.
Awa aŋelu ayedi ashikili kuSodoma hamelela; Loti wadiŋi nakushakama muchisu champwembu yaSodoma; Loti wayimweni, wanyamukili nakuya nakuyikinkilila, wabandamini chamesu indi heseki;
welili nindi, Enu anyanta jami, ambukenu munjila yenu mwani, mwiŋili mwitala damami kambuŋenu, mwakakami mwomu, muweleshi kunyendu yenu, mwakamenekesha ntetemena, mwakaya munjila yenu. Nawu, Nehi, tukudishakamina kwetu hanzi.
Wayikanjikijili nankashi, aambukili nakuya mwindi yena, eŋilili mwitala dindi; wayitelekeleli chawija, wocheli nimankendi akadi iluŋi, hiyakudya.
Hohana kanda akami, amayala ahamukala, wowu amayala ahaSodoma, hiyakupompa kwitala kwi-ndo, niatwansi, niakulumpi, antu ejima akufuma kuyota yejima yamukala.
Hiyakutambika Loti, hiyakumwila nawu, Indi awa mayala aneŋili mwitala deyi wufuku wunu hiyadihi? Twidishiluwu, tukami nawu.
Loti hakwidika kwadiŋuwu wena kuchisu, hakwenzela nichenzelu munyima yindi.
Hakwila nindi, Enu anakwami mwani, bayi mwilaŋa chatama chochichuku.
Tiyenu mwani, ami nikweti anyanami ayedi awambanda kanda adimonaŋahu dehi nawamayalaku; tali niyiidishiluwu mwani, mwakayili mwejima mumukutiya kuwaha munyichima yenu; ilaŋa awa mayalawa bayi muyila chumaku, muloŋa anampeeki kwitala dami.
Wena nawu, Twambuluki. Nawu, Yeniwu iyala wenjili nakushakama chawenyi, eli mukwakusompesha! Ichi dinu tukukwileyi mwatama mwakubadika mutukuyila wena. Hiyakumuwuŋila Loti naŋovu, aswilili kwakwihi, nawu abaluli chenzelu.
Ilaŋa awa mayala edishili makasawu, hiyakwiŋija Loti mwitala mwadiŋuwu, hiyakwenzela nichenzelu.
 Ayiputishili mesu amayala adiŋi kuchisu chetala, niamukunkulu, nialema; hiyakudizeyesha nawu amoni kudi chisu.
Awa mayala hiyakumwila Loti, nawu, Kunu wuduku nawantu amakwawu, tahindi? Hela mukuweyi wasumbula mwaneyi, hela anyaneyi amayala, hela anyaneyi awambanda, wowu wudi nawu hamukala wunu; yifumishumu;
muloŋa hitukuwujilumuna, izu dakubilelawu dinasweji dehi kumesu aYehova; dichi chanatutemesheliyi Yehova kulonda tuwujilumuni.
Loti wedikili hanzi, hakuya nakuhosha nawakuwindi asumbwili anyanindi, nindi, Nyamukenu, fumenu munu; muloŋa Yehova hakujilumuna mukala. Akuwindi amumweni neyi kwiji wudi nakuyidimba.
Chikwachili aŋelu hiyakumunyakesha Loti, nawu, Nyamukaku, sendaku niŋodeyi nianyaneyi awambanda ayedi adi kunu; wakenza kajilumukila mukuluwa kwamukala wunu.
Ilaŋa yena chalabajalayi; nochu ana mayala hiyakumukwata kuchikasa chindi bapi, nikuchikasa chaŋodindi, nikumakasa awanyanindi ayedi, muloŋa Yehova wamutiyilili luwi, hiyakumufumishamu, hiyakumutenteka kunsa yamukala.
Chayifumishiluwu hamukala, kaŋelu hakwila nindi, Temukaku kulonda wuhandi; bayi wutala hanyimaku, hachana chejima bayi wimana hokuku; temukilaku kumpidi, wakenza kajilumuka.
Loti hakuyila nindi, Mwanta wami, bayi omuku.
Tiya dinu, ami kambuŋeyi wunantoŋuhu, wunanvulishili luwi lweyi, chiwunaamwini wumi wami; oku kumpidi hinukutwesha kutemukila kwokuku, nakenda kamwenaku yatama, nakenda kafwa.
Tala dinu, mukala wudi kwakwihi owu, wunawahi kutemukilaku, wanyanya hohu kwawu; nitemukiluku kwami, niwena hiwanyanyaku? niwumi wami wakahanda.
Yena hakumwila nindi, Tiya, nihachumichi nakwiteji nawa, mukala wuwunateni hinukuwukisaŋana kwamuku.
Nyakalaku, wutemukiluku, hinukutwesha kwila chumaku chiŋa wunashiki dehi kwenoku. Dichi ijina damukala wuna awuteneni nawu Zowari. (Wanyanya.)
Chashikiliyi Loti muZowari itaŋwa datuntuka dehi.
Hohenohu Yehova hakunokesha haSodoma naGomora nimakala akesi, nikesi kakufuma kwiwulu kudi Yehova.
 Wayikisaŋeni nyikala yina, niChana chejima, niantu atuŋili munyikala yina, niyuma yameneni hamaseki.
Ilaŋa iŋodindi watalili munyima kwakufumayi mfumwindi, hakubalumuka hiilola damuŋwa.
Abarahama wamenekesheli ntetemena yayeni nakuya kwemeniyi kumesu aYehova.
Watalili nikuSodoma nikuGomora nikwituŋa dejima daChana, wamweni wishi wamwituŋa wuna wukukakumuka wuna, neyi wishi wamuluteŋu.
Chelili chajilumwiniyi Nzambi nyikala yamuChana, Nzambi wamwanukili Abarahama, wamufumishili Loti mukukisika kwakisaŋeniyi nyikala yashakaminiyi Loti.
Loti wafumini muZowari, washakamini hampidi nianyanindi ayedi awambanda hamu nindi; muloŋa watiyili woma kushakama muZowari; washakamini kwindi mwiyeŋu, niyena nianyanindi awambanda ayedi.
Wedi hakumwila mwanyikindi, nindi, Tata yetu wakula dehi, hanu hamaseki hosi iyala wakwiŋila mudetu neyi chelaŋawu antu ejima ahanu hamaseki.
Tuyi tumunwishi tata yetu vinyu, tukami nindi, kulonda twakavwali anyana akudi tata yetu.
Wenowu wufuku owu amunwishili tata yawu vinyu; wedi hakwiŋila, hakukama natata yindi; hela chakamaminiyi, hela chanyamukiliyi, tata yindi hachilukiluku.
Chikwachili, wedi hakumwila mwanyikindi, nindi, Ami wufuku walelu nakama natata; tumunwishi cheŋi vinyu niwufuku iwu tukukeŋa kukama, nineyi wiŋila, wukama nindi, kulonda twakavwali anyana akudi tata yetu.
Amunwishili tata yawu vinyu niwufuku wuna nawa; niwakansi wanyamukili hakuya nakukama nindi; hela chakamaminiyi, hela chanyamukiliyi, tata yindi hachilukiluku.
Dimu mwabaabililuwu anyana kaLoti mwayedi wawu mavumu akudi tata yawu.
Wedi wavweli mwana weyala, wamutumbili ijina dindi, nindi Mowabi; diyi tata yawaMowabi nikulelu.
Wakansi niyena wavweli mwana weyala, wamutumbili ijina dindi, nindi Beni Ami, diyi tata yawanyana kaAmoni nikulelu.
Abarahama wafumini kwenoku, wayili nakutalisha kwituŋa dakukabeta kakuchidiilu, hakushakama Kadeshi iku, Shuri iku; hakushakama chawenyi muGera.
Abarahama wateneni iŋodindi Sara, nindi, Himuhelami. Abimeleki, mwanta wakuGera, watemesheli nakumutambula Sara.
Abimeleki waloteli, Nzambi nawufuku hakwinza kudi yena, hakumwila nindi, Eyi wafwa dehi nanowu mumbanda wunatambuli, hiŋodambala.
Ilaŋa henohu Abimeleki hamukundamini mumbanda kwakwihuku. Hakwila nindi, Eyi Mwanta wujilumuni munza waloŋa?
Yemwenindi iyala hidiyi waŋilili nindi himuhelamuku? Nimumbanda, hela yomwenindi, wahosheli nindi himanakwami. Chumichi nachili kwami namuchima wawuwahi namakasa atooka akadi muloŋa.
Waloteli, Nzambi hakumwila nindi, Eŋaŋi, nachiluki nami chumichi wunachili namuchima weyi wawuwahi; ninami nawa nakulekesha kumputola chinabula kukwiteja kukwata hadi yena.
Ichi dinu owu iyala mufuntishili iŋodindi; muloŋa yena hikaprofwetu, wukukulombelela, nineyi wukuhanda; ilaŋa neyi wakabula kumufuntisha, ilukaku neyi wakafwa chalala, nineyi niayeyi ejima.
Abimeleki wahindukili ntetemena yayeni, watambikili ambuŋindi ejima, hakuyishimwina yumiyi yejima, ana mayala atiyili woma waweni.
Abimeleki watambikili Abarahama, hakumwila nindi, Wunatwili ŋahi? Indi ami nakwili chatama chanka mwaka wunkojeji ninami nimpata yami nshidi yasweja? Yeniyi yuma yiwunaŋilami chinjila kuyila akwenu.
Abimeleki wamwilili Abarahama, nindi, Indi eyi wamwenidi mwaka wili chumichi?
Kuchinka Abarahama, nindi, Nelili nami chalala kunu hikwekala woma waNzambuku; nami, akanjahila hamujimba waŋodami.
Chayena tuhu himuhelami chalala, himwana katata, ilaŋa hiwakuvwala kudi mamaku; dichi namusumbwilili;
dichi channyamwishiliyi Nzambi kwatata nakuntambishamu, ami hinukumwila nami, Wakaŋanakenaŋa hachumichi, kwejima kuwakaya wakantenaŋa neyi, Himanakwami.
Abimeleki wakwatili nianyikoku, niaŋombi, nianduŋu amayala nawambanda, wamwinkeli Abarahama, hakumufuntishila niŋodindi Sara.
Abimeleki welili nindi, Tala, ituŋa dami odu, kashakami kunakutookeli kumuchima weyi.
Hakwila Sara, wamwilili nindi, Tala, manakweyi namwinki mali asiliva ikombakaji (1,000); akukubuta nachu kumesu eyi hadi antu ejima iwudi nawu; hadi antu ejima wunayiŋi dehi.
Abarahama walombeleli kudi Nzambi; Nzambi wokili niAbimeleki niŋodindi, nianduŋu jindi awambanda; hiyakuvwala nianyana.
Muloŋa Yehova wajikili chikupu mumavumu ejima awantu ahamukala waAbimeleki, muloŋa waSara iŋodaAbarahama.
Yehova wayili nakumutala Sara mwomwakanininiyi, Yehova wamwilili Sara mwomwahosheleliyi.
Sara wabaabili ivumu, wamuvweleli Abarahama mwanindi weyala hawushinakaji windi, hakakweji kamutenenenuwu kudi Nzambi.
Mwanindi wavwalikili, wamuvweleliyi Sara, Abarahama wamutumbili ijina dindi, nindi Isaka.
Chimwahitili mafuku atanu nasatu Abarahama wamwalamishili mwanindi Isaka mwamulejeliyi Nzambi.
Chavwalikiliyi mwanindi Isaka, Abarahama washikili munyaka yindi nkulakaji (100).
Sara welili nindi, Nzambi nanseheshi, antu ejima akachitiya nakaseha nawu hamu.
Nindi, Ochu hakeŋa kumwekana muntu wukumwila Abarahama nindi, Sara wamba kaamwishahu mwana? Namuvwela dehi mwanindi weyala hawushinakaji windi.
Mwana wakulili, yosumuka nikusumuka; hetaŋwa dasumukili Isaka, Abarahama watelekeli chawija cheneni.
Sara wamweni mwana kakaEjipitu Haga, avweleliyi Abarahama, hakuseha.
Hakumwila Abarahama, nindi, Mutemuni yeniwu nduŋu namwanindi. Mwana kayeniwu nduŋu hanatweshi kuswanina hamu namwanami Isakaku.
Chumichi chamutaminini nankashi Abarahama hansaŋu yamwanindi.
Nzambi hakumwila Abarahama, nindi, Bayi chikutamina hansaŋu yamukwenzi, hela hansaŋu yanduŋu yeyi wamumbandaku; kumina dakutiya mwizu daSara mwejima mwanahoshiyi, muloŋa anyaneyi akayitenena mudi Isaka.
Nikudi mwana kanduŋu nakelishaku munza waweni nanochu chaneliyi himwaneyi.
Abarahama wahindukili ntetemena yayeni, wanoneni niyakudya ninswaha yamenji, wamwinkeli Haga, nakumushila hachifwiji chindi; wamwinkeli nimwana, nindi, Yaŋa; hakuya nikuya, hakukimbuka muchinkalampata chaBerisheba.
Menji adiŋi munswaha amaninumu to-o, wamuumbili mwana mwishina dachiputa.
Wayili nakushakama kwakulehi namwana, kuleha neyi chintampu chakwasila muvu; welili nindi, nakamba katala hakufwilayi mwanami. Washakamini kwakulehi chanti namwana, wadilili ikumbu deneni.
Nzambi watiyili izu dakamukwenzi; kaŋelu kaNzambi mwiwulu hakutambika Haga, nindi, Eyi Haga, kudidi? Bayi wutiya womaku; Nzambi natiyi dehi izu damukwenzi kuna kwadiyi.
Nyamukaku, wumunyamuni mukwenzi, wumukwati nachikasa cheyi; ami nakamwilisha himunza weneni.
Nzambi wamutonesheli mesu indi, yena wamweni ishima damenji; wayili, wenzesheli nswaha yindi, wamunwishili mukwenzi menji.
Nzambi wadiŋi nindi ona mukwenzi, wakulili. Washakamini muchinkalampata chaParani, welili mukwakwasa nawuta wamukunji.
Washakamini mwikuna daParani; mama yindi wamusumbwilili mumbanda wamwituŋa daEjipitu.
Hamwaka wenowu Abimeleki, niFwikoli wadiŋi mukulumpi wamashidika indi, ahosheli naAbarahama, nawu, Nzambi wudi naneyi muyuma yiwelaŋa yejima;
dichi dinu sanyikaku Nzambi kwokwenakunu kumesu ami, nakwila neyi chalala hiwamba kandimbaku, hela ami, hela mwanami, hela mwizukulwami; neyi, mwaya luwi lunakwileyi dimu wakaŋilami niituŋa diwunashakami chawenyi.
Abarahama welili nindi, Nukusanyika.
Abarahama wamuhosholeli Abimeleki heshima damenji dadindiluwu aŋamba jaAbimeleki nandombu.
Kuchinka Abimeleki nindi, Yenowu nakoŋi chenochu ami kwami hinamwilukuku, eyi hiwanlejelumuku, hela kuchitiya hinachitiyili kwamuku chiŋa lelu hohu.
Abarahama wakwatili nianyikoku niaŋombi, hakumwinka Abimeleki, wena ayedi atiyaŋeni chitiyaŋenu chawu.
Abarahama washili hakankawawu anyana kanyikoku anyikaji atanu nayedi akwiyinda dindi.
Abimeleki hakumwila Abarahama, nindi, Indi awa anyana kanyikoku anyikaji atanu nayedi wunashi kwakankawawu anka?
Yena nindi, Awa anyana kanyikoku anyikaji atanu nayedi wukuyitambula kudami, eli chuma chakunshimwina nachu wunsahu, nawu yami napundili denidi ishima.
Dichi henahana watumbiluhu ijina, nindi dihu haBerisheba, nanochu chasanyikiluwu mwayedi wawu.
Chochina atiyaŋeni chitiyaŋenu chawu muBerisheba. Abimeleki wanyamukili kwindi, niFwikoli mukulumpi wamashidikindi, hiyakufunta cheŋi nimwituŋa dawaFwilistinu.
Abarahama watùmbili mutondu muBerisheba, kwenoku watambikili niijina daYehova, Nzambi Wahayanyaka.
Abarahama washakamini chawenyi mwituŋa dawaFwilistinu mafuku amavulu.
Chimwahitili yumiyi, Nzambi wamwesekeli Abarahama, wamwilili nindi, Abarahama. Yena nindi, Vude.
Welili nindi, Tambulaku mwaneyi, weyi wumu hohu wakeŋa, yowu Isaka, wuyi mwituŋa dakuMoriya, kwenoku kudi mpidi yimu yinakakuleja, wakamulambuli Nzambi akeli mulambu wakushita.
Abarahama wamenekesheli budidi yayeni, nakukasa hakushakamina hachimbulu chindi, hakusenda anyikwenzi indi ayedi, nimwanindi Isaka. Wasendeli nchawa jakwochela mulambu wakushita, hakunyamuka, hakuya kwamulejeliyi Nzambi.
Ifuku damuchisatu Abarahama wafumbwili mesu indi wamweni kwamulejeliyi Nzambi kwenda kumwekena kwakulehi.
Abarahama hakuyila anyikwenzi indi, nindi, Shalenu kunu nachimbulu, ninami nimukwenzi tukuya kwenoku, twakadifukuli kudi Nzambi, twakenza cheŋi, twakayiwana.
Abarahama wanoneni nchawa jamulambu wakushita, watwikili mwanindi Isaka; wasendeli muchikasa nikesi, nimpoku; hiyakuya hamu mwayedi wawu.
Isaka hakumwila tata yindi Abarahama, nindi, Tata. Yena nindi, Yamonu mwanami. Nindi, Kesi aka, ninchawa iji, indi mwana kamukoku wamulambu wakushita hiyodihi?
Kuchinka Abarahama nindi, Mwanami, Nzambi wukudikeŋela kwindi mwana kamukoku wamulambu wakushita; hiyakuya hamu mwayedi wawu. 
Ashika nikushika kwamulejeliyi Nzambi, Abarahama hakutuŋa kameŋa kakulambwila kwenoku, hakufwikahu nchawa chachiwahi, hakukasa mwanindi Isaka, hakumukamika hakameŋa kakulambwila hanchawa.
Abarahama wolweli chikasa chindi hakunona mpoku, nindi ajahi mwanindi.
Kaŋelu kaYehova mwiwulu hakumutambika, nindi, Abarahama, Abarahama. Yena nindi, Vude.
Nindi, Bayi wukwata hadi mukwenzuku, bayi wumwila chumaku; ichi dinu neluka dehi nami eyi wamwakamaŋa Nzambi, nanichi chiwunabuli kuŋumina mwaneyi, yowu weyi wumu hohu.
Abarahama yofumbula nikufumbula mesu indi, nindi atali, chizamba iwu nakakeli dehi nseŋu jindi kuchiputa chadiŋi kunyima yindi. Abarahama hakuyaku nakumukwata, hakumulambula himulambu wakushita, wakuhiŋisha mudi mwanindi.
Abarahama henahana watumbiluhu ijina, nindi Yehova Wenkaŋa, mwomwelaŋawu nikulelu, nawu, Hampidi yaYehova akayinka.
 Kaŋelu kaYehova mwiwulu watambikili Abarahama ipampa dikwawu damuchiyedi,
nindi, Yehova nahoshi nindi, Nanochu chiwuneli chumichi, chiwunabuli kuŋumina mwaneyi, weyi wumu hohu, nadisanyiki ami aweni,
nami, kukukiswila nkisu nakakukiswila, nikuvulisha nakakuvulishila anyaneyi, akavula neyi tutumbwa twamwiwulu, neyi wusekulula wekala hachikumu chakaluŋalwiji. Anyaneyi akaheta chisu chawayilumbu jawu.
Mudi mbutu yeyi nyunza yejima yahamaseki yakawenaku kukooleka, nanochu chiwunovwahili mwizu dami.
Abarahama wafuntili cheŋi kudi anyikwenzi indi, anyamuka nikunyamuka, hiyakuya chimu kuBerisheba. Abarahama hakushakama kuBerisheba.
Chimwahitili yumiyi, amulejeli Abarahama, nawu, Milika niyena navweli manakweyi Nahori anyana;
niwedi windi Uzi, nimanakwindi Buzi, niKemuweli tata yaArami,
niChesedi, niHazo, niPilidashi, niYidilafwi, niBetuweli.
Betuweli wavweli Rebeka. Wenawa atanu nasatu wowamuvweleliyi Milika Nahori, diyi manakwaAbarahama.
Iŋodindi wanduŋu, ijina dindi Rewuma, niyena wavweli Teba, Gahami, Tahashi, niMayaka.
Nyaka yahandiliyi Sara yashikili munyaka nkulakaji namakumi ayedi nayitanu nayiyedi (127).
Sara wafwilili kuKiriyati Araba, diku kuHeberoni, mwituŋa daKenani; Abarahama wayiluku nakuyebaŋila, nakumudila Sara.
Abarahama wanyamukili kwafwililiyi iŋodindi, wahosheli nawanyana kaHiti,
nindi, Ami nimwenyi, nashakami tuhu nenu; nyinkenu kampata kami kakekali kwakujiikila mwituŋa denu, kulonda nijiiki mufu wami amfumi kumesu ami.
Anyana kaHiti amwakwili Abarahama, hiyakumwila nawu,
Tiya kunu, eyi mwanta; eyi wukalamba kambala kaNzambi mukachi ketu; mwijamu diwukutonda kumajamu etu, dimu wukujiikila mufu weyi; etu kwetu kwosi wukukulekesha kujiika mufu weyi mwijamu dinduku.
Abarahama yonyamuka nikwadiŋiyi, hakuyibandamina enimbu, wowu anyana kaHiti.
Hakuhosha nawu, nindi, Neyi muneteji nijiiki mufu wami amfumi kumesu ami, tiyenu, nlembelenuku kudi mwana kaZohari Efweroni,
akanyinki iyeŋu daMakapela, dikwetiyi, dekala kunsa yeha dindi; mwonsu munashikili wuseya akumini dakunyinkadu kumesu enu, dikali dami dakudihetela mwituŋa denu dikali dami dakujiikila.
Efweroni wadiŋi washakama mukachi kawanyana kaHiti. Yenowu kaHiti Efweroni hakumwakula Abarahama, anyana kaHiti ejima achitiyaŋa, wejima wawu eŋililaŋa muchisu chakumukala wawu, achitiyaŋa,
nindi, Bayi omuku mwanta, tiya kunu; niiha nakwinki, niiyeŋu didumu nakwinki; kumesu awanyana kawantaŋa jami nakwinkidu. Jiikaku mufu weyi.
Abarahama wayibandaminini enimbu kumesu.
Wahosheli kudi Efweroni, enimbu ejima achitiyaŋa, nindi, Ilaŋa ntahi, neyi wukwiteja mwani, wutiyi munukuhoshami; ami nukukwinka wuseya weha, wuwutambuli, nijiikumu mufu wami.
Efweroni wamwakwili Abarahama,
hakumwila nindi, Eyi mwanta, tiya kunu; kenaka kampata kashika musiliva ya 4.5 kg, kakweti nsaŋu naneyi nanami? Kajiiki mufu weyi.
Abarahama watiyili mwahosheliyi Efweroni. Abarahama wamwesekeleli Efweroni siliva yateneniyi, anyana kaHiti achitiyaŋa.
Dichi niiha daEfweroni, dadiŋi muMakapela, kwakwihi naMamiri, niiyeŋu dadiŋumu, elili ambala aAbarahama, ninyitondu yejima yadiŋi mwiha, yadiŋi kuŋinza kwejima kwi-ndo.
Yejima yelili yambala yaAbarahama chikupu, yakudilandila kumesu awanyana kaHiti, nikumesu awantu ejima eŋililaŋa kuchisu chakumukala wawu.
Cheliluwu mwenimu Abarahama hakujiika iŋodindi Sara mwiyeŋu damwiha daMakapela, kwakwihi naMamiri, diku kuHeberoni, mwituŋa daKenani.
Niiha niiyeŋu dadiŋumu ayilili kudi anyana kaHiti, nawu ambala aAbarahama chikupu, kulonda kujiikilaŋamu afu.
Abarahama welili kashinakaji, nyaka yindi yamuvulilili. Yehova wamukoolekesheli Abarahama muyuma yejima.
Abarahama hakumwila ŋamba yindi, mukulumpi wahamukala windi, yowu wadiŋi mukwakuhemba yuma yindi yejima, nindi, Shaku mwani, chikasa cheyi mwishina dekata dami.
Nukukusanyikisha wusanyiki Yehova, Nzambi mwiniiwulu, Nzambi mwiniiseki, neyi, hiwukumusumbwila mwanami mumbanda wahadi anyana kawaKenani, awa nashakama nawuku.
Chiŋa wakaya kwituŋa detu, kudi antaŋa jami, kwoku wakamusumbwila mwanami Isaka mumbanda.
Ŋamba hakumwihula nindi, Hadaha mumbanda haketeja kwinza nanami kwituŋa dinuku; chiŋa nakamutwala mwaneyi mwituŋa muwafumini, tahindi?
Abarahama hakumwila nindi, Chinjila! Bayi wumutwala mwanami kwenokuku.
Yehova, Nzambi mwiniiwulu, wámfumishili kwatata, mwituŋa dinavwalikilili, wáhosheli nanami, wásanyikili nindi, ituŋidi nakayinka anyaneyi, diyi wakatemeshaŋahu dehi kaŋelu kindi, nineyi wakamusumbwila mwanami mumbanda wakwenoku.
Neyi mumbanda haketeja kwinza naneyuku, eyi wunayiŋi nanichi chiwunasanyiki, hakwila mwanami kumutwala kwenoku chinjila.
Ŋamba washili chikasa chindi mwishina dekata damwanta windi Abarahama, asanyika nikusanyika hansaŋu oyu. 
Ŋamba wanoneni aŋameli jamwanta windi ikumi, hakuya. Muloŋa yuma yamwanta windi yayiwahi yejima yadiŋi kudi yena. Yonyamuka nikunyamuka, hakuya nikuMesopotamiya, kumukala waNahori.
Wafukamishili aŋameli hamaseki kunsa yamukala kwishima damenji hamelela, hayilaŋawu ambanda nakutaha menji.
 Walombeleli nindi, Eyi Yehova, Nzambi yamwanta wami Abarahama, aŋendeshi mwani chachiwahi lelu, amwili mwanta wami Abarahama luwi.
Tala, yami nukwimaniwu kunu kukaseloki kamenji, nianyana awambanda awantu ahamukala hiyakwinza nakutaha menji.
Yowu chaŋadima inukwila nami, Tulaku nsaba yeyi ninwi menji, niyena hakwila nindi, Nwaku eyi, ninwishi nawa aŋameli jeyi, yenowu diyi wakela kwindi mumbanda iwunamufuukwili kambuŋeyi Isaka. Hohenaha dihu hinukwilukila nami wunamumwekesheli mwanta wami luwi.
Cheliliyi yena kanda akumishi kuhosha, kutala Rebeka wukwinziwu ninsaba yindi hachifwiji, diyi avweleleluwu Betuweli, niyena mwana kaMilika, iŋodaNahori manakwaAbarahama.
Yenowu chaŋadima kumutala wasweja lubanji, himujiki kwindi, kanda adiluki neyalaku. Wakunkumukili kukaseloki, hakwinzesha nsaba yindi, hakukanduka cheŋi.
Ŋamba wayili lufuchi nakumukinkilila, nindi, Anyinkuhu mwani, menji antesha amunsaba yeyi ninwi.
Yena nindi, Nwaku mwanta. Wanyakeli, hakutenteka nsaba yindi muchikasa chindi hakumunwisha menji.
Chakumishiliyi kumunwisha menji, welili nindi, Tali niyitahili aŋameli jeyi menji nawa, nichiyakakumishawu kunwa.
Hakunyakala nikunyakala, hakuhuŋununa muchizawu menji asheli munsaba yindi, hakuya cheŋi lufuchi kwishima nakutaha, hakuyitahila aŋameli jindi ejima menji.
Iyala saŋa amwenenayi nzo-o, hakumushinshika, kulonda eluki neyi kwiji Yehova namwendeshi chachiwahi munjila yindi, tahindi nehi.
Cheliluwu aŋameli anakumishi dehi kunwa, iyala hakuloŋolola kazeya kawuru kulema kwaku 6 grams, ninyibulu yiyedi yawuru yakusha kumakasindi kulema kwayu 110 grams.
Nindi, Indi eyi wumwana kanyi? Anleji mwani. Oku kwitala datata yeyi kudi kwakushikena etu?
Yena nindi, Ami nimwana kaBetuweli, niyena himwana kaMilika, yowu avweleliyi Nahori.
Wamwilili nawa nindi, Kwetu kudi nimatahu awuma amavulu nikudya kwakuvulu, nikwakukama antu kudi kwoku.
Iyala wanoŋamini mutu windi, wadifukwili kudi Yehova.
Nindi, Kisu kisu, Yehova Nzambi yamwanta wami Abarahama, saŋa amumwekeshelayi mwanta wami niluwi lwindi nikashinshi kindi. Hakwinza ami, Yehova nanlomboli munjila yakuya kwitala dawanakwamwanta wami.
Chaŋadima wayili lufuchi, wayilejeli kwitala damama yindi mwejima mwanahoshiyi mazu awa.
Rebeka wadiŋi namanakwindi weyala, ijina dindi Labani. Labani wayili lufuchi kudi iyala kuna kukaseloki.
Cheliliyi chamweniyi nikazeya, ninyibulu yidi kumakasa amuhelindi, natiyi dehi nimazu amuhelindi Rebeka elayi nindi, dichi chanahoshiyi iyala, hakuya kudi iyala, kumuwana iwu nemaniwu kudi aŋameli kukaseloki.
Hakwila nindi, Iŋilaku, eyi anakiswiluwu nkisu kudi Yehova; wunemenidi hanzi? Naloŋeshi dehi itala, nimwakukama aŋameli.
Iyala weŋilili mwitala; Labani hakuyikasununa aŋameli yisenda yawu, hakuyinka aŋameli nimatahu awuma nikudya kwawu, nimenji akumuwelesha nikunyendu yindi yena, nikunyendu yamayala adiŋiyi nawu.
Amwinkeli yakudya. Yena kwindi nindi, Ami kwami kudya nehi, chiŋa nishimuna nsaŋu yami yinendela. Labani nindi, Shimunaŋa.
Nindi, Ami niŋamba yaAbarahama.
Yehova namukoolekeshi mwanta wami nankashi. Wela dehi muneni. Yehova namwinki ninyikanka yampembi nanyikoku, ninyikanka yawaŋombi, nisiliva niwuru, nianduŋu amayala, nawambanda, niaŋameli niayimbulu.
Sara, iŋodamwanta wami, cheliliyi neli dehi kashinakaji, hakumuvwela mwanta wami mwana weyala. Yena diyi anenkiyi yuma yejima yadiyi nayu.
Mwanta wami nansanyikishi nindi, Bayi wakamusumbwila mwanami mumbanda wakudi aKenani akweti ituŋa dinashakamaku.
Nindi, Chiŋa wuya kwatata, kuchisaka chami kwoku wakamusumbwila mwanami mumbanda.
Ami namwilili mwanta wami nami, Indi neyi mumbanda wakaleka kwinza nanami?
Yena waŋilili nindi, Yehova, inendaŋa kumesu indi, wakatemesha kaŋelu kindi wuyi nindi hamu, wakakwendesha chachiwahi, wakamusumbwila mwanami mumbanda wakuchisaka chami, kwokwatata.
Eyi wakayiŋa nachina chiwunasanyiki, chiwakashika kuchisaka chami; neyi akabula kukwinkayi, wakayiŋa nakusanyika kuwunasanyiki.
Ami lelu chinashika kukaseloki, hinukwila nami, Eyi Yehova, Nzambi yamwanta wami Abarahama, tutali dinu neyi wudi nakuŋendesha chachiwahi munjila yami yinukwenda.
Yami nukwimaniwu kukaseloki kamenji. Yowu chaŋadima wukwinza nakutaha menji, chinukumwila nami, Anyinkuhu mwani menji antesha munsaba yeyi ninwi,
niyena hakaŋilami nindi, Anwaŋa mwani, niyitahili niaŋameli jeyi nawa, yoyenowu diyi mumbanda anatoŋweluwu mwana kamwanta wami kudi Yehova.
Ninami nichidi kanda nikumishi kuhosha mumuchima wami, kutala Rebeka hakwinza ninsaba yindi hachifwiji, hakukunkumuka nikukaseloki hakutaha menji. Hinukumwila nami, Anyinkuhu menji akunwa mwani.
Yena hakunyakala, hakufumisha nsaba yindi hachifwiji chindi, nindi, Anwaŋa mwani, nukuyinwisha niaŋameli jeyi nawa. Ami ninwa nikunwa, yena hakunwisha niaŋameli nawa.
Nimwihula nami, Indi eyi wumwana kanyi? Yena nindi, Nimwana kaBetuweli, diyi mwana kaNahori, yowu amuvweleliyi Milika. Nimusha nikazeya kumuzulu windi ninyibulu kumakasindi.
Ninoŋama ninakudifukula kudi Yehova, nimuhameka niYehova Nzambi yamwanta wami Abarahama, nanlomboli munjila yakadi kujimbala, nimusumbwili mwana kamwanta wami mumbanda, mwizukulu wamanakwamwanta wami.
Dichi neyi mukumwila mwanta wami chaluwi chakashinshi nlejenu, neyi nehi, nlejenu nawa kulonda nitalishi hela kuchikasa chachidiilu, indi kwiji kuchikasa chachimunswa.
Kuchinka aLabani naBetuweli nawu, Chuma chinafumi kudi Yehova, hitukweti mwakuhosha neyi hela mwatama hela mwamuwahuku.
Rebeka owu. Mutambuli, muyaŋa, akekali iŋodamwana kamwanta weyi, mwomwanahoshiyi Yehova.
Cheliliyi ŋamba yaAbarahama natiyi dehi mazu awu, hakumubandamina Yehova hamaseki.
Ŋamba waloŋolweli niyuma yasiliva niyuma yawuru, nimahina akuvwala, wamwinkeli Rebeka. Wenkeli nimanakwindi nimama yindi yuma yalema.
Adiili, anwini, akamini niyena niamayala adiŋiyi nawu. Chahindukiluwu budidi, hakwila nindi, Ŋitejenu nifunti kudi mwanta wami.
Kutiya nimanakwamumbanda nimama yindi nawu, Muleki chaŋadima tushakamuhu nindi mafuku hela ikumi, hakaya dinu.
Hakuyila nindi, Bayi munlabishaku, muloŋa Yehova naŋendeshi chachiwahi. Ŋitejenu nifunti cheŋi kwami kudi mwanta wami.
Wena nawu, Imanaku, tutambiki chaŋadima tutiyi kukanwa kindi yomweni.
Amutambikili Rebeka, amwihwili nawu, Wukuya nindi iyaliwu, tahindi? Yena nindi, Nukuya.
Ayilekeli, nimuhelawu Rebeka, ninleli yindi, niŋamba yaAbarahama, niantu indi nawu, Yenuŋa.
Amukiswilili Rebeka nkisu nakumwila nawu,
Rebeka wanyamukili, nituluŋwiji twindi twawambanda hiyakwenda haŋameli, hiyakuya neyala. Ŋamba watambwili Rebeka hiyakuya nikuya.
Isaka wafumini kuBeri Lahayi Royi, muloŋa washakamini mwituŋa dakukabeta kakuchidiilu.
Isaka wayili melela mumpata nakutoŋojoka nikulombela, wafumbwili mesu indi, wamweni aŋameli ana akwinza ana.
Rebeka niyena wafumbwili mesu indi, chamweniyi Isaka, wasulukili haŋameli.
Wamwihwili ŋamba, nindi, Ona wukwenda mumpata hakwinza nakutukinkilila hiiyalanyi? Ŋamba nindi, Himwanta wami. Hakunona ihina dindi dakudibuta nachu kumesu, yodibuta nikudibuta wi-i.
Ŋamba wamulejeli Isaka yuma yeliliyi yejima.
Isaka wamusokejeli mwitenti damama yindi Sara, wamutambwili Rebeka, niyena hakwikala iŋodindi. Wamukeŋeli. Niwushona wakufwa kwamama yindi wumufuma nikumufuma Isaka.
Abarahama wasumbwili iŋodindi mukwawu, ijina dindi Ketura.
Yena wavweli nindi niZimirani, niYokishani, niMedani, niMidiyani, niIshibaki, niShuwa.
Yokishani wavweli niSheba niDedani. Anyana kaDedani amayala diwu Ashurimi naLetushimi naLewumimi.
Anyana amayala aMidiyani; iwu Efwa, iwu Efweri, iwu Hanoki, iwu Abida, iwu Elidaya. Wenawa ejima wawu anyana kaKetura.
Abarahama wamwinkeli Isaka yuma yindi yejima.
Hakwila anyana kawanduŋu jindi adiŋiyi nawu, Abarahama wayinkeli yamukunkulu. Hohadiŋiyi mumi wayambwili kudi mwanindi Isaka ayi kwituŋa dakumusela.
Tiyenu nyaka yejima yahandiliyi Abarahama, nyaka nkulakaji namakumi atanu nayedi nanyaka yitanu (175).
Abarahama wumi windi wamufumini, wafwili hawushinakaji wawuwahi, wela dehi kashinakaji wanyaka nanyaka; amutweli kwayili antaŋa jindi.
Anyanindi Isaka naIshimeli amujiikili mwiyeŋu daMakapela, mwiha daEfweroni mwana kakaHiti Zohari, dekala kwakwihi naMamiri.
Dodiha dalandiliyi Abarahama kudi anyana kaHiti. Dimu mwajiikiluwu niAbarahama niŋodindi Sara.
Cheliliyi Abarahama nafwi dehi, Nzambi hakumukoolekesha mwanindi Isaka. Isaka washakamini kuBeri Lahayi Royi.
Yeniyi diyi nsaŋu yaIshimeli, mwana kaAbarahama, amuvweleleluwu Abarahama kudi kaEjipitu Haga nduŋu yaSara.
Diwu majina awanyana kaIshimeli amayala, mwomwaya majinawu, mwomwavwalikililuwu; wedi waIshimeli diyi Nebayoti, niKedari, niAdibeyeli, niMibisami,
niMishima, niDuma, niMasa,
niHadadi, niTema, niYeturi, niNafwishi, niKedema.
Wenawa diwu anyana kaIshimeli amayala, diwu majinawu, mwahita nyikala yawu, mwahita niyiimba yawu; anyanta ikumi nayedi (12) mwahita nyunza yawu.
Tiyenu nyaka yahandiliyi Ishimeli, nyaka nkulakaji namakumi asatu nayitanu nayiyedi (137). Wumi windi wamufumini, wafwili. Amutweli kwayili antaŋa jindi.
Kwashakaminuwu kwadiŋi kufumisha kuHavila nakushika kuShuri, kwakwihi naEjipitu, munjila yakuya kuAshuri. Yena washakamini kwakwihi nawanakwindi ejima.
Yeniyi diyi nsaŋu yaIsaka, mwana kaAbarahama. Abarahama wavweli Isaka.
Isaka washikili munyaka makumi awana (40) hasumbwiliyi iŋodindi Rebeka, mwana kakaSiriya Betuweli wakuPadani Arama, muhelakaSiriya Labani.
Isaka wamulembeleleli nankashi iŋodindi kudi Yehova, muloŋa wadiŋi nshinta. Yehova wamwitejeli mwejima mwamulembeleleliyi, iŋodindi Rebeka hakubaaba niivumu.
Anyana alwishili mwivumu dindi. Yena welili nindi, Neyi dimu chikwila, indi ami neli ŋahi? Hakuya nakwihula kudi Yehova.
Yehova wamwilili nindi,
Chiyawaninini mafuku mwakusampulukilayi, mwivumu dindi komana mwadiŋi anyana ampamba.
Wásambilili wedikili mwivumu wuchinana nge-e, mujimba windi wejima wawutambu; amutumbili ijina dindi, nawu Esawu.
Mwalondeleli nimwanyikindi, chikasa chindi saŋa chakwatila kukatutu kaEsawu; amutumbili ijina dindi, nawu Yakoba. (Mukwebamba.) Hayivweleliyi Rebeka, Isaka washikili munyaka makumi atanu nadimu (60).
Anyana akulili. Esawu wadiŋi chibinda wasweja, muntu wamumpata kwindi. Yakoba wadiŋi muntu wawunda, washakaminaŋa mumatenti.
Isaka wakeŋeli Esawu nanochu chadiilaŋayi mbiji yindi yajahilaŋayi, hakwila Rebeka wakeŋeli Yakoba.
Ifuku dimu Yakoba wadiŋi nakuteleka yakudya; Esawu hakufuma mumpata wafwa dehi chinzeya.
Esawu hakumwila Yakoba, nindi, Anyinkuhu, mwani, oyu yichinana oyu nidyi, nafwi dehi chinzeya. Dichi chamutúmbililuwu Esawu ijina dindi, nawu Edomi (Kuchinana).
Yakoba nindi, Sambilaku kunlandisha wukulumpi weyi wakusemuka.
Kuchinka Esawu nindi, Ami hinukufwa, wukulumpi nakadiilamu yikahi?
Yakoba nindi, Sambilaku kusanyika. Yosanyika nikusanyika. Hakumulandisha Yakoba wukulumpi windi.
Yakoba hakumwinka Esawu nidinkendi, nimakundi akuteleka. Wadiili, wanwini, wanyamukili, hakuya kwindi. Dimu mwadiwililiyi Esawu wukulumpi windi.
Nzala yaholokeli mwituŋa, bayi nzala yakusambila yaholokeli hamafuku hadiŋi Abarahamaku, yacheŋi. Isaka wayili kuGera kudi Abimeleki mwanta wawaFwilistinu.
Yehova wadimwekesheli kudi yena, hakumwila nindi, Bayi wukunkumuka wuyi muEjipituku, shakamaku mwituŋa dinakakuleja.
Shakamaku tuhu mwituŋa dinu, ninami nakekala neyi, nakakukoolekesha. Nineyi nianyaneyi nakayinka matuŋawa ejima, nakakolesha nimukusanyika kunasanyikili natata yeyi Abarahama.
Nakavulisha anyaneyi neyi tutumbwa twamwiwulu kuvula, anyaneyi nakayinka matuŋawa ejima, kudi anyaneyi nyunza yahamaseki yejima yakawenaku kukooleka,
nanochu chovwahililiyi Abarahama mwizu dami, nakuhemba munakanini, nimunamulejeli, nimuyidika yami, nimunshimbi jami.
Isaka washakamini muGera.
Enimbu amayala amwihwili jaŋodindi; nindi, Himuhelami; muloŋa watiyili woma wakuyila nindi, Hiŋodami; nindi, akenza kanjaha kudi enimbu hamujimba waRebeka; muloŋa wadiŋi walubanji.
Cheliliyi nashakami dehi kwenoku hanalehi dehi, Abimeleki mwanta wawaFwilistinu watalilili munjanina hanzi, wamweni komana Isaka hakudikumbata naŋodindi Rebeka.
Abimeleki wamutambikili Isaka, wamwilili nindi, Komana chalala hiŋodeyi, indi eyi wahosheli ŋahi neyi, Himuhelami? Isaka wamwilili nindi, Nelili nami nakenza kafwa hamujimba windi.
Abimeleki nindi, Wunatwili ŋahi? Muntu wumu wadi kukama tuhu naŋodeyi, wadi kutukojeja muloŋa.
Abimeleki wayikumikili antu ejima, nindi, Yowu wakakwata chikasa hadi iyaliwu, hela hadi iŋodindi, chalala akamujaha.
Isaka wadimini mwituŋa dina, wadiililumu mwaka wowumu mbutu jakusemunwina nkulakaji (100). Yehova wamukoolekesheli.
Isaka waswejeli kuheta, hakusweja nikusweja, yolema nikulema chacheni.
Waheteli ninyikanka yawampembi niyawanyikoku, ninyikanka yawaŋombi, niaŋamba amavulu nankashi. AFwilistinu hiyakumutiyila niichima.
Henohu mashima ejima apundiluwu aŋamba jatata yindi hamafuku atata yindi Abarahama, aFwilistinu ayijika dehi nakushikilamu maseki to-o.
Abimeleki wamwilili Isaka, nindi, Tufumi. Wunatubadiki etu nankashi ŋovu.
Isaka hakufuma kwenoku, hakutuŋa yisolu muchinekineki chamuGera, hakushakama kwokwenoku.
Isaka walahulwili cheŋi mashima amenji apundiluwu hadiŋilaŋayi tata yindi Abarahama, muloŋa aFwilistinu ayishikilili hafwiliyi Abarahama, wayitúmbili cheŋi majina mwomwayitumbililiyi tata yindi.
Aŋamba jaIsaka apundili muchinekineki, awenumu ishima damenji mwenda mufuuluka chakufuuluka.
Atubiŋa akuGera hiyakufwilaŋena natubiŋa twaIsaka, nawu, Menji etu. Ishimodu waditumbili ijina dadu, nindi Eseka, (Ntadi.) nanochu chazuŋiluwu nindi.
Apundili ishima dikwawu, nidena nawa adifwilaŋeneni. Hakuditumba niijina, nindi Sitina. (Nkunyi)
Wafumini kwenoku, hakupunda niishima dikwawu. Denodu hiyadifwilaŋenenuku. Hakuditumba niijina daRehoboti, (Mwiluŋa mwakushakama) nindi, Ichi dinu Yehova natushili mwakushakama, mwituŋa twakavulilamu.
Wafumini kwenoku, wayili kuBerisheba.
Yehova wadimwekesheli kudi yena wowena wufuku owu, nindi, Yami Nzambi yatata yeyi Abarahama; bayi wutiyaŋa womaku, ami nidi naneyi, nakakukoolekeshaŋa, nakakuvulishila anyaneyi hamujimba waŋamba yami Abarahama.
Kwenoku watuŋililuku kameŋa kakulambwila, hakutambika niijina daYehova, hakulemenaku niitenti dindi. Kwenoku aŋamba jaIsaka apundiluku niishima.
Abimeleki wafumini kuGera hakuya kudi yena, niibwambu dindi Ahuzati, niFwikoli wadiŋi mukulumpi wamashidikindi.
Isaka wayilili nindi, Munenjilidi kudami, yenu mwanhelaku? Yenu mwanhaŋiluku?
Kuchinka wena nawu, Twamweni chalala netu, Yehova wudi naneyi; netu, Hekali kusanyika hakachi ketu, hakachi ketu naneyi, tutiyaŋani neyi chitiyaŋenu.
Chitiyaŋenu chakwila chitunabuli kukwilahu chuma, nichitunakwili mwamuwahi hohu bweŋi, nichitunakwiteji kuya chachiwahi chakadi nsaŋu, eyi nawa kutwiletu chuma chatama nehi. Eyi kweyi komana anakukiswili nkisu kudi Yehova.
Wayitelekeleli chawija, adiili, anwini.
Ahindukili ntetemena yayeni, hiyakusanyika nakudishiŋa, iwu nakusanyika, iwu nakusanyika. Isaka wayilekeli ayi, hiyakufuma kudi yena chachiwahi.
Itaŋwa dodimu aŋamba jaIsaka enjili nakumuleja ishima dapundiluwu. Amulejeli nawu, Tunawani menji.
Yena waditúmbili ijina, nindi Sheba, (Ishima dachitiyaŋenu) dihu hafuma kutena ijina damukala nawu Berisheba nikulelu.
Esawu chashikiliyi munyaka makumi awana (40) wasumbwili niYudita mwana kakaHiti Beyeri, niBasemati mwana kakaHiti Eloni.
Wenana atiyishilaŋa niIsaka niRebeka chikela kumuchima.
Cheliliyi Isaka nakuli dehi, mesu indi aneli dehi mbundu, nakaŋanyi kumona, hakutambika wedi windi Esawu, hakumwila nindi, Mwanami. Yena nindi, Vude.
Nindi, Tala ntahi, ami nela dehi kashinakaji, hineluki kwami itaŋwa dinakafwaku.
Dichi dinu, nonaku mwani yitwa yeyi yiwazombaŋa nachu, mungongu weyi wanyivu, niwuta weyi, wuyi mumpata wunjahili mbiji;
wakantelekeli mbiji yikweti lupwembu yinakeŋa, wakanleteli nakadyi, kulonda nakakukiswili nkisu yamumuchima wami hohanu hinichidi kanda nifwi.
Rebeka wachitiyili chahosheliyi Isaka namwanindi Esawu. Esawu hakuya mwisaŋa nakuzomba, akajahi mbiji, akaleti.
Rebeka wahosheli namwanindi Yakoba, nindi, Tiya dinu, ami namutiyi tata yeyi nahoshi namanakweyi Esawu;
namuleji nindi, Kanleteli mbiji yamwisaŋa, wakantelekeli mbiji yikweti lupwembu, kulonda nakadyi, nakakukiswili nkisu kumesu aYehova hohanu hinichidi kanda nifwi.
Dichi dinu, eyi mwanami, ovwahilaku mwizu dami mwejima munukukuleja.
Yaku dinu kwiyinda wakankwatiluku twana kampembi tuyedi twatuwahi, nakamutelekeli tata yeyi mbiji yikweti lupwembu, yakeŋayi.
Wakayitwala kudi tata yeyi, kulonda akadyi, akakukiswili nkisu hohanu kanda afwi.
Yakoba hakumwila mama yindi Rebeka, nindi, Manakwami Esawu himuntu wawutambu, hakwila ami nimuntu wasenena wakadi wuvuji.
Wamba kela tata wakankwatakwata nakuntiya, yena wakanmona neyi nimukwakudimbana, nakadikojeja kwakunshiŋa hohu, nikunkiswila hakunkiswilaku.
Mama yindi hakumwila nindi, Neyi akukushiŋa, ishiŋu dakela damami, mwanami; kumina dakutiya mwizu dami, yaŋa kankwatiluwu.
Wayili nakuyikwata. Wayileteli kudi mama yindi. Mama yindi watelekeli mbiji yikweti lupwembu, yakeŋeliyi tata yindi.
Rebeka wanoneni mahina amawahi awedi windi Esawu adiŋiyi nawu mwitala, wamuvwikili mwanindi wakansi Yakoba.
Washili yitembi yawanyana kampembi nihamakasindi, nihanshiŋu yindi hana hakadi wuvuji.
Wamwinkeli mwanindi Yakoba muchikasa chindi nimbiji yikweti lupwembu nidinkendi deliliyi.
Niyena hakuya kudi tata yindi, nindi, Tata. Yena nindi, Yamonu; yeyinyi mwanami?
Yakoba hakumwila tata yindi, nindi, Yami wedi weyi Esawu; neli dehi muwanleja. Ahinduki mwani, ashakami adyi mbiji yami yamwisaŋa, ankiswili nkisu yamumuchima weyi.
Isaka hakumwila mwanindi, nindi, Wunayiwani ŋahi kachawichi, mwanami? Yena nindi, Muloŋa Yehova, Nzambi yeyi, diyi waŋendesha chachiwahi.
Isaka hakumwila Yakoba, nindi, Swilaku kwakwihi mwanami, nikukwatakwati nikutiyi, niiluki neyi chalala wumwanami Esawu, tahindi nehi.
Yakoba hakuswila kwakwihi natata yindi Isaka; yena hakumukwatakwata nakumutiya, nindi, Izu dinu hiizu daYakoba, kwinza makasa himakasa aEsawu.
Hamwilukiluku, muloŋa makasindi adiŋi awuvuji neyi chadiŋuwu makasa amanakwindi Esawu. Nochu wamukiswilili nkisu.
Nindi, Eyi chalala yeyi mwanami Esawu? Yena nindi, Yami.
Nindi, Yileti kunu kwakwihi, kulonda nidyi mbiji yamwanami, kulonda nikukiswili nkisu yamumuchima wami. Wamutweleleliyi kwakwihi, wadiili; wamutweleleli nivinyu, wanwini.
Tata yindi Isaka hakumwila nindi, Swilaku dinu kwakwihi wumpwepujoli, mwanami.
Waswilili kwakwihi, wamupwepujoleli. Watiyili ivumba damahinindi, wamukiswilili nkisu, nindi,
Nzambi akwinkaŋa wùumi wamwiwulu,
Antu amavulu akukalakeli,
Cheliliyi Isaka hohakukumisha kumukiswila Yakoba nkisu, niYakoba niyena mwomukufuma mwadiŋiyi tata yindi Isaka, manakwindi Esawu hakwinza kwayiliyi nakuzomba.
Niyena watelekeli mbiji yikweti lupwembu, wayitweli mwadiŋiyi tata yindi; wamwilili tata yindi nindi, Tata ahinduki mwani, adyi mbiji yamwaneyi, kulonda muchima weyi wunkiswili nkisu.
Tata yindi Isaka hakumwila nindi, Yeyinyi? Yena nindi, Yami mwaneyi, yami wedi weyi Esawu.
Isaka hakuzaala nikuzaala nankashi chakubadika, nindi, Indi owu wajaha mbiji nakunletela, ninami nayidyi dehi yejima to-o eyi kanda winzi, namukiswila dehi ninkisu, wadiŋinyi? Chalala niyena diyi wakakooleka.
Esawu chanatiyiyi mazu atata yindi yodila nikumbu dadeni dasweja niwushona nankashi, hakumwila tata yindi, nindi, Nkiswili nkisu ninami nawa, eyi tata.
Nindi, manakweyi wenza dehi nakudimbana, watambula dehi nkisu yeyi.
Esawu nindi, Komana chalala dichi chamutúmbililuwu ijina daYakoba, (Mukwebamba) muloŋa naŋamuki dehi aka kayedi aka; wantambwili wukulumpi wami, ichi dinu nantambuli dehi ninkisu yami. Nindi, Hiwunanswekeluku nkisu yamuku?
Isaka wamwakwili Esawu, nindi, Namwilishi dehi himwanta weyi, nianakwindi ejima namwinkuwu akeli aŋamba jindi; namuhandishi dehi natidiku navinyu; ndochu dinu eyi nukukwililadi, mwanami?
Esawu wamwilili tata yindi, nindi, Wukweti nkisu yimu hohu bweŋi, tata? Nkiswili nkisu ninami nawa, eyi tata yami. Esawu hakutwa ikumbu dakudila.
Tata yindi Isaka wamwakwili nindi,
Wakahandila mpoku yeyi yakabali,
Esawu wamuheleli Yakoba nanoyu nkisu yamukiswililiyi tata yindi. Esawu wahosheli mumuchima windi, nindi, Mafuku akudila tata adi kwakwihi, henohu dihu nakamujaha manakwami Yakoba.
Amulejeli Rebeka mazu awedi windi Esawu; niyena hakutemesha nakutambika mwanindi wakansi Yakoba, hakumwila nindi, Tiyaku, manakweyi Esawu hansaŋu yeyi hakudikundeja mumuchima windi nindi wakakujaha.
Dichi dinu, eyi mwanami, ovwahilaku mwizu dami; nyamukaku, wutemukili kuHarana kudi manakwami Labani.
Wakashakami nindi mafuku antesha, nichiyakakuma ndombu yamanakweyi;
chikwakakuma kuzuwa kwamanakweyi, chakalalamenayi chiwunamwili, nakakutemeshela ntemesha akakuleti cheŋi; akumbondeladi wejima wenu ayedi ifuku denu dimu?
Rebeka wamwilili Isaka, nindi, Wumi wami wansekela dehi nanawa ambanda anyana kaHiti; neyi Yakoba wukusumbula ambanda ahadi anyana kaHiti, neyi chaduwu wenawa, awa ambanda amunu mwituŋa, nihandilidi dinu?
Isaka wamutambikili Yakoba, wamukiswilili nkisu, wamulejeli nindi, Bayi wakasumbula mumbanda wamunu muKenanuku.
Nyamukaku, wuyi kuPadani Arama, kwaBetuweli, nkaka yeyi wavweli mama yeyi, wusumbwiluku mwana kamandumi yeyi Labani.
Nzambi Chinyaweji akakukiswili nkisu,
 Akakukiswili nkisu yaAbarahama,
Isaka wamwilili Yakoba nindi, Yaŋa; hakuya kwindi kuPadani Arama, kudi Labani, mwana kakaSiriya Betuweli, yowu manakwaRebeka, mama yaYakoba naEsawu.
Esawu wamweni Isaka namukiswili dehi Yakoba nkisu, namutemeshi dehi nindi yaŋa kuPadani Arama wakasumbwiluku mumbanda; wamweni chamukiswililiyi Isaka, hakumuleja nindi bayi wakasumbula mumbanda wamunu muKenanuku;
wamweni Yakoba niyena novwahili dehi mama yindi natata yindi, nayi dehi nikuPadani Arama.
Esawu wamweni komana tata yindi Isaka hayikeŋeli ambanda akuKenanuku,
niyena Esawu hakuya kwindi kudi Ishimeli, hakusumbwilaku Mahalati, mwana kaIshimeli mwana kaAbarahama, muhelaNebayoti, alunjiki hadi aŋodijindi adiŋiyi nawu.
Yakoba wafumini kuBerisheba, hakuya kuHarana.
Washikili hakadisaŋa kamu, wakamini kwenoku wufuku wejima, muloŋa itaŋwa dinahumi dehi; wanoneni ilola dimu dakwenoku, wasachililuhu mutu windi, wakamamini kwokwenoku.
Waloteli ndalu yakwimika heseki, insa yayu yashika nimwiwulu; aŋelu jaNzambi hiyakukandaminahu, hiyakusulukilahu.
Kutala Yehova nemani hewulu, hakwila nindi, Yami Yehova, Nzambi yatata yeyi Abarahama, Nzambi yaIsaka; ituŋa diwunakamami nakakwinkadu nineyi nianyaneyi.
Anyaneyi akekala neyi lunkuŋu lwahamaseki kuvula, eyi wakatanda nikumujika nikumusela, nikukabeta nikukabeta; mudeyi nimudi anyaneyi, yisaka yejima yahamaseki yakamwenamu kukooleka.
Tala, ami nidi neyi, nakakuhembaŋa kwejima kuwakaya, nakakufuntisha cheŋi mwituŋidi; hinamba kakushiyaku, chiŋa nakela mwejima munakuleji to-o.
Yakoba watoneni, welili nindi, Komana chalala Yehova wudi kunu, ami kwami hinachilukaku.
Watiyili woma, nindi, Hanu hafwana kwaamu. Komana kunu kwokwitala daNzambi hohu, komana kwokuchisu chamwiwulu.
Yakoba wahindukili ntetemena yayeni, hakunona ilola dasachililiyi mutu windi, hakudiimika kaposhi, yohuŋununa nimanji hewulu dadu.
Kwenoku watumbiluku ijina, nindi kuBeteli (Itala daNzambi), ilaŋa hakusambila ijina damukala dadiŋi Luzi.
Yakoba hakukana, nindi, Neyi Nzambi wakekalaŋa nanami, neyi wakanhembaŋa munjila yinukwenda, neyi wakanyinkaŋa niyakudya nimahina akuvwala,
mwaka nakafunti cheŋi chachiwahi kwitala datata, Yehova wakekala Nzambi yami,
niilolidi dinemiki kaposhi dakekala itala daNzambi; yuma yejima yiwakanyinka nakabalula yibalu ikumi nakanonamu chimu nakukwinkachu.
Yakoba hakuya munjila yindi, hakushika kwituŋa dawantu akumusela.
Watalili kumpatoyu kwadiŋi ishima, kutala kunakami nyikanka yanyikoku yisatu; mwishimodu dimu mwanwishilaŋawu yimuna; niilola dajikiluwu kwishima dadiŋi deneni.
Yimuna yejima yapompelaŋa kwenoku; akunkumwinaŋa ilola kwishima hiyakunwisha nyikoku, hiyakusha cheŋi ilola kwishima kudadiŋi.
Yakoba hakuyila nindi, Enu anakwami, mwafuma kudihi? Nawu, Etu twekala kuHarana.
Wayilili nindi, Enu mwamwiluka Labani mwana kaNahori? Nawu, Twamwiluka.
Wayilili nindi, Washakama chachiwahi? Nawu, Washakama chachiwahi. Mwanindi Racheli iwu wukwinziwu nanyikoku.
Yakoba nindi, Itaŋwa dichidi mwiwulu, hidihu hapompeshaŋawu yimunaku; yinwishenu nyikoku muyi nakuyidiisha.
Nawu, Hitukutweshaku, chiŋa yimuna yejima ayipompesha, hiyakukunkumuna ilola kwishima; hitukuyinwisha dinu nyikoku.
Wuchidi kuhosha nawu, Racheli hakwinza nanyikoku yatata yindi, muloŋa diyi wayibiŋilaŋa.
Yakoba chamweniyi Racheli mwana kamandumi yindi Labani, ninyikoku yamandumi yindi Labani, Yakoba hakuswila kwakwihi, hakukunkumuna ilola dadiŋi kwishima, hakunwisha nyikoku yamandumi yindi Labani.
Yakoba hakumupwepujola Racheli, hakutwala izu dindi hewulu nekumbu dakudila.
Yakoba wamulejeli Racheli nindi, Ami nimwiha katata yeyi, nimwana kaRebeka. Niyena hakuya lufuchi nakumuleja tata yindi.
Chatiyiliyi Labani nsaŋu yaYakoba mwihawindi, hakuya lufuchi nakumukinkilila, hakumukumbata nakumupwepujola, hakumutwala nikwitala dindi. Yakoba wamulejeli Labani yumiyi yejima to-o.
Labani wamwilili nindi, Chalala mwayedi wetu mwevumu detu. Washakamini nindi mwahitili kakweji.
Labani hakumwila Yakoba, nindi, Ochu chiwudi ntaŋa yami wunkalakeli chamukunkulwayi? Nleji dinu wulooku wunakakwinka.
Labani wadiŋi nawanyanindi awambanda ayedi; wamukulumpi ijina dindi Leya, wakansi ijina dindi Racheli.
Mesu aLeya adiŋi kukola chalala nehi, hakwila Racheli wadiŋi walubanji nikumujimba nikumesu.
Yakoba wakeŋeli Racheli; welili nindi, Nukukukalakela nyidimu nyaka yitanu nayiyedi, wakanyinki mwaneyi wakansi Racheli.
Labani nindi, Chachiwahi nikwinkiyi eyi, ochu nimwinki iyala wacheŋi? Shakamaku nanami.
Yakoba wamukalakeleli Racheli nyaka yitanu nayiyedi; wayimweni neyi himafuku antesha hohu nanochu chamukeŋeliyi.
Yakoba wamwilili Labani, nindi, Nyinki iŋodami, muloŋa mafuku ami anawanini dehi, kulonda niiŋili mudi yena.
Labani wapompesheli amayala ejima akwenoku, watelekeli chawija.
Hamelela watambwili mwanindi Leya, hakumutwala kudi Yakoba; niyena weŋilili mudi Leya.
Labani wamwinkeli mwanindi Leya nduŋu yindi wamumbanda, ijina dindi Zilipa, kulonda akeli nduŋu yindi.
Hantetemena kutala komana hiLeya; hakumwila Labani, nindi, Eyi wunaŋili ŋahi? Ami nakalakalaŋa kudeyi nami wunyinki Racheluku? Ndochu wunandimbilidi?
Kuchinka Labani nindi, Kwenakunu kusambila kusumbwisha kansi, mukulumpi kanda, hitwachilaŋaku.
Wanishaku mulungu wayeniwu, nimukwawu tukukwinkayi nanyidimu yiwakakalakala kudami nyaka yikwawu yitanu nayiyedi.
Dimu mweliliyi Yakoba, wawanishili mulungu wamumbanda; Labani wamwinkeli nimwanindi Racheli kulonda akeli iŋodindi.
Labani wamwinkeli mwanindi Racheli nduŋu yindi wamumbanda, ijina dindi Biliha, kulonda akeli nduŋu yindi.
Weŋilili nimudi Racheli, Racheli diyi akeŋeliyi nankashi, Leya hamukeŋeli chalalaku. Wakalakeli nyaka yikwawu yitanu nayiyedi kudi yena.
Yehova chamweniyi Leya anamuheli, wamujikwili lusemu mwivumu; hakwila Racheli wekalili nshinta.
Leya yobaaba niivumu, yovwala nimwana weyala, yomutumba niijina dindi, nindi Rubeni (Mwana weyala owu), nindi, Nanochu chanataliyi Yehova yihuŋu yami; ichi dinu mfumwami wukunkeŋa.
Wabaabili cheŋi ivumu dikwawu, wavweli mwana weyala; nindi, Nanochu chanatiyiyi Yehova chananheluwu, dichi chananyinkeliyi niyeniwu nawa; yomutumba ijina dindi, nindi Simeyona (Kutiya).
Wabaabili cheŋi ivumu dikwawu, wavweli mwana weyala; nindi, Ichi dinu chinavwali, mfumwami wukudikunda nanami, nanochu chinamuvweli anyanindi amayala asatu. Wamutumbili ijina dindi, nindi Levi (Kukundama hamu).
Wabaabili cheŋi ivumu, wavweli mwana weyala; nindi, Ichi chinavwali ichi nukumusakilila Yehova. Dichi chamutumbililiyi ijina dindi, nindi Yuda (Kushimeka). Yokumisha nikuvwala.
Racheli chamweniyi chabuliliyi kumuvwela Yakoba anyana, Racheli wamutiyilili manakwindi ichima. Hakumwila Yakoba, nindi, Nyinki nyana, mukunkulwayi nukufwa.
Yakoba wamuzuwilili Racheli, nindi, Ami yami Nzambi mwaka nikulekeshi kuvwala?
Iŋodindi nindi, Tala nduŋu yami Biliha owu, iŋilaku mudi yena; kulonda akanvweli nyana hanyendu yami, ninami nawa nakamweni nyana kudi yena.
Yomwinka ninduŋu yindi Biliha ekali iŋodindi; Yakoba niyena hakwiŋila mudi yena.
Biliha yobaaba nikubaaba, hakumuvwela Yakoba mwanindi weyala.
Racheli nindi, Nzambi nanhakwili dehi, natiyi niizu dami nawa, nanyinki dehi mwanami weyala. Dichi chamutumbililiyi ijina dindi, nindi Dani (Wanhakwilili).
Nduŋu yaRacheli Biliha wabaabili cheŋi ivumu dikwawu, wamuvweleleli Yakoba mwana weyala wamuchiyedi.
Racheli nindi, Nadikwati dehi kampaŋa kakeni mapampa kakavulu namanakwami, namubulumu futu. Wamutumbili ijina dindi, nindi Nafwatali (Kampaŋa kaNzambi).
Leya chamweniyi nakumishi dehi kuvwala, hakutambula nduŋu yindi Zilipa, hakumwinkayi Yakoba akeli iŋodindi.
Zilipa nduŋu yaLeya wamuvweleli Yakoba mwana weyala.
Leya nindi, O kukooleka. Yomutumba niijina dindi, nindi Gadi (Kukooleka).
Nduŋu yaLeya Zilipa wamuvweleleli Yakoba mwana weyala wamuchiyedi.
Leya nindi, O kuwaha kunatiyami. Akwetu ambanda akantenaŋa nawu, Watiya kuwaha. Yomutumba niijina dindi, nindi Asheri (Kutiya kuwaha).
Hamafuku aaŋulaŋawu tidiku Rubeni waweni nyitookela mwiha, hakutwala kudi mama yindi Leya. Racheli hakumwila Leya, nindi, Anyinkuhu mwani, nyitookela yamwaneyi.
Yena hakumwakula, nindi, Kuntambula mfumwami chikehi, wutambuli nawa nyitookela yamwanami? Racheli nindi, Komana wufuku owu wukukama nindi nanoyu nyitookela yamwaneyi.
Yakoba wafumini kwiha namelela, Leya hakuya nakumukinkilila, nindi, Chiŋa wiŋila mudami, muloŋa nakukwati dehi nanyitookela yamwanami. Wakamini nindi wena wufuku owu.
Nzambi wamutiyililili Leya, yobaaba nikubaaba, yomuvwela niYakoba mwana weyala wamuchitanu.
Leya nindi, Nzambi nanyinki dehi wulooku wami, nanochu chinamwinka mfumwami nduŋu yami. Yomutumba niijina dindi, nindi Isakari (Wulooku).
Leya wabaabili cheŋi ivumu, wamuvweleli Yakoba mwana weyala wamuchitanu nawumu.
Leya nindi, Nzambi nanheteshi maheta alala. Ichi dinu mfumwami wukushakama nanami, muloŋa namuvweli dehi anyana amayala atanu nawumu. Yomutumba niijina dindi, nindi Zebuluni (Kushakama.).
Chanafuntilumu yovwala mwana wamumbanda, yomutumba niijina dindi, nindi Dina (Kusompa).
Nzambi wamwanukili Racheli, wamutiyililili, wamujikwili lusemu lwindi.
Yobaaba nikubaaba, hakuvwala mwana weyala. Nindi, Nzambi namfumishili dehi nsonyi.
Wamutumbili ijina dindi, nindi Yosefu (Kubomba), nindi, Yehova wakambombelaku mwana mukwawu weyala.
Cheliliyi Racheli navwali dehi Yosefu, Yakoba hakumwila Labani, nindi, Nleki nifunti cheŋi kwituŋa detu.
Anyinki niaŋodijami nianyanami inakukalakeleli, nleki niyi; wuneluki mudimu wunakukalakeleli.
Labani wamwilili nindi, Neyi wunamonami kuwaha, shakamaku. Nashinshiki dinu komana Yehova nankoolekeshi dehi hamujimba weyeyi.
Nindi, Nleji wulooku weyi wunakakwinka.
Wamwilili nindi, Eyi weluka dehi chinakukalakeli ami, niyimuna yeyi chiyanashakamuwu nanami.
Ami chinenjili, nakuweni nayimuna yantesha hohu, ichi yasemununa dehi, yavula dehi nankashi; saŋa nashakamina kunu kweyeyi. Yehova nakukoolekeshi hohu; indi awa ahamukala wamami aweni namba kayihetela kumwakanyi?
Nindi, Nikwinkidi? Yakoba nindi, Hiwukunyinka chumaku. Tiya chuma chiwakaŋilila kulonda nakadiishi cheŋi yimuna yeyi nakuyihemba.
Ami nukuhita lelu mukachi kayimuna yeyi nakufumishamu nyikoku yejima yikweti tumabeŋa niyamansamansa niyiyila yejima, niampembi akweti tumabeŋa niamansamansa; diwu akela wulooku wami.
Chiwamba kenza nakuhosha jawulooku wami wakamona chinashinshika, neyi wakawana kudami ampembi akadi tumabeŋa, niakubula mansamansa, nianyikoku akubula kwiyila, wakankwata kweyi wukombi.
Labani nindi, Chachiwahi, twilenu muwunahoshi.
Ifuku dodenodu wafumishilumu yizamba yawampembi yejima yikweti nyilenji, ninyikaji yawampembi yamansamansa, niyikweti tumabeŋa, yejima yikweti kutooka kwanti, ninyikoku yiyila yejima. Wayinkeli anyanindi.
Washili mukachi kayena naYakoba mpata yakweseka mukwenda kwamafuku asatu. Yakoba hakudiishaŋa yimuna yaLabani yasheluhu.
Yakoba hakuteta tunyitondu twatwovu twanyichidi yisatu, hakutubwambula mabeka mabeka.
Hakusha tunyitondu twabwambwiliyi kumesu awayimuna mwawoŋakana muyizawu yakunwishila menji kwanwininuwu yimuna menji. Chayilaŋawu nakunwa hiyakwimita nimavumu.
Hiyakutachika nimavumu kuna kutunyitondu, hiyakuvwala anyana, nianyilenji niamansamansa niatumabeŋa.
Yakoba wayambwili anyana, hakutalisha mesu awayimuna kudi anyilenji, nikudi eyila ejima ahadi yimuna yaLabani. Nyikanka yayomwenindi wayishili hakankawawu, hayibombeli nayimuna yaLabanuku.
Nochu welili, chakwimitawu mavumu, yimuna yakola Yakoba hakuyishila tunyitondu kumesu awu muyizawu, kulonda akemiti mavumu mukachi katunyitondu;
ilaŋa yimuna yayonda hatushili mwoku; chochenochu yayonda hiyikwikala yaLabani, hakwila yakola yaYakoba.
Yena iyalowu hakuheta nankashi, waheteli ninyikanka yayeni yawayimuna, nianduŋu awambanda nianduŋu awamayala, niaŋameli, niayimbulu.
Yakoba watiyili mazu ahoshelaŋawu anyana kaLabani amayala, hiyakwila nawu, Yakoba namutambuli tata yetu yuma yindi yejima; kuheta kwejimiku nachimweni kuyuma yatata yetu.
Yakoba watalili kumesu aLabani, hikwacheŋi hohu, kumutalaŋa neyi chamutalilaŋayi hakusambila nehi.
Yehova wamwilili Yakoba nindi, Funtaku kwituŋa dawankaka jeyi, kudi antaŋa jeyi, ami nakekala neyi.
Yakoba watemesheli nakutambika niRacheli niLeya, nindi enzi kumpata kwadiŋi yimuna yindi,
hakuyila nindi, Namoni kumesu atata yenu kwanyiku hohu, hantalaŋa neyi chantalilaŋayi hakusambilaku; ilaŋa Nzambi yawankaka jami, wadiŋi nanami.
Enu mweluka chinamukalakeleli tata yenu naŋovu jami jejima.
Tata yenu nandimbi, nabalumuni wulooku wami mapampa ikumi, ilaŋa Nzambi hanamwiteji kuŋila chatamaku.
Neyi welili nindi, Amansamansa diwu wulooku weyi, ayimuna ejima hiyakusema amansamansa. Neyi welili nindi, Anyilenji diwu wulooku weyi, ayimuna ejima hiyakusema anyilenji.
Chochina Nzambi namutambuli tata yenu yimuna yindi, nayinyinkuwu ami.
Hemitilaŋawu ayimuna mavumu awu, ami nafumbwili mesu ami, naloteli ayizamba awampembi akukandama komana wowu anyilenji, niamansamansa, niafuwala.
Kaŋelu kaNzambi hakuŋila, nindi, Eyi Yakoba. Ami nami, Vude.
Nindi, Fumbulaku mesu eyi, wutali, ayizamba ejima awampembi akukandama wowu anyilenji, niamansamansa, niafuwala. Muloŋa namoni yuma yejima yadi nakukwilayi Labani.
Yami Nzambi wakuBeteli, kuwawayishili ilola manji, kuwadikanininumu; nyamukaku dinu, fumaku mwituŋidi, wufunti mwituŋa diwavwalikilili.
NiRacheli niLeya amwakwili nawu, Ochu mwitala datata yetu mwashala nawa cheŋi hela yuma yetu yakutwanjaŋenawu, hela wuswana wetu?
Natufuukuli dehi kwindi nindi tuyenyi hohu. Watulandisha dehi kwindi. Wadya dehi nimali etu ejima to-o.
Maheta ejima anamutambuluwu tata kudi Nzambi, anetu nawanyanetu. Dichi dinu mwejima mwanakulejiyi Nzambi, ilakumu.
Yakoba wanyamukili, washili nianyanindi niaŋodijindi haŋameli.
Wasendeli niyimuna yindi yejima, niyuma yindi yaheteliyi yejima, yoyimuna yaheteliyi, yoyapompesheliyi muPadani Arama, nindi akayi kudi tata yindi Isaka, mwituŋa daKenani.
Henohu Labani wadiŋi waya nakutewula nyikoku yindi mavuji, Racheli hakwiya ankishi jamwitala datata yindi.
Yakoba wamuwombolokeli kaSiriya Labani; chatemukiliyi hamulejeli mwokuku.
Nochu watemukili nayuma yindi yejima. Wanyamukili nakuzambuka kaloŋa Yufurati, watalishili mesu indi kumpidi yakuGileyadi.
Hefuku damuchisatu amulejeli Labani, nawu Yakoba natemuki.
Wasendeli antaŋa jindi, wamulondeli kwenda kwamafuku atanu nayedi, wamuweni kumpidi yakuGileyadi.
KaSiriya Labani waloteli nawufuku Nzambi wenjili kudi yena, wamwilili nindi, Babalaku wakenza kahosha Yakoba hela mwamuwahi hela mwatama.
Labani wamushintakesheli Yakoba. Kumuwana Yakoba nalemi dehi itenti dindi hampidi. NiLabani niantaŋa jindi alemeni matenti awu mwomumpidi yakuGileyadi.
Labani hakumwila Yakoba, nindi, Wuneli ŋahi chiwunanwomboloki, hiwukutwala nianyanami neyi kwiji ankoli akukwata kunjita?
Indi eyi watemukililidi kumbadi, wunwomboloki chakunwomboloka? nikunlejamu ami nehi, kulonda nikwendeshi chachiwahi nakuseha, natumina, natuŋoma, natudada;
nikuŋiteja kupwepujola anyanami amayala nawambanda nehi. Ichi chiwuneli chawusupi hohu.
Nikweti ŋovu yakukukatisha; ilaŋa Nzambi yatata yeyi wankumika wufuku walelu, nindi, Babalaku wakenza kahosha Yakoba hela mwamuwahi hela mwatama.
Indi mwalala neyi wakeŋeli kuya nanochu chiwafwilili nankashi kumona kumukala watata yeyi, ndochu weyiladi ankishi jami?
Yakoba wamwakwili Labani, nindi, Ami natiyili woma; nelili nami, wakenza kantambula anyaneyi naŋovu.
Yowu wuwukukwata nawankishi jeyi hakuhandaku; kwokunu kumesu awanakwetu talaku chachiwahi yuma yeyi yidi kudi ami, wusendi kweyi. Muloŋa Yakoba kwindi hachilukili nindi Racheli diyi najiyuku.
Labani weŋilili mwitenti daYakoba, nimwitenti daLeya, nimwitenti dawanduŋu awambanda ayedi; ilaŋa hajimwenuku. Wedikili mwitenti daLeya hakwiŋila mwitenti daRacheli.
Racheli wanona dehi ankishi jamwitala, wayisha dehi muyuma yakukasa nachu aŋameli, hakushakamahu. Labani wakeŋakeŋeli mwitenti mwejima, hayimwenuku.
Racheli hakumwila tata yindi, nindi, Mwanta wami bayi azuwa chinakaŋanyi kunyamuka kumesu eyuku; muloŋa kashidikilu kawambanda kanwana dehi. Tata yindi watalatalili, ilaŋa ankishi hayimwenuku.
Yakoba hakuzuwa hakumuhoshola Labani; Yakoba hakumwila Labani, nindi, Muloŋa wami wanka? Ninshidi yami yanka? Mwaka wunlondaŋa nakutaza mwejimimu.
Wakwatakwata dehi hayuma yami yejima, haduhu chuma chimu chakwitala deyi chiwunawani, tahindi? Chishi kunu nikumesu awantaŋa jami nikumesu awantaŋa jeyi, kulonda atusompeli muloŋa etu ayedi.
Nyaka makumi ayedi (20) awa nashakami naneyi; hela nyikoku yeyi yawakaji hela ampembi jeyi jawakaji hiyanafwishi anyanawuku, niayizamba hinayidyi kwamuku.
Awa anatabuluwu kudi ayisuma hinakuleteleluku, nahiŋishilumu acheŋi ami aweni; hela wakwiya namwaana hela wakwiya nawufuku, ami yami wehwili.
Dichi chinadiŋi, nkanza yaŋocheli namwaana, chishika chambabili nawufuku, nitulu twamfumini mumesu ami.
Nyaka makumi ayedi (20) awa nashakami kumukala weyi, nyaka ikumi nayiwana (14) yoyinakalakeleli anyaneyi, nyaka yitanu nawumu yayimuna yeyi; eyi wunabalumuni wulooku wami mapampa ikumi.
Chakubula Nzambi yatata yami, Nzambi yaAbarahama, niWoma waIsaka kwikala nanami, mutenowu kwaamu wunanleki makasakasa. Nzambi namoni yihuŋu yami nikukabakana kunakabakani namakasami, hakukuhosha wufuku walelu.
Labani waakwili hakumwila Yakoba, nindi, Awa ambanda hianyanami, awa anyana niwena hianyanami, ninoyu yimuna hiyimuna yami, yuma yejima yiwukumona yamami hohu; ochu lelu awa anyanami ninawa anyana anavwaluwu nukuyila ŋahi?
Tuyi dinu tutiyaŋani chitiyaŋenu, ami naneyi; kulonda chili wunsahu mukachi ketu.
Yakoba hakunona ilola, hakudiimika dikali kaposhi.
Yakoba hakuyila antaŋa jindi, nindi, Kuŋulenu malola. Hiyakunona malola, hiyakuyilumbika mulumba vwi; hiyakudya kwokwenoku kumulumba.
Labani wawutumbili ijina dawu, nindi, Yega Sahaduta (Mulumba wawunsahu). Ilaŋa Yakoba kwindi wawutumbili ijina dawu, nindi Galeyedi.
Labani nindi, Mulumbiwu wuneli lelu chinsahu mukachi ketu ninami nineyi. Dichi chawutenenaŋawu ijina dawu, nawu Galeyedi;
niMizipa nawa, muloŋa nindi, Yehova atali hakachi ketu ninami nineyi, neyi tuchidi kwambuka, eyi kweŋi, ninami kweŋi.
Neyi wakakabisha anyanami, indi neyi wakalunjikaku aŋodijeyi acheŋi, ochu hitudi namuntuku, tala, Nzambi diyi chinsahu hakachi ketu.
Labani wamwilili Yakoba, nindi, Talaku mulumbiwu, talaku nikaposhi aka, inemiki hakachi ketu.
Mulumbiwu wikali chinsahu, nikaposhi aka kekali chinsahu, ami kwami hinakapandakana hadi mulumbiwu nakuya kudeyi, nineyi kweyi hiwakapandakana hela hadi mulumbiwu hela hadi kaposhi aka nakwinza kudami kulonda kutamishaku.
Nzambi yaAbarahama, Nzambi yaNahori, Nzambi yatata yawu, asompi mukachi ketu. Yakoba wasanyikili Woma watata yindi Isaka.
Yakoba waketwili ayimuna hampidi, watambikili antaŋa jindi akadyi yakudya. Wena adiili yakudya, akamini wufuku wejima hampidi.
Labani wahindukili ntetemena yayeni, wayipwepujoleli anyanindi, niamayala niambanda, wayikiswilili nkisu. Labani hakuya nikuya, hakufunta kwindi kwekalayi.
Yakoba niyena hakuya munjila yindi, aŋelu jaNzambi hiyakubulakana nindi.
Yakoba chayimweniyi, wahosheli nindi, Dichi chiimba chaNzambi; henohu yotumbahu niijina nindi, HaMahanayimi (Yiimba yiyedi.)
Yakoba watemeshelaŋahu dehi antemesha jindi kudi manakwindi Esawu, kwituŋa dakuSeyiri, mpata yaEdomi.
Wayilejeli nindi, Mwakamwila mwanta wami Esawu, nenu, Kambuŋeyi Yakoba nahoshi nindi, Ami nayili nakushakama chawenyi naLabani, nashakami nindi shakame-e, chochinukufumaku ichi;
naheti niaŋombi, niayimbulu, nianyikoku nawampembi, nianduŋu jami amayala nawambanda. Natemeshi nami nimuleji mwanta wami, kulonda yena akantiyili luwi.
Antemesha afuntili cheŋi kudi Yakoba nakumwila nawu, Kudi manakweyi Esawu tunashiki, hakwinza nakukukinkilila, nasendi mayala nkulakaji jiwana (400).
Yakoba watiyili woma waweni, nimuchima mwivumu la-ku; antu adiŋiyi nawu, niyimuna yanyanya, niyimuna yamaneni, niaŋameli, waambwili nyikanka yiyedi.
Nindi, Neyi Esawu wakawana mukanka wumu nakuyitapa, mukanka wukwawu wukushalahu wukutemuka.
Yakoba welili nindi, Eyi Nzambi yatata yami Abarahama, Nzambi yatata yami Isaka, eyi Yehova, yeyi waŋilili neyi, Funtaku kwituŋa denu, nikudi antaŋa jeyi, nukukwila mwamuwahi.
Luwi lweyi lwejima ninsaŋu yeyi yalala yejima yiwunanmwekesheli ami kambuŋeyi, ami hinateluku kushikilamu nehi; ami nazambukili Yodana iwu kwanamutondu wami, hakwila ichi nela dehi niyendu yiyedi.
 Aŋamwini mwani, kudi manakwami, kudi Esawu, namutiyi woma nami wukwinza nakuntapa, niambanda nianyanawu.
Eyi waŋilili neyi, Chalala nukukwila mwamuwahi; neyi, Anyaneyi nakayivulisha neyi wusekulula wakukaluŋalwiji wakaŋanyaŋa kuchindawu nanochu chiwasweja kuvula.
Wufuku wuna wakamini kwenoku; kuyuma yindi yadiŋiyi nayu waambwiluku yikwawu yakwinka manakwindi yamukunkulu;
mpembi janyikaji nkulakaji jiyedi (200), jayizamba makumi ayedi (20), nyikoku yanyikaji nkulakaji jiyedi (200), jayizamba makumi ayedi (20),
aŋameli achidi kwamwisha makumi asatu (30), nianyanawu, aŋombi anyikaji makumi awana (40), amayala ikumi, ayimbulu anyikaji makumi ayedi (20), nianyana ikumi.
Wayinkeli aŋamba jindi, hachendu hachendu, wayilili aŋamba jindi, nindi, Yenuŋahu dehi kumbidi, shenu kachintampu hakachi kachendu nachendu.
Wamulejeli wátwamininuku, nindi, Chakukubulakanayi manakwami Esawu chakakwihulayi nindi, Indeyi wumuntu wanyi? Wukuyahi? Indi awa ayimuna wudi nawu anyi?
eyi kweyi wakela neyi, Akambuŋeyi Yakoba; hiyuma yanakutemesheliyi eyi, yakukwinka chamukunkulu, eyi mwanta Esawu, yomwenindi wudi nakwinza munyima.
Walejeli wamuchiyedi, niwamuchisatu, niwejima wawu abiŋili yendu yayimuna, nindi, Chimukumubulakana Esawu mwakamulejaŋa chochenochu.
Mwakamwilaŋa nenu, Niyomwenindi kambuŋeyi Yakoba wudi nakwinza munyima, nindi, Nayumoyu yamukunkulu yikuyaŋahu dehi nasumi nachu kumpoku, hakukumininaku twakadimona nindi kumesu; kwiji wakaŋiteja.
Nochu yuma yamukunkulu yayilaŋahu dehi kumbidi, hakwila yena yomwenindi wufuku wuna wakamini hachiimba.
Wanyamukili wufuku wuna, wasendeli niaŋodijindi mwayedi wawu, nianduŋu jindi awambanda mwayedi wawu, nianyanindi ikumi nawumu (11), hakuzambuka hamwaba waYaboki.
Wayitweluku nakuyizambwisha kakaloŋoku, wazambwishili niyuma yadiŋiyi nayu.
Yakoba yoshala nikankawindi; muntu hakudikwata nindi nakulwisha nindi lwishe-e, nichikwachili.
Chanamoniyi namukaŋanyi, hakumukwata mulukuma lwindi; chakulwishayi nindi mulukuma lwaYakoba himukuchiŋumuka.
Mukwawu nindi, Ŋumbuku, hikukucha. Yakoba nindi, Ami kukuumbaku nehi, chiŋa wunkiswila nkisu.
Mukwawu wamwilili nindi, Ijina deyi, yeyinyi? Wakwili nindi, Yami Yakoba.
Mukwawu nindi, Ijina deyi hiyakaditena cheŋi nawu Yakobaku, chiŋa nawu Isarela (Kalamba kaNzambi) nanochu chiwunalwishi naNzambi ninawantu, hiwukwimika nimushindu.
Yakoba wamwihwili nindi, Anleji mwani ijina deyi. Mukwawu nindi, Wukwihwiladi ijina dami? Hakumukiswila ninkisu kwokwenoku.
Yakoba kwenakuna watumbiluku ijina, nindi kuPenuweli; nindi, Nanochu chinadimoni naNzambi kumesu, niwumi wami anawuhandishi.
Chazambukiliyi Penuweli kutala itaŋwa hidikusela, yena hakubalakata kulukuma lwindi.
Anyana kaIsarela dichi chabulilaŋawu kudya mujila wakulukuma nikulelu, nanochu chamukwatiluwu Yakoba mulutuŋu lwekata hamujila wamulukuma.
Yakoba nindi afumbuli mesu indi nakutala, kumona Esawu ona wudi nakwinza ona namayala nkulakaji jiwana (400). Wayambwili anyanindi, awa kudi Leya, awa kudi Racheli, awa kudi anduŋu awambanda mwayedi wawu.
Anduŋu awambanda nawanyanawu wayitwamijiluku, mulondela niLeya nawanyanindi, Racheli naYosefu wayikumishili munyima.
Yomweni wazambukilaŋahu dehi kumbidi, wabandamini nihamaseki mapampa katanu nakayedi, nichashikiliyi kwakwihi namanakwindi.
Esawu wayili lufuchi nakumubulakana, wamukumbatili, yomunoŋamina nihanshiŋu yindi, yomupwepujola nikumupwepujola; hiyakudila.
Wafumbwili mesu indi, wamweni niambanda nianyana, nindi, Indi awa wudi nawu hianyi? Nindi, Wowu anyana anantoŋweliyi Nzambi ami kambuŋeyi.
Hohenohu anduŋu awambanda aswilili kwakwihi nawanyanawu, hiyakubandama.
NiLeya nawanyanindi hiyakuswila kwakwihi hiyakubandama, kukuminaku niYosefu naRacheli hiyakuswila kwakwihi hiyakubandama.
Esawu nindi, Chendu china chejima chinabulakana chankahi? Yakoba nindi, Kulonda wuntiyili luwi kumuchima, eyi mwanta wami.
Esawu nindi, Yami nidi nayu yinawanini; eyi manakwami shakamaku tuhu nayuma yeyi.
Kuchinka Yakoba nindi, Nehi mwani, neyi wunantiyili luwi kumuchima, tambulaku yuma yami yinukukwinka yamukunkulu; nanochu chinakumoni dehi kumesu eyi, neyi kwiji namoni Nzambi kumesu indi, nineyi wunantiyi kuwaha.
Atambuli mwani, yuma yami yamukunkulu yanakutweleluwu; nanochu chanaŋiliyi Nzambi luwi, muloŋa yuma yejima nidi nayu. Wamukakejeli, yotambula nikutambula.
Welili nindi, Tuyenuŋa munjila yetu, ami nukutwaminaku.
Yakoba nindi, Eyi mwanta, wuneluki anyana amwovu niampembi nianyikoku niaŋombi enda amwisha; neyi akuyendesha chakola hela ifuku dimu hohu, ampembi nanyikoku ejima akufwa.
Mwanta mwani, ayaŋahu dehi kumbidi, ami kambuŋindi nukushala munyima; nukulondelaŋa chovu chovu, mwomwendelaŋa ayimuna inidi nawu, mwomwendelaŋa nianyana, nichinakashika kuSeyiri kudi mwanta.
Esawu nindi, Tali nikushiili antu amakwawu inidi nawu. Kuchinka mukwawu nindi, Kulondadi? Mwanta wami antiyili luwi kumuchima.
Nochu Esawu dodena ifuku odu wafuntili cheŋi, hakuya kuSeyiri.
Yakoba wendeli nakushika kuSukoti, watuŋili itala dindi, watuŋili ninyinkanda yawayimuna yindi kuSukoti.
Yakoba hafuminiyi kuPadani Arama washikili chachiwahi kumukala weneni waShekemi, wekala mumpata yaKenani. Watuŋili chiimba chindi kwakwihi namukala.
Walandili kampata kantesha kwokwalemeniyi itenti dindi, wakalandili kudi anyana kaHamori, tata yaShekemi, namali nkulakaji (100).
Watuŋiluku kameŋa kakulambwila, wakatumbili ijina nindi El Elohe Isarela (Nzambi, Nzambi yaIsarela).
Dina, mwana kaLeya wamumbanda, avweleliyi Yakoba, wayili nakutala anyana awambanda amwituŋa dina.
Shekemi, mwana kaHamori kaHivi, mwanta wetuŋa, wamumweni, hakumutambula, hakukama nindi, hakumutamisha.
Muchima windi wamulamatili Dina mwana kaYakoba mbe, wamukeŋeli ona chaŋadima, hakuhanjika nindi nakumukundeja.
Shekemi wahosheli natata yindi Hamori, nindi, Nsumbwili yeniwu chaŋadimiwu.
Henohu Yakoba wachitiyili dehi nawu yena namutamishi dehi mwanindi Dina. Anyanindi adiŋi mumpata nawayimuna yindi. Yakoba wadimweneneni kwindi nzo-o nakutalila chakenzawu.
Hamori, tata yaShekemi, wayili kudi Yakoba nakuhanjika nindi.
Anyana kaYakoba, chachitiyiluwu, hiyakufuma mumpata mwadiŋuwu, hiyakwinza. Wena amayala atiyili kutama, azuwili nankashi, muloŋa yena nakoŋi dehi yawusupi muIsarela, chanakamiyi namwana kaYakoba; chuma china kuchikoŋa chinjila.
Hamori wahosheli nawu, nindi, Mwanami Shekemi nafwili mwanenu. Mwinkeniyu mwani, asumbuli.
 Twakasumbwaŋani kwetu, enu mutwinki anyanenu, ninenu nawa mutambuli anyanetu.
Twakashakami nenu hamu; ituŋa denu odu; shakamenu kwenu nakulandulwilamu, mwakadiheteshelumu mahetenu.
Shekemi wamwilili tata yamumbanda nianakwindi, nindi, Antiyili luwi, nukuyinka mwonsu mumukunleja.
Mfuukwilenuŋa nyivu mwonsu mumukumfuukwila mwomu, hela mweneni nankashi, niyiwayishi, mwejima mumwakanleja nukukumina dakuyinka tuhu, chiŋa munyinka iwu chaŋadima nimusumbuli.
Anyana kaYakoba ayakwili aShekemi natata yindi Hamori nakudimbana, nanochu chatamishiliyi muhelawu Dina;
ahosheli nakuyila nawu, Etu kwetu chumichi hitunatweshi kuchilaku, tunoni muheletu tumwinkiyi chidima. Chenochu chikututiyisha nsonyi.
Ilaŋa ntahi neyi enu mukwikala neyi etu, amayala ejima ayalamisha, neyi chochina tukuyiiteja;
hitukuyinka nianyanetu, ninetu nawa hitukutambula anyanenu, tukushakama nenu, tukwila antu wowamu.
Ilaŋa neyi kwonti kwenu kututiyilila nakwalamaku, tukutambula kwetu mwanetu, tukudiyila.
Mazu awu atiyishili aHamori namwanindi Shekemi kuwaha.
Yenona mukwenzi halabili nakwila chumochuku, nanochu chatiyiliyi kuwaha namwana kaYakoba. Kwitala datata yindi diyi yalemesheluwu chakubadika akwawu ejima.
AHamori namwanindi Shekemi ayili kuchisu champwembu yamukala wawu, ahosheli nawamayala ahamukala wawu,
nawu, Wenana amayala twashakama nawu chachiwahi; tuyitejenu kwetu ashakami mwituŋa dinu alandilwilumu. Ituŋa kwadu dinatohi. Tusumbulenu anyanawu, ninetu nawa tuyinki anyanetu.
Ilaŋa wena hiyakwiteja kushakama nanetu twikali antu wowamuku, chiŋa etu amayala wejima wetu twalami neyi chalamawu wena.
Niyimuna yawu, niyuma yawu, nianyama jawu ejima akabuli kwikala etwetu? Chakala chituneteji mwanahoshuwu, niwena twakashakama nawu.
Antu ejima edikilaŋa muchisu chamukala windi atiyili chahosheluwu aHamori namwanindi Shekemi; amayala ejima ayalamishili, wejima wawu edikilaŋa muchisu chamukala windi ayalamishili hohu.
Chikwelili ifuku damuchisatu, anatiyi dehi kukata, anyana kaYakoba ayedi, iwu Simeyona, iwu Levi, wowu anakwaDina, anoneni wejima wawu mpoku jawu jakabali, ayili kumukala chakuyibazumwisha, ajahili amayala ejima.
Ajahili aHamori namwanindi Shekemi nampoku yakabali, amwidishili Dina mwitala daShekemi, hiyakuya nikuya.
Anyana kaYakoba ayili kwajahililuwu antu, apuupili nimukala, nanochu chatamishiluwu muhelawu.
Akuŋwili nimpembi jawu, ninyikoku yawu, niŋombi jawu, niyimbulu yawu, niyuma yadiŋi mumukala, niyuma yadiŋi mumaha;
nimahetawu ejima, nianyanawu anyanya ejima, niaŋodijawu, akwata nikuyikwata hiyankoli jawu, apuupili niyuma yejima yadiŋi mumatala.
Yakoba wayilili aSimeyona naLevi, nindi, Munankabishi, munannunkishi ivumba datama kudi antu amunu mwituŋa, aKenani nawaPerizi; ami nidi nawantu antesha, akampompela nakuntapa; nakajila ji-i, ninami nimukala wami.
Kuchinka wena nawu, Ochu adi kumukoŋa tuhu muheletu neyi chiyakoŋaŋawu chivumbi?
Nzambi wamwilili Yakoba, nindi, Nyamukaku, yaŋa kuBeteli, wakashakamuku; wakatuŋiluku kameŋa kakulambwila Nzambi wadimwekesheli kudeyi hana hiwamutemukili manakweyi Esawu.
Hohenohu Yakoba hakuyila akwamukala windi, niantu ejima adiŋiyi nawu, nindi, Fumishenu mukachi kenu ankishi jakwacheŋi jimudi naju, mudijiliki, vwalenu nimahina acheŋi.
Tunyamukenu, tuyenu kuBeteli, nakatuŋiluku kameŋa kakulambwila Nzambi waŋakwili hefuku dinamweni yihuŋu, inadiŋi nindi munjila yami yinendeli.
Amwinkeli Yakoba ankishi jakwacheŋi jadiŋuwu naju jejima, nituzeya twadiŋi kumatu awu. Yakoba wayivumbikili mwishina damutondu wadiŋi kwakwihi nakuShekemi.
Hiyakuya nikuya. Hanyikala yadiŋi kwakwihi nawena hadiŋi woma waweni, hiyalondeleli mwayili anyana kaYakobaku.
Dichi Yakoba washikili kuLuzi, wekala mwituŋa daKenani, diku kuBeteli, niyena niantu adiŋiyi nawu ejima.
Watuŋililuku kameŋa kakulambwila, watumbiluku ijina, nindi El Beteli (Nzambi wakuBeteli), nanochu chadimwekesheliyi Nzambi kwenoku, hamutemukiliyi manakwindi.
 Nleli yaRebeka Debora wafwili, amujiikili kuBeteli muchikulu, mwishina damukula, awutumba niijina dawu, nawu, Mutondu Wakudilila.
Nzambi wadimwekesheli cheŋi kudi Yakoba hafuminiyi kuPadani Arama, wamukiswilili nkisu.
Nzambi wamwilili nindi, Ijina deyi yeyi Yakoba. Ijina deyi hiyakaditena cheŋi nawu Yakobaku, ijina deyi dakela yeyi Isarela. Wamutumbili ijina dindi nindi, Yeyi Isarela.
Nzambi wamwilili nindi, Yami Nzambi Chinyaweji, semununenuŋa, mwakavulaŋa. Munza nimukanka wanyunza wakafuma mudeyi, nianyanta akafuma kumujimba weyi.
Ituŋa dinenkeli Abarahama naIsaka, nakakwinkadu eyi, nakayinkadu nianyaneyi akahiŋa mudeyi.
Nzambi wafumini kudi yena kwahosheleliyi nindi, hakuya mwiwulu.
Yakoba wemikili chishimi kwahosheleliyi nindi, chishimi chelola. Wahuŋunwininuhu mulambu wakuhuŋununa, wahuŋunwininuhu nimanji.
Kwenakuna kwahosheleliyi nindi Nzambi, Yakoba watumbiluku ijina, nindi kuBeteli.
Hiyakuya nakufuma kuBeteli. Kwasheli kachintampu kantesha nakushika kuEfwarata, Racheli hakufunyisha, hakukata nankashi nyisoŋu yakuvwala.
Chakatiliyi nankashi nyisoŋu yakuvwala, nkoŋu wamwilili nindi, Bayi wutiya womaku, keŋa wuvwali mwana weyala mukwawu.
Chelili muuya windi hiwukuya, muloŋa hakufwa, hakumutumba ijina dindi, nindi diyi Benoni (Mwana wekabi dami). Ilaŋa tata yindi wamutumbili ijina dindi, nindi diyi Benjamini (Mwana wachikasa chachidiilu).
Racheli wafwili, amujiikili munjila yakuya kuEfwarata, diku kuBetelemi.
Yakoba wemikili chishimi hejamu dindi, dichu chishimi chakwijamu daRacheli nikulelu.
Isarela hakwenda cheŋi, walemeni itenti dindi kwakupandakana kaposhi kakuEdari.
Hashakaminiyi Isarela mwituŋa dina, Rubeni wayili nakukama naŋodatata yindi wanduŋu Biliha, Isarela hakuchitiya.
Anyana kaLeya, iwu wedi waYakoba Rubeni, iwu Simeyona, iwu Levi, iwu Yuda, iwu Isakari, iwu Zebuluni.
Anyana kaRacheli, iwu Yosefu, iwu Benjamini.
Anyana kanduŋu yaRacheli Biliha, iwu Dani, iwu Nafwatali.
Anyana kanduŋu yaLeya Zilipa, iwu Gadi, iwu Asheri. Diwu anyana kaYakoba amayala, amuvweleluwu muPadani Arama.
Yakoba washikili kuMamiri, kudi tata yindi Isaka, kwokuKiriyata Araba, diku kuHeberoni, kwashakaminuwu Abarahama naIsaka chawenyi.
Mafuku aIsaka ashikili munyaka nkulakaji namakumi atanu nasatu (180).
Isaka wumi windi wamufumini, afwa nikufwa, amutweli kwaya antaŋa jindi, wela dehi kashinakaji, wanyaka nanyaka. Anyanindi aEsawu naYakoba amujiikili.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Yeniyi diyi nsaŋu yaEsawu, diyi Edomi.
Esawu wasumbwili ambanda amuKenani; iwu Ada mwana kakaHiti Eloni, iwu Oholibama mwana kaAna, Ana mwana kakaHivi Zibeyona;
iwu Basemata, mwana kaIshimeli, muhelaNebayoti.
Ada wamuvweleli Esawu Elifwazi; Basemata wavweli Ruweli;
Oholibama wavweli niYewushi, niYalami, niKora. Diwu anyana kaEsawu amayala amuvweleluwu mwituŋa daKenani.
Esawu wasendeli niaŋodijindi nianyanindi amayala nawambanda, niantu ahamukala windi ejima, niyimuna yindi yejima, nimahetindi aheteliyi mwituŋa daKenani ejima; hakufuma kudi manakwindi hakuya kwituŋa dacheŋi.
Muloŋa yuma yawu yaswejeli kuvula yayikaŋesheli kushakama chimu; ituŋa dashakaminuwu chawenyi dayikeheleli, muloŋa wayimuna yawu.
Esawu washakamini kumpidi yakuSeyiri; Esawu diyi Edomi.
Yeniyi diyi nsaŋu yaEsawu, diyi tata yawaEdomi akumpidi yakuSeyiri.
Diwu majina awanyana kaEsawu amayala; Elifwazi, mwana kaAda iŋodaEsawu, Ruweli, mwana kaBasemata iŋodaEsawu.
Anyana kaElifwazi amayala adiŋi Temani, Omari, Zefo, Gatami, Kenazi.
Timina wadiŋi iŋodaElifwazi wanduŋu, Elifwazi mwana kaEsawu, yena wamuvweleleli Elifwazi Amaleki. Wenawa diwu anyana amayala aAda iŋodaEsawu.
Diwu anyana kaRuweli amayala; Nahati, Zera, Shama, Miza; anyana amayala aBasemata iŋodaEsawu.
Diwu anyana amayala aOholibama, mwana kaAna, Ana mwana kaZibeyona, iŋodaEsawu; yena wamuvweleleli Esawu niYehushi niYalami niKora.
Wenawa diwu atulamba akudi anyana kaEsawu; anyana kawedi waEsawu Elifwazi, kalamba Temani, kalamba Omari, kalamba Zefo, kalamba Kenazi,
kalamba Kora, kalamba Gatami, kalamba Amaleki; wenawa diwu atulamba avwalikili kudi Elifwazi mwituŋa daEdomi, diwu anyana kaAda.
Wenawa diwu anyana kaRuweli mwana kaEsawu; kalamba Nahati, kalamba Zera, kalamba Shama, kalamba Miza; diwu atulamba avwalikili kudi Ruweli mwituŋa daEdomi. Diwu anyana kaBasemata iŋodaEsawu.
Wenawa diwu anyana kaOholibama iŋodaEsawu; kalamba Yewushi, kalamba Yalami, kalamba Kora; wenawa diwu atulamba avwalikili kudi Oholibama, mwana kaAna iŋodaEsawu.
Diwu anyana kaEsawu amayala, diwu atulamba twawu; Esawu diyi Edomi.
Wenawa diwu anyana amayala akaHori Seyiri, wowu enimpata yawu; iwu Lotani, iwu Shobali, iwu Zibeyona, iwu Ana,
iwu Dishoni, iwu Ezeri, iwu Dishani; wenawa diwu atulamba avwalikili kudi aHori, anyana kaSeyiri, mwituŋa daEdomi.
Anyana kaLotani diwu Hori naHemami; muhelaLotani diyi Timina.
Wenawa diwu anyana kaShobali; iwu Alivani, iwu Manahati, iwu Ebali, iwu Shefo, iwu Onami.
Wenawa diwu anyana kaZibeyona; iwu Aya, iwu Ana; diyi yowona Ana waweni tuseloki twamenji atata muchinkalampata, chadiishiliyi ayimbulu jatata yindi Zibeyona.
Wenawa diwu anyana kaAna; iwu Dishoni, iwu Oholibama mwana kaAna wamumbanda.
Wenawa diwu anyana kaDishoni; iwu Hemidani, iwu Eshibani, iwu Itirani, iwu Cherani.
Wenawa diwu anyana kaEzeri; iwu Bilihani, iwu Zayavani, iwu Akani.
Wenawa diwu anyana kaDishani; iwu Uzi, iwu Arani.
Wenawa diwu atulamba avwalikili kudi aHori; kalamba Lotani, kalamba Shobali, kalamba Zibeyona, kalamba Ana,
kalamba Dishoni, kalamba Ezeri, kalamba Dishani; wenawa diwu atulamba avwalikili kudi aHori, mwomwekalila tulamba twawu mwituŋa dakuSeyiri.
Wenawa diwu anyanta adiili wanta mwituŋa daEdomi, anyana kaIsarela kanda adiishi hoku mwanta niwumuku.
Bela mwana kaBeyori wadiili wanta muEdomi, mukala windi wadiŋi ijina dawu Dinihaba.
Bela wafwili, Yobabi mwana kaZera wakuBozira wadiili wanta windi.
Yobabi wafwili, Hushami wakwituŋa dawaTemani wadiili wanta windi.
Hushami wafwili, Hadadi mwana kaBedadi, yowona watapili Midiyani mumpata yaMowabi, wadiili wanta windi, mukala windi ijina dawu dadiŋi Aviti.
Hadadi wafwili, Samala wakuMasereka wadiili wanta windi.
Samala wafwili, Shawulu wakuRehoboti kwakwihi naKaloŋa wadiili wanta windi.
Yakoba washakamini mwituŋa dashakaminiyi tata yindi chawenyi mwituŋa daKenani.
Yeniyi diyi nsaŋu yaYakoba. Chashikiliyi Yosefu munyaka ikumi nayitanu nayiyedi (17), wabiŋilaŋa yimuna nawanakwindi. Wadiŋi mukwenzi kwindi nakushakama hamu nawanyana kaBiliha, nawanyana kaZilipa aŋodijatata yindi. Yosefu wamushimwininumu tata yindi mwatamishaŋawu.
Isarela wakeŋeli Yosefu chakubadika anyanindi ejima, muloŋa wadiŋi mwana wahawushinakaji windi. Wamuchiminini chikowelu chamahina eŋi naeŋi.
Anakwindi chamwenuwu tata yawu wamukeŋa yena chakubadika anakwindi ejima, amuhela nikumuhela nkunyi mbe, kutwesha kuhosha nindi nehi.
Yosefu waloteli, wayawililumu anakwindi niwena, asweja nikumuhela mbe.
Wayilili nindi, Tiyenu mwani, chinalotami.
Twadiŋi mwiha nakukasa yiita; kutala chiita chami chinyamuka nikunyamuka, chimana nikwimana. Kutala yiita yenu hiyikwinza nakunyeŋumuka, hiyikubandamina kuchiita chami.
Kutiya anakwindi nawu, Aka! Eyi kwaamu wikali mwanta wetwetu? Eyi wutuyuuletu? Hiyakusweja kumuhela mbe nayilota yindi namazu indi.
Waloteli nawa cheŋi, wayawililumu anakwindi, nindi, Tiyenu, naloti nawa cheŋi; naloti niitaŋwa nikakweji nitutumbwa ikumi nakamu (11) hiyakumbandamina.
Wayawililumu nitata yindi nianakwindi. Tata yindi hakumuhoshola, hakumwila nindi, Oku kulota kuwunaloteyi kwanka? Ninami nimama yeyi nianakweyi twakaya kwaamu nakukubandamina eyi hamaseki?
Anakwindi amutiyilili ichima, hakwila tata yindi nsaŋu oyu wayihembeli mumuchima.
Anakwindi ayili kuShekemi akadiishi yimuna yatata yawu.
Isarela wamwilili Yosefu, nindi, Anakweyi adi nakudiisha yimuna kuShekemi. Inzaŋa nikutemeshi kudi wena. Yena nindi, Vude.
Wamwilili nindi, Yaku dinu wakatali neyi anakweyi ashakama chachiwahi, neyi niyimuna yidi chachiwahi, wakenzi cheŋi nakunleja. Wamutemesheli mwadiŋiyi muchinekineki chakuHeberoni, yena hakuya kuShekemi.
Amuweni kudi iyala wumu wudi nakukimbuka mumpata. Iyala wamwihwili nindi, Wukukeŋadi?
Nindi, Nukukeŋa anakwami; anleji mwani, kwadi nakudiishilawu yimuna.
Iyala nindi, Akunu afumaku dehi, nayitiya hiyakwila nawu, Tuyenu kuDotani. Yosefu wayilondeleli anakwindi, wayiweni kwokuDotani.
Wena amumweneni maaya, wachidiŋi kanda ashiki kwakwihi nawenaku, amukwatilili mpúŋa, nawu tumujahi.
Hiyakuhosha wumu namukwawu, nawu, Talenu, Sakulota ona wukwinzona.
Tuyenu tumujahenu, tumuumbilenu muwina, twakela netu, Chisuma namudyi, kulonda tutali mwakaya kulota kwindi.
Rubeni chachitiyiliyi hakumupulwisha kudi wena, nindi, Bayi tumujahaku.
Rubeni hakuyila nindi, Bayi mumwaŋa mashuku; kuminenu dakumuumbila muwina iwu wudi muchinkalampata, bayi mumwila chumaku. Wahosheli chochina kulonda kumupulwisha, akamufuntishi cheŋi kudi tata yindi.
Chashikiliyi Yosefu kwadiŋuwu anakwindi, amuvuulili chikowelu chindi, chochikowelu chamahina eŋi naeŋi, chadiŋi chavwalayi;
amukwata nikumukwata, amuumbila nimuwina. Muwina mwadiŋi mwamukunkulu, mwakadi menji.
Hiyakushakama kwawu nakudya; hiyakufumbula mesu awu, kutala niseku, mukanka wawaIshimeli, awa akuhita awa hiyakufuma kuGileyadi naŋameli jawu, anasendi nisitoraki nimasitiki niladanumi, hiyakuya nayu muEjipitu.
Yuda hakuyila anakwindi, nindi, Neyi tukujaha manakwetu nakusweka mashi indi, tukudiila hodi?
Tuyenu tumulandishi nawaIshimeli, etu kwetu bayi tumwila chumaku, yena himanakwetu mwevumu detu. Anakwindi etejeli.
AMidiyani hiyakuhita, akwakulandisha yuma. Hiyakumukoka Yosefu muwina, hiyakumulandisha nawaIshimeli namali asiliva makumi ayedi (20). Yosefu amutwala nikumutwala muEjipitu.
Rubeni hakufunta kuwina, kumuwana Yosefu muwina mwosi, hakutabula nimahinindi, bwe-chi bwe-chi.
Wena mwakowu Yuda wanyamukili kudi anakwindi, hakuya kudi muntu wakuAdulami, ijina dindi Hira.
Kwenoku Yuda wamweni mumbanda mwana kamuntu wakuKenani, ijina dindi Shuwa, wamutambwili, hakwiŋila mudi yena.
Yena wabaabili ivumu wavweli mwana weyala. Yuda wamutumbili ijina dindi, nindi Eri.
Wabaabili cheŋi ivumu, wavweli mwana weyala, wamutumbili ijina dindi, nindi Onani.
Wavweli cheŋi mwana weyala, wamutumbili ijina dindi, nindi Shela; hamuvweliyi Yuda wadiŋi kuKezibi.
Yuda wamusumbwilili wedi windi Eri mumbanda, ijina dindi Tamari.
Wedi waYuda Eri wadiŋi watama kumesu aYehova; Yehova wamujahili.
Yuda wamwilili Onani, nindi, Iŋilaku mudi iŋodamanakweyi, wakamwilili mudimu wamfumwindi, wakamusaŋwili manakweyi mbutu.
Onani welukili nindi mwana hakekala winduku, dichi cheŋililiyi mudi iŋodamanakwindi, wechilili mbutu hamaseki, kulonda abuli kumusaŋwila manakwindi mbutu.
Chuma china cheliliyi Yehova wachimweni nindi chatama, wamujahili niyena nawa.
Yuda wamwilili mukuwindi Tamari, nindi, Shakamaku wumfwila kwitala datata yeyi, wutalili kwamba kakulilayi mwanami Shela, muloŋa welili nindi wakenza kafwa neyi chafwiluwu anakwindi. Tamari wayili nakushakama kwitala datata yindi.
Chimwahitili mafuku amavulu mwana kaShuwa iŋodaYuda wafwili. Yuda wakumishili kudila, hakuya kwadiŋuwu antu indi atewilaŋa nyikoku yindi, ayili niyena niibwambu dindi Hira wakuAdulami.
Amulejeli Tamari nawu, Mukuweyi hakuya kuTimina akatewuli nyikoku yindi.
Wavuulili mahinindi awumfwila, wadibutili ihina kumesu, nakuvwala chachiwahi, washakamini muchisu champwembu yakuEnayimi, kumbadi yanjila yaya kuTimina, muloŋa wamweni Shela nakuli dehi, kumwinkayi nawu amusumbuli nehi.
Yuda chamumweniyi, watoŋojokeli nindi kwiji hichivumbi nanochu chanadibutiyi kumesu indi.
Yuda hakuya kudi yena kumbadi yanjila, nindi, Tuyaŋa mwani, wuŋiteji kwiŋila mudeyi, muloŋa helukili nindi diyi mukuwinduku. Yena mumbanda nindi, Wukunyinkadi kulonda wiŋili mudi ami?
Nindi, Nukukutemeshela mwana kampembi wakwiyinda dami. Mumbanda nindi, Wukunyinkadi nikwatuku nitalili nachu chiwakantemeshela?
Yena nindi, Ochu nikwinkidi wukwatuku? Mumbanda nindi, Nikazeya keyi, nimuya weyi, nimukombu weyi yidi kuchikasa cheyi. Wamwinkeli, weŋilili mudi yena, niyena wabaabili ivumu.
Wanyamukili kwindi, wayili, yosubula niihina dadibutiliyi kumesu, hakuvwala cheŋi mahinindi awumfwila.
Yuda watemesheli mwana kampembi nebwambu dindi wakuAdulami, kulonda atambuli cheŋi kudi mumbanda yuma yamwinkeliyi kukwataku. Ilaŋa hamuwenuku.
Wehwili amayala akwenoku, nindi, Chivumbi wadiŋi kuEnayimi hambadi yanjila wudi kudihi? Nawu, Akunu hikwadiŋi chivumbuku.
Wafuntili cheŋi kudi Yuda, nindi, Hinamuwanuku, niamayala akwenoku nawu, Akunu hikwadiŋi chivumbuku.
Yuda nindi, Asendi kwindi ayi nachu, akenda katukoolesha nsonyi. Tala ntahi ami mwana kampembi namutemeshi, ilaŋa hiwunamuwanuku.
Chimwahitili kwiji neyi tukweji tusatu, amulejeli Yuda nawu, Mukuweyi Tamari neli wuvumbi, wudi nevumu. Yuda nindi, Kamwidishenu, kulonda amushiti.
Chamwidishiluwu, wamutemesheleli mukuwindi, nakwila nindi, Yenowu iyala wukweti yumiyi diyi wanyinka ivumu. Nindi, Shinshikaku chachiwahi mwani, yumiyi, nikazeya nimuya, nimukombu, yanyi?
Yuda wayitejeli, nindi, Komana yena diyi waloŋa chakubadikami, nanochu chinabulili kumwinkayi mwanami Shela. Hadilukili nindi nawa cheŋuku.
Hafunyishiliyi komana mwivumu dindi mwadiŋi anyana ampamba.
Chafunyishiliyi wumu wedishili chikasa hanzi; nkoŋu wanoneni wanda wuchinana wamukasili kuchikasa chindi, nindi, Yeniwu diyi wasambila kwidika.
Chafuntishiliyi chikasa chindi manakwindi hakwidika, kutiya nkoŋu nindi, Ehe-e, wunadibusili ŋahi? Dichi chamutumbililuwu ijina dindi, nawu Perezi (Mukwakubusa).
Nkumininaku manakwindi edika nikwidika, yenowu wadiŋi nawanda wuchinana kuchikasa chindi. Yena ijina dindi amutumbili, nawu Zera.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Yosefu amutweli muEjipitu. Potifwari, kalala kaFwaro, mukulumpi wawanhembi, kaEjipitu, wamulandili nawaIshimeli amutweli kwenoku.
 Yehova wadiŋi naYosefu, niyena washakamini chachiwahi nakuya kumbidi hohu, washakamini hamukala wankaka yindi yenowu kaEjipitu.
Nkaka yindi wamweni komana Yehova wudi nindi, komana Yehova hakuwahisha yuma yakwilayi yejima.
Yena wamutiyili Yosefu kuwaha, niyena Yosefu wamukalakeleli; wamwilishili kapitawu kahamukala windi, yuma yindi yejima wamushililiyu kuhemba.
Kufumisha hamwilishiliyi kapitawu nikahamukala windi nikayuma yindi yejima, Yehova hakukoolekesha mukala wayenowu kaEjipitu hamujimba waYosefu; nkisu yaYehova yashakamini hayuma yindi yejima, niyamwitala, niyamumaha.
Yena wamushiyilili Yosefu yuma yejima kuhemba, helukili nawa cheŋi yuma yinduku, welukili kwakudya kwindi kwadiilaŋayi. Yosefu wadiŋi wamuwahi mumujimba, wukweti nikumesu.
Kufumisha henohu iŋodamwanta windi hakutala hadi Yosefu, hakumwila nindi, Tukami neyi.
Ilaŋa yena wakaanini, hakumwila iŋodamwanta windi, nindi, Tiya, mwanta wami hela yuma yinidi nayu mwitala hayilukaku, nanshilami yuma yindi yejima;
mwitalidi mwosi wambadikamuku, kwosi chuma chananlekeshiyuku chiŋa yeyi hohu nanochu chiwudi iŋodindi; ndochu ami nukutwesha ŋahi kukoŋa chumichi chasweja kutama nakuputola kudi Nzambi?
Chahoshelaŋayi naYosefu hefuku hefuku yena kwindi hetejeli, hela kukama nindi, hela kushakama ninduku.
Ifuku dimu Yosefu weŋilili mwitala nakwila nyidimu yindi, mwadiŋi mwosi amayala akwitala.
Mumbanda hakumukwata kwihina dindi, nindi, Tukami neyi. Yena washiyili ihina dindi muchikasa chamumbanda, watemukili hanzi.
Mumbanda chamweniyi yena namushiyili dehi ihina muchikasa chindi, natemuki dehi nihanzi,
hakutambika amayala akwitala dindi, hakuyila nindi, Talenu ntahi, anatuleteli dehi mukachi ketu kaHeberu kulonda tuseŋulaŋa nindi; yena weŋila mwitala munidi, nindi nikami neyi, ami kwami hinukubidika chakola.
Chantiyayi ami hinukutwala izu dami hewulu nakutambika, yovuma nikuusu, hakushiya ihina dindi nanami.
Mumbanda hakusweka ihina deyala nichafuntiliyi nkaka yaYosefu kwitala dindi.
Mumbanda wamulejeli mwomumu, nindi, Ona nduŋu wakaHeberu iwaleteleyi, weŋila mwitala munadiŋi, nindi niseŋuli neyi;
ilaŋa yena wela, chinatwala izu dami hewulu nakutambika, hakushiya ihina dindi nanami, hakutemuka kwindi hanzi.
Nkaka yaYosefu chatiyiliyi mazu ahosheli iŋodindi nindi, Tiya mwanaŋiliyi nduŋu yeyi; hakuzuwa.
Nkaka yaYosefu wamukwatili, wamushili mukaleya mwakasilaŋawu ankoli jamwanta Fwaro; hakushakama nimwenomu mukaleya.
Ilaŋa Yehova wadiŋi naYosefu, wamumwekesheleli luwi, mwaka enzi amutoŋi kudi mukwakuhemba kaleya.
Mukwakuhemba kaleya wamushilili Yosefu kuhemba ankoli ejima adiŋi mukaleya; yuma yejima yeliluwu kwenoku, yena diyi wayilili.
Mukwakuhemba kaleya hatalili chuma chadiŋi naYosefu nichimuku, muloŋa Yehova wadiŋi nindi, niyuma yeliliyi Yosefu yejima Yehova wayiwahishili.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Chimwahitili yumiyi kaseya kamwanta wakuEjipitu nimukwakutuŋa mankendi indi atamishili muchima wamwanta wawu, yowu mwanta wakuEjipitu.
Fwaro wazuwili nawenawa atupitawu twindi ayedi, iwu mukulumpi wawatuseya, iwu mukulumpi wawakwakutuŋa mankendi.
Wayishili mwitala damukulumpi wawanhembi mwomukaleya, mwomwamukasililuwu Yosefu.
Mukulumpi wawanhembi wamulejeli Yosefu nindi, Kayitali. Yena wayikalakelelaŋa. Wena ashakamini mafuku muna mukaleya.
Nikaseya kaMwanta wakuEjipitu, nimukwakutuŋa mankendi indi, akasililuwu mukaleya, aloteli, wejima wawu ayedi, iwu namwindi, iwu namwindi, wufuku wawu wumu, iwu mwalumbulukila kulota kwindi, iwu mwalumbulukila kulota kwindi.
Yosefu wayili ntetemena mwadiŋuwu, wayimweni adiŋi aneŋa.
Wayihwili atupitawu twaFwaro adiŋiyi nawu muna mwayishiluwu, muna mwitala damwanta windi, nindi, Indi enu munadihombelidi kumesu enu lelu?
Wena hiyakumwakula nawu, Tunaloti, tunabuli wakutulumbulwilamu. Yosefu hakuyila nindi, Kulumbulula himudimu wambala waNzambuku?. Nlejenumu mwani.
Mukulumpi wawatuseya wamulejeli Yosefu mwaloteliyi, nindi, Ami naloti kumesu ami kudi muvinyu;
muvinyu wuna wudi nanyitayi yisatu, wamwekana neyi hiwukusapuka, hiwukukenuka ninkenu, yizokofu yawu hiyikusoŋa ninyikabu yavinyu yaha dehi;
muchikasa chami mudi lupasa lwaFwaro; hinukukumuna nyikabu yavinyu, hinukuyikamwina mulupasa lwaFwaro, hinukumwinka Fwaro lupasa muchikasa chindi.
Yosefu wamwilili nindi, Tiya munukukulumbulwila; nyitayi yisatu himafuku asatu.
Neyi kuchidi kanda kuhiti mafuku asatu Fwaro wakanyamuna mutu weyi, wakakufuntisha cheŋi kumudimu weyi, wakamwinka Fwaro lupasa lwindi muchikasa chindi neyi chiwelilaŋa hiwadiŋi kaseya kindi.
Ilaŋa wakaŋanukaŋa chiwakamona kuwaha, wakanmwekeshelaŋa luwi, mwani, nakuntena kudi Fwaro, kulonda akamfumishi mwitalidi.
Muloŋa ami chalala aŋiyili chakuŋiya mwituŋa dawaHeberu, hela tuhu kunu hinakoŋi chuma chakuŋumbila munu mukaleyaku.
Mukulumpi wawakwakutuŋa mankendi chamweniyi kulumbulula kunawahi, hakumwila Yosefu, nindi, Ninami nawa naloti yimpaya yisatu yamankendi atooka yidi hamutu wami.
Muchimpaya chahewulu mudi yuma yakwocha dehi yeŋi nayeŋi yaFwaro, niatuda hiyakuyidiila muchimpaya chidi hamutu wami.
Yosefu wamwakwili nindi, Tiya munukukulumbulwila; yimpaya yisatu himafuku asatu.
Neyi kuchidi kanda kuhiti mafuku asatu Fwaro wakakunyamuna mutu weyi, wakakukudika kumutondu, atuda akadya mbiji yeyi kumujimba weyi.
Chidashikili ifuku damuchisatu, dadiŋi dakwanakana ifuku davwalikili Fwaro, hakuyitelekeshela aŋamba jindi ejima chawija. Wanyamwini nimutu wamukulumpi wawatuseya, nimutu wamukulumpi wawakwakutuŋa mankendi, mukachi kawaŋamba jindi.
Mukulumpi wawatuseya wamufuntishili cheŋi kumudimu windi wakutwala lupasa, hakumwinka Fwaro lupasa muchikasa chindi;
ilaŋa mukulumpi wawakwakutuŋa mankendi wamukudikili; mwomwayilumbulwililuwu kudi Yosefu.
Ilaŋa mukulumpi wawatuseya hamwanukili Yosefuku, wamulalameneni.
Empty verse
Empty verse
Chimwahitili nyaka yiyedi chikupu, Fwaro waloteli nindi nemani kuKaloŋa.
Kutala, muKaloŋa himukuzambuka aŋombi anyikaji amawahi atoha atanu nayedi, hiyakudya nimatahu akumenji.
Kutala, aŋombi amakwawu anyikaji atanu nayedi, hiyakuzambuka muKaloŋa, hiyakulondashana hadi wena, aŋombi atama akosa, hiyakwimana kuchikumu chaKaloŋa kwadiŋuwu ana aŋombi amakwawu.
Aŋombi atama akosa, adiili aŋombi amawahi atoha atanu nayedi. Fwaro wahindukili mutulu.
Wakamini cheŋi tulu, waloteli kamuchiyedi. Kutala, nyitu yatidiku yitanu nayiyedi, hiyikumena ishina dawu dimu, nyitu yamaneni yayiwahi.
Kutala nyitu yanyanya yitanu nayiyedi, yababika dehi nampepela yakumusela, hiyikulondashana hadi yenoyu.
Nyitu yanyanya yaminyini, nyitu yamaneni yakola yitanu nayiyedi. Fwaro wahindukili mutulu, komana naloti.
Hantetemena wadishishimokeli muspiritu yindi nankashi, watemesheli nindi, Tambikenu atutepa ejima amuEjipitu niakwamaana ejima. Fwaro wayawilili mwaloteliyi, ilaŋa kwosi watwesheli kumulumbulwilamu Fwaroku.
Kutiya mukulumpi wawatuseya hakuhosha naFwaro, nindi, Lelu ami naanuki nyiloŋa yami.
Fwaro wazuwili nanetu ambuŋindi, ami anshili mwakasilaŋawu antu mwitala damukulumpi wawanhembi, ninami nimukulumpi wawakwakutuŋa mankendi.
Twaloteli wufuku wetu wumu, ninami nimukwetu; iwu mwaya chilota chindi, iwu mwaya chilota chindi.
Twadiŋi nakaHeberu wamukwenzi wumu, ŋamba yamukulumpi wawanhembi; twamwawililumu yena, niyena watulumbulwilili mutwaloteli, iwu namwindi, iwu namwindi.
Mwomwalumbulwiliyi yena dimu twamweni, ami amfuntishili kumudimu wami, hakwila mukwetu amukudikili.
Fwaro watemesheli nindi, Tambikenu Yosefu. Amwidishili lufuchi hohu mukaleya mwadiŋiyi; hakutewula, hakuvwala mahina acheŋi, hakuya mwadiŋiyi Fwaro.
Fwaro wamwilili Yosefu, nindi, Naloti, kwosi natweshi kulumbulula mwoku. Nakutiyi dehi nawu, neyi eyi wukutiya mwanalotiyi muntu, wukutwesha kulumbululamu.
Yosefu wamwakwili Fwaro, nindi, Hiyamuku; Nzambi diyi wukumuleja Fwaro nsaŋu yawunda.
Fwaro wahosheli naYosefu, nindi, Nalota ami nemani kuchikumu chaKaloŋa.
Kutala, muKaloŋa himukuzambuka aŋombi anyikaji atoha amawahi atanu nayedi, hiyakudya nimatahu akumenji.
Kutala aŋombi anyikaji amakwawu atanu nayedi, hiyakuzambuka nakulondashana hadi wena, azeya atama nankashi akosa, mwituŋa dejima daEjipitu kanda nimonaŋahu dehi aŋombi atama chikumahochuku.
Aŋombi akosa atama, hiyakudya ana aŋombi asambila adiŋi amaneni atanu nayedi.
Chanayiduwu to-o, kutwesha kwiluka neyi anadyi nehi, saŋa ataminawu neyi chadiŋuwu hakusambila. Nihinduka nimutulu.
Nalota nyitu yatidiku yitanu nayiyedi hiyikumena ishina dayu dimu, yakola, yayiwahi.
kutala ninyitu yitanu nayiyedi yanyanya yominina, yababika dehi nampepela yakumusela, hiyikulondashana hadi yenoyu.
Nyitu yanyanya yaminyini yina nyitu yayiwahi yitanu nayiyedi. Ami nayilejumu atutepa ilaŋa kwosi natweshi kunlumbulwila mwokuku.
Yosefu wamwilili Fwaro, nindi, Mwanalotiyi Fwaro mwomumu, Nzambi namuleji Fwaro mwakukeŋa kwilayi.
Ana aŋombi amawahi atanu nayedi hinyaka yitanu nayiyedi, ninyitu yayiwahi yitanu nayiyedi hinyaka yitanu nayiyedi, muwunaloti mwomumu.
Yakoba watiyili nawu muEjipitu mudi tidiku. Yakoba wayilili anyanindi, nindi, Mudi nakuditaladi?
Nindi, Ami natiyi nawu muEjipitu mudi tidiku. Yenuku mwakatulandili, twakahandi, twakabuli kufwa.
AnakwaYosefu ikumi dawu ayili kuEjipitu akalandi tidiku.
Ilaŋa Benjamini, mwanyikaYosefu, Yakoba hamutemesheli hamu nawanakwinduku, nindi, Chuma chatama chakamba kamuwana.
Anyana kaIsarela ayili nakulanda hamu nawakwawu ayiluku, muloŋa nzala yadiŋi mwituŋa daKenani.
Yosefu diyi wadiŋi mulopu wetuŋa; yena diyi wadiŋi nakulandisha kudi antu ejima amwituŋa. AnakwaYosefu ashikili, amubandaminini mahamawu hamaseki.
Yosefu wamweni anakwindi, wayilukili, wadimwekesheli kudi wena neyi himuntu wacheŋi, wahosheli nawu chakola hohu, wayilili nindi, Enu munafumi kudihi? Nawu, Tunafumi mwituŋa daKenani, tunenzi nakulanda kudya.
Yosefu diyi wayilukili anakwindi ilaŋa wena hiyamwilukili yenaku.
Yosefu waanukili mwayiloteleliyi, hakuyila nindi, Enu muyakwakwendesha ituŋa; munenzi nakutala ituŋa chididi dakubula kukiŋewa.
Wena hiyakumwila nawu, Nehi mwanta, etu ambuŋeyi tunenzi nakulanda kudya.
Wejima wetu tuyanyana kamuntu wumu, tuyantu alala, etu ambuŋeyi hitunenzi nakwendesha ituŋaku.
Hakuyila nindi, Nehi, chimunenjili munalondi kutala ituŋa chididi dakubula kukiŋewa.
Wena nawu, Etu ambuŋeyi twekala amayala ikumi nayedi (12), tuyanyana kamuntu wumu hohu wamwituŋa daKenani; kabinda ketu wudi kwatata yetu, mukwawu wachanchaŋana dehi.
Yosefu hakuyila nindi, Dichi chinayilili nami, Enu muyakwakwendesha ituŋa.
Tiyenu mutwakayesekela, chahandayi Fwaro kwaamu, kunu himukufuma kwoku, chiŋa kabinda kenu nenzi kunu.
Temeshenu mwinenu wumu akamuleti mwanyikenu, enu nawa mukushala munyonji, kulonda kweseka nachu mazu enu tutali neyi munahoshi mwalala. Mukunkulwayi dinu, chahandayi Fwaro kwaamu, yenu akwakwendesha hohu mwalala.
Wayishili wejima wawu mwakasilaŋawu antu, mafuku asatu.
Ifuku damuchisatu Yosefu wayilili nindi, Tiyenu mumukwila muhandi; muloŋa ami namutiyaŋa Nzambi woma;
neyi enu muyantu alala, tukasi mwinenu wumu mukaleya mumudi, enu muyi kwenu mutwali tidiku yakudiisha antaŋa jenu adi nanzala,
mwakaleti kunidami kabinda kenu, kulonda twakeluki netu munahoshi mwalala, kulonda mwakabuli kufwa. Dimu mweliluwu.
Nzala yisweja nikusweja mwituŋa.
Chadiiluwu tidiku yejima yenjiluwu nayu kuEjipitu to-o, tata yawu hakuyila nindi, Yenu nawa cheŋi mwakatulandili tuyakudya.
Yuda hakumwila nindi, Yenowu iyala watukumikili naŋovu, nindi, Chiŋa mwakenza nakabinda kenu, mukunkulwayi himwakanmona kumesu amuku.
Neyi wukwiteja etu kuya nikabinda ketu, tukuya, twakakulandili yakudya;
ilaŋa neyi kwonti kweyi yena kuya, hitukuyaku, muloŋa yenowu iyala watwilili nindi, Chiŋa mwakenza nikabinda kenu, mukunkulwayi himwakanmona kumesu amuku.
Kuchinka Isarela nindi, Indi enu mwankoŋelelidi chatama mwaka mumuleji yenowu iyala nenu kunashali mwanyiketu mukwawu?
Nawu, Yenowu iyala watwihujoleli nankashi ninsaŋu jetwetu, nijawantaŋa jetu, nindi, Tata yenu wudi kwoku tahindi? Mukweti manakwenu tahindi? Dichi twamulejeli munsaŋu oju; ochu twadi kwiluka ŋahi netu wukutwila nindi, Mwakenzaŋa nakabinda kenu?
Yuda hakumwila tata yindi Isarela, nindi, kuminaku dakumwiteja kansi niyi nindi ami, ninetu tukunyamuka, tukuya, kulonda twakahandi, twakabuli kufwa, ninetu nineyi, nianyanetu anyanya.
Neyi nafwi muloŋa wakekala wamami, wakamwihwila kudi ami; neyi nakabula kukuletelayi cheŋi, nakumulubula kudeyi, muloŋa wakekala wami hayanyaka.
Neyi twabula kulaba, mutenowu mwaka twafunta dehi cheŋi kela dehi nikayedi.
Tata yawu Isarela wayilili nindi, Neyi dimu munatoŋojoki, ilenu mwenimu; sendenu nyikabu yamwituŋa yayiwahi muyuma yenu yakusendela, mumutweli owu iyala yamukunkulu, nimasitiki, nituwuchi, nisitoraki, niladanumi, ninyimu, nimabuji aamondi.
Sendenu nimali amaseka ayedi, mwakamutweli nimali ayifuntishililuwu mutunwa twanyitokoma yenu; hadaha chayihitili mumesu.
Tambulenu mwanyikenu, nyamukenu, yenuŋa cheŋi kudi owu iyala;
Nzambi Chinyaweji amwinki owu iyala muchima wakuyitiyila wushona, kulonda ayumbiluku nimanakwenu mukwawu niBenjamini. Neyi akunkonka anyanami, anankonki dehi kwawu.
Awa amayala asendeli niyamukunkulu, nimali amaseka ayedi, niBenjamini, anyamukili, ayili kuEjipitu, emeni kumesu aYosefu.
Yosefu chamweniyi anenzi niBenjamini, hakumuleja nhembi yetala dindi, nindi, Yitwali awa amayala kwitala, wujahi kanyama, wuloŋeshi yakudya, awa amayala nukudya nawu hachayili.
Owu iyala welili mwamulejeliyi Yosefu. Owu iyala hakuyitwala awa amayala kwitala daYosefu.
Awa amayala atiyili woma nanochu chayitweluwu kwitala daYosefu; nawu, Muloŋa wanana mali atufuntishililuwu munyitokoma yetu hakusambila, dichi chanatuleteluwu munu, kulonda amoni hakutwinkela muloŋa, atulotokeli, atukwati twili anduŋu jawu, atambuli niyimbulu yetu.
Hiyakuswila kwakwihi nanhembi yetala daYosefu, hiyakuhoshela nindi kuchisu chetala kachi,
nawu, Eyi mwanta, chitwenjili hakusambila twenjili netu twakalandi kudya;
chitwashikili hamakaminu, hitukukasununa munyitokoma yetu, kukasumuka, mali etu awa mutunwa twanyitokoma yetu, wejima wetu hamuntu hamuntu, mali etu saŋa ekalila mwomu mwesekeleluwu; tunakuleteluwu cheŋi.
Tunaleti nimali amakwawu nawa akulanda nachu yakudya; muntu washili mali etu munyitokoma yetu etu kwetu hitunamwilukuku.
Yena nindi, Tulishenu tuhu nyichima mwivumu, bayi mutiya womaku; Nzambi yenu, Nzambi yatata yenu, diyi nayinki maheta munyitokoma yenu, ami mali enu natambwili. Hakuyiidishila niSimeyona.
Owu iyala wayitweli awa amayala mwitala daYosefu, wayinkeli menji, awelesheli nyendu yawu; wayinkeli yimbulu yawu yakudya.
Amuloŋesheleli Yosefu yamukunkulu, kulonda ayiwani hakwinzayi hachayili; muloŋa achitiyili nawu tukudiila kunu.
Chenjiliyi Yosefu kwitala dindi, amutweleleli mwitala yamukunkulu yadiŋuwu nayu, amubandaminini mahamawu hamaseki.
Wayiihwili mwashakaminawu, nindi, Tata yenu wudi chachiwahi, owu ipala mwateneni? Wudi kwoku, tahindi?
Nawu, Kambuŋeyi tata yetu wudi chachiwahi, wudi kwoku. Anoŋamini nyitu yawu amubandaminini.
Chafumbwiliyi mesu indi wamweni mwanyikindi Benjamini, asemukayi nindi, mama yawu wumu, nindi, Yeniwu diyi kabinda kenu mwateneni kudami, tahindi? Nindi, Nzambi akutoŋi mwanami.
Hakuleja ninhembi yetala dindi, nindi, Inzeshaku nyitokoma yanawa amayala kudya mwomwashikila ŋovu jawu jakusenda, yishili mali awu mutunwa twanyitokoma yawu wejima wawu.
Shaku lupasa lwami, lwolupasa lwasiliva, mukanwa kamutokoma wakabinda kawu, nimali indi atidiku. Yena welili mwamulejeliyi Yosefu.
Chikwelili to-o habudidi adishalikili nanawa amayala, hiyakuya, niyimbulu yawu hamu.
Chafuminuwu hamukala, kanda ayi nikwakulehi, Yosefu hakumwila nhembi yindi, nindi, Nyamukaku, yilondeli awa amayala; chiwukuyiwana, kayili neyi, Enu anayili chachiwahi, indi enu munakoŋelidi chatama? Muneyilidi lupasa lwami lwasiliva?
Hidilu lwanwinaŋayi mwanta wamuku? Hidilu lwahoŋaŋayi nachuku? Ichi chimuneli munakoŋi chatama kwaamu.
Oyiwana nikuyiwana, hakuyihosha mazu awa.
Wena hiyakumwila nawu, Mwanta nahoshelidi mazu awa? Etu ambuŋeyi kwila chuma chidi neyi ochu chinjila.
Mali twaweni mutunwa twanyitokoma yetu wowu tunafumishi kwituŋa daKenani tunakuleteli cheŋi, indi tukwiya ŋahi mwitala damwanta weyi hela siliva hela wuru?
Etu ambuŋeyi yetu awa, yowu wukukwata nalu, akamujahi tuhu kwindi, ninetu tukwikala kwetu anduŋu jamwanta.
Yena nindi, Omu mumunahoshi, dimu tukwila; yowu tukukwata nalu wukwila nduŋu yami; ilaŋa enu amakwawu mukuyiŋa.
Anyakeli, atulili nyitokoma yawu hamaseki wejima wawu, akasunwini munyitokoma yawu wejima wawu.
Yena watalatalili, kutachikila kudi wedi, kukumishila kudi kabinda; lupasa aluweni mumutokoma waBenjamini.
Hiyakutabola mahinawu akuvwala, hiyakutwika cheŋi yisenda hayimbulu yawu wejima wawu, hiyakufunta cheŋi kumukala.
NiYuda nianakwindi ashikili kwitala daYosefu, yena wachidiŋi kwoku, hiyakudinata hamaseki kumesu indi.
Yosefu hakuyila nindi, Chenichi chimunakoŋi hichumanyi? Enu komana kwiluka nenu muntu wudi neyi ami kutwesha kuhoŋa nehi?
Yuda nindi, Ochu tukumwila mwanta netudi? Tukuhosha netudi? Tukudiyiŋisha ŋahi? Nzambi nasompololi dehi kuluwa kwetwetu ambuŋeyi. Tuneli dehi anduŋu jamwanta, ninetu ninona anakwatuwu nalupasa.
Yena nindi, Ami kwila mwenomu chinjila. Yowu iyala anakwatuwu nalupasa diyi wukwikala nduŋu yami, ilaŋa enu diyilenu tuhu kwenu kudi tata yenu mumesu mwakuwunda.
Yuda hakumuswila kwakwihi, nindi, Eyi mwanta wami, nleki ntahi mwani, ami kambuŋeyi, nihoshuhu kadizu kamu namwanta wami, bayi wusweja kunzuwila ami kambuŋeyuku, muloŋa eyi wudi neyi Fwaro.
Mwanta wami watwihwili etu ambuŋindi, nindi, Enu mukweti hela tata yenu, hela manakwenu?
Etu twamwakwili mwanta, twamulejeli netu, Tukweti tata yetu, hiipala, nimwanindi wakansi avwalayi hawushinakaji windi, himwana wanyanya; manakwindi wafwa dehi, mwivumu damama yindi munashali yena hohu, nitata yindi wamukeŋa.
Eyi watwilili etu ambuŋeyi, neyi, Kamuletenu kunu kunidami, kulonda nakamumoni namesu ami.
Etu twamulejeli mwanta, netu, Kansi hakutwesha kumushiya tata yinduku, neyi wukumushiya tata yindi, tata yindi wukufwa.
Yosefu hatwesheli kuduŋumika kumesu awantu ejima emenuku, hakubilela nindi, Yilenu antu ejima edikumu. Chadishimwiniyi Yosefu kudi anakwindi hikwemeni muntuku.
Yosefu hakudila ikumbu dadeni. AEjipitu achitiyili, niantu akwitala daFwaro achitiyili.
Yosefu hakuyila anakwindi, nindi, Yami Yosefu, tata yami wudi kwoku? Anakwindi hiyatwesheli kumwakulaku, muloŋa amutiyili woma kumesu indi.
Yosefu wayilili anakwindi, nindi, Swilenu mwani kwakwihi. Hiyakuswila kwakwihi. Nindi, Yami manakwenu Yosefu mwalandishili muEjipitu.
Ichi dinu bayi mutiya chikelaku, bayi mudizuwila nachina chimwanlandishili ninzi munuku; muloŋa Nzambi diyi wantemeshelaŋahu dehi kulonda nihembi wumi wawantu.
Muloŋa nzala yinaholoki dehi mwituŋa nyaka yiyedi iyi, kunashali nawa nyaka yikwawu yitanu yakabula kudimawu antu hela kumuna.
Nzambi wantemeshelaŋahu dehi kulonda kuyihemba mushaluhu hamaseki, kulonda kuyihandisha namwini antu amavulu nankashi.
Dichi dinu hiyenu mwantemesheli ninzi kunuku, Nzambi diyi wantemesheli, naŋilishi dehi tata yaFwaro, nimulopu wamukala windi wejima, ninyuuli yetuŋa daEjipitu dejima.
Nyakalenu muyi kudi tata, mwakamuleji nenu, Mwaneyi Yosefu nahoshi nindi, Nzambi naŋilishi dehi mwanta waEjipitu yejima; inzaku kunu kunidami, bayi wakalabaku.
Wakashakama mwituŋa daGosheni, wakekali kwakwihi nanami, nineyi, nianyaneyi, niezukulweyi, nimpembi jeyi ninyikoku yeyi, niŋombi jeyi, niyuma yeyi yejima;
nakakudiishila kwenoku, muloŋa kunashali nyaka yanzala yikwawu yitanu; kulonda wakabuli kumona wuzweŋi, nineyi, niantaŋa jeyi, niantu eyi ejima.
Ichi dinu mesu enu anamoni, nimesu amwanyikami Benjamini, yami aweni nidi nakuhosha nenu nakanwa kami.
Kamushimwinenu tata yami mpuhu yami yamunu muEjipitu yejima, niyuma yimunamoni yejima. Mwakanyakali kumuleta tata yami kunu.
Wamunoŋaminini mwanyikindi Benjamini kunshiŋu, hakudila; niyena Benjamini hakudilila hanshiŋu yindi.
Hakupwepujola anakwindi ejima nakudilila hadi wena. Chanakumishuwu, anakwindi hiyakuhanjika nindi.
Mpuhu yitiyakana nikutiyakana mwitala daFwaro, nawu, AnakwaYosefu anenzi. Fwaro watiyili kuwaha, niaŋamba jindi.
Fwaro wamwilili Yosefu, nindi, Kayileji anakweyi, neyi, Tiyenu chimukwila; twikenu anyama jenu yisenda yenu, yenu, funtenu kwituŋa daKenani;
mwakatambuli nitata yenu niantaŋa jenu, mwakenzi kunu kunidami; nakayinka yuma yamwituŋa daEjipitu yayiwahi, mwakadya jamanji jidi mwituŋa.
Nakuleji dehi kwami, ilenu mwenimu; tambulenu matemba amwituŋa daEjipitu, mwakasendelumu anyanenu anyanya, nawaŋodijenu, mwakasendi tata yenu, mwakenzi.
Bayi mwakama yuma yenuku; yuma yayiwahi yamwituŋa daEjipitu dejima yenu hohu.
Anyana kaIsarela elili mwenomu. Yosefu wayinkeli matemba mwomwahosheliyi Fwaro, wayinkeli niyakudya yakudiila munjila.
Wejima wawu wayinkeli hamuntu hamuntu mahina akuvwala; ilaŋa Benjamini wamwinkeli mali asiliva amuwayawaya nkulakaji jisatu (300), nimahina akuvwala atanu.
Tiyenu yamutemesheleliyi tata yindi; ikumi dayimbulu asenda yuma yakuEjipitu yayiwahi, niikumi dayimbulu yanyikaji asenda nitidiku, nimankendi, niyakudya yakudiila tata yindi munjila.
Wayitemesheli anakwindi, nindi, Yenuŋa. Hiyakuya nikuya. Hakuyila nindi, Bayi mwakazuŋa munjilaku.
Wena afumini kuEjipitu, ashikili kwituŋa daKenani kudi tata yawu Yakoba.
Amushimwinini nawu, Yosefu wuchidi mumi, diyi nyuuli yetuŋa daEjipitu dejima. Ilaŋa yena wafwili chishishi, muloŋa hayiitejeluku.
Amulejeli mazu ahosheliyi Yosefu ejima; chamweniyi matemba amutemesheleliyi Yosefu kulonda akamusendelumu, tata yawu Yakoba wahizumukili muspiritu yindi.
Isarela hakuhosha nindi, Kunamani dehi; komana mwanami Yosefu wuchidi mumi, nukuya nakamumoni hohanu nichidi kanda nifwi.
Empty verse
Empty verse
Empty verse
Empty verse
Isarela wanyamukili nayuma yindi yejima, washikili kuBerisheba, wamuketwilili Nzambi yatata yindi Isaka yimuna.
Nzambi wahosheli naYakoba muyimwenu yawufuku, nindi, Yakoba, Yakoba. Yena nindi, Vude.
Nindi, Yami Nzambi, Nzambi yatata yeyi. Bayi wutiya woma kuya muEjipituku, kwenoku nakakwilisha muchidi weneni.
Ami nakaya neyi muEjipitu, ami nawa nakakuleta cheŋi chalala. Yosefu wakakukwata chikasa chindi hamesu eyi.
Yakoba wanyamukili kuBerisheba. Anyana kaIsarela asendeli tata yawu Yakoba, nianyanawu anyanya, niaŋodijawu, mumatemba atemesheliyi Fwaro kulonda kumusendelamu.
Ayili niyimuna yawu, niyuma yawu, yaheteluwu mwituŋa daKenani, hiyakushika muEjipitu, Yakoba nianyanindi ejima hamu;
wowu anyanindi amayala, niezukulwindi amayala hamu, nianyanindi awambanda, niezukulwindi awambanda, anyanindi ejima wayili nawu muEjipitu.
Tiyenu majina awanyana kaIsarela ayili muEjipitu, aYakoba nawanyanindi amayala; iwu Rubeni, wedi waYakoba.
Anyana kaRubeni amayala; iwu Hanoki, iwu Palu, iwu Hezeroni, iwu Karami.
Anyana kaSimeyona amayala; iwu Yemuweli, iwu Yamini, iwu Ohadi, iwu Yakini, iwu Zohari, iwu Shawulu mwana kamumbanda wamuKenani.
Anyana kaLevi amayala; iwu Gereshoni, iwu Kohati, iwu Merari.
Anyana kaYuda amayala; iwu Eri, iwu Onani, iwu Shela, iwu Perezi, iwu Zera. Ilaŋa Eri naOnani afwilili mwituŋa daKenani. Anyana kaPerezi amayala adiŋi iwu Hezeroni, iwu Hamuli.
Anyana kaIsakari amayala; iwu Tola, iwu Puva, iwu Yashubi, iwu Shimironi.
Anyana kaZebuluni amayala; iwu Seredi, iwu Eloni, iwu Yaheleyeli.
Wenawa diwu anyana kaLeya amayala, amuvweleleliyi Yakoba muPadani Arama, hamu namwanindi wamumbanda Dina. Anyanindi ejima, niamayala niambanda, adiŋi makumi asatu nasatu (33).
Anyana kaGadi amayala; iwu Zifwiyoni, iwu Hagi, iwu Shuni, iwu Eziboni, iwu Eri, iwu Arodi, iwu Areli.
Anyana kaAsheri amayala; iwu Imina, iwu Ishiva, iwu Ishivi, iwu Beriya, nimuhelawu Sera. Anyana kaBeriya amayala, iwu Heberi, iwu Malikiyeli.
Wenawa diwu anyana amayala avweliyi Zilipa enkeliyi Labani mwanindi Leya, wenawa diwu amuvweleleliyi Yakoba, antu ikumi natanu nawumu (16).
Anyana amayala avweliyi Racheli iŋodaYakoba; iwu Yosefu, iwu Benjamini.
Kudi Yosefu kwituŋa daEjipitu kwavwalikili niManase niEfweremi, diwu amuvweleleliyi Asenati mwana kaPoti Fwera, chikombeji chaOni.
Anyana kaBenjamini amayala; iwu Bela, iwu Bekeri, iwu Ashibeli, iwu Gera, iwu Nayamani, iwu Ehi, iwu Roshi, iwu Mupimi, iwu Hupimi, iwu Aradi.
Wenawa diwu anyana kaRacheli amayala avwalikili kudi Yakoba, antu ejima ikumi nawana (14).
Mwana kaDani weyala; Hushimi.
Anyana kaNafwatali amayala iwu Yahazeyeli, iwu Guni, iwu Yezeri, iwu Shilemi.
Wenawa diwu anyana amayala avweliyi Biliha enkeliyi Labani mwanindi Racheli, diwu amuvweleleliyi Yakoba, antu ejima atanu nayedi.
Antu ejima ayili naYakoba muEjipitu, afumini mumayindi, kubomba niaŋodijawanyana kaYakoba, antu ejima adiŋi makumi atanu nadimu natanu nawumu (66).
Anyana kaYosefu, avwalikili kudi yena muEjipitu, adiŋi ayedi. Antu ejima akumutaŋa waYakoba ayili muEjipitu adiŋi makumi atanu nayedi (70).
Watemeshelaŋahu dehi Yuda kudi Yosefu kulonda akalomboli njila yakuya kuGosheni, ashika nikushika mwituŋa daGosheni.
Yosefu waloŋesheli ikálu dindi, wayili nakukinkilila tata yindi Isarela kuGosheni. Wadishikijili kudi yena, wamunoŋaminini hanshiŋu yindi, nakudila hanshiŋu yindi, dile-e.
Isarela wamwilili Yosefu, nindi, Ichi dinu chinakumoni kumesu eyi chiwuchidi mumi, nidifwili tuhu kwami.
Yosefu hakuyila anakwindi niantaŋa jatata yindi, nindi, Nukuya nakamuleji Fwaro, nakamwili nami, Anakwami nantaŋa jatata, adiŋi mwituŋa daKenani, anenzi dehi kunu kunidami.
Nami, Wenawa amayala hiyatubiŋa enjilila dehi kushakama nayimuna; anasendi ninyikoku yawu nimpembi jawu, niŋombi jawu, niyuma yawu yejima.
Yosefu hakuya nakumuleja Fwaro, nindi, Nitata yami nianakwami anafumi dehi kwituŋa daKenani anenzi dehi, ninyikoku yawu, nimpembi jawu, niŋombi jawu, niyuma yawu yejima; adi mwituŋa daGosheni.
Waambwiluhu anakwindi atanu hakuyishikija kudi Fwaro.
Fwaro wayiihwili anakwindi, nindi, Mwakalakalaŋa mudimwinyi? Wena hiyakumwila Fwaro, nawu, Etu ambuŋeyi tudi atubiŋa, ninetu niankaka jetu.
Hiyakumwila Fwaro, nawu, Tunenzi nakushakama mwituŋa; muloŋa kwosi kwakudiishila yimuna yetwetu ambuŋeyuku; muloŋa nzala yasweja dehi mwituŋa daKenani; dichi dinu mwani, atwiteji etu ambuŋeyi tushakami mwituŋa daGosheni.
Fwaro walejeli Yosefu, nindi, Tata yeyi nawanakweyi anenzi dehi kudeyi;
ituŋa daEjipitu odu; katuŋishi tata yeyi nawanakweyi haswejela ituŋa kuwaha; ashakami kwawu mwituŋa daGosheni; neyi hadi amayala wunamoni kubabala, yinki wukulumpi wakumudimu wayimuna yami.
Yosefu wamwiŋijili tata yindi Yakoba, wamushili kumesu aFwaro; Yakoba hakumukiswila Fwaro nkisu.
Fwaro hakumwihula Yakoba, nindi, Nyaka yeyi yiwunahandi yiŋahi?
Yakoba hakumwila Fwaro, nindi, Nyaka yami yinakimbuki yinashiki munyaka nkulakaji namakumi asatu (130); nyaka yinahandami yantesha hohu yatama, hiyinashiki munyaka yahandili ankaka jami hakimbukilaŋawuku.
Yakoba hakumukiswila Fwaro nkisu, hakwidika mwadiŋiyi Fwaro.
Yosefu watuŋishili tata yindi nawanakwindi, wayinkeli mpata yawu ayiheti yiikali yawu mwituŋa daEjipitu, hohaswejela ituŋa kuwaha, mwomwituŋa daRamesesa, mwomwahosheliyi Fwaro.
Yosefu wadiishili nitata yindi, nianakwindi, niantaŋa jatata yindi ejima yakudya, mwomwahita majiku awu.
Mwituŋa dejima mwadiŋi mwosi yakudya, muloŋa nzala yaswejeli nankashi, niituŋa daEjipitu niituŋa daKenani ayekeleli nanzala.
Yosefu wakuŋwili mali ejima niadiŋi mwituŋa daEjipitu, nimwituŋa daKenani, natidiku yalandiluwu; Yosefu watweli mali mwitala daFwaro.
Chamanini mali ejima mwituŋa daEjipitu nimwituŋa daKenani, aEjipitu ejima hiyakuya kudi Yosefu, nawu, Twinki yakudya, indi tufwili tuhu kumesu eyi? Mali etu anamani.
Yosefu nindi, Letenu yimuna yenu. Neyi mali anamani nukuyinka yakudya nayimuna yenu.
Atweli yimuna yawu kudi Yosefu; Yosefu wayinkeli yakudya yakuhimpa natuwalu, nanyikoku, nampembi, naŋombi, ninayimbulu. Wayihandishili nayakudya yakuhimpa nayimuna yawu yejima wena mwakowu.
Chamanini wena mwakowu, ayili cheŋi kudi yena mwaka wamuchiyedi, hiyakumwila nawu, Hitukujinda mwantaku, mali etu anamani ejima to-o, niyimuna yejima yineli dehi yambala yamwanta; niyomwenindi mwanta namoni kwosi chuma chinashaluku, kwiji yowu nyijimba yetu nampata jetu hohu.
Chimwahitili yumoyu amulejeli Yosefu, nawu, Tata yeyi wakata; hakuya nawanyanindi mwayedi wawu, aManase naEfweremi.
Amulejeli Yakoba, nawu, Mwaneyi Yosefu nenzi kudeyi. Yakoba hakudikolesha, hakushakama kwadiŋiyi kukadidi.
Yakoba hakuhosha kudi Yosefu, nindi, Nzambi Chinyaweji wadimwekesheli kudami kuLuzi mwituŋa daKenani, wankiswilili nkisu,
waŋilili nindi, Ami nakakwilisha nsemi, wakasemununa, nakakuvulisha, hadeyi hakafuma nyichidi yayivulu; ituŋidi nakayinkadu anyaneyi akahiŋa mudeyi, dakekali dawu dakudihetela hayanyaka.
Ichi dinu awa anyaneyi ayedi awa, iwavweleli mwituŋa daEjipitu henohu kanda ninzi kudeyi muEjipituku, akwikala amami; aEfweremi naManase akekala amami neyi chaduwu aRubeni naSimeyona.
Hakwila anyaneyi iwakalunjikaku akekala eyeyi; kuwuswana wawu akayitumba wowu majina awanakwawu.
Hakwila ami kwami chinafumini kuPadani, Racheli wamfwilili mumesu, munjila mwituŋa daKenani, kwasheli kachintampu nakushika kuEfwarata; namujiikili mwomuna munjila yaya kuEfwarata, diku kuBetelemi.
Isarela chamweniyi anyana kaYosefu, welili nindi, Wenawa hiyanyi ntahi?
Yosefu wamwilili tata yindi, nindi, Diwu anyanami ananyinkiyi Nzambi kunu. Yena nindi, Yileti kunu kudami mwani, nukuyikiswila nkisu.
Mesu aIsarela adiŋi ela dehi lwiidi nakukula, hatwesheli kwindi kumonaku. Wayishikijili kwakwihi, yena wayipwepujoleli nakuyikumbata.
Isarela wamwilili Yosefu, nindi, Ami nelili nami hinamba kakumona cheŋi kumesuku, kwinza ichi Nzambi mwaka naŋiteji dehi kumona nianyaneyi.
Yosefu wayiidishili mwadiŋuwu munkuma yindi, wabandamini niihama dindi heseki.
Yosefu wayikwatili mwayedi wawu, Efweremi muchikasa chindi chachidiilu hakumutwala kuchikasa chaIsarela chachimunswa, Manase muchikasa chindi chachimunswa hakumutwala kuchikasa chaIsarela chachidiilu, hakuyishikija kwakwihi.
Isarela hakwolola chikasa chindi chachidiilu, hakuchinaŋika hamutu waEfweremi, diyi kansi, chikasa chindi chachimunswa hakunaŋika hamutu waManase, wachilili nakuchiluka kumuchima, muloŋa Manase diyi wedi.
Wamukiswilili Yosefu nkisu, nindi,
Diyi kaŋelu wankuula kukutama kwejima,
Chamweniyi Yosefu tata yindi hakunaŋika chikasa chindi chachidiilu hamutu waEfweremi, watiyili kutama, wakwatili chikasa chatata yindi kwiwulu nindi achifumishi kumutu waEfweremi achinaŋiki hamutu waManase.
Yosefu hakumwila tata yindi, nindi, Bayi omuku tata, yeniwu diyi wedi, naŋikaku chikasa cheyi chachidiilu hamutu windi.
Tata yindi wakolamini, nindi, Neluki, mwanami, neluki; niyena nawa wakela muchidi wawantu, niyena nawa wakela muneni, ilaŋa mwanyikindi diyi wakamubadika, nianyanindi akela nyunza yayeni yayivulu.
Wayikiswilili nkisu dodena ifuku odu, nindi, Kudeyi kwokwakakiswilayi Isarela nkisu, nakwila nindi, Nzambi akwili wikali neyi chaduwu aEfweremi naManase. Washili Efweremi kumbidi, Manase wamukumishili munyima.
Isarela wamwilili Yosefu, nindi, Yami nukufwa onu; ilaŋa Nzambi wakekala nanenu, wakayifuntisha cheŋi mwituŋa dawankaka jenu.
Hakwila ami nakwinki mukandu wumu wunabuli kwinkahu anakweyi, diwu nayamukili aAmori nampoku yami yakabali, nawuta wami wamukunji.
Empty verse
Empty verse
Empty verse
Empty verse
Empty verse
Empty verse
Empty verse
Yakoba wayitambikili anyanindi, nindi, Pompenu dinu kulonda niyileji yimwamba kamona hanyaka yakukuminina.
Nindi,
Eyi Rubeni, yeyi wedi wami,
Wafulokaŋa neyi menji, hiwakabadikaku,
ASimeyona naLevi ivumu dawu dimu;
Eyi muchima wami, bayi wuya kumpúŋa yawuku;
Kuzuwa kwawu kushiŋewi tu-u, muloŋa kwaswejeli;
Eyi Yuda, yeyi akahamekawu anakweyi;
Yuda himwana kamutupa;
Hela nkùunyi yawanta hiyakafuma kudi Yudaku,
Hakukasila mwana kachimbulu chindi kumuvinyu, nimwana kachimbulu chindi wamukaji kumuvinyu wasweja kuwaha; mahinindi akuvwala nayikosi muvinyu, niyikowelu yindi nayikosi mumashi anyikabu yavinyu.
Mesu indi akakekema neyi vinyu, nimaji indi akatooka to-o neyi mayeli.
Zebuluni wakashakama kuchikumu chakaluŋalwiji; wakekala chikumu chakukuŋikila maatu; ŋinza yindi yakahita kuSidoni.
Isakari hichimbulu chakola, nabulamani hakachi kamayinda anyikoku;
wamweni kwakunookela nindi kwakuwahi, niituŋa nindi dadiwahi; wafukamini kuchifwiji kulonda asendi yisenda, hakwikala nduŋu wakukalakesha kudi akwawu.
Dani wakasompesha antu indi, neyi muchidi wumu wamuIsarela.
 Dani wakela kapela munjila, wakekala chihidi mwakuhitila antu, nakusuma tututu twakawalu, nimuntu wakandamahu wakahinukila hanyima.
Ami natalilili wamwinu weyi, eyi Yehova.
Gadi, chendu chawatupondu chakamulamakesha; ilaŋa yena wakalamakesha katutu kawu.
MuAsheri mwakafuma yakudya yindi yikweti manji; wakaleta tuyakudya twatuwahi twakudya anyanta.
Nafwatali hinkayi yanombuwu, wahoshaŋa mazu aweni amawahi.
Yosefu himwana kachikabu chasoŋaŋa, hichikabu chekala kukaseloki, nyitayi yindi yatandaŋa nakumotoka ikoli.
Akwakwasola namata anyikunji anamumweshi kalula, anamwasoli, anamukabishi.
Yosefu wadinatoleli hamesu atata yindi, hakudilila hadi yena, hakumupwepujola.
Yosefu walejeli ambuŋindi aŋaŋa, nindi, Muumishenu tata yami; aŋaŋa amuumishili Isarela.
Amuwanishilili mafuku makumi awana (40), muloŋa dimu yawanishilaŋawu mafuku akuumisha nachu. AEjipitu amudilili mafuku makumi atanu nayedi (70).
Cheliluwu mafuku akudila anahiti dehi, Yosefu hakuhosha nawantaŋa jaFwaro, nindi, Neyi munantoŋuhu, hoshenu mwani naFwaro, nenu,
nami, Tata yami wansanyikishili chakunsanyikisha, nindi, Yami nukufwa onu, wakanjiika mwomwijamu dami dinadipundilili mwituŋa daKenani. Dichi dinu aŋiteji mwani, niyi nakajiiki tata yami, nakenza cheŋi.
Fwaro nindi, Yaŋa, kajiiki tata yeyi, mwomwakusanyikishiliyi.
Yosefu wayili akajiiki tata yindi; ambuŋaFwaro ejima ayili nindi, niakulumpi ahamukala windi, niakulumpi amwituŋa daEjipitu,
niantaŋa jaYosefu ejima, nianakwindi, niantaŋa jatata yindi, ashiyili mwituŋa daGosheni anyanawu anyanya hohu, nimpembi jawu, ninyikoku yawu, niŋombi jawu.
Ayili hamu nindi nimakálu, niakwakwendela hatuwalu, hadiŋi chendu chacheni cheneni nankashi.
Chashikiluwu kwakuhulila tidiku kuAtadi, kwishinadi daYodana, hiyakudililaku makumbu aweni asweja nankashi, wamudilili tata yindi mafuku atanu nayedi.
Awenawu ashakama mwituŋa, wowu aKenani, chamwenuwu chadililuwu mwakuhulila tidiku muAtadi, elili nawu, Kudila kwakudilawu aEjipitu O kukala! Dichi atumbiluku ijina, nawu KuAbeli Mizirayimi, kwishinadi daYodana.
Anyanindi amwilili mwomwayilejeliyi;
anyanindi amusendeli nakumutwala mwituŋa daKenani, amujiikili mwiyeŋu damwiha daMakapela, dalandiliyi Abarahama hamu neha dakaHiti Efweroni kulonda kwikali kwawu kwakujiikila kwakwihi naMamiri.
Yosefu chajiikiliyi tata yindi wafuntili cheŋi kuEjipitu, niyena nianakwindi, niantu ejima ayiliyi nawu nakujiika tata yindi.
AnakwaYosefu chamwenuwu tata yawu nafwi dehi, hiyakwila nawu, Kwiji Yosefu wukutuhela nakutukoŋa chatama nachina chitwamutamishili.
Atemesheli ntemesha kudi Yosefu, nawu, Tata yeyi hadiŋiyi wuchidi mumi, watulejeli nindi,
Mwakamwila Yosefu, nenu, Anakenaku mwani, muloŋa wawanakweyi, ninshidi yawu, muloŋa akukoŋeli chatama; ichi dinu mwani, anakeni muloŋa wawambuŋaNzambi yatata yeyi. Chahosheluwu nindi Yosefu hakudila.
Anakwindi ayili nakudinata hamaseki kumesu indi; nawu, Yetu ambuŋeyi.
Yosefu wayilili nindi, Bayi mutiyaŋa womaku, ochu ami yami Nzambi?
Ilaŋa enu mwatoŋojokeli kuŋila chatama, hakwinza Nzambi watoŋojokeli kwila chachiwahi, nindi ahandishi antu amavulu neyi chitunamoni lelu.
Dichi dinu bayi mutiyaŋa womaku, nukuyidiishaŋa ninenu nianyanenu anyanya. Wayikundejeli nakuhosha nawu chachiwahi.
Yosefu washakamini muEjipitu niyena niantaŋa jatata yindi; Yosefu wahandili nyaka nkulakaji nanyaka ikumi (110).
