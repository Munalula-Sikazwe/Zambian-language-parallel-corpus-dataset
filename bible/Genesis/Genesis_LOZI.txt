Mulimu a kala ku bupa lihalimu ni lifasi ni ze ku zona kaufela. 
Lifasi ne li si na sibupeho. Lififi ne li kwahezi liwate le lituna, mi moya o maata n'o fuka fahalimw'a mezi. 
 Cwale Mulimu a laela, a li, “Liseli a li be teñi.” Mi kwa ba ni liseli. 
A li talima, mi la mu tabisa. Kiha s'a kauhanya liseli ni lififi. 
Liseli a li biza Musihali, mi lififi a li biza Busihu. Manzibwana a fela, mi kwa taha kakusasana. Leo la ba lizazi la pili.
  Mulimu a laela hape, a li, “Ku be ni mbyumbyulu ye ka kauhanya mezi, kuli a be mwa libaka ze peli ze kauhani.” Mi kwa ezahala cwalo. 
Cwale Mulimu a eza mbyumbyulu ku kauhanya mezi a kwatas'a yona ni mezi a fahalimw'a yona. 
Mbyumbyulu a i biza Lihalimu. Manzibwana a fela, mi kwa taha kakusasana. Leo la ba lizazi la bubeli. 
Mulimu hape a laela, a li, “Mezi a mwatas'a lihalimu a kubukane mwa sibaka si li siñwi kuli ku bonahale mubu o omile.” Mi kwa ezahala cwalo. 
A biza mubu Lifasi, mi mezi a n'a kubukani mwa sibaka si li siñwi, a li ki Liwate. A talima z'a ezize, mi za mu tabisa. 
A laela hape, a li, “Mubu u melise mishobo kaufela ya limela, ze beya bubeke ni ze beya miselo. Mi kwa ezahala cwalo. 
Cwale mubu wa melisa limela kaufela ka mifuta ya zona, ze beya bubeke ni ze beya miselo. Mulimu a talima z'a ezize, mi za mu tabisa. 
Manzibwana a fela, mi kwa taha kakusasana. Leo la ba lizazi la bulalu.”
Cwale Mulimu a laela, a li, “Ku be ni maseli kwahalimu, ku kauhanya musihali kwa busihu, ili ku bonisa mazazi, lilimo, ni linako za miyaha fo li kalela. 
Li ta benya kwahalimu ku tisa liseli fafasi.” Mi kwa ezahala cwalo. 
Cwale Mulimu a eza maseli a mabeli a matuna, ili lizazi kuli li buse musihali ni kweli kuli i buse busihu. Mi a eza hape ni linaleli. 
A beya maseli ao kwahalimu ku bonisa fafasi. 
A a beya hape ku busa musihali ni busihu, ni ku kauhanya liseli kwa lififi. A talima z'a ezize, mi za mu tabisa. 
Manzibwana a fela, mi kwa taha kakusasana. Leo la ba lizazi la bune.
Mulimu cwale a laela, a li, “Mezi a tise ze pila ka mifuta ya zona kaufela, ni linyunywani ze fufa mwa mbuyumbyulu.” Mi kwa ezahala cwalo. 
Mulimu kih'a eza libilimita ni libupiwa ze zamaya ka mba ni mifuta-futa ya ze pila mwa mezi kaufela ni linyunywani kamukana ka mifuta ya zona. A talima z'a ezize, mi za mu tabisa. 
Kih'a li tohonolofaza ka taelo ye, a li, “Ze pila mwa mezi kaufela li te li ate, li taze liwate, ni palo ya linyunywani i ekezehe.” 
Manzibwana a fela, mi kwa taha kakusasana. Leo la ba lizazi la buketalizoho.
Cwale Mulimu a laela, a li, “Lifasi li tahise limunanu ka mifuta ya zona kaufela ni lifolofolo za mifuta-futa, ni libupiwa kaufela ze zamaya ka mba.” Mi kwa ezahala cwalo. 
Mulimu a eza limunanu ka mifuta ya zona, ni lifolofolo za mifuta-futa, ni libupiwa ze zamaya ka mba. A talima z'a ezize, mi za mu tabisa.
  Mulimu kih'a li, “Cwale, lu eze mutu ka siswaniso sa luna ni ka ku swana ni luna. A be ni maata fahalimw'a litapi, linyunywani, limunanu, lifolofolo ni libupiwa ze zamaya ka mba kaufela.” 
  Cwalehe, Mulimu a bupa mutu ka siswaniso sa hae. A bupa munna ni musali. 
A ba tohonolofaza ka taelo ye, a li, “Mu pepe, mu ate, mi mu taze lifasi kaufela. Mu be ni maata fahalimw'a litapi ze mwa mezi, linyunywani, ni ze pila fafasi kamukana.” 
Mi Mulimu a li, “Bona, ni ku fa limela kaufela ze beya bubeke, ni miselo, kuli u li ce. 
Haili kwa lifolofolo ze tuna ni ze nyinyani ni kwa linyunywani kamukana, ni libupiwa ze zamaya ka mba, ni li fa bucwañi bo butala kuli i be lico za zona.” Mi kwa ezahala cwalo. 
Mulimu kih'a talima z'a ezize, mi kwa mu tabisa hahulu. Manzibwana a fela, mi kwa taha kakusasana. Leo la ba lizazi la busilela.
Cwale lihalimu ni lifasi ni ze ku zona kaufela za felelezwa cwalo. 
  Mulimu ha s'a felize z'a n'a eza kamukana, a pumula ka lizazi la busupa. 
A tohonolofaza lizazi leo la busupa, mi a li keta ku a mañwi. A li fapanya ni ona kaufela, kakuli n'a pumuzi ku lona ha s'a felize musebezi wa hae ku bupa ni ku eza lika kamukana. 
Lihalimu ni lifasi ni ze ku zona kamukana ne li ezizwe ka ona mukwa wo.
Mwa lifasi ne ku si na simela, mi ne ku si na peu ye n'e melile, kakuli n'a si ka lumela kale pula fafasi, mi hape ne ku si na mutu ya n'a lima masimu. 
Mezi a eza muzwetela, mi a kolobisa mubu.
  Mulimu Muñ'a Bupilo kih'a nga kwa mubu fafasi, mi a bupa mutu. A bululela mwa lingo za hae moya wa bupilo, mi mutu a ba sibupiwa se si pila.
Mulimu Mun'a Bupilo kih'a cala simu mwa Edeni, kwa Upa, mi a beya mwateñi mutu y'a n'a bupile. 
 A melisa likota za mifuta-futa, ili likota ze buheha ha li talimwa, mi za beya miselo. Fahal'a simu, ne ku na ni kota ye fa bupilo, ni kota ya bunde ni bumaswe.
Nuka ye zwa mwa Edeni ne i bubela mwa simu ku t'o i kolobisa, mi ya ba ni maalo a linuka ze ne. 
Libizo la nuka ya pili ki Pishoni. Ki yona ye buba ku potoloha naha ya Havila kaufela. 
Moo, ki mona mo ku fumaneha luli gauda ye nde, ni njilela cwalo, ni licwe la butokwa le li bizwa onikisi. 
Libizo la nuka ya bubeli ki Gihoni. Yona i buba ku potoloha naha ya Kushi kaufela. 
Nuka ya bulalu ki Tigrisi. I bubela kwa upa wa naha ya Asiria. Nuka ya bune ki Yuferati.
Cwale Mulimu Muñ'a Bupilo a nga mutu, mi a mu beya mwa simu ya Edeni kuli a i lime ni ku i libelela. 
A mu laela, a li, “U ka icela miselo ya likota kamukana ze mwa simu. 
Kono u si ke wa icela miselo ya kota ye fa zibo ya bunde ni bumaswe. U si ke wa ca miselo ya yona. Haiba u i ca, luli u ta shwa.”
Mulimu Muñ'a Bupilo kiha s'a li, “Ha si nto ye nde kuli munna a pile a nosi. Ni ta mu ezeza mulikani ya ta mu tusa.” 
Cwale a nga mubu fafasi, mi a bupa lifolofolo ni linyunywani kaufela ka mishobo ya zona. Kih'a li tisa ku mutu kuli a li beye mabizo, mi libizo l'a n'a file ye ñwi ni ye ñwi, la ba libizo la yona. 
Mutu a beya cwalo mabizo kwa limunanu, linyunywani, ni lifolofolo kaufela za mwa naheñi. Kono n'a si ka fumanelwa kale mulikani ya ka mu tusa.
Mulimu Muñ'a Bupilo kiha s'a lobaza mutu buloko bo butuna, mi ha s'a lobezi cwalo, Muñ'a Bupilo a nga le liñwi la makupo a hae, mi mwa sibaka seo a tiba mwateñi ka nama. 
A eza musali fa likupo l'a n'a zwisize ku munna, mi a mu tisa ku yena. 
Cwale munna a li,
  Kikabakaelo munna h'a siya ndat'ahe ni m'ahe ku kumalela musal'a hae, kuli ba fetuhe mubili u li muñwi.
Bubeli bwa bona ne ba inzi mapunu, kono ne ku si na ya n'a na ni maswabi.
  Noha i ne i fita lifolofolo z'a n'a ezize Mulimu Muñ'a Bupilo kwa butali. Noha yeo kiha i buza musali, ya li, “Kana ki niti luli kuli Mulimu u mi bulelezi kuli mu si ke mwa ca muselo wa kota ifi ni ifi ye mwa simu mo?”
Musali a alaba, a li, “Lu ka ca muselo wa kota ifi ni ifi mwa simu mo. 
Kono ha lu koni ku ca muselo wa kota ye mwahal'a simu. Mulimu u ize lu si ke lwa ca muselo wa kota yeo, nihaiba ku i swala feela, kakuli ha lu ka eza cwalo, lu ka shwa.”
Noha ya alaba, ya li, “Ku shwa! Batili, yeo ha si niti! Ha mu na ku shwa. 
Mulimu u bulezi cwalo kakuli wa ziba kuli ha mu ka i ca, mu ta ba ni kutwisiso, inge yena, mi mu ka ziba ze nde ni ze maswe.”
Musali a bona bunde bwa kota yeo, a lemuha ku lakazeha kwa miselo ya yona, mi a hupula kuli ne i ka ba hande ku ba ni butali. Cwale, kiha s'a nga ye miñwi ya miselo yeo, mi a i ca. Ye miñwi a fa munn'a hae, mi ni yena a ca. 
Ha ba se ba cile, ba ba ni kutwisiso, mi ba ipona kuli ba mapunu. Cwale ba ngungahanya matali a kota ya feiga, mi ba itama ona.
Manzibwana a lona lizazi leo, ba utwa Mulimu Muñ'a Bupilo a zamaya-zamaya mwa simu, kiha ba ipata mwa likota. 
Kono Mulimu Muñ'a Bupilo a biza munna, a li, “U inzi kai?”
Munna a alaba, a li, “Ni ku utwile ha n'o li mwa simu, mi ne ni saba kakuli ne ni li mapunu. Kihona ha ne ni ipatile.”
Mulimu Muñ'a Bupilo a mu buza, a li, “Ki mañi ya ku bulelezi kuli u inzi mapunu? Kana, kikuli u cile muselo wa kota ye ne ni ize u si ke wa u ca, nji?”
Munna a alaba, a li, “Musali y'o ni ezelize, ki yena ya ni file kuli ni ce, kiha se ni ca.”
  Mulimu Muñ'a Bupilo a buza musali, a li, “Kiñi ha u ezize cwalo?”
Cwale Mulimu Muñ'a Bupilo a li kwa noha,
  Wena ni musali mu ta toyana.
Kih'a li ku musali,
  Cwale a li ku Adama,
Li ta ku meliseza macacani
U ta fufulelwa ni ku sebeza ka tata
Munna a beya musal'a hae libizo la Eva, kakuli ki yena m'ahe batu kaufela. 
Mi Mulimu Muñ'a Bupilo a ezeza bo Adama ni musal'a hae Eva liapalo za matalo a lifolofolo, mi a ba apesa.
  Mulimu Muñ'a Bupilo kih'a li, “Mutu cwale s'a swana ni luna, kakuli s'a ziba bunde ni bumaswe. A si ke a lumelelwa ku ca miselo kwa kota ya bupilo, kuli a pile kuya kuile.” 
Kabakaleo, Mulimu Muñ'a Bupilo a mu leleka mwa simu ya Edeni, mi a mu luma ku y'o lima mubu mw'a n'a zwisizwe. 
Mulimu a leleka mutu cwalo, mi fa munyako wa simu ya Edeni a beya kerubime ni sabule ye tuka mulilo, o n'o fetaulelwa mwa maneku kaufela, ku sabisa ufi ni ufi ku taha kwa kota ya bupilo.
Adama a zibana ni musal'a hae Eva, mi a itwala. A pepa mwana wa mushimani, mi a li, “Ka tuso ya Muñ'a Bupilo ni fumani mwana wa mushimani.” Cwale a mu beya libizo la Kaine. 
Mwamulahonyana, a pepa munyan'a hae Abele. Abele a ba mulisana. Haili Kaine, yena, a ba mulimi. 
Ha ku se ku fitile nako, Kaine a nga kwa lico z'a n'a kutuzi ku tiseza Muñ'a Bupilo mpo. 
 Hamulaho, Abele a tisa lifolofolo za maizibulo mwa mulaka wa hae, a li bulaya, a nga lisuzo, mi a eza mpo ka lona. Muñ'a Bupilo a tabela Abele ni mpo ya hae. 
Kono h'a si ka amuhela Kaine ni mpo ya hae. Kaine a halifa, mi pata ya hae ya tala mañonde kabakala ku nyema. 
Muñ'a Bupilo kih'a li ku Kaine, “U nyemeziñi? Kiñi ha u na ni mañonde mwa pata? 
Kambe n'o ezize hande, kambe wa menya. Kono kakuli u ezize ze maswe, sibi si swana ni sibatana se si ku bubamezi, si litezi ku ku tula. Si bata ku ku busa, kono u swanezi ku si tula.”
  Kaine kih'a li ku munyan'a hae Abele, “A lu yema-yeme.” Ha ba se ba li kwa naheñi, Kaine a fetuhela munyan'a hae mi a mu bulaya.
Muñ'a Bupilo a buza Kaine, a li, “Munyan'a hao Abele u kai?”
  Cwale Muñ'a Bupilo a li, “Kiñi ha u ezize nto ye maswe cwana? Ni lilelwa ki mali a munyan'a hao fafasi. 
U se u kutilwe, mi u ta lelekwa mwa lifasi le li atamisize mulomo ili ku nwa mali a munyan'a hao a zwa mwa lizoho la hao. 
Ha u ta lima lico, lifasi ha li na ku ku meliseza zona hande. Ha u na ku ba ni munzi sakata. U ta ba feela muyambaeli fafasi.”
Kaine a li ku Muñ'a Bupilo, “Mulatu wo u tata hahulu. 
Cwale wa ni leleka mwa sibaka se, ni fapil'a hao. Ha ni na ku ba ni munzi sakata, ni ta yambaela feela mwa naha, mi ya ta ni fumana kaufela u ta ni bulaya.”
Kono Muñ'a Bupilo a mu alaba, a li, “Batili. Mañi ni mañi ya ta bulaya Kaine u ta fiwa mulatu o ekelizwe hasupile kwa butuna.” Cwalehe Muñ'a Bupilo a beya liswayo fa pata ya Kaine, kuli mañi ni mañi ya ta katana ni yena a si ke a mu bulaya. 
Cwale Kaine a zwa ku Muñ'a Bupilo mi a y'o pila mwa naha ye bizwa Node, kwa upa wa Edeni.
Kaine a kopana ni musal'a hae, mi musali a itwala. A pepa mwana wa mushimani, mi a bizwa Enoke. Kaine kih'a yaha munzi, mi a u beya libizo la mwan'a hae Enoke. 
Enoke a pepa Iradi. Iradi a pepa Mehujaele, Mehujaele a pepa Metusaele mi Metusaele a pepa Lameke. 
Lameke a nyala libali. Wa pili n'a bizwa Ada, mi wa bubeli n'a bizwa Zila. 
Ada a pepa Jabali, yena kukw'a ba ba inanga mwa litende ha ba nze ba lisa likomu. 
Libizo la munyan'a hae ne li Jubali, yena kukw'a baopeli ba ba liza lipala ni lihalepa. 
Zila a pepa Tubali-Kaine, yena kukw'a mambuti ba ba tula lisipi za mishobo-shobo ku eza lika za mifuta-futa. Kaizel'a Tubali-Kaine ne li Naama. 
Lameke a li kwa basali ba hae,
  Mañi ni mañi ya ka nata Kaine
Adama a kopana ni musal'a hae hape, mi a pepa mushimani. Eva kih'a li,
Seta a pepa mwana wa mushimani mi a mu beya libizo la Enoshi. I n'e li ka yona nako yeo batu ha ba kala ku lapela libizo la Muñ'a Bupilo.
  Ki wo mukoloko wa lusika lwa Adama. Mulimu ha n'a bupile Adama, n'a mu bupile ka siswaniso sa hae. 
 A bupa munna ni musali. A ba tohonolofaza, mi a ba biza Mutu, ha ba se ba bupilwe. 
Adama ha n'a s'a na ni lilimo ze mwanda ni mashumi a malalu, a ba ni mwana ya n'a swana ni yena, mi a mu biza Seta. 
Mwamulaho a fo, Adama a pila hape lilimo ze mianda ye supile ka u li muñwi. A ba ni bana ba bañwi ba bashimani ni basizana. 
A shwa a nz'a na ni lilimo ze mianda ye supile ka ye mibeli, ni mashumi a malalu.
Seta ha n'a na ni lilimo ze mwanda u li muñwi ni ze ketalizoho, a ba ni mwana wa mushimani ya bizwa Enoshi. 
A pila hape lilimo ze mianda ye supile ka u li muñwi ni ze supile. A ba ni bana ba bañwi ba bashimani ni basizana. 
A shwa ha s'a na ni lilimo ze mianda ye supile ka ye mibeli ni lishumi ka ze peli.
Enoshi ha s'a na ni lilimo ze mashumi a supile ni a mabeli, a ba ni mwana wa mushimani ya bizwa Kenani. 
A pila hape lilimo ze mianda ye supile ka u li muñwi ni lishumi ka ze ketalizoho. A ba ni bana ba bañwi ba bashimani ni basizana. 
A shwa a nz'a na ni lilimo ze mianda ye supile ka ye mibeli ni ze ketalizoho.
Kenani ha s'a na ni lilimo ze mashumi a supile, a pepa mushimani ya bizwa Mahalalele. 
A pila hape lilimo ze mianda ye supile ka u li muñwi ni mashumi a mane. A ba ni bana ba bañwi ba bashimani ni basizana. 
A shwa a nz'a na ni lilimo ze mianda ye supile ka ye mibeli ni ze lishumi.
Mahalalele ha s'a na ni lilimo ze silezi ka ze ketalizoho, a pepa mushimani ya bizwa Jaredi. 
A pila hape lilimo ze mianda ye supile ka u li muñwi ni mashumi a malalu. A ba ni bana ba bañwi ba bashimani ni basizana. 
A shwa a nz'a na ni lilimo ze mianda ye supile ka u li muñwi ka mashumi a supile ni a mabeli ka ze ketalizoho.
Jaredi ha s'a na ni lilimo ze mwanda ni mashumi a silezi ni ze peli, a pepa mushimani ya bizwa Enoke. 
A pila hape lilimo ze mianda ye supile ka u li muñwi. A ba ni bana ba bañwi ba bashimani ni basizana. 
A shwa a nz'a na ni lilimo ze mianda ye supile ka ye mibeli ni mashumi a silezi ni ze peli.
Enoke ha s'a li wa lilimo ze mashumi a silezi ka ze ketalizoho, a pepa mushimani ya bizwa Metusela. 
A pila ka ku ipeya ku Mulimu lilimo ze mianda ye milalu, mi a ba ni bana ba bañwi ba bashimani ni basizana. 
A pila hape ku fitela ha s'a na ni lilimo ze mianda ye milalu ni mashumi a silezi ni ze ketalizoho. 
 Enoke a pila a nz'a sebeleza Mulimu mwa bupilo bwa hae kaufela, mi n'a si ka bonahala hape kakuli n'a ngilwe ki Mulimu.
Metusela ha s'a na ni lilimo ze mwanda ni mashumi a supile ka li li liñwi ni ze supile, a pepa mushimani ya bizwa Lameke. 
A pila hape lilimo ze mianda ye supile ni mashumi a supile ka li li liñwi ni ze peli. A ba ni bana ba bañwi ba bashimani ni basizana. 
A shwa a nz'a na ni lilimo ze mianda ye supile ni ye mibeli ni mashumi a silezi ni ze supile ka ze peli.
Lameke ha s'a na ni lilimo ze mwanda ni mashumi a supile ka li li liñwi ni ze peli, a pepa mushimani. 
A li, “Mbututu yo, u ta lu pumulisa kwa misebezi ya luna ye tata mwa lifasi le, le li kutilwe ki Muñ'a Bupilo.” Kiha s'a mu biza Nuwe. 
Lameke a pila hape lilimo ze mianda i ketalizoho ni mashumi a supile ka a mabeli ni ze ketalizoho. A ba ni bana ba bañwi ba bashimani ni basizana. 
A shwa a nz'a na ni lilimo ze mianda ye supile ka mashumi a supile ni ze supile.
Nuwe ha s'a na ni lilimo ze mianda i ketalizoho, a pepa bashimani ba balalu, ili bo Sema, Kama ni Jafeta.
  Ka yona nako yeo, ne ku se ku na ni batu ba bañata mwa lifasi kamukana, mi ni basizana ne ba pepiwa. 
Bana ba Mulimu ba bañwi ba bona kuli basali bao n'e li ba bande hahulu. Cwale ba nyala be ne ba latile. 
Cwale Muñ'a Bupilo a bulela, a li, “Ha ni na ku lumelela batu ku pila kuya kuile. Ki batu feela mi ba lukela ku shwa. Ku zwa fa, ha ba sa na ku pila lilimo ze fitelela mwanda u li muñwi ni mashumi a mabeli.” 
 Ku ona mazazi ao, ni a kwamulaho, ne ku na ni batu ba batelele ba bakima mwa lifasi, ili bana ba ba pepilwe ki basali ni bana ba Mulimu bani. Kale ne li bona lindume ba ba ne ba tumile.
  Muñ'a Bupilo a bona kuli batu se ba li ba ba maswe hahulu kai ni kai, ni minahano ya bona kamita ne i tezi mihupulo ye maswe. 
A swaba ni ku inyaza h'a hupula kuli n'a ezize batu ni ku ba beya mwa lifasi. 
Kih'a li, “Ni ta felisa batu kamukana be ni bupile, kai ni kai ko ba li teñi. Ni ta sinya cwalo lifolofolo ni linyunywani kaufela, kakuli na inyaza ha ni li ezize.” 
Kono Muñ'a Bupilo a tabiswa ki Nuwe.
  Nuwe ne li mutu ya lukile, ili yena feela a nosi ya n'a lumbiwa ki Muñ'a Bupilo ka nako yeo, a sebeleza Mulimu cwalo mwa bupilo bwa hae kaufela. 
Lo, ki lona lusika lwa Nuwe. N'a na ni bashimani ba balalu, ili bo Sema, Kama ni Jafeta 
Kono haili batu ba bañwi kamukana, ne li ba ba maswe fapil'a Mulimu, mi bumaswe bwa bona ne bu se bu hasanezi mwa lifasi kamukana. 
Mulimu a talima lifasi, mi a bona kuli li sinyehile, kakuli batu ne ba se ba li ba ba maswe ka ku fitisisa.
Mulimu kih'a li ku Nuwe, “Ni se ni hupuzi ku felisa batu kaufela. Ni ta ba feza mbuu, kakuli lifasi kamukana li se li tezi bumaswe bwa likezo za sibi sa bona. 
Wena u ikezeze Aleka, ili sisepe se situna sa kota ye nde ya gofele. U pumake mizuzu mwa sisepe seo, mi u si lile mwahali ni kwande ka tala. 
Butelele bwa sona i be mapeka a mwanda ni mashumi a ketalizoho, mwa mba i be mapeka a mashumi a mabeli ni a ketalizoho, mi ku ya mwahalimu i be mapeka a lishumi ka a ketalizoho. 
U si beye situwa, mi u siye sibaka sa lihaulo le linyinyani feela le li likana ni licika la lipeka fa limota ku ya kwa situwa. Mizuzu ya sona i lundatamane halalu, mi u siye munyako kwa tuko. 
Ni ta tisa muunda o mutuna mwa lifasi ku t'o sinya ze pila kaufela. Lika kamukana ze mwa lifasi li ta shwa. 
Kono ni ta iswala bulikani ni wena. U kene mwa sisepe, wena ni musal'a hao, hamohocwalo ni bana ba hao ni basali ba bona. 
U nge kwa mifuta kaufela ya lifolofolo, ya poho ni ye sihali, kuli li pile. 
Kwa mishobo kamukana ya linyunywani, mifuta ya lifolofo kaufela, ni libupiwa kamukana ze zamaya ka mba, u nge ze peli ili ya munna ni ya musali, li ta kena mwa sisepe kuli li pile. 
U nge ni mifuta ya lico kaufela, za hao ni za zona.” 
 Mi Nuwe a eza sina mw'a n'a laelezwi ki Mulimu.
Muñ'a Bupilo a li ku Nuwe, “Kena mwa sisepe, wena ni lubasi lwa hao kaufela. Ni fumani kuli ki wena feela mwa batu kamukana ya lumelezwi ki na. 
Kwa lifolofolo kamukana ze kenile, u nge ze supile za banna ni ze supile za basali. Kwa lifolofolo ze si ka kena, u nge ka bubeli, ye tunanyana ni ye sihali. 
Ni kwa linyunwani u nge ze supile ze tunanyana ni ze sihali. Buluka cwalo mifuta kaufela ya lifolofolo ni linyunywani kuli li pile, mi li te li y'o zwala hape mwa lifasi. 
Ku siyezi feela mazazi a supile kuli ni tise pula ye ka t'o nela mazazi a mashumi a mane ni masihu a teñi, ili kuli ni sinye ze pila kamukana ze ni ezize.” 
Cwale Nuwe a eza lika kaufela z'a n'a mu laezi Muñ'a Bupilo.
Muunda ha u tibisa lifasi, Nuwe n'a na ni lilimo ze mianda ye silezi. 
 Yena ni musal'a hae hamoho ni bana ni basali ba bona, ba kena mwa sisepe ku sabela mwateñi muunda. 
Ya poho ni ye sihali mwa mifuta kaufela ya lifolofolo ze ciwa, ni ze sa ciwi, linyunywani, ni libupiwa kaufela ze zamaya ka mba za kena mwa sisepe. 
Ka bubeli ye tunanyana ni ye sihali za kena mwa sisepe ni Nuwe, sina mw'a n'a laelezi Mulimu. 
Mwamulaho a mazazi a supile, muunda wa ba teñi mwa lifasi.
  Mwa kweli ya bubeli ha se i na ni mazazi a lishumi ni a supile, Nuwe ha s'a na ni lilimo ze mianda ye silezi, mawelu-welu kamukana a mawate a matuna a kwatas'a lifasi a punyeha, ni masuba kaufela a kwahalimu a sulula mezi. 
Mi pula ya nela mazazi a mashumi a mane ni masihu a teñi cwalo. 
Ka lona lizazi leo, Nuwe ni musal'a hae ni bana ba hae ba balalu, bo Sema, Kama ni Jafeta, ni basali ba bona, ba longana mwa sisepe. 
Ba longana hamohocwalo ni mishobo kamukana ya lifolofolo za mwa naheñi ni ze pila kwa batu, libupiwa kaufela ze zamaya ka mba, ni mifuta ya linyunywani kamukana. 
Ku ze pila kaufela kwa ngiwa ye sihali ni ye tunanyana, mi za kena mwa sisepe ni Nuwe. 
Ka bubeli cwalo, ili za sinna ni ze sihali, za kena sina mw'a n'a laelezi Mulimu. Mi Nuwe ha s'a keni, Muñ'a Bupilo a kwala sikwalo.
Mwa mazazi a mashumi a mane muunda wa ekezeha, mezi a ba a mañata, mane sisepe sa cimbauka. 
Buliba ha bu nze bu ekezeha, ni sona sisepe si nze si cimbauka. 
Kwa tunga hahulu mane kwa tiba ni malundu a matelele kaufela. 
Fahalimw'a malundu a matelele mezi a ekezeha ka butelele bwa mapeka a lishumi ku zwa fa lingo za malundu. 
Ze pila fafasi kamukana za shwa: linyunywani, lifolofolo ni libupiwa ze zamaya ka mba kaufela hamoho ni batu cwalo. 
Ze pila fafasi kaufela za shwa. 
Muñ'a Bupilo a felisa ze pila mwa lifasi kamukana, ku kopanyeleza ni batu, lifolofolo ni libupiwa ze zamaya ka mba, ni linyunywani cwalo. Ba ba si ka shwa feela ki Nuwe ni b'a n'a keni ni bona mwa sisepe. 
Mezi a ekezeha cwalo fafasi ka mazazi a mwanda ni mazazi a mashumi a ketalizoho.
Kono Mulimu a hupula Nuwe ni lifolofolo kaufela ni limunanu z'a n'a inzi ni zona mwa sisepe. Kih'a fukisa moya fafasi, mi mezi a kala ku wa. 
Mawelu-welu a mwa buliba bwa mawate ni masuba a kwahalimu a kwaleha. Pula ya yema kwahalimu. 
Mi mezi a zwelapili ku kala. A kalelela mwamulaho a mazazi a mwanda ka a mashumi a ketalizoho. 
Ka la bulishumi ka a supile mwa kweli ya busupa, sisepe sa t'o fuama fa Lilundu la Ararati. 
Mezi h'a nz'a kala, cwale ka lizazi la pili la kweli ya bulishumi, lingo za malundu za kala ku bonahala.
Hamulaho a mazazi a mashumi a mane, Nuwe a kwalula lihaulo. 
A zwisa liñwalala. La zwa mi la fufa-fufa li nze li potoloha ku fitela lifasi li oma. 
Cwale Nuwe a zwisa liiba kuli a bone kamba mezi s'a kalile. 
Kono kakuli mezi n'a si ka kalelela, liiba ha li si ka fumana hande malulelo. Cwale Nuwe a li swala, mi a li kutiseza mwa sisepe. 
A litela sunda mutumbi, kih'a li zwisa hape mwa sisepe. 
La y'o kuta manzibwana, mi Nuwe a fumana kuli li na ni litali le linca la kota ya olive mwa mulomo wa lona. Cwale a ziba kuli mezi n'a s'a kala. 
Nuwe a ina sunda hape, mi a zwisa liiba. Cwale foo la yelela.
Ka lizazi la pili la kweli ya pili, Nuwe ha s'a na ni lilimo ze mianda ye silezi ka si li siñwi, naha ne i se i omile. Ha s'a zwisize situwa fa sisepe, Nuwe a talima kwande, mi a bona kuli lifasi li omile. 
La bumashumi a mabeli ni a supile, kweli ya bubeli, naha i ne i se i omile luli.
Mulimu a li ku Nuwe: 
“U zwe mwa sisepe, wena ni musal'a hao, hamohocwalo ni bana ba hao ni basali ba bona. 
U kwalulele lifolofolo z'o na ni zona, linyunywani, limunanu ni libupiwa ze zamaya ka mba kamukana kuli li kone ku y'o zwala mi li tale lifasi kaufela.” 
Cwale Nuwe a zwa mwa sisepe ni musal'a hae, ni bana ba hae, ni basali ba bona. 
Lifolofolo kaufela, limunanu, linyunywani ni libupiwa ze zamaya ka mba kamukana, ni zona za zwa mwa sisepe ka mishobo ya zona.
Nuwe a yahela Muñ'a Bupilo katala. A nga i liñwi kwa lifolofolo ze kenile za mifuta-futa, ni kwa linyunywani, mi a li fitisa ku Mulimu ili mpo ye ciselizwe fa katala. 
Muñ'a Bupilo ha s'a utwile muunko o munde, kih'a ipulelela, a li, “Ha ni sa tola ni kuta lifasi hape kabakala likezo za mutu. Ni ziba kuli ku zwa nako y'a s'a li mwanana mihupulo ya hae i maswe. Ha ni sa tola ni sinya ze pila kaufela, sina mo ni ezelize ka nako ye.
“Lifasi ha li sa nze li li teñi,
  Mulimu a tohonolofaza Nuwe ni bana ba hae, mi a ba bulelela, a li, “Mu be ni bana ba bañata, kuli masika a mina a be kai ni kai mwa lifasi. 
Lifolofolo kaufela za fafasi, hamoho ni linyunywani, ni libupiwa kaufela ze zamaya ka mba, ni litapi, li ta mi saba. Kaufel'a zona li mwatas'a mina. 
Mu ce lifolofolo kaufela, hamohocwalo ni miloho. Zeo kamukana, ki zona lico za mina ze ni mi fa. 
 Kono ku na ni nto i liñwi ye mu sa lukeli ku ca. Ki nama ye sa na ni mali, kakuli ki mwa mali mo ku na ni bupilo. 
Haiba mutu a bulaya mutu yo muñwi, mutu yo ni ka mu atulela lifu. Ni ta bulaya folofolo ifi ni ifi ye ka mi bulaya, mi ni ta fa mulatu ku mutu ufi ni ufi ya ka bulaya mwanahabo. 
 Ya bulaya mutu kaufela ni yena u ta bulaiwa ki wahabo, kakuli mutu n'a ezizwe ka siswaniso sa Mulimu.
  “Cwale mu be ni bana ba bañata, kuli baikulu ba mina ba be ba bañata mi ba pile kai ni kai mwa lifasi.”
Mi Mulimu a li ku Nuwe ni kwa bana ba bae, 
“Utwa! Cwale ni iswala bulikani ni mina ni bana ba bana ba mina. 
Mi ni iswala bulikani hamohocwalo ni ze pila kaufela ze ne li inzi ni mina, ili linyunywani, limunanu, ni lifolofolo ze ne li zwile kaufela mwa sisepe. 
Ni iswala bulikani ni mina ka manzwi a. Ni sepisa kuli ha ni sa tola ni sinya hape ze pila kaufela ka muunda. Ha u sa na ku ba teñi o ta sinya lifasi.” 
Mi Mulimu a ekeza, a li, “Sisupo sa bulikani bo bu si na ku fela, bo ni iswala ni mina ni lifolofolo ze pila kamukana, ki se. 
Ni beya nambwamutalati wa ka mwa malu. U ta ba sisupo sa bulikani bwa ka ni lifasi. 
Ka nako ni nako malu a ka kwahela lifasi, mi kwa bonahala nambwamutalati ku ona. 
Ka linako zeo ni ta hupula se ni mi sepisize, mina ni lifolofolo kaufela, kuli muunda ha u sa na ku ba teñi o ka bulaya ze pila kamukana. 
Nambwamutalati h'a ta bonahala mwa malu, ni ta mu bona, mi ni ta hupula bulikani bo bu sa feli, bo ni isweli ni ze pila kaufela mwa lifasi.” 
Mi Mulimu a li ku Nuwe, “Se, ki sisupo sa sepiso ye ni eza ku ze pila mwa lifasi kamukana.”
Bana ba Nuwe ba ba zwile mwa sisepe ne li bo Sema, Kama ni Jafeta. Kama ki yena ndat'ahe Kanana. 
Batu ba balalu ba, ki bona bana ba Nuwe mi ki ku bona fo ku simuluhile batu ba ba talize lifasi kaufela.
Nuwe n'e li mulimi, mi ki yena mutu wa pili wa ku cala simu ya likota za veine. 
Ha s'a nwile waine, a kolwa, a tubula liapalo za hae kamukana, mi a lobala situtu mwa tende ya hae. 
Cwale Kama, ndat'ahe Kanana, h'a bona kuli ndat'ahe u inzi mapunu, a ya mi a y'o bulelela banabahabo ba babeli. 
Bo Sema ni Jafeta kiha ba nga kubo, ba ikwahela yona fa maheta mi ba y'o apesa ndat'a bona. Ne ba nze ba fulalezi hona cwalo kuli ba si ke ba mu bona a li mapunu. 
Nuwe ha s'a zwile mwa mandingwe a waine, a lemuha s'a mu ezize mwan'a hae wa ñomba. 
A li,
Mi hape a li,
Mulimu a atise Jafeta
Nuwe a pila lilimo ze mianda ye milalu ni mashumi a ketalizoho mwamulaho a muunda. 
Cwale a shwa a na ni lilimo ze mianda ye supile ka ye mibeli ni mashumi a ketalizoho.
Masika a bana ba Nuwe, bo Sema, Kama ni Jafeta, ili ba ba pepilwe mwamulaho wa muunda ki a.
Bana ba Jafeta ne li Gomere, Magogo, Madai, Javani, Tubali, Mesheki ni Tirasi. 
Bana ba Gomere ne li Ashikenazi, Rifati ni Togarema. 
Bana ba Javani ne li Elisha, Tareshishi, Kitimi ni Dodanimi. 
Ki ku bona ko ku simuluhile masika a n'a yahile fa minanga ni mwa lioli za mawate. Bao, ki bona ba lusika lwa Jafeta ba ba ne ba pila mwa mishobo i sili ni manaha a fapani, mi sitopa ni sitopa ne si bulela puo ya sona.
Bana ba Kama n'e li Kushi, Miziraimi, Puti ni Kanana. 
Bana ba Kushi ne li Seba, Havila, Sabita, Raama ni Sabiteka. Bana ba Raama ne li Sheba ni Dedani. 
Kushi n'a na ni mwana, ya n'a bizwa Nimirodi, ya bile ndwalume yo mutuna wa pili mwa lifasi. 
Hape ne li sizumi se situna hahulu fapil'a Mulimu, mi kikabakaleo batu ha ba ize, “Sizumi se situna ike Nimirodi.” 
U kalezi ku busa kwa Babele, ni Ereki, ni Akadi ili mabaka a mwa naha ya Shinari kaufel'a ona. 
H'a tuta mwa naha yeo ku ya mwa Siria a y'o yaha minzi ya Ninive ni Rehoboto ni Kala. 
A yaha ni Reseni o mwahal'a Ninive ni munzi o mutuna wa Kala.
Miziraimi a pepa batu ba Maludini, Maanamimi, Malehabimi, Manafutuhimi, 
Maputurusimi, Makafitorimi, ni Makasuluhimi, mi ki ku bona bao ko ku simuluhile Mafilisita.
Kanana a pepa mweli wa hae, yena Sidoni, ni Heti. 
A simulula Majebusi, Maamori, Magiregashi, 
Mahivi, Maariki, Masini, 
Maarevadi, Masemari ni Mahamati. Mwamulaho a bao kihona mishobo ya Makanana i hasana. 
I hasani ku fitela milulwani ya Makanana ye simuluha fa Sidoni ku liba kwa Gerari ku y'o fita kwa Gaza ni ku liba kwa Sodoma ni Gomora ni Adima ni Seboimi, mane ku y'o fita kwa Lasha. 
Ba, ki bona bana ba Kama, ba mishobo ni manaha a sili, ba ba bulela lipuo ze fapahana.
Sema, ya n'a li mushemi wa bana kaufela ba Hebere, mi hape ya n'a li muhulwan'a Jafeta, ni yena a pepa bana. 
Bana ba Sema n'e li Elami, Ashuri, Aripakasadi, Laudi ni Arami. 
Bana ba Arami n'e li Uzi, Huli, Geteri ni Masha. 
Aripakasadi a pepa Shela, mi Shela yena a pepa Hebere. 
Hebere a pepa bana ba babeli. Yo muñwi n'a bizwa Pelegi, kakuli ka nako ya hae batu ba lifasi ne ba kauhani. Libizo la munyan'a hae n'e li Joketani. 
Joketani a pepa Alimodadi, Shelefe, Hazaramaveti, Jera, 
Hadorami, Uzali, Dikali, 
Obali, Abimaele, Sheba, 
Ofire, Havilani, ni Jobabi. Bao kaufela n'e li bana ba Joketani. 
Naha mo ne ba yahile ne i kalela kwa Mesha, mane i y'o fita kwa malundu a Sefari a li kwa upa. 
Lo, ki lona lusika lwa Sema, lo lu ne lu pila ka limba ni manaha a fapani, ni lipuo li sili.
Ao kaufela ki ona masika a simuluhile ku Nuwe, ka limba ze kauhani, ni ka mishobo. Mwamulaho a muunda, mishobo kaufela ye li teñi mwa lifasi i simuluhile ku bona bana ba Nuwe bao.
Kwa simuluho, batu mwa lifasi kaufela ne ba bulela puo i liñwi, ni ku itusisa manzwi a swana. 
Ha ne ba nze ba ya kwa upa, ba t'o fita mwa libala le li mwa naha ya Shinari, mo ba til'o yaha. 
Kiha ba bulelisana, ba li, “A mu tahe! Lu lube litina, lu li cise hande.” Cwale ba eza litina, ze ba ka yaha ka zona, ni mufuta wa samende wa ku li kopanya hamoho. 
Mi ba li, “A lu ikaheleñi munzi o ta ba ni tawa ye telele, mane i y'o fita kwa lihalimu. Lu ikezeze libizo kuli lu si ke lwa hasanela mwa naha kamukana.”
Cwale Muñ'a Bupilo kih'a taha fafasi ku t'o bona munzi ni tawa ye ba yahile batu. 
A li, “Batu ba, ki batu ba li bañwi. Ba bulela puo i liñwi. A, ki ona makalelo feela a ze ba ta eza. Mwamulahonyana ba ka kona ku ikezeza sifi ni sifi se ba bata ku si eza. 
A lu ye kwateñi, lu y'o fapanya puo ya bona kuli ba si ke ba utwana.” 
Cwale Muñ'a Bupilo a ba hasanyeza mwa lifasi kaufela, mi ba tuhela ku yaha munzi. 
Munzi wo n'o bizwa Babele, kakuli ki fona f'a n'a fapahanyelize Muñ'a Bupilo lipuo za batu, mi a ba hasanyeza mwa lifasi kamukana.
Ba, ki bona ba lusika lwa Sema. Lilimo ze peli mwamulaho a muunda, Sema ha s'a na ni lilimo ze mwanda, a pepa mwana ya bizwa Aripakasadi. 
Mwamulaho a foo, a pila hape lilimo ze mianda i ketalizoho, mi a pepa bana ba bañwi ba bashimani ni basizana.
Aripakasadi ha s'a na ni lilimo ze mashumi a malalu ni ze ketalizoho, a pepa mwana ya bizwa Shela. 
Mwamulaho a foo, a pila hape lilimo ze mianda ye mine ni ze talu, mi a pepa ba bañwi bana ba bashimani ni basizana.
Shela ha s'a na ni lilimo ze mashumi a malalu, a pepa Hebere. 
Mwamulaho a foo, a pila lilimo ze mianda ye mine ni ze talu, mi a pepa bana ba bañwi ba bashimani ni basizana hape.
Hebere ha s'a na ni lilimo ze mashumi a malalu ni ze ne, a pepa Pelegi. 
Mwamulaho a foo, a pila hape lilimo ze mianda ye mine ni mashumi a malalu, mi a ba ni bana ba bañwi ba basizana ni bashimani.
Pelegi ha s'a na ni lilimo ze mashumi a malalu, a pepa Reu. 
Mwamulaho a foo, a pila hape lilimo ze mianda ye mibeli ni ze supile ka ze peli, mi a ba ni ba bañwi bana ba bashimani ni basizana.
Reu ha s'a na ni lilimo ze mashumi a malalu ka ze peli, a pepa Serugi. 
Mwamulaho a foo, a pila hape lilimo ze mianda ye mibeli ka ze supile, mi a ba ni bana ba bañwi ba bashimani ni basizana.
Serugi ha s'a na ni lilimo ze mashumi a malalu, a pepa Nakori. 
Mwamulaho a foo, a pila hape lilimo ze mianda ye mibeli, mi a ba ni bana ba bañwi ba bashimani ni basizana.
Nakori ha s'a na ni lilimo ze mashumi a mabeli ni ze supile ka ze peli, a pepa Tera. 
Mwamulaho a foo, a pila hape lilimo ze mwanda ni lishumi ka ze supile ni ze peli, mi a ba ni bana ba bañwi ba bashimani ni basizana.
Tera ha s'a na ni lilimo ze mashumi a supile, a pepa Abrame, Nakori ni Harani.
Lo, ki lona lusika lwa Tera. Tera ki yena ya n'a pepile Abrame, Nakori ni Harani. Harani yena a pepa Lota. 
A shwela mwa munzi wa habo, ili Ure wa mwa naha ya Kaladeya, ndat'ahe a nz'a sa pila. 
Abrame a nyala Sarai, mi Nakori a nyala Milika mwan'a Harani ya n'a li ndat'ahe Jisika. 
Sarai n'a si ka ba ni bana. N'e li muumba.
Tera a nga mwan'a hae Abrame, ni Lota muikulyae, ya n'a li mwan'a Harani, ni mukwenyan'a hae Sarai, musal'a Abrame. A zwa ni bona mwa Ure wa mwa Kaladeya, ku ya mwa naha ya Kanana. Ba ya, mane ba y'o fita mwa Harani, mi ba yaha mwateñi. 
Tera a shwela hona moo, a nz'a na ni lilimo ze mianda ye mibeli ni ze ketalizoho.
  Cwale Muñ'a Bupilo a li ku Abrame, “U tute mwa naha ya henu, u siye banabahenu, ni munzi wa ndat'aho, mi u ye mwa naha ye ni ta ku supeza yona. 
Ni ta atisa lusika lwa hao, mi lu ta ba sicaba se situna. Ni ta ku tohonolofaza, mi libizo la hao li ta tuma, mane li sebeliswe ha ku tohonolofazwa.
  “Ni ka tohonolofaza
Abrame ha s'a na ni lilimo ze mashumi a supile ka ze ketalizoho, a tuta mwa Harani mi a ya ni Lota sina Muñ'a Bupilo ha n'a mu bulelezi. 
Abrame a nga musal'a hae Sarai ni Lota mwan'a munyan'a hae, ni liluwo la bona kaufela hamohocwalo ni batanga ba bona kamukana ni ze ne ba na ni zona mwa Harani, mi ba funduka ku ya kwa naha ya Kanana.
Cwale Abrame a zamaya naha yeo mane a ba a t'o fita fa sibaka se si kenile sa munzi wa Sikemi, kwa kota ya oke ya More. Ka yona nako yeo, Makanana ne ba sa pila mwateñi. 
 Muñ'a Bupilo a iponahaza ku Abrame, mi a li ku yena, “Ye ki yona naha ye ni ka fa lusika lwa hao.” Hona foo, Abrame a yaha katala. A yahela Muñ'a Bupilo ya n'a iponahalize ku yena. 
Mwamulaho a zeo, a tutela kwa mboela kwa lilundu le li li kwa upa wa munzi wa Betele mi a y'o toma mafulo a hae mwahal'a Betele kwa wiko, ni Ai kwa upa. Ni hona fa sibaka seo, a yaha katala mi a lapela Muñ'a Bupilo. 
Kih'a tutela kwa mboela. A zamaya a nz'a toma mafulo, a libile kwa sibaka sa Negebe.
Kono ne ku si na lico mwa naha yeo, mi kakuli tala n'e li ye tuna, Abrame a zwelapili a ya kwa mboela, kwa Egepita, ku y'o pila kwateñi nakonyana. 
Ha n'a sa bata ku tula museto kuli a kene mwa Egepita, a li ku musal'a hae Sarai, “Bona, wena u musali yo munde. 
Ha ba ta ku bona, Maegepita ba ta li, ‘Ki musal'a Abrame yo.’ Ibehe ba ta ni bulaya kuli ba ikungele wena. 
 Cwalehe, u ba bulelele kuli u kaizel'a ka, mi kabakala hao, ba ta ni pilisa hande.” 
Ha s'a tulile museto ku kena mwa Egepita, Maegepita ba bona kuli musal'a hae n'e li yo munde hahulu. 
Manduna ba mu bona, mi ba y'o bulelela Faro ka za bunde bwa hae, mi Sarai a iswa kwa ndu ya hae. 
Kabakala hae, Faro a pilisa hande Abrame, mane a mu fa batanga ba banna ni ba basali, limbongolo za banna ni za basali, ni likamele.
Kono kakuli Faro n'a ngile Sarai, Muñ'a Bupilo a kenyeza Faro ni ba ndu ya hae matuku a maswe. 
Kiha s'a biza Abrame, mi a t'o mu buza, a li, “Kiñi s'o ni ezelize cwalo? Kikabakalañi ha n'o si ka ni bulelela kuli yo ki musal'a hao? 
Kiñi ha n'o ize ki kaizel'a hao, mane na ba na mu nga ku mu nyala? Ki yo musal'a hao. U mu nge, mi u zwe fa!” 
Faro kiha s'a laela batu ba hae ku nga Abrame ni musal'a hae ni za bona kamukana, mi ba ba zwisa mwa naha ya hae.
Abrame h'a zwa mwa Egepita a liba kwa mutulo, kwa sibaka sa Negebe, ni musal'a hae ni ze ba na ni zona kaufela. Lota a ya ni yena. 
Abrame n'e li mutu ya n'a fumile hahulu lingu, lipuli ni likomu, hamohocwalo ni silivela ni gauda. 
A tuta-tuta cwalo mwa mafulo. A zwa kwa Negebe ku sutelela kwa Betele, mwa mafulo a hae a pili, mwahal'a Betele ni Ai. 
Kih'a ya mwa sibaka kw'a n'a yahile katala, mi koo a y'o lapela Muñ'a Bupilo.
Lota, ya n'a zamaya ni Abrame, ni yena n'a na ni lingu, lipuli ni likomu, hamohocwalo ni batu b'a n'a zamaya ni bona. 
Ne ku si na mafulisezo hande ko ne ba ka fuliseza hamoho likomu za bona. Bubeli bwa bona ne ba na ni limunanu ze ñata hahulu. 
Cwale kwa ba ni lindwa mwahal'a balisana ba Abrame ni balisana ba Lota. Ka yona nako yeo, Makanana ni Maperizi ne ba sa yahile mwa naha moo.
Cwale Abrame kih'a li ku Lota, “Luna, lu mba i liñwi. Ha ku lukeli kuli lifapahano li n'o banga teñi mwahal'a balisana ba hao ni ba ka. 
A lu kauhane. Mwanesu, u iketelele sibaka s'o lata kaufela mwa naha mo. U ni siye. Ha u ya ka fa, na, ni ka ya kwale.”
  Lota cwale a talima kafa ni kafa, mi a bona kuli libala la Nuka ya Jordani, mane ku y'o fita kwa Zoari, sibaka seo kamukana ne si na ni mezi a mañata, sina simu ya Muñ'a Bupilo, kamba sina naha ya Egepita. Foo, Muñ'a Bupilo n'a si ka sinya kale minzi ya Sodoma ni Gomora. 
Lota kiha s'a iketela libala kaufela la Nuka ya Jordani, mi a tutela kwa neku la kwa upa. Batu ba babeli bao ba kauhana cwalo. 
Abrame a siyala mwa naha ya Kanana, mi Lota a y'o ina mwahal'a minzi ye mwa libala, a yaha mafulo kwatuko a Sodoma. 
A ina mwahal'a batu ba ba maswe, ba ba ne ba foseza Muñ'a Bupilo ka sibi sa bona.
Lota ha s'a ile, Muñ'a Bupilo a li ku Abrame, “Ku zwa hona f'o yemi foo, u talime ka tokomelo mwa maneku kaufela. 
 Ni ta ku fa, wena ni baikulu ba hao, naha y'o bona yeo kaufela, mi i ta ba ya hao kuya kuile. 
Ni ka ku fa baikulu ba bañata. I ta ba buñata bo bu si ke bwa kona ku baliwa ki mutu konji ya kona ku bala liluli la lifasi. 
Cwale u itukise, mi u potolohe naha yeo kaufela, kakuli ni ta ku fa yona kamukana.” 
Abrame kiha s'a tuta foo, mi a y'o yaha fakaufi ni likota za Mamare kwa Heberoni, mi koo a y'o yahela Muñ'a Bupilo katala.
Amarafele n'a li mulena wa Shinari, Arioki mulena wa Elasari, Kedorelaomere mulena wa Elami, ni Tidali mulena wa Goimi. 
Malena bao ba lumelelana ku y'o lwanisa malena ba ketalizoho, ili Bera mulena wa Sodoma, Birisha mulena wa Gomora, Shinabi mulena wa Adima, Shemebere mulena wa Zeboimi ni mulena wa Bela kamba Zoari. 
Malena bao ba ketalizoho ba lumelelana ku kopanya limpi za bona mwa Libala la Sidimi, le li se li fetuhile Liwate la Lizwai kacenu. 
Ne ba zamaisizwe ki Kedorelaomere ka lilimo ze lishumi ka ze peli, kono mwahal'a silimo sa bulishumi ka ze talu ba mu fetuhela. 
Ka silimo sa bulishumi ka ze ne, Kedorelaomere ni ba ba ne ba lumelelani ni yena ba tisa limpi za bona, mi ba tula Marefaimi mwa Ashiteroti-Karnaimi ni Mazusini mwa Hami, ni Maemimi mwa Shave-Kiryataimi. 
Ba tula ni Mahori mwa malundu a Seiri, mane ku y'o fita kwa Parani kwa makalelo a lihalaupa. 
Cwale ba kuta, mi ba t'o fita kwa Kadeshi kapa Liwelu-welu la Katulo, mi ba tula naha kaufela ya Maameleke, hamohocwalo ni ya Maamori ba ba ne ba pila mwa Hazazoni-Tamare.
Cwale malena ba Sodoma, Gomora, Adima, Zeboimi ni Bela ba tisa limpi za bona ku t'o lwanela mwa Libala la Sidimi. 
Ba t'o lwanisa Kedorelaomere wa kwa Elami, Tidali wa kwa Goimi, Amarafele wa kwa Shinari, ni Arioki wa kwa Elasari. Cwale malena ba bane ba lwanisa ba ketalizoho. 
Libala la Sidimi kaufela ne li tezi misima ya tala, mi malena ba Sodoma ni Gomora, ha ba lika ku saba ndwa, ba wela mwateñi. Ba bañwi ba y'o pilela mwa malundu. 
Malena ba bane bao, ba nga lika kamukana ze n'e li mwa Sodoma ni Gomora, hamohocwalo ni lico, mi ba ikela. 
Ba ngelela ni Lota, mwan'a munyan'a Abrame, ni z'a n'a na ni zona kamukana, kakuli n'a pila mwa Sodoma.
Kono mutu ya n'a bandukile a taha, mi a t'o bulelela Abrame wa Muheberu taba yeo. N'a pila fakaufi ni likota za Mamare wa Muamori, ya n'a li mwanahabo Eshikoli ni Anere. Bao n'e li balikani ba Abrame. 
Abrame ha s'a utwile kuli mwanahabo u swelwi, a biza batu ba hae ba ba sepahala, ili ba mianda ye milalu ni ba lishumi ka ba supile ni a li muñwi hamoho, mi ba latelela malena bao, mane ba y'o fita kwa Dani. 
Koo, Abrame ni batu ba hae ba kauhanya mwa litopa, ba ba lwanisa busihu, mi ba ba tula. Ba ba lelekisa, mane ba y'o ba fitisa kwa Hoba, ili kwa mutulo wa Damaseka. 
Ba amuha lika za bona ze ne hapilwe kaufela. Abrame kih'a kuta ni Lota ni za hae kamukana, hamohocwalo ni basali ni batu ba bañwi.
Abrame ha s'a kutile, a sin'o tula Kedorelaomere ni malena b'a n'a kopani ni bona, mulena wa Sodoma a y'o mu katanyeza mwa Libala la Shave le li bizwa hape Libala la Mulena. 
 Melekisedeke ya n'a li mulena wa Salema ni muprisita wa Mulimu, Muambakani ya Pahami, a tiseza Abrame buhobe ni waine. 
A mu tohonolofaza ka manzwi a, a li,
Ku lumbekwe Mulimu,
Cwale, mulena wa Sodoma a li ku Abrame, “U ipulukele z'o il'o hapa kaufela, kono u ni kutiseze batu ba ka, kamukan'a bona.” 
Abrame kiha s'a mu alaba, a li, “Ni konka ka Muñ'a Bupilo, Mulimu Muambakani ya Pahami, ya ezize lihalimu ni lifasi! 
Ha ni na ku nga sifi ni sifi s'e li sa hao, nihaili bwanda, kamba kahala ka ku tamisa makatulo a hao, kuli u si ke wa bulela ni kamuta kuli, ‘Ki na ya fumisize Abrame.’ 
Ha ku na se ni ka ikungela. Ni ta amuhela feela se ba itusisize batu ba ka, ni kabelo ya balikani ba ka. Bo Anere, Eshikoli ni Mamare, bao, bona ba ta nga kabelo ya bona.”
Zeo ha li se li felile, Abrame a bona pono, mi a utwa Muñ'a Bupilo a bulela ni yena, a li,
Kono Abrame a li, “Muñ'a Bupilo, Mulimu wa ka, na, ha ni na bana. Cwalehe, u ta ni fa cwañi mupuzo? Shwana wa ka feela ki Eliezere wa mwa Damaseka. 
Ha u si ka ni fa bana, mi yo muñwi wa batanga ba ka ki yena ya ka ca lifa la ka.”
Kih'a utwa Muñ'a Bupilo a bulela hape, a li, “Mutanga yo, h'a na ku ca lifa la hao. Mwan'a hao kasibili ki yena ya ta ba shwana wa hao.” 
 Mun'a Bupilo a mu isa fande, mi a li, “Talima kwahalimu, mi u bale linaleli haiba u ka kona. Lusika lwa hao lu ta swana ni zona kwa buñata.”
  Abrame a lumela kuli s'a n'a bulezi Muñ'a Bupilo ki niti, mi Muñ'a Bupilo a mu nga kuli u lukile kabakala tumelo ya hae.
Cwale Muñ'a Bupilo a li ku yena, “Ki na ya ku zwisize mwa Ure wa Kaladeya, ili kuli ni t'o ku fa naha ye, i be ya hao.”
Kono Abrame a li, “Muñ'a Bupilo, Mulimu wa ka, ni ta ziba cwañi kuli i ta ba ya ka?”
A mu alaba, a li, “U ni tiseze nkomwana ya sitole ya lilimo ze talu, ni puli ya lilimo ze talu, ni poho ya ngu ya lilimo ze talu, liiba ni nkwilimba.” 
Abrame a tisa limunanu zeo kaufela ku Mulimu, a li puma fahali, mi a beya likalulo zeo mwa mikoloko ye mibeli ka ku likanelela. Kono linyunywani h'a si ka li puma. 
Manoñu a taha fa nama, kono a a leleka.
  Lizazi ha li se li likela, Abrame a lobala, mi a tahelwa ki sabo ye tuna kwa buloko. 
 Muñ'a Bupilo a li ku yena, “U zibe kuli lusika lwa hao lu ta y'o ba baenyi mwa naha i sili, mi koo ba ka y'o luiwa ni ku nyandiswa lilimo ze mianda ye mine. 
 Kono sicaba se si ka ba eza cwalo ni ka si fa mulatu, mi bona ba ta nga tutu ye ñata ha ba ka zwa mwa naha yeo. 
Haili wena, u ta pila nako ye telele hahulu. U s'o supezi hahulu kihona u ta shwa ka kozo, ni ku bulukiwa. 
Ku ta fela masika a malalu, mi mwa lusika lwa bune baikulu ba hao ba ta kutela kwanu, kakuli ni ta leleka Maamori, feela bumaswe bwa bona ha bu se bu ekezehile, mi se ba lukela ku utwiswa butuku.”
Lizazi ha li se li likezi, mi ku se ku na ni lififi, honafo kwa bonahala mulilo o ye tunya musi ni lumonyi lo lu tuka, ze fita mwahal'a libindi za lifolofolo zeo. 
 Ka lona lizazi leo Muñ'a Bupilo a iswala bulikani ni Abrame, a li, “Ni sepisa ku fa lusika lwa hao naha ye, ku kalela kwa nuka ye eza museto ni Egepita, mane ku y'o fita kwa nuka ye tuna ya Yuferati, 
ili linaha za Makeni, Makenizi ni Makadamoni, 
Mahiti, Maperizi, ni ya Marefaimi 
hamohocwalo ni naha ya Maamori, ya Makanana, ya Magiriashi ni ya Majebusi.”
Sarai, musal'a Abrame, n'a si ka pepa bana. Kono na na ni mutanga wa musali wa Muegepita, ya n'a bizwa Hagare. 
Sarai kih'a li ku Abrame, munn'a hae, “Bona, Muñ'a Bupilo h'a si ka ni fa lupepo. Kiñi ha u sa kopani ni mutang'a ka yo? Mwendi n'a ka ni pepela mwana.” Abrame a lumela. 
Cwale Sarai a nga Hagare, mutang'a hae wa Muegepita, mi a mu fa Abrame kuli a mu nyale. Taba ye ya ezahala Abrame ha s'a pilile lilimo ze lishumi mwa Kanana. 
Abrame ha s'a zibile Hagare, mutanga yo a itwala. Mi Hagare ha s'a boni kuli u itwezi, a kala ku ikuhumusa ni ku nyaziseza Sarai.
Sarai kiha s'a li ku Abrame, “Ki mulatu wa hao Hagare h'a ni nyaziseza. Na kasibili ni ku file mutang'a ka, mi haisali a bona kuli u s'a itwezi, s'a kala ku ni nyaziseza. Cwalehe, Muñ'a Bupilo a ikatulele ya fosize mwahal'a luna kuli ki mañi?”
Abrame a alaba, a li, “Ku lukile, ki mutang'a hao, mi hape u laulwa ki wena. U ikezeze m'o latela ku yena.” Cwale Sarai a mu nyandisa, mane Hagare a ba a toba.
Lingeloi la Muñ'a Bupilo la katana ni yena mwa lihalaupa, kwatuko a lisima le li mwa nzila ye liba kwa Shuri. 
La li ku yena, “Hagare, mutang'a Sarai, u zwa kai mi hape u ya kai?”
Lingeloi la li, “Kutela ku yena, mi u y'o ipeya kwatas'a hae.” 
Cwale la zwelapili, la li, “Ni ta ku fa baikulu ba bañata ba ba si ke ba konwa ku balwa. 
U tuha u pepa mwana wa mushimani ya ta bizwa Ishimaele, kakuli Muñ'a Bupilo u utwile sililo sa manyando a hao. 
Kono mwan'a hao u ta pila sina mbongolo ye si ka tapiswa. U ka toyana ni batu kamukana, mi ni bona batu ba ka mu toya. U ta pila kwahule ni banabahabo kaufela.”
Hagare a ipuza, a li, “Kana luli ye ni boni fa, ki ya ni bona, nji?” Cwale kih'a biza Muñ'a Bupilo ka libizo, a li, “Wena, u Mulimu ya ni bona.” 
Kikabakaleo batu ha ba biza lisima le li mwahal'a Kadeshi ni Beredi, Lisima la Ya Pila ya ni bona.
  Hagare a pepela Abrame mwana wa mushimani, mi a mu biza Ishimaele. 
Abrame n'a s'a na ni lilimo ze mashumi a supile ka li li liñwi ni ze silezi.
Abrame ha n'a s'a na ni lilimo ze mashumi a supile ka a mabeli ni ze supile ka ze peli, Mun'a Bupilo a iponahaza ku yena, mi a li, “Ki na Mulimu ya Maata Kaufela. U be ya lukile mwa bupilo bwa bao kamukana kuli u si ke wa nyazahala. 
Ni ta iswala bulikani ni wena, mi ni ta atisa baikulu ba hao.” 
Abrame kih'a kubama, a inamezi fafasi, mi Mulimu a li, 
“Bulikani bo ni ka iswala ni wena ki bo. Ni sepisa kuli u ta ba mushemi wa mishobo ye miñata. 
 Ha u sa li Abrame, kono u ta bizwa Abrahama. Libizo le, ki lona le li ta ba la hao, kakuli ni ku eza mushemi wa mishobo ye miñata. 
Ni ta ku fa lusika lo luñata mi ba bañwi ku bona i ta ba malena. Lusika lwa hao lu ta ata mane ba be mishobo-shobo.
  “Ni ta buluka sepiso ya ka ku wena ni kwa baikulu ba hao mwa masika a sa taha, ili bulikani bo bu si na ku fela. Ni ta ba Mulimu wa hao ni Mulimu wa baikulu ba hao. 
 Ni ta ku fa, wena ni baikulu ba hao, naha ye y'o li muenyi ku yona nako ye. Naha kaufela ya Kanana i ta ba ya mina kuya kuile, mi ni ta ba Mulimu wa mina.”
Mulimu hape a li ku Abrahama, “Ni wena hape u swanezi ku lumela ku buluka bulikani bwa ka, wena ni baikulu ba hao mwa masika a sa taha. 
 Se mu swanezi ku itama ka sona, wena ni baikulu ba hao, ki se. Munna kamukana ku mina u swanezi ku ya kwa mupato. 
Ku ya kwa mupato i ta ba poniso ya kuli ku na ni bulikani mwahal'a mina ni na. 
Ku zwa cwale ni kuya kuile mu swanezi ku sehulula matalo a bana ba mina ba bashimani kamukana, ha ba se ba na ni mazazi a supile ka li li liñwi a ku pepwa. Ku ta ba cwalo ni kwa batanga ba ba pepezwi ku mina, kapa be mu lekile kwa bazwahule. 
Yo muñwi ni yo muñwi u swanezi ku ya kwa mupato, mi seo i ta ba sona sisupo fa mibili ya mina, ku bonisa kuli bulikani bwa ka ni mina ha bu na ku fela. 
Munna ya si ka ya kwa mupato, u ta zwiswa kwa batu bahabo, kakuli h'a si ka buluka bulikani ni na.”
Mi Mulimu a li ku Abrahama, “Cwale ni musal'a hao, u si ke wa mu biza Sarai. Libizo la hae cwale ki Sara. 
Ni ta mu tohonolofaza, mi u ta ku pepela mwana wa mushimani. Ni ta mu fuyaula, mi u ta ba m'ahe macaba, mi kwa baikulu ba hae ku ta ba ni malena.”
Abrahama a kubama, a inamezi fafasi, kono h'a hupula, a kala ku seha, a li, “Kana mutu a ka pepa mwana ha s'a fitile fa lilimo ze mwanda? Ni yena Sara, kana a ka ba ni mwana a nz'a na ni lilimo ze mashumi a supile ka a mabeli?” 
Kih'a li ku Mulimu, “Ni kupa kuli u sileleze Ishimaele, mi u mu buluke, a pile hande.”
Kono Mulimu a li, “U fosize. Musal'a hao Sara u ta ku pepela mushimani, mi u ta mu biza Isaka. Ni ta buluka bulikani bwa ka ni yena ni baikulu ba hae. Ki bulikani bo bu si na ku fela. 
U ni kupile ku babalela Ishimaele, mi se ni ta eza ki se. Ni ta mu tohonolofaza ni ku mu fa bana ni baikulu ba bañata. U ta pepa bana ba malena ba lishumi ka ba babeli, mi ni ta atisa baikulu ba hae. 
Ni ta buluka bulikani bwa ka ni mwan'a hao Isaka, ya ta pepwa ki Sara isaho, ka yona nako ye.” 
Mulimu ha s'a felize ku bulela ni Abrahama, a mu siya mi a kutela kwa lihalimu.
Ka lona lizazi leo, Abrahama a isa mwan'a hae Ishimaele kwa mupato hamoho ni batanga ba hae kamukana, ba ba ne ba pepezwi ku yena ni b'a n'a sa z'o leka. Banna kaufela mwa munzi wa hae ba ya, sina mw'a n'a mu bulelezi Mulimu. 
Abrahama h'a ya kwa mupato n'a na ni lilimo ze mashumi a supile ka a mabeli ni ze supile ka ze peli. 
Mwan'a hae Ishimaele n'a na ni ze lishumi ka ze talu. 
Ba ya hamoho. Bubeli bwa bona ba ya kwa mupato zazi li li liñwi. 
Ba ya hamohocwalo ni batanga ba hae kamukana.
Muñ'a Bupilo a iponahaza ku Abrahama kwa likota za Mamare. Ka nako ya ku cisa hahulu kwa lizazi, Abrahama n'a inzi kwatuko a munyako wa tende ya hae. 
 H'a inuka, a bona batu ba balalu ba yemi hona foo. A sa ba bona feela, a nanuha fa munyako wa tende, mi a matela ku bona ku y'o ba katanyeza. H'a nz'a kubami, a inamezi fafasi. 
A li ku bona, “Malen'a ka, haiba mu ni utwela butuku, mu si ke mwa fitelela mu si ka pumula hanyinyani. Na, ni mutang'a mina. 
Ni sa mi tiseza mezi a ku tapa kwa mahutu. Mu pumule hanyinyani mwatas'a kota ye. 
Ni ka mi tiseza lico ze ka mi tiisa ha mu zwelapili mwa musipili wa mina. Mu tile ku na, cwale ni itukiselize ku mi tusa.”
Abrahama kih'a akufela mwa tende, mi a y'o li ku Sara, “Akufa, u nge bupi bo bunde, bo buñatanyana, bo bu nekile hande, mi u lukise buhobe.” 
Cwale a matela kwa mulaka, a y'o taba nkomwana ye nunile, mi a i fa mutanga kuli a i apehe kapili. 
Kiha s'a nga mafi, muzilili ni nama, mi a li tiseza baenyi. Ha ne ba sa ca, a t'o yema kwatuko a bona, kwatas'a kota.
Kiha ba mu buza, ba li, “Musal'a hao Sara u kai?”
  Yo muñwi wa baenyi a li, “Ni ku sepisa kuli ka yona nako ye silimo se si taha, musal'a hao Sara u ta ba ni mwana wa mushimani, mi ni ta kutela kwanu ka yona nako yeo.”
Abrahama ni Sara ne ba se ba supezi hahulu, mane Sara n'a s'a fulile kale. 
 Hona fo Sara a sehela mwa pilu, a li, “Cwale na kuli ni pepe mwa bucembele bwa ka bo! Kana ni sa nahanelwa ku tabela ze cwalo, nji? Hape ni mun'a ka s'a supezi!”
Cwale Muñ'a Bupilo a buza Abrahama, a li, “Sara u sehiswa kiñi, hape u bulela cwañi, ha li, ‘Kana luli ni ka ba ni mwana, na, mucembele ya cwana?’ 
 Kana ku Muñ'a Bupilo ku na ni se si pala, na? Ka nako ye lukela, ili mwa kweli ya busupa ni ze peli, ni ta kutela ku wena, mi ka yona nako yeo, Sara u ta ba ni mwana.”
Kakuli Sara n'a saba, kiha sa latula, a li, “Ha ni si ka seha.”
Batu bao kiha ba funduka, mi ba ya mwa sibaka mo ne ba ka bona hande munzi wa Sodoma, mi Abrahama a ba sindeketa. 
Cwale Muñ'a Bupilo a hupula mwa pilu, a li, “Ha ni na ku patela Abrahama se ni y'o eza. 
Lusika lwa hae, lu ta ba sicaba se situna, se si maata, mi mafasi kamukana a ta kupa ku fuyaulwa sina yena. 
Ni mu ketezi kuli a kone ku laela bana ba hae ni lusika lwa hae lo lu sa taha, kuli ba mamele milao ya ka, ba eze likezo ze nde ze lukile. Cwalehe, kihona ni ka mu ezeza ze ni mu sepisize kaufela.”
Muñ'a Bupilo kih'a li, “Ku na ni milatu ye maswe hahulu ye tamelezwa Sodoma ni Gomora, mi sibi sa yona ki se situna hahulu. 
Ni swanezi ku ya kwateñi ni y'o bona haiba ze ni utwa ki niti. Ni ta y'o iponela zona.”
Cwale batu bao ba zwelapili ba libile kwa Sodoma, kono Muñ'a Bupilo a siyala ni Abrahama. 
Abrahama a sutelela ku yena mi a mu buza, a li, “Kikuli luli u hupula ku bulaelela ba ba si na mulatu hamoho ni ba ba fosize, nji? 
Haiba ku na ni batu ba mashumi a ketalizoho ba ba lukile mwa munzi mo, kikuli u ta u sinya, na? Kana ha u na ku u tuhela ili ku pilisa ba mashumi a ketalizoho bao? 
Kaniti ha u na ku bulaya batu ba ba lukile hamoho ni ba ba maswe. Fo ha ku konahali! Ha u na ku eza taba ye cwalo! Ha ku ka ba cwalo, ba ba lukile se ba ka atulwa sina ba ba maswe. Cwalo hape ha ku konahali. Muatuli wa lifasi kaufela u na ni ku eza ka ku luka.”
Muñ'a Bupilo a alaba, a li, “Haiba ni ka fumana ba mashumi a ketalizoho ba ba lukile mwa Sodoma, ni ta swalela munzi kaufela kabakala bona bao.”
Abrahama a bulela hape, a li, “Muñ'a ka, u ni swalele ka toho-tata ya ka ha ni sa zwelapili ku bulela ni wena. Na, ni mutu feela, mi ha ni na tukelo ya ku bulela se siñwi. 
Kono haiba ku ka ba ni batu ba mashumi a mane ni ba ketalizoho feela ba ba lukile bo? Kana u ta sinya munzi kaufela kakuli ku tokwahala ba ketalizoho ku eza mashumi a ketalizoho?”
Abrahama a bulela hape, a li, “Ha ku ka ba ni ba mashumi a mane feela bo?”
Abrahama a li, “Mulen'a ka, u si ke wa nyema, ni sa bulela hape. Ku ka ba cwañi haiba ku na ni ba mashumi a malalu feela?”
Abrahama a li, “Muñ'a ka, u ni swalele ka litahatata la ka ha ni sa zwelapili cwalo ni nze ni bulela ni wena, Mulena. Ha ne ku ka fumaneha feela ba mashumi a mabeli, bo?”
Abrahama a li, “Muñ'a ka, u si ke wa ni nyemela, ni sa bulela hañwi feela. Haiba ku fumaneha ba lishumi feela, bo?”
Ha s'a felize ku bulela ni Abrahama, Mun'a Bupilo a ikela, mi ni yena Abrahama a kutela kwa ndu ya hae.
Mangeloi a mabeli ao h'a t'o kena mwa Sodoma ka swalala, Lota n'a inzi kwa munyako wa munzi, ko ne ba kopanelanga batu. A s'a ba bona feela, Lota a yema, mi a y'o ba katanyeza. A kubama fapil'a bona, a nz'a inamezi fafasi. 
A li, “Malen'a ka, a mu fapuhele kwa ndu ya ka, na mutang'a mina, mu y'o tapa kwa mahutu ni ku y'o pumulela kwateñi busihu bo. Mu ta zwelapili mwa musipili wa mina ha bu se bu sile.”
Kono a tundamena ku ba kupa, mane kwa mafelelezo ba lumela ku ya ni yena kwa ndu ya hae. Lota a ba lukiseza sinkwa se si si na mumela, mi ba lalela.
Baenyi ba si ka lobala kale, batu ba mwa Sodoma ba taha, ba t'o potoloha ndu ya Lota. Batu ba mwa hae kaufela ne ba li teñi, ba bahulu ni ba banyinyani. 
 Ba bizeza Lota fande, mi ba mu buza, ba li, “Ba kai banna ba ba tibelezi ku wena busihu bo? Ba zwiseze kwanu kuli lu t'o lobala ni bona.”
Lota a zwela kwande mi ha s'a zwile, a kwala. 
A li ku bona, “Balikani, na mi kupa, mu si ke mwa eza nto ye maswe cwalo! 
A mu bone, ni na ni bana ba babeli mo, ba balyanjo. Ni mi zwiseze bona, mi mu eze mo mu latela ku bona. Kono haili ka banna ba, mu si ke mwa eza se siñwi ku bona, kakuli ki baenyi ba ka, mi ni swanezi ku ba sileleza.”
Kono ba li, “Zwa mwa nzila, muzwahule-tuwe! U mañi, wena, kuli u lu bulelele se lu swanezi ku eza? Zwa mwa nzila! Lu ka swana lwa ku eza maswe ku fita mo ne lu ka ba ezeza.” Ba kasheza Lota kwamulaho, mi ba sutelela kuli ba t'o loba sikwalo. 
Kono banna bao ba babeli ba ba mwahali ba zwela fande, mi ba hohela Lota mwa ndu. Kiha ba kwala kwa munyako. 
 Cwale ba foufaza batu kaufela ba ba ne ba li fande, mane ba palelwa nihaili ku fumana munyako.
Banna ba babeli bao ba buza Lota, ba li, “Kikuli u sa na ni bahenu mwa hae mo, nji? U nge bana ba hao ba bashimani ni ba basizana, ni bahenu kaufela ba ba mwa munzi mo, mi u ba zwise mwateñi. 
Lu til'o sinya sibaka se. Muñ'a Bupilo u boni bumaswe bo ba tamelezwa batu ba, kih'a lu lumile ku t'o sinya munzi wa Sodoma.”
Cwale Lota a ya kwa makwenyan'a hae, ba ba ne ba bata ku nyala bana ba hae, mi a li, “Mu akufe, mu zwe mwa hae mo, kakuli Muñ'a Bupilo u bata ku sinya sibaka se.” Kono ba hupula kuli n'a eza lishea feela.
Ha ku patalala, mangeloi a lika ku pakisisa Lota ka ku mu bulelela kuli, “Akufa! U nge musal'a hao ni bana ba hao ba basizana ba babeli, mi mu zwe, kuli mu si ke mwa shwa ha ku sinyeha munzi wo.” 
 Lota a lika-lika. Kono nihakulicwalo Muñ'a Bupilo a mu shwela makeke. Kabakaleo batu ba babeli bao, ba mu nga ni musal'a hae ni bana ba bona ba babeli ba basizana, ba ba swala kwa mazoho ku ba zwiseza kwa mandamino ko ba il'o ba siya. 
Ha ba se ba ba zwisize mwa munzi, le liñwi la mangeloi la li ku bona, “Mu ipilise ka lubilo! Mu si ke mwa itemuna. Hape mu si ke mwa yema mwa libala. Mu matele feela kwa malundu, kuli mu si ke mwa shwa.”
Kono Lota a alaba, a li, “Batili, ku si ke kwa ba cwalo, malen'a ka. 
Mwa bona, mu ni ezize ka sishemo se situna, mi ki ka musa wa mina ha mu ni pilisize. Kono cwale kwa malundu ki kwahule hahulu. Ziezi i ta ni fumana, mi ni ta shwa ni si ka y'o fita kale kwateñi. 
Mwa bona kanzinyana kale? Ka fakaufi, mi na kona ku y'o fita kale kwateñi. Ni ye kwateñi. Ni mina mwa ka bona kuli ki ka kanyinyani. Mi koo ni ta pila.”
Lingeloi la alaba, la li, “Fo na lumela. Ha ni na ku sinya munzi wani. 
Akufa! U mate! Ha ni na ku eza se siñwi, konji ha u s'o fitile kwateñi.”
Lizazi ha li pazula, Lota n'a s'a fitile kwa Zoari. 
 Muñ'a Bupilo kih'a nelisa mufuse o cisa mwa Sodoma ni Gomora. 
A sinya minzi yeo ni libala kaufela hamohocwalo ni batu ba mwateñi, ni limela kamukana. 
 Kono musal'a Lota a itemuna, mi kiha s'a fetuha nalumbwa wa lizwai.
Habusa, i sa li kakusasana, Abrahama a akufela kwa sibaka kw'a n'a yemi fapil'a Muñ'a Bupilo. 
A talima kwa Sodoma ni Gomora, ni libala kamukana, mi a bona musi feela o zwa fafasi, inge musi o zwa fa liyonga le lituna. 
Kono Mulimu h'a sinya minzi ye mwa libala, a hupula Abrahama, mi a lumelela Lota ku banduka kwa kozi yeo.
Kakuli Lota n'a saba ku ina mwa Zoari, yena ni bana ba bae ba basizana ba babeli ba tutela kwa malundu, mi ba y'o pila mwa misima ya mwa macwe. 
Mwan'a Lota yo muhulu wa kalibe a li ku munyan'a hae, “Wa bona, ndat'a luna s'a supala, mi ha ku na munna ya siyezi mwa lifasi kaufela ya ka lu nyala, kuli lu fumane bana ka ona mukwa wo wa kamita. 
A lu mu nwise waine, a kolwe, mi ha s'a kozwi lu kopane ni yena kuli lu fumane bana ka ndat'a luna.” 
Lona lizazi leo busihu, ba mu nwisa waine. Yo muhulu a y'o kopana ni ndat'ahe, yena a sa zibi se siñwi kakuli n'a kozwi.
Habusa, yo muhulu a li ku munyan'a hae, “Busihu bwa maabani ni kopani ni ndat'a luna. Cwale ni kacenu hape lu mu nwise kuli ni wena u eze sina na, ili kuli bubeli bwa luna lu fumane bana ka ndat'a luna.” 
Cwale, bona busihu bo hape ba mu nwisa, mi yo munyinyani a y'o kopana ni yena. Ni hona hape h'a na s'a zibile kakuli n'a kozwi. 
Kamukwaocwalo, bana ba Lota mwa bubeli bwa bona ba itwaliswa ki ndat'a bona. 
Yo muhulu a pepa mushimani, mi a mu beya libizo la Moabi. Ki yena ya simuluzi Mamoabi ba kacenu. 
Yo munyinyani ni yena a pepa mushimani, mi a mu beya libizo la Beni-Ami, mi ki ku yena fo ku simuluha Maamoni ba kacenu.
Abrahama a zwa mwa Mamare, mi a tutela mwa naha ya Negebe, mi a y'o yaha mwahal'a Kadeshi ni Shuri. N'a pila mwa Gerari. 
 Mwateñi n'a ize musal'a hae Sara ki kaizel'a hae. Cwalehe, Abimeleke mulena wa Gerari a y'o nga Sara, a mu tisa ku yena. 
Ka bona busihu bo, Mulimu a iponahaza ku yena kwa buloko, mi a li, “U ta shwa kakuli Sara ki musali ya nyezwi.”
Kono Abimeleke n'a si ka kena kwa likubo za hae kale. Kih'a li, “Mulena, kana u ta bulaya mutu ya si ka fosa? 
Abrahama u ize, ‘Ki kaizel'a ka,’ mi ni yena kasibili u ize, ‘Ki muhulwan'a ka.’ Ni ezize cwalo ka lizwalo le li lukuluhile, mi ha ni si ka fosa.”
Mulimu a mu alaba, i sa li kwa buloko, a li, “Ee, na ziba kuli u ezize cwalo u nz'o lukuluhile mwa pilu. Kikabakaleo ha ni ku silelelize kwa ku ni fozeza ka ku sa mu swala. 
Kono cwale, kutiseza musali yo ku munn'a hae. Ki mupolofita. U ta ku lapelela kuli u si ke wa shwa. Kono, ha u sa mu kutisi, na ku lemusa kuli u ta shwa, wena ni lubasi lwa hao kaufela.”
Habusa, i sa li kakusasa, Abimeleke a biza batanga ba hae kamukana, a ba taluseza lika zeo kaufela, mi ba saba hahulu. 
Abimeleke kiha s'a biza Abrahama mi a mu buza, a li, “U lu ezize cwañi? Kanti se ni ku foselize ki sika mañi kuli mane u be u ni kenye mwa ziezi-tuna yeo, na, ni mubuso wa ka? Ha ku na mutu ni yo mukana ya n'a ka eza s'o ezize wena. 
Kiñi ha u ezize cwalo?”
Abrahama a alaba, a li, “Ne ni hupula kuli kwanu ha ku na ya saba katulo ya Mulimu, ni kuli ba ka ni bulaya, mi ba ikungele musal'a ka. 
Ki kaizel'a ka luli. Ki mwan'a bo ndate, kono bo m'ahe ki ba sili. Kiha ni mu nyezi. 
Cwale Mulimu ha s'a ni zwisa haesu ku ni lumela mwa manaha a sili, ni mu bulelezi, ni ize, ‘U kona ku bonahalisa busepahali bwa hao ku na ka ku n'o bulelanga ko lu ka ya kaufela, kuli ni muhulwan'a hao.’ ”
Cwale Abimeleke kiha s'a kutiseza Sara ku Abrahama munn'a hae, mi i sa li hona fo, a mu fa hape ni lingu, likomu ni batanga. 
A li ku Abrahama, “Naha ya ka kamukana ki ye. U ikahele k'o lata kaufela.” 
Ku Sara a li, “Ni fa muhulwan'a hao muwaya-waya wa silivela o eza sikiti, ili sisupo ku b'o ina ni bona kaufela kuli ha u na mulatu. Mutu kamukana u ta ziba kuli ha ku na s'o fosize.”
Cwale Abrahama a lapelela Abimeleke, mi Mulimu a mu folisa. A folisa cwalo ni musal'a hae, hamoho ni batanga ba hae ba basali, mi ba kala ku pepa. 
Mulena n'a kwalile lupepo lwa basali kamukana ba ba mwa ndu ya Abimeleke, kabakala se ne si ezahalile ku Sara, musal'a Abrahama.
Muñ'a Bupilo a tusa Sara, sina mw'a n'a sepiselize. 
 A itwala, mi a pepela Abrahama mwana wa mushimani niha n'a s'a supezi. Mushimani a pepwa ka nako y'a n'a bulezi Mulimu. 
Abrahama a mu beya libizo la Isaka. 
 Mushimani ha s'a na ni mazazi a supile ni li li liñwi, Abrahama a mu isa kwa mupato, sina mw'a n'a mu laelezi Mulimu. 
Isaka h'a pepwa, Abrahama n'a s'a na ni lilimo ze mwanda. 
Sara a li, “Mulimu u ni tiselize tabo ni liseho. Mutu kamukana ya ka utwa, u ta seha ni na cwalo.” 
Mi a ekeza, a li, “Ki mañi ya n'a ka bulelela Abrahama kuli Sara u ka lela banana? Kono nikahulicwalo, ni mu pepezi mushimani mwa bucembele bwa hae.”
Mwanana a hula, mi ka lona lizazi la ku kwiswa kwa hae, Abrahama a eza mukiti o mutuna.
Zazi le liñwi Ishimaele, mwan'a Abrahama ya n'a pepilwe ki Hagare wa Muegepita, n'a nz'a sheununa Isaka mwan'a Sara. 
 Sara a bona taba yeo, mi kih'a li ku Abrahama, “Leleka musali yo wa mutanga, ni mwan'a hae. Mwan'a mutanga yo a si ke a fumana kabelo kwa bufumu bwa hao, bo bu ka yoliwa ki mwan'a ka Isaka.” 
Taba ye ya kataza hahulu Abrahama, kakuli ni yena Ishimaele n'e li mwan'a hae. 
 Kono Mulimu a li ku Abrahama, “U si ke wa ikataza ka mushimani ni mutang'a hao Hagare. Eza s'a ka ku bulelela Sara kamukana, kakuli lusika lo ni ku sepisize lu ka simuluha ku Isaka. 
Ni yena mwan'a mutanga yo, ni ta mu fa lusika lo luñata, kuli ni bona ba be sicaba, kakuli ni yena cwalo ki mwan'a hao.”
Habusa i sa li kakusasa Abrahama a fa Hagare lico ni swaki ya mezi ni mwana cwalo. Kiha s'a ba fundula. Ba funduka, mi ba yambaela mwa lihalaupa la Beeresheba. 
Mezi ha s'a felile, Hagare a siya mwana mwa sicacani. 
A y'o ina kwahulenyana, fo ku bata ku eza mihato ye mwanda. Kih'a bulela mwa pilu, a li, “Ha ni koni ku talimela mwan'a ka a nz'a shwa.” Ha n'a sa inzi fo, mwan'a a kala ku lila.
Mulimu a utwa mwana ha n'a lila, mi lingeloi la Mulimu li li kwa lihalimu la bulelela Hagare, la li, “Hagare, u katazwa kiñi? U si ke wa saba. Mulimu u utwile mushimani ha n'a lila. 
Nanuha, u y'o mu nga. U mu kuzise, kakuli ni ta eza sicaba se situna ka lusika lwa hae.” 
Cwale Mulimu a mu yaula fa meeto, mi a bona siliba. A ya, mi a y'o taza swaki ya hae ka mezi. Kiha s'a nwisa mwan'a hae a mañwi. 
Mulimu a babalela mushimani h'a nz'a hula. A pila mwa naheñi, mwa naha ya Parani, mi a ba muzumi yo mutuna. 
M'ahe a mu batela musali kwa Egepita.
  Ka nako yeo Abimeleke a ya ni Pikoli, muzamaisi wa mpi ya hae, ku Abrahama, mi a li, “Mulimu u na ni wena ku z'o eza kaufela. 
Cwalehe, u itame honafa, fapil'a Mulimu, kuli ha u na ku ni puma, na, bana ba ka, kamba baikulu ba ka. Na ni ku ezize hande. Cwale u ni sepise ni wena kuli u ta ni eza hande, hamohocwalo ni naha y'o pila ku yona ye.”
Abrahama a li, “Ni sepisa cwalo.”
Abrahama kiha s'a bilaela ku Abimeleke ka siliba se ne ba ngile batanga ba hae ka mañañazwana. 
Abimeleke a li, “Taba yeo ne ni sa i zibi. N'o si ka ni bulelela yona, mi lo ki lona lwa pili ni i utwa.” 
Abrahama kih'a fa Abimeleke lingu ni likomu, mi bubeli bwa bona ba eza tumelelano. 
Abrahama a zwisa lingunyana ze supile mwa mutapi wa hae. 
Abimeleke a mu buza, a li, “Kiñi ha u ezize cwalo?”
Abrahama a alaba, a li, “U swanezi ku amuhela lingunyana ze supile ze. Ka ku eza cwalo, u lumela kuli ki na ya yepile siliba seo.” 
Kabakaleo, sibaka seo sa bizwa Beeresheba, kakuli ki fona fo ne ba tamezi litumelelano za bona, ba babeli bao.
Ha ba se ba ezize tumelelano yeo fa Beeresheba, Abimeleke ni Pikoli, muzamaisi wa mpi ya hae, ba kutela kwa naha ya Mafilisita. 
Cwale Abrahama a cala kota mwa Beeresheba, mi a lapela Muñ'a Bupilo, Mulimu wa Kamita. 
Abrahama a pila mwa naha ya Mafilisita nako ye telele.
  Mwamulahonyana, Mulimu a lika Abrahama. A li ku yena, “Abrahama!” Yena a alaba, a li, “Mulena, ki na yo, ni teelelize.”
  Mulimu a li ku yena, “U nge Isaka, mwan'a hao wa libanda y'o lata hahulu, mi u ye ni yena kwa naha ya Moria. Hona ko, u y'o mu eza sitabelo, mi u mu ciseze fa lilundu le ni ka ku bonisa.”
Habusa, i sa li kakusasa, Abrahama a beya sale fa mbongolo ya hae, mi a nga Isaka ni batanga ba hae ba babeli. A lwalela likota za sitabelo, mi a funduka ku ya kwa sibaka s'a n'a mu bulelezi Muñ'a Bupilo. 
Ka lizazi la bulalu, Abrahama a bona sibaka seo si li kwahulenyana. 
Kih'a li kwa batanga ba hae, “Mu ine fa ni mbongolo. Na, ni mushimani, lu ka ya kwale ku y'o lapela mi lu ta kutela ku mina hape.”
Abrahama a lwalisa Isaka likota za sitabelo, haili yena, n'a lwezi mashala a mulilo ni tipa. Cwale ba funduka bubeli bwa bona. 
Isaka kiha s'a bulela, a li, “Tate!”
Abrahama a mu alaba, a li, “Mwan'a ka, Mulimu u ka lu bonela s'a ka lu fa ili yena.” Mi bubeli bwa bona ba zwelapili hamoho.
  Ha ba t'o fita fa sibaka f'a n'a mu bulelezi Mulimu, Abrahama a yaha katala mi a lukisa likota fateñi. Kiha s'a tama mwan'a hae, mi a mu beya fa katala, fahalimw'a likota. 
Cwale a comola tipa kuli a mu bulaye. 
Kono lingeloi la Muñ'a Bupilo la mu biza, li li kwa lihalimu, la li, “Abrahama, Abrahama!”
Lingeloi la li, “U si ke wa holofaza mushimani, kapa ku eza sifi ni sifi ku yena.” Mi la zwelapili, la li, “Cwale ni ziba hande kuli u saba Mulimu, kakuli ha u si ka ni hanisa mwan'a hao wa libanda.”
Abrahama a talima-talima, mi a bona poho ya ngu i swasizwe kwa manaka mwa sicacani. A ya, a y'o i nga ku eza sitabelo, mi a i cisa mwa sibaka sa mwan'a hae. 
Abrahama a beya sibaka seo libizo la Jehova-Jire. Mane ni kacenu batu ba sa bulela kuli, “Fa Lilundu la Muñ'a Bupilo kwa iponelwa.”
Lingeloi la Muñ'a Bupilo la biza Abrahama lwa bubeli, li nze li li kwa lihalimu, la li, 
 “Ni ikonka ka libizo la ka, ku bulela Muñ'a Bupilo. Ni ka atisa hahulu limbuyoti za hao, kakuli u ezize cwalo, mi ha u si ka ni tima mwan'a hao wa libanda. 
 Ni ku sepisa kuli ni ta atisa lusika lwa hao, lu be lo lutuna sina linaleli ze kwahalimu, kamba sina mushabati wa kwa liwate. Lusika lwa hao lu ka fenya lila za lona. 
 Mi macaba a lifasi kaufela a ta ni kupa kuli ni a fuyaule sina mo ni fuyaulezi lusika lwa hao, kakuli u utwile litaelo za ka.” 
Abrahama a ya kwa batanga ba hae, mi hamoho ba kutela kwa Beeresheba kw'a n'a yahile.
Mwamulahonyana Abrahama a utwa kuli Milika u pepile bana ni munyan'a hae Nakori. 
Uzi ne li yena mweli, mi n'a tatamwa ki Buzi ni Kemuele, yena ndat'ahe Arami. 
Yo a latelelwa ki Kesedi, Hazo, Pilidashi, Jidilafi ni Betuele. 
Betuele ne li ndat'ahe Rebeka. Milika a pepa bashimani bao ba supile ka a li muñwi ku Nakori, munyan'a Abrahama. 
Musal'a Nakori wa bubeli, ya n'a bizwa Reumi, a pepa Teba, Gahami, Tahashi ni Maaka.
Sara u pilile lilimo ze mwanda ka mashumi a mabeli ni ze supile. 
A tokwahalela mwa Kiryati-Ariba kamba Heberoni, ili mwa naha ya Kanana. Abrahama a eza litukiso za kepelo, mi a silisa.
Cwale a siya situpu sa musal'a hae, mi a li kwa batu ba Heti, 
 “Na, ni muzwahule ya fitezi feela mo. A mu ni lekise sibaka fo ni ka eza mayumbelo, kuli ni kone ku buluka musal'a ka.”
Ba mu alaba, ba li, 
“Mwanesu, u lu teeleze hande. Wena u nduna ye tuna mwahal'a luna. Buluka musal'a hao mwa libita le linde ku fita a mañwi a mabita ao lu na ni ona. Ha ku na, nihaili a li muñwi ku luna ya ka ku tima libita l'a na ni lona, ku ku hanisa ku buluka musal'a hao.”
Abrahama kih'a yema, a kandelela fapil'a bona. 
A li, “Haiba mu lata kuli ni buluke musal'a ka mo, banabahesu, mu ni ambolele ni Eferoni wa Muhiti, mwan'a Zohari. 
Mu mu kupe kuli a ni lekise sikoti sa Makapela s'a na ni sona. Si kwa munjewela wa simu ya hae. Mu mu kupe kuli a ni lekise sona, ka teko ya teñi fapil'a mina, i be sibaka sa ka sa mayumbelo.”
Eferoni kasibili n'a inzi ni Mahiti mwa sibaka sa mikopano, kwatuko a munyako wa munzi. A alaba, batu kaufela ba nze ba utwa, a li, 
“Batili, isiñi cwalo, muñ'a ka. Ni ta ku fa simu kaufela, ni sikoti sa yona cwalo. Fapil'a banabahesu fa, ni li, ‘Ni ta ku fa yona kuli u buluke musal'a hao mwateñi.’ ”
Abrahama a kandelela fapil'a batu. 
Kiha s'a bulela ku Eferoni, ba nze ba ikutwela kaufela, a li, “Haiba mu lata, mu ni teeleze. Ni ta lekelela tifo ya ka, mi ni ta buluka musal'a ka mwateñi.”
Eferoni a alaba, a li, 
“Muñ'a ka, shangwe, mubu wo u likana mali a eza mianda ye mine ya muwaya-waya wa silivela feela. Cwale, seo ki sika mañi ku luna? Buluka musal'a hao mwateñi.” 
Abrahama a lumela. Kih'a zwisa mali a n'a bulezwi ki Eferoni batu ba Heti ba nze ba ikutwela, ili yona mianda ye mine ya muwaya-waya wa silivela, sina mo ba likanyezanga balekisi fa sikala.
Ki mo li zwezi liluwo la Eferoni wa mwa Makapela, kwa upa wa Mamare, ku ba la Abrahama. I n'e li ku kopanyeleza ni simu, sikoti se ne si li ku yona, ni likota ze mwateñi kaufela ku be ku y'o fita kwa minjewela ya yona. 
Mahiti kamukana ba ba ne ba li teñi fa kopano yeo, ba ziba kuli cwale ki liluwo la Abrahama.
Abrahama kih'a buluka musal'a hae Sara mwa sikoti seo, ili mwa naha ya Kanana. 
Cwale simu ye n'e li ya Mahiti ni sikoti sa yona ya ba mubu wa Abrahama wa mayumbelo.
Abrahama n'a s'a supezi luli, mi Muñ'a Bupilo n'a mu fuyauzi mwa lika kamukana. 
A bulelela mutang'a hae yo muhulu, ya n'a babalela liluwo la hae kaufela, a li, “Beya lizoho la hao mwahal'a lilupi za ka mi u itame ka luci. 
Ni bata kuli u ni sepise, ka ku konka fapil'a Muñ'a Bupilo, Mulimu wa lihalimu ni lifasi, kuli ha u na ku batela mwan'a ka musali mo, mwa Kanana, mo ni pila. 
U swanezi ku kutela haesu, u y'o batela mwan'a ka Isaka musali kwa banabahesu.”
Kono mutanga yo a buza, a li, “Cwale haiba musali yo a ka hana ku taha ni na kwanu, bo? Ha ku ka ba cwalo, na, ni kutiseze mwan'a hao kwa naha k'o zwa nji?”
Abrahama a alaba, a li, “U bone kuli u si ke wa kutiseza hape mwan'a ka kwateñi! 
Muñ'a Bupilo, Mulimu wa lihalimu, u ni zwisize mwa munzi wa bo ndate ni mwa naha ya banabahesu mi u ni sepisize, ka ku itama, kuli u ta fa lusika lwa ka naha ye. U ta tangeta lingeloi la hae fapil'a hao, mi u ta y'o fumanela mwan'a ka musali hona koo. 
Kono haiba musali a sa lumeli ku taha ni wena, fohe wena u lukuluhile mwa buitamo bwa hao ku na. Kono ku be cwañi ni cwañi, u si ke wa kutiseza mwan'a ka kwateñi hape.” 
Cwale mutanga yo a beya lizoho la hae mwahal'a lilupi za Abrahama, mulen'a hae, mi a itama ku eza mw'a n'a kupezi.
Mutanga yo a nga likamele za mulen'a hae ze lishumi ni limpo ze ñata za butokwa. A itukisa, mi a funduka ku ya kwa munzi o bizwa Nakori mwa naha ya Mesopotamia. 
Ha s'a fitile, a butisa likamele kwa siliba se si ne si li kwand'a munzi. N'e s'e li manzibwana, basali ha ba taha ku t'o ka mezi. 
Kih'a lapela, a li, “Muñ'a Bupilo, Mulimu wa muñ'a ka Abrahama, u ni kondiseze ze ni ta eza kacenu, mi u taleleze sepiso ya hao ku muñ'a ka. 
Ki na yo fa siliba fo ba ka t'o ka mezi likalibe za munzi. 
Ni ka li ku yo muñwi, ‘A ku sikeke piza ya hao, mi u ni fe mezi ni nwe!’ Haiba a ka li, ‘Nwa, mi ni ta nwisa ni likamele za hao,’ i be yena y'o ketezi mutang'a hao Isaka. Haiba ku ka ezahala cwalo, ni ta ziba kuli u bulukile s'o n'o sepisize muñ'a ka.”
A si ka feza kale ku lapela, Rebeka a fita ni piza ya hae fa liheta. I n'e li mwan'a Betuele, ya n'a pepilwe ki Milika, musal'a Nakori, munyan'a Abrahama. 
N'e li mwalanjo yo munde ya n'a si ka ziba munna, wa sibupeho se sinde hahulu. A shetumukela kwa siliba, a taza piza ya hae, mi a kuta. 
Mutanga a mu matela ku y'o mu katanyeza, mi a li ku yena, “Ni kupa mezi a ku nwa.”
Rebeka a li, “Ki a, u nwe muñ'a ka,” mi a lula kapili piza ya hae y'a n'a lwezi fa liheta, mi a i sikamisa kuli a nwe. 
Ha s'a felize ku nwa, Rebeka a li, “Ni ta fa ni likamele za hao kuli li nwe mo li konela kaufela.” 
Cwale a sela mezi mwa sikungu, mo li nwela lifolofolo, mi a kutela kapili kwa siliba ku y'o ka a mañwi, ku fitela likamele kamukana li kolwa. 
Mutu yo, n'a nz'a mu kelyekile a kuzize, ku bona kapa Muñ'a Bupilo n'a s'a kondisize za hae.
Ha s'a felize ku nwisa likamele, mutu yo a nga lisale la gauda, le li tula, mi a li beya fa ngo ya musizana. A mu beya hape ni maseka a mabeli a matuna a gauda kwa mazoho. 
Mi a mu buza, a li, “Ndat'aho ki mañi? A ku ni bulelele, mwanesu. Kana na, ni batu ba ka, lu ka fumana malobalo haenu, nji?”
Musizana a alaba, a li, “Na, ni mwan'a Betuele ya pepwa ki Nakori ni Milika. 
Mawawayi ni bucwañi ki ze ñata hahulu haesu, mi ni mina mu ka fumana malobalo.”
Cwale mutu yo a kubama mi a lapela Muñ'a Bupilo. 
A li, “Ku lumbwe Muñ'a Bupilo, Mulimu wa muñ'a ka Abrahama, ya bulukile ka ku sepahala sepiso ya hae ku muñ'a ka. Muñ'a Bupilo u ni tisize mwa ndu ya munyan'a muñ'a ka.”
Mwalyanjo a matela kwa ndu ya bo m'ahe, mi a y'o ba bulelela litaba kaufela. 
Labani, kaizel'a Rebeka, a matela kwa siliba kw'a n'a inzi mutu yo. 
A bona lisale ni maseka a kwa mazoho a kaizel'a hae, mi a utwa z'a n'a mu bulelezi munna yo. Cwale a ya kw'a n'a yemi mutang'a Abrahama ni likamele za hae, ili hona koo kwa siliba. 
Kih'a li, “Taha! Wena u mutu ya fuyauzwi ki Muñ'a Bupilo. Kiñi s'o yemezi kwande, kanti ni se ni ku lukiselize matibelelo mwa ndu ni sibaka sa likamele za hao?”
Cwale munna yo kih'a kena mwa ndu. Labani, yena, a tulula libyana fa likamele, mi a li fa mawakushu ni bucwañi. Cwale a tiseza mutang'a Abrahama ni batu ba hae mezi a ku tapa kwa mahutu. 
Lico ha li se li tisizwe, mutu yo a li, “Ha ni na ku ca, konji ha ni se ni bulezi ze ni na ni ku li bulela.”
Kiha s'a li, “Na, ni mutang'a Abrahama. 
Muñ'a Bupilo u tohonolofalize hahulu muñ'a ka, mi u mu ezize mutu yo mutuna. U mu file mitapi ya likomu, ya lingu ni lipuli, silivela ni gauda, batanga ba banna ni basali, likamele ni limbongolo. 
Sara, musal'a hae, u mu pepezi mwana wa mushimani mwa bucembele. Muñ'a ka u file mwanana yo liluwo la hae kaufela. 
U ni bulelezi kuli ni sepise ka ku itama kuli ni ta eza taelo ya hae, mi a li, ‘U si ke wa batela mwan'a ka musali kwa basizana ba ba mwa Kanana mo, mo ni yahile. 
Ha u sa kuteli kwa banabahesu ku y'o batela mwan'a ka musali, u kutiwe.’ 
Cwale kiha ni ize ku muñ'a ka, ‘Haiba musali a hana ku taha ni na bo?’ 
Yena a alaba, a li, ‘Muñ'a Bupilo, ye ni zamaile ka litaelo za hae kamita, u ta luma lingeloi la hae le li ta ya ni wena ku kondisa za musipili wa hao. Cwale wena u ta fumanela mwan'a ka musali kwa batu bahesu, mwa lusika lwa ndate. 
Haiba u ka eza cwalo, u ta be u lukuluhile kwa sikuto sa ka. Mi haiba u ya kwa lusika lwa hesu, mi ba ku tima musali, ni hona ha u na ku kutiwa.’
“Kacenu, ha ni t'o fita fa siliba, ni lapezi, ni ize, ‘Muñ'a Bupilo, Mulimu wa muñ'a ka Abrahama, na ku lapela, u ni tuse ku ze ni eza ze. 
Ki na yo fa siliba. Ha ku ka taha mwalyanjo ku t'o ka mezi, ni ta mu bulelela cwana, ni li, A ku ni nwise kwateñi mezi mwa piza ya hao. 
Haiba a ka li, Nwa, mi ni ta nwisa ni likamele za hao, ki yena yo ya ketilwe ki Muñ'a Bupilo ku ba musal'a mwan'a muñ'a ka.’ 
Honafo, ni si ka feza tapelo ya ka, Rebeka kih'a taha ni piza ya mezi fa liheta la hae, mi a shetumuka ku y'o ka mezi. Kiha ni li ku yena, ‘Ni kupa mezi a ku nwa.’ 
A lula piza ya hae kapili, mi a li, ‘Nwa, mi ni ta nwisa ni likamele za hao.’ Cwalehe na nwa, mi a nwisa ni likamele. 
Na mu buza, na li, ‘Ndat'aho ki mañi?’ A ni alaba, a li, ‘Ni mwan'a Betuele ya pepwa ki Nakori ni Milika.’ Cwale na mu beya lisale fa ngo ni maseka mwa mazoho. 
Na kubama, mi na lapela Muñ'a Bupilo. Na lumba Muñ'a Bupilo, Mulimu wa muñ'a ka, mo ni til'o fumanela mwan'a hae musali. 
Cwale, ha ni zibi kamba mu ka tabela ku eza muñ'a ka ka musa ni ka busepahali, mu ni bulelele. Ha mu sa lati, ni hona hape mu bulele, mi ni ta nahana se ni ta eza.”
Labani ni Betuele ba alaba, ba li, “Haili ka mo taba ye i zwa ku Muñ'a Bupilo, ha si luna ba ba lukela ku i feza. 
Rebeka ki yo. U mu nge, u zamaye ni yena. A y'o ba musal'a mwan'a muñ'a hao, sina yena Mun'a Bupilo kasibili h'a bulezi cwalo.” 
Mutang'a Abrahama h'a utwa manzwi ao, a inamela fafasi, mi a lapela Muñ'a Bupilo. 
Cwale a zwisa mikabo ya silivela ni gauda, ni liapalo cwalo, mi a li fa Rebeka. Bo m'ahe ni kaizel'a hae, ni bona ba fiwa limpo za mali a mañata.
Cwale mutang'a Abrahama ni batu ba hae kihona ba ca ni ku nwa, mi ba lobala hona mo. Ha ba zuha kakusasa, a li, “Mu ni lukulule ni kutele ku muñ'a ka.”
Kono kaizel'a Rebeka ni m'ahe ba li, “U tuhele kalibe a ine ni luna sunda kamba mazazi a lishumi. Kihona a ka zamaya.”
Kono yena a li, “Mu si ke mwa ni liyehisa. Muñ'a Bupilo s'a kondisize musipili wa ka. Mu ni tuhele ni kutele ku muñ'a ka.”
Ba alaba, ba li, “A lu bizeñi yena musizana lu t'o utwa mwa mulomo wa hae.” 
Cwale ba biza Rebeka, mi ba mu buza, ba li, “Kikuli u bata ku ya ni mutu yo hona fa, nji?”
Cwale ba tuhela kaizel'a bona Rebeka ni mubeleki wa hae wa musizana, ba ya ni mutang'a Abrahama ni batu ba hae. 
Kiha ba tohonolofaza Rebeka ka manzwi a, ba li, “Kaizel'a luna, lu ku lakaleza ku y'o ba mushemi wa likiti-kiti za batu. Lu lakaza kuli lusika lwa hao lu tule minzi ya lila za bona.” 
Rebeka ni basizana ba hae ba itukisa, mi ba pahama fa likamele ku ya ni mutu yo. Mutanga yo a mu nga cwalo, mi ba funduka.
Isaka n'a ile mwa naheñi kwa siliba sa Ya Pila ya ni bona, mi n'a inzi mwa sibaka sa Negebe. 
Ha n'a nz'a zamaya-zamaya mwa masimu manzibwana, a bona ku taha likamele. 
Rebeka a bona Isaka. Kiha s'a tuluka fa kamele ya hae. 
A buza mutanga, a li, “Munna yani, ya mwa masimu, ya t'o lu katanyeza, ki mañi?”
Mutanga a bulelela Isaka lika kaufela z'a n'a ezize. 
Cwale Isaka a isa Rebeka mwa tende ya hae, mi a ba musal'a hae. Isaka a lata hahulu Rebeka, mi kamukwaocwalo a omba-ombiwa hande mwamulaho a lifu la bo m'ahe.
Abrahama a nyala musali yo muñwi ya n'a bizwa Ketura. 
Yena a mu pepela Zimerani, Jokeshani, Medani, Midiani, Ishibaki ni Shua. 
Jokeshani a pepa Seba ni Dedani, mi Dedani a pepa Maashurimi, Maletushimi ni Maleumimi. 
Bana ba Midiani n'e li Efa, Efere, Hanoki, Abida ni Elida. Bao kamukana n'e li baikulu ba Ketura.
Abrahama a siyela Isaka liluwo la hae kaufela. 
Kono a si ka shwa kale, a aba limpo ku fa bana ba hae b'a n'a pepile kwa basali ba bañwi, mi a ba lumelela kwa naha ya kwa upa, ili kwahule ni mwan'a hae Isaka.
Abrahama u pilile lilimo ze mwanda ka mashumi a supile ni ze ketalizoho. 
A shwa a li mucembele luli, wa lilimo ze ñata ze nde, mi a y'o kopana cwalo ni bafu bahabo. 
Bana ba hae, bo Isaka ni Ishimaele, ba mu buluka mwa sikoti sa licwe sa Makapela, mwa simu ye n'e li ya Eferoni mwan'a Zohari wa Muhiti, kwa upa wa Mamare. 
 Ki yona simu y'a n'a lekile Abrahama kwa Mahiti, mi bubeli bwa bona, Abrahama ni musal'a hae Sara, ba bulukilwe hona mo. 
Mwamulaho wa lifu la Abrahama, Mulimu a fuyaula Isaka mwan'a hae, ya n'a yahile fakaufi ni siliba sa Ya Pila ya ni bona.
Ki lo lusika lwa Ishimaele, mwan'a Abrahama ya pepilwe ki Hagare wa Muegepita mutang'a Sara. 
A, ki ona mabizo a bana ba Ishimaele ka ku tatamana kwa bona. Mweli wa Ishimaele n'e li Nebajoti. Yena a tatamwa ki Kedare, Abideela, Mibisamu, 
Mishima, Duma, Masa, 
Hadadi, Tema, Jeturi, Nafishi, ni Kedema. 
Bao ki bona bana ba Ishimaele, mi ao ki ona mabizo a bona, a minzi ni mafulo a bona cwalo. Hamoho ki malena ba lishumi ka ba babeli, ni masika a bona. 
Ishimaele a tokwahala a na ni lilimo ze mwanda ka mashumi a malalu ni ze supile, mi a y'o kopana ni bafu bahabo. 
Lusika lwa Ishimaele ne lu yahile mwa naha ye mwahal'a Havila ni Shuri, kwa upa wa Egepita mwa nzila ye ya kwa Asiria. Ba ne ba kauhani ni bahabo bona.
Ye ki yona taba ya Isaka, mwan'a Abrahama. 
Isaka n'a na ni lilimo ze mashumi a mane h'a nyala Rebeka, mwan'a Betuele wa Muarami wa kwa Mesopotamia, ili kaizel'a Labani wa Muarami. 
Kakuli musal'a hae n'a si na bana, Isaka a mu lapelela ku Muñ'a Bupilo. Muñ'a Bupilo a alaba tapelo ya hae, mi Rebeka a itwala. 
Cwale mambile ao a sundana mwa mba ya hae, mi a li, “Haiba ki mona mo ku ta inela, kanti cwale tuso ya ku pila ki ifi?” Kih'a y'o lapela ku Muñ'a Bupilo, a kupa kalabo.
  Muñ'a Bupilo a li ku yena,
Nako ya hae ya ku puluha ya fita, mi a pepa mambile. 
Wa pili kwa ku pepwa n'e li yo mufubelu, mi mubili wa hae n'o na ni buambo sina siapalo sa boya, kih'a beiwa libizo la Isau. 
Munyan'a hae h'a pepwa, n'a swalelezi ka tata lisito la Isau, mi a bizwa Jakobo. Bana bao ha ba pepiwa Isaka n'a s'a na ni lilimo ze mashumi a silezi.
Bashimani ba hula, mi Isau a ba muzumi yo mutuna, mutu wa mwa naheñi, kanti haili yena Jakobo n'a kuzize, n'a itolelanga feela mwa hae. 
Isaka n'a olisa Isau, kakuli n'a ikolanga ku ca lifolofolo z'a n'a bulayanga, kono haili Rebeka, yena n'a olisa Jakobo.
Zazi le liñwi Jakobo n'a apeha lico, mi Isau a fita a zwa kwa ku zuma mwa naheñi. 
N'a shwile tala. Kiha s'a li ku Jakobo, “Ni lapile. A ku ni fe kwa lico zeo, ze eza ike ki ze fubelu.” Kikabakaleo h'a bizwa Edomo.
Kono Jakobo a alaba, a li, “Ni ta ku fa kwateñi, haiba wena u ni fa litukelo za hao za mweli.”
Isau a li, “Ku lukile! Ni na, ni tuha ni shwa. Cwale litukelo zeo li ta ni tusa sika mañi?”
  Jakobo a alaba, a li, “U konke pili kuli u ni fa litukelo za hao.”
Cwale Jakobo a mu fa buhobe ni busunso. A ca ni ku nwa. Kiha s'a yema, a zwa. Isau ki mw'a n'a nyaziselize cwalo litukelo za hae za ku ba mweli.
Kwa ba ni tala hape mwa naha, kwand'a tala ya nako ya Abrahama. Isaka a ya kwa Gerari ku Abimeleke, mulena wa Mafilisita. 
Muñ'a Bupilo n'a iponahalize ku Isaka, mi n'a ize, “U si ke wa ya kwa Egepita. U ine mwa naha, ye ni ta ku bulelela kuli u ine mwateñi. 
 U ine hona mo nakonyana, ni ta ba ni wena, mi ni ta ku tohonolofaza, kakuli ni ta ku fa manaha a kaufela, wena ni lusika lwa hao. Ni ta buluka buitamo bo ne ni itamile ku ndat'aho Abrahama. 
Ni ta ku fa lusika lo luñata sina linaleli za kwahalimu, mi ni ta ba fa manaha kamukana. Macaba kaufela a lifasi a ta ni kupa kuli ni a fuyaule sina mo ni fuyaulezi lusika lwa hao. 
Ni ta ku fuyaula, kakuli Abrahama u ni utwile mi u bulukile litaelo za ka kamukana.”
Isaka a yaha cwalo mwa Gerari. 
 Banna ba mwa naha mo, ha ba mu buza ka musal'a hae, a li, “Ki kaizel'a ka,” kakuli n'a saba ku bulela kuli, “Ki musal'a ka.” N'a saba kuli mwendi banna bao ba ka swana ba mu bulaya ku ikungela Rebeka, kakuli n'e li yo munde hahulu. 
Cwale, Isaka ha s'a ngile nakonyana mo, Abimeleke mulena wa Mafilisita, h'a talima mwa lihaulo la ndu ya hae, a bona Isaka a nz'a yongelani ni Rebeka, ba bapala. 
Abimeleke kiha sa lumela Isaka, mi a li ku yena, “Bona, luli ki musal'a hao. Cwale kiñi ha n'o li ki kaizel'a hao?”
Abimeleke a mu buza, a li, “Kiñi se si ku ezisize cwalo ku luna? Kabe yo muñwi wa batu ba ka, n'a fosize ni musal'a hao bo, ha si fo mulatu n'o ka ba wa hao, nji?” 
Abimeleke a laela batu ba hae kamukana, a li, “Ku si ke kwa ba ni mutu ya ka kataza munna yo ni musal'a hae. Haiba yo muñwi a ka eza cwalo, u ta bulaiwa.”
Isaka a lima mwa naha yeo, mi sona silimo seo a ba ni kutulo ye tuna hahulu. A kutula hahulu luli ku fita mw'a n'a calezi, kakuli n'a tohonolofalizwe ki Muñ'a Bupilo. 
A zwelapili ku fuma, mane a ba mufumi yo mutuna hahulu. 
Mafilisita ba mu shwela muna, kakuli n'a na ni mitapi ye miñata ya lingu ni likomu, ni batanga ba bañata. 
Cwale ba taza matakala mwa liliba ze ne yepilwe ki ndat'ahe Abrahama ha n'a sa pila.
Abimeleke kih'a li ku Isaka, “Zwa mwa naha ya luna kakuli u s'o lu fita kwa maata.” 
Isaka kih'a tuta, mi a y'o tibelela mwa Libala la Gerari mw'a il'o yaha. 
A yepulula liliba ze ne yepilwe ka nako ya ndat'ahe Abrahama, ze ne hanisizwe ki Mafilislisita mwamulaho wa lifu la hae. Mane Isaka a zusa ona mabizo kasibili a n'a li file ndat'ahe.
Batanga ba Isaka ba yepa lisima mwa libala, mi ba fumana liwelu-welu la mezi a shelauka. 
Balisana ba mwa Gerari ba kananisana ni balisana ba Isaka, ba li, “Mezi a ki a luna.” Isaka kih'a beya siliba seo libizo la Likañi, kikuli ne ba kananile ni yena.
Batanga ba Isaka ba yepa hape siliba se siñwi, ni ku sona seo hape kwa ba ni likañi ka sona, mi a si biza Toyano. 
A ishimbululela kwahule, mi a y'o yepa se siñwi siliba. Seo ha si si ka ba ni likañi, mi kabakaleo sona a si biza Tukuluho. A li, “Cwale Muñ'a Bupilo u lu file tukuluho mwa naha, mi kwanu lu ka t'o pila hande ka buiketo.”
Isaka a zwa, mi a ya kwa Beeresheba. 
Ka bona busihu bo Muñ'a Bupilo a iponahaza ku yena, a li, “Ki na Mulimu wa ndat'aho Abrahama. U si ke wa saba. Ni na ni wena. Ni ta ku tohonolofaza ni ku ku fa lusika lo luñata, kabakala mutang'a ka Abrahama.” 
Isaka a yaha katala hona mwa sibaka seo, mi a lapela Muñ'a Bupilo. Cwale a toma tende ya hae, mi batanga ba hae ba yepa siliba.
  Abimeleke a zwa kwa Gerari ku t'o bona Isaka, a zamaya ni Akuzati muelezi wa hae, ni Pikoli muzamaisi wa mpi ya hae. 
Isaka a mu buza, a li, “Cwale u teziñi, kanti pili n'o sa utwani ni na, mane wa ba wa ni leleka mwa naha ya hao?”
Ba alaba, ba li, “Cwale lu se lu lemuhile kuli kanti Muñ'a Bupilo, u na ni wena, mi lu hupula kuli i ne ka ba hande ha ne lu ka eza tumelelano ye tiile mwahal'a luna. A lu eze tumelelano. 
U sepise kuli ha u na ku lu swenya, sina luna ha lu si ka ku eza maswe. Lu bile ni musa ku wena. Lwa ku tuhela mane wa ikela ka kozo. Cwale u na ni limbuyoti za Muñ'a Bupilo.” 
Isaka kiha s'a ba ezeza mukiti, mi ba ca ni ku nwa. 
Habusa kakusasa, yo muñwi ni yo muñwi wa batu bao a sepisa ka ku itama. Isaka a laezana ni bona, mi ba funduka ka kozo.
Ka lona lizazi leo, batanga ba Isaka ba taha ku t'o mu bulelela ka siliba se ne ba yepile, ba li, “Lu fumani mezi.” 
Siliba seo a si biza Sheba. Kikabakaleo munzi ha u sa bizwa ni kacenu Beeresheba.
Isau n'a na ni lilimo ze mashumi a mane, h'a nyala Judisi, mwan'a Beeri wa Muhiti. Hape a nyala Basemati, mwan'a Eloni wa Muhiti. 
Bao, ba filikanya hahulu Isaka ni Rebeka.
Isaka n'a s'a li mucembele, mi ne s'e li sibofu. A biza Isau mwan'a hae yo muhulu, mi a li ku yena, “Mwan'a ka!”
Isaka a li, “Wa bona kuli ni se ni hulile, mi mwendi ni ka tuha ni shwa. 
Cwalehe, u nge lizumiso za hao, buta ni masho, u ye mwa naheñi, u y'o ni bulaela folofolo. 
Ha u se u i bulaile, u i apehe hande mo ni latela, mi u ni tiseze yona. Cwale ha ni se ni i cile, kihona ni ta ku fa limbuyoti za mafelelezo ni si ka shwa kale.”
Rebeka n'a nz'a teelelize Isaka ha n'a bulela ni mwan'a hae Isau. Isau a ya mwa naheñi ku y'o zumela ndat'ahe folofolo. 
Rebeka a li ku Jakobo, “Ni utwile cwanoñu fa ndat'aho h'a bulelela Isau, a li, 
‘Ni tiseze nama ya folofolo, mi u ni apehele yona. Ha ni se ni cile, ni ta ku fa limbuyoti za mafelelezo ni si ka shwa kale.’ 
Cwalehe mwan'a ka, u ni teeleze, mi u eze se ni ka ku bulelela. 
Ya kwa mulaka, u y'o nga tupuli twa mankomwana to tubeli to tu nunile mi u ni tiseze tona, kuli ni tu apehe ka mukwa w'a lata ndat'aho. 
Kihona u ta iseza ndat'aho kuli a y'o ca, mi a ku siyele limbuyoti za hae a si ka shwa kale.”
Kono Jakobo a li ku m'ahe, “Wa ziba kuli Isau u na ni buambo fa mubili kanti na, ha ni na. Litalo la ka la telela. 
Mwendi bo ndate ba ka ni swala-swala, mi ba bone kuli na ba puma. Cwale ni ka itiseza sikuto bakeñisa mbuyoti.”
M'ahe a alaba, a li, “Mwan'a ka, sikuto seo si tahe fahalimw'a ka. Eza feela mo ni ku bulelela. Zamaya, u y'o ni ngela lipuli zeo.” 
A ya ku y'o li nga, mi a mu tiseza zona. M'ahe kih'a apeha lico ze ne latwa ki ndat'ahe. 
Cwale Rebeka a nga liapalo ze nde za Isau, z'a n'a bulukile mwa ndu, mi a li apesa Jakobo. 
A beya matalo a lipuli fa miambo ya hae ni mwa mulala mo ku si na buambo. 
Kiha s'a mu fa lico ze munati ni buhobe bw'a n'a apeile.
Cwale Jakobo a ya ku ndat'ahe, mi a li, “Ndate!”
Jakobo a alaba, a li, “Ki na Isau mweli wa hao. Ni se ni ezize m'o n'o ni bulelezi. Cwale u ine hande, mi u ce kwa nama ye ni ku tiselize, kuli u ni fuyaule.”
Isaka a li, “U i fumani cwañi kapili, mwan'a ka?”
Isaka kih'a li ku Jakobo, “Mwan'a ka, sutelela ni ku swala-swale. Kana luli ki wena mwan'a ka Isau, kamba cwañi?” 
Jakobo a sutelela ku ndat'ahe, mi yena a mu swala-swala. Kih'a li, “Linzwi li utwahala inge la Jakobo, kono miambo ya hao i swana sina ya Isau.” 
H'a si ka lemuha kuli ki Jakobo, kakuli miambo ya hae ne i na ni buambo sina ya Isau. Kiha s'a kala ku mu fuyaula. 
Kono a buza, a li, “Kana luli ki wena mwan'a ka Isau?”
Isaka a li, “Ni tiseze kwa nama ya hao yeo. Ni ce, kihona ni ta ku fuyaula.” Jakobo a mu tiseza yona, mi a mu tiseza ni waine cwalo kuli a nwe. 
Cwale ndat'ahe a li ku yena, “Mwan'a ka, sutelela fakaufi, u t'o ni tubeta.” 
 H'a sutelela ku t'o mu tubeta, Isaka a nunka liapalo za hae, cwale a mu tohonolofaza, a li,
Mulimu a ku fe puka ya kwahalimu,
  Macaba kamukana a be batanga ba hao,
Isaka a feza ku fa limbuyoti za hae, mi Jakobo a zwa. I sa li hona fo, muhulwan'a hae Isau a kuta kwa ku zuma kw'a n'a ile. 
Ni yena hape a apeha lico ze munati mi a li isa ku ndat'ahe. H'a fita, a li, “Ndate, u ine hande, u ce nama ye ni ku tiselize, na mwan'a hao, kuli u ni fuyaule.”
Ndat'ahe a mu buza, a li, “Ki wena mañi hape?”
Isaka a ikomokela a nz'a njanja, a buza, a li, “Kanti ki mañi, ya bulaile folofolo ni ku ni tiseza yona? Ha u kena fa kihona ni sa z'o feza ku ca. Ni mu file limbuyoti za ka za mafelelezo, mi cwale li ta ba za hae kuya kuile!”
Isau h'a utwa cwalo, a bokolola hahulu, mi a li, “Ndate, a ku ni tohonolofaze ni na, cwalo!”
Isaka a alaba, a li, “Munyan'a hao u tile fa, a t'o ni puma, mi cwale u ikungezi limbuyoti za hao.”
  Isau a li, “Lo, i se li lwa bubeli a nz'a ni puma. Ha ku komokisi h'a bizwa Jakobo. U ngile litukelo za ka za mwana wa mweli, mi nako ye hape u ikungezi limbuyoti za ka. Ndate, kikuli ha u sa na kambuyoti k'o ni siyezi, nji?”
Isaka a alaba Isau, a li, “Ni se ni mu ezize mulen'a hao. Ni banabahabo kamukana ni ba ezize batanga ba hae. Ni mu file lico ni waine. Cwale mwan'a ka, se si siyezi, se ni ka ku ezeza sona, ki sifi?”
  Isau a zwelapili ku itapelela ku ndat'ahe a nz'a li, “Au ndate, kikuli ha u na nihaili kambuyoti ka li kañwi feela ka ka siyezi, nji? U ni fuyaule ni na, ndate.” Mi a kala hape ku lila ka tata.
  Isaka kiha s'a li ku yena,
  U ta pila ka lilumo la hao,
Isau a toya Jakobo, kakuli ndat'ahe n'a mu file limbuyoti za hae, mi a hupula, a li, “Nako ya ku silisa lifu la bo ndate i fakaufi. Sililo si sa fela feela, luli ni ta bulaya Jakobo.”
  Kono Rebeka a utwa mulelo wa Isau. A biza Jakobo, mi a li, “Yela, utwa mulelo wa muhulwan'a hao Isau. U bata ku ku kutiseza bumaswe ka ku ku bulaya. 
Cwalehe, mwan'a ka, eza se ni ku bulelela. U itukise, mi u sabele ku kaizel'a ka Labani kwa Harani. 
U y'o ina ni yena nakonyana, ku fitela mwanahenu a wa pilu. 
U y'o libelela ku fitela a ta libala. Fohe, ni ta luma mutu ku y'o ku nga. Ni ka shwelwa cwañi ki bana ba ka ba babeli mwa lizazi li li liñwi?”
Rebeka a li ku Isaka, “Basali ba Isau ba Mahiti ba, ba ni swenya luli. Mane ni se ni katezi. Haiba Jakobo ni yena a ka nyala bona Mahiti ba, bunde kiha ne ni ka shwa feela.”
Isaka a biza Jakobo, mi ha s'a mu lumelisize, a mu laela, a li, “U si ke wa nyala musali wa Mukanana. 
U itukise mi u ye kwa Mesopotamia, kwa lusika lwa Betuele, kukw'a hao ya pepa m'aho. U y'o nyala kwa bana ba malum'aho Labani. 
Mulimu ya Maata Kaufela a fuyaule linyalo la hao, mi a ku fe bana ba bañata kuli u be mushemi wa mishobo ye miñata. 
 A ku fuyaule, wena ni baikulu ba hao, sina mw'a fuyaulezi Abrahama, mi u luwe lifasi le, mo u pilile, ili lifasi l'a filwe Abrahama ki Mulimu.” 
Cwale Isaka a lumelela Jakobo kwa Mesopotamia, ku Labani mwan'a Betuele wa Muarami. Labani n'e li kaizel'a Rebeka, m'ahe Jakobo ni Isau.
Isau a lemuha kuli Isaka n'a fuyauzi Jakobo ni ku mu lumela kwa Mesopotamia ku y'o nyalela kwateñi. Hape a lemuha kuli ha s'a mu tohonolofalize, a mu laela kuli a si ke a nyala musali wa Mukanana. 
A bona kuli Jakobo n'a utwile ndat'ahe ni m'ahe, mi n'a s'a ile kwa Mesopotamia. 
Isau cwale a utwisisa kuli Isaka, ndat'ahe, n'a sa lati basali ba Makanana. 
Cwale kiha s'a ya ku Ishimaele, mwan'a Abrahama, mi a y'o nyala musali kwateñi, yena Mahalata, mwan'a Ishimaele ili kaizel'a Nebajoti.
  Jakobo a funduka mwa Beeresheba ku ya kwa Harani. 
A y'o fita mwa sibaka se siñwi, mi a tibelela kakuli lizazi ne li se li likezi. A lobala, a samile fa licwe. 
 Kih'a lola mi a bona pahamelo ye zwa fafasi, i y'o kena mwa lihalimu. Mangeloi a Mulimu n'a nz'a kambama ni ku shetumuka ka yona. 
 Cwale kih'a bona Muñ'a Bupilo a mu yemelezi, a li, “Ki na Muñ'a Bupilo, Mulimu wa Abrahama ni wa Isaka. Ni ta ku fa sibaka s'o lobezi ku sona, wena ni baikulu ba hao. 
 Baikulu ba hao ba ta ba ba bañata sina liluli la lifasi. Ba ta ekeza naha ya bona mwa maneku kamukana, mi macaba a lifasi kaufela a ta ni kupa kuli ni a tohonolofaze sina mo ni fuyaulezi wena ni lusika lwa hao. 
U zibe kuli ni ta ba ni wena, ni ku sileleze k'o ya kamukana, mi ni ta ku kutiseza hona mwa naha ye. Ha ni na ku ku siya, ni si ka eza ze ni ku bulelezi kaufela.”
Jakobo a zuha, mi a li, “Bati, ne ni sa zibi, kaniti Muñ'a Bupilo u teñi mwa sibaka mo!” 
A saba, mi a li, “Sibaka se, si sabisa cwañi! Kaniti ki ndu ya Mulimu ni munyako wa lihalimu.”
Jakobo a zuha i sa li kakusasa. A nga licwe l'a n'a samile, mi a li yemisa sina la kupuzo. Cwale a li sela mafula fahalimu, a li sumekela Mulimu. 
Sibaka seo a si biza Betele. Munzi wo, n'o bizwa Luzi pili. 
Jakobo a itama ka maci ku Muñ'a Bupilo, a li, “Haiba u ka ni tokomela ni ku ni sileleza mwa musipili o ni sweli wo, mi wa ni fa lico ni liapalo, 
mane ni be ni kutele hande kwa munzi wa ndate, u ta ba Mulimu wa ka. 
Licwe le, le ni yemisize ike la kupuzo, li ta ba ndu ya hao, mi ni ta ku fa kalulo ya bulishumi ya z'o ni fa kamukana.”
Jakobo a zwelapili mwa musipili wa hae, wa ku ya kwa naha ya batu ba kwa Upa. 
Honafo a bona siliba mwa masimu ni mitapi ye milalu ya lingu i butile kwatukw'a sona. Mitapi yeo, i ne i nwiswa hona mwa siliba seo, se ne si kwahezwi ka licwe le lituna. 
Mitapi ha i ne i t'o kopananga fo kaufela, balisana kihona ha ne ba pikulusanga licwe fa mulomo wa lisima, mi cwale ba kale ku li nwisa. Ha ne ba felize, ne ba li kutisezanga fateñi.
Jakobo a ba buza, a li, “Balikani, mu zwa kai?”
A zwelapili, a li, “Labani mwan'a Nakori mwa mu ziba, nji?”
A buza hape, a li, “U zuha cwañi?”
Jakobo a li, “I sa li musihali, mi ha si yona nako ya ku holosa lingu, kiñi ha mu sa li nwisi kuli li y'o fula hape?”
Ba alaba, ba li, “Ha lu koni ku eza cwalo, konji mitapi kamukana ha i se i fitile ni licwe se li sutisizwe. Kihona lu ka nwisa mitapi.”
Jakobo ha s'a bulela ni bona, Rahele a fita ni mutapi wa ndat'ahe. Ki yena ya n'a babalela mutapi wa hae. 
Cwale Jakobo h'a bona Rahele ni mutapi wa Labani malum'ahe, a ya kwa siliba, a zwisa licwe fateñi, mi a nwisa lingu. 
Kiha s'a mu tubeta, mi a kala ku lila. 
A bulelela musizana, a li, “Na, ni mwan'a Rebeka, mwanahabo ndat'aho.”
H'a utwa litaba za Jakobo, mwan'a kaizel'a hae, a mata ku y'o mu katanyeza, a mu humalela, a mu tubeta, mi a mu isa mwa ndu. Jakobo kih'a bulelela Labani ze ezahalile kamukana. 
Labani a li ku yena, “Ee, kaniti u nama ya nama ya ka ni mali a mali a ka.” Jakobo a ina moo kweli mutumbi.
Labani a bulelela Jakobo, a li, “U si ke wa ni belekela feela kakuli u wahesu. U bata ku lifiwa bukai?” 
Labani n'a na ni likalibe ze peli. Yo muhulu n'a bizwa Lea, mi yo munyinyani ne li Rahele. 
Lea ne si yo munde hahulu. Kono Rahele yena n'a yemi hande, ili yo munde luli.
Jakobo n'a latana ni Rahele, kiha s'a li, “Ni ta ku belekela lilimo ze supile kuli u ni fe mwan'a hao yo munyinyani Rahele.”
Labani a li, “I ne i ka ba hande ha ne ni ka ku fa yena, ku fita ku mu fa mutu u sili. Ina ni na.” 
Jakobo a sebeleza Rahele lilimo ze supile, mi lilimo zeo ku yena za bonahala inge mazazinyana feela, kakuli n'a mu lata hahulu.
Jakobo a li ku Labani, “Ni fe musal'a ka, ni nyale, kakuli ni se ni felize mazazi a ka.” 
Cwale Labani a lukisa mukiti wa linyalo, mi a mema batu kamukana ba mwa sibaka seo. 
Kono bona busihu bo, a isa Lea ku Jakobo bakeñisa Rahele, mi a ba musal'a hae. 
Labani a fa Lea musizana wa mutanga ya bizwa Zilipa. 
Habusa Jakobo kihona a lemuha kuli kanti ne li Lea. Kiha s'a li ku Labani, “Kanti u ni ezize taba ya mufuta mañi? Na, ni belekezi Rahele. Kikabakalañi, ha u ni pumile ku ni tiseza Lea?”
Labani a alaba, a li, “Wo, ha si ona mukwa wa luna kwanu wa ku nyalisa yo munyinyani pili, ku siya yo muhulu. 
Litela pili, ku fele sunda ye ya mukiti, mi kihona ni ta ku fa Rahele haiba u ka sebeza hape lilimo ze supile.”
Jakobo a lumela, mi sunda ya mukiti ha i se i felile, Labani a mu fa Rahele mwan'a hae kuli a be musal'a hae. 
Labani a fa Rahele musizana wa mutanga ya bizwa Biliha. 
Cwale Jakobo a kopana ni Rahele, mi a mu lata hahulu ku fita Lea. A belekela Labani lilimo ze supile hape.
Muñ'a Bupilo ha s'a boni kuli Lea u ca mulinda, a mu fa lupepo, kanti Rahele yena a ina a si na bana. 
Lea a itwala, mi a pepa mushimani. Kih'a li, “Muñ'a Bupilo u boni manyando a ka, mi cwale munn'a ka u ka ni lata.” A mu beya libizo la Rubeni. 
A itwala hape, mi ni hona a pepa mushimani. Lea a li, “Muñ'a Bupilo hape u ni file mushimani yo, kakuli u utwile kuli ni ca mulinda.” Cwale a mu beya libizo la Simioni. 
A itwala hape, mi a pepa mushimani. Kih'a li, “Cwale munn'a ka u tamehile ku kumalela ku na, kakuli ni se ni pepile ni yena bashimani ba balalu.” Kih'a mu biza Livi. 
Hape a itwala mi a pepa mushimani. Kiha s'a li, “Cwale ni ta lumba Muñ'a Bupilo.” Kabakaleo a mu biza Juda. Mi lupepo lwa yema.
Rahele h'a bona kuli n'a si na bana ni Jakobo, a kala ku shwela muhulwan'a hae muna, mi a li ku Jakobo, “Ni fe bana! Hakusicwalo na shwa.”
Jakobo a halifela Rahele, a li, “Ha ni koni ku nga sibaka sa Mulimu! Ki yena ya ku timile lupepo.”
Rahele a li, “Mutang'a ka wa musizana Biliha ki yo. U mu nyale, kuli a ni pepele bana. Kamukwaocwalo ni ka ba ni mwana ka yena.” 
Cwale a fa munn'a hae mutang'a yo Biliha, mi a mu nyala. 
Biliha a itwala, mi a pepa mushimani. 
Rahele a li, “Mulimu u ni atulezi hande. U utwile tapelo ya ka, mi cwale u ni file mushimani.” Kih'a mu beya libizo la Dani. 
Mutang'a Rahele, yena Biliha, a itwala hape mi a pepela Jakobo mwana wa bubeli wa mushimani. 
Rahele a li, “Ni lwanile ndwa ye tata ni muhulwan'a ka, kono ni mu komile.” Kih'a mu beya libizo la Nafetali.
Lea h'a bona kuli h'a sa pepa, a fa Jakobo mutang'a hae Zilipa kuli a mu nyale. 
Cwale Zilipa a pepa mushimani. 
Lea a li, “Litohonolo ki leo hee!” Cwale kiha sa mu biza Gadi. 
Zilipa, mutang'a Lea, a pepela Jakobo mushimani wa bubeli. 
Lea a li, “Ni tabile, mi cwale basali ba ta ni biza Ya Tabile.” Kih'a mu biza Asere.
Ka nako ya kutulo, Rubeni a ya kwa masimu. A y'o fumana malaka, mi a tiseza Lea m'ahe. Rahele kiha s'a li ku Lea, “A ku ni fe kwa malaka a mwan'a hao.”
Lea a mu alaba, a li, “Kana ha u itumeli ka ku ni amuha munn'a ka, nji? Hape u sa bata ku ni amuha ni ona malaka a mwan'a ka!”
Manzibwana, Jakobo h'a y'o kuta kwa masimu, Lea a mu katanyeza, mi a li ku yena, “Kacenu u lukela ku t'o lobala ku na, kakuli ni ku lekile ka malaka a mwan'a ka.” Cwale a y'o kopana ni yena busihu bo.
Mulimu a alaba tapelo ya Lea, mi a itwala, a pepa mushimani wa buketalizoho. 
Lea a li, “Mulimu u ni file mupuzo wa ka, kakuli ni lumelezi Zilipa ku kena mwa ndu ya ka.” Cwale a beya mwan'a hae libizo la Isakare. 
Lea a itwala hape, mi a pepa mushmani wa busilela. 
A li, “Mulimu u ni file mpo ye nde. Cwale munn'a ka u ta ni amuhela, kakuli ni mu pepezi bashimani ba silezi.” Kih'a mu biza Zebuloni. 
Mwamulahonyana a pepa musizana mi a mu biza Dina.
Cwale Mulimu a hupula Rahele. A alaba tapelo ya hae, mi a mu fa lupepo. 
Kiha s'a itwala, mi a pepa mushimani. A li, “Mulimu u ni zwisize maswabi a ku sa pepa.” 
A mu beya libizo la Josefa, mi a li, “Muñ'a Bupilo kabe a ni fa mushimani yo muñwi hape!”
Josefa ha s'a pepilwe, Jakobo a li ku Labani, “U ni lukulule ni kutele haesu. 
U ni fe basali ba ka, be ni belekezi ku wena, ni bana ba ka cwalo, kuli ni funduke. Wa ziba kuli ni ku belekezi hande.”
Labani a li ku yena, “U ni lumelele pili kuli ni ku bulelele se. Ni lemuhile ka ku nuha kuli Muñ'a Bupilo u ni fuyauzi kabakala hao. Cwalehe, u si ke wa ni siya. 
Bala tuelo ya hao, mi ni ta ku lifa.”
Jakobo a mu alaba, a li, “Wa ziba mo ni belekezi ku wena, ni mitapi ya hao mo i atezi mwa pabalelo ya ka. 
To tunyinyani, t'o n'o na ni tona pili ni si ka taha, tu atile ni ku hula, mi Muñ'a Bupilo u ku tohonolofalize kabakala ka. Cwale, ki nako ya ka kuli ni belekele ndu ya ka.”
Labani a buza, a li, “Cwale ni ta ku lifañihe?”
Kacenu, ni ka potela mitapi ya hao kaufela. U kete lingu ze swana, kwa lipuli ki ze tuluzana ni ze sasana. Yeo ki yona feela tifo ye ni bata. 
U ta bona kwapilinyana haiba ni sepahalile. Ha u ka t'o tatuba tuelo ya ka, haiba ni ka ba ni puli ye si ye sasana kamba ye tuluzana kapa ngu ye si ye nsu, fo u ta ziba kuli yeo i uzwizwe.”
Labani a alaba, a li, “Ku lukile. Lu ta eza ka m'o bulelezi.” 
Kono lona lizazi leo, Labani a zwisa lipoho za lipuli ze ne li na ni mibala, ni lipuli za litole ze na ni mibala kaufela kamba ze na ni mubala o musweu. A zwisa cwalo ni lingu ze nsu. A li fa bana ba hae kuli ba li babalele. 
Cwale Labani a siya Jakobo, mi a ya ni mitapi yeo. A nga musipili wa mazazi a malalu. Haili Jakobo yena, a lisa mitapi ya Labani ye siyezi.
Jakobo a nga mitai ye mitala ya mipulanga ni ya likota ze ñwi, mi a kwankumuna ze ñwi makwati, kuli mitai i be ni mibala-bala ye misweu. 
A toma mitai yeo fapil'a likungu, mo li nwelanga lingu mezi. A i beya hona fo, kakuli li atisa ku pahama ha li t'o nwa. 
Cwale, lipuli ha li se li ba mafuta fapil'a mitai yeo, za zwala ze sasana, ni ze tuluzana ni za mibala-bala.
Jakobo a kauhanya lingunyana, za mibala-bala ni ze nsu kaufela ze mwa mutapi wa Labani, mi a li libisa ku wa hae. Ka ona mukwa wo a hulisa mutapi wa hae, mi h'a si ka u kopanya ni wa Labani.
Lifolofolo ze ne li pila hande ha ne li pahamwa, Jakobo n'a beyanga mitai fapil'a zona kwa likungu ko ne li t'o nwelanga kuli li zwalele mwahal'a mitai yeo. 
Kono n'a sa beyi mitai ku ze fokola. Kabakaleo ze fokola za ba za Labani, kanti haili ze tiile hande za ba za Jakobo. 
Cwalehe, a fuma kapili. A ba ni mitapi ye miñata, ni batanga ba banna ni basali, ni likamele, ni limbongolo.
Jakobo a utwa kuli bana ba Labani ne ba bulela cwana, ba li, “Jakobo u ngile lika kamukana ze ne li za ndat'a luna. U fumisizwe ki lika ze ne li za ndat'a luna.” 
A bona hape kuli ni yena Labani kasibili n'a sa swani ni mw'a n'a inezi pili. 
Cwale Muñ'a Bupilo a li ku yena, “Kutela kwa naha ya bo ndat'aho ni kwa banabahenu. Ni ta ku babalela.”
Jakobo kiha s'a zibisa Rahele ni Lea kuli ba y'o kopana ni yena mwa simu mo ne ku inzi mitapi ya hae. 
A li ku bona, “Ni se ni lemuhile kuli ndat'a mina h'a sa ni tabela sina pili. Kono Mulimu wa bo ndate u ni babalezi. 
Mwa bubeli bwa mina mwa ziba hande kuli ni belekezi ndat'a mina ka maata a ka kaufela. 
Kono nihakulicwalo u ni pumile, mi u fukulize mupuzo wa ka halishumi. Kono Mulimu h'a si ka mu lumelela ku ni holofaza. 
Labani ha n'a bulezi kuli, ‘Lipuli ze sasana li ta ba mupuzo wa hao,’ mitapi kaufela ya zwala manamani a masasana. Ha n'a ize, ‘Lipuli ze tuluzana li ka ba tuelo ya hao,’ mitapi kamukana ya zwala butuluzana. 
Mulimu u ngile mitapi kaufela ku ndat'a mina mi u ni file yona.
“Ka nako ya zona ya ku pahama, na lola, mi na bona lipoho za lipuli ze ne pahama kuli n'e li ze sasa, ni ze tululi, mi ze paswa. 
Lingeloi la Mulimu la ni bulelela kwa buloko, la li, ‘Jakobo.’ Na alaba, na li, ‘Shangwe.’ 
La zwelapili, la li, ‘Wa bona kuli lipoho ze pahamwa kaufela ki ze sasa, ni ze tululi, ni ze paswa. Ni eza cwalo kakuli ni boni s'a eza kaufela ku wena, yena Labani. 
 Ki na Mulimu ya iponahalize ku wena kwa Betele, f'o ni sumekezi licwe la kupuzo ka ku li sela mafula, ni f'o itamezi ka maci. Cwalehe, itukise, u zwe mwa naha ye, mi u kutele kwa naha ya henu.’ ”
Bo Rahele ni Lea ba alaba Jakobo, ba li, “Luna, ha lu na lifa le li lu siyalezi le lu ka yola ku ndat'a luna. 
H'a lu talimi sina bazwahule, nji? U lu lekisize, mi cwale mali a n'a fumani ka luna kamukana u a sinyize. 
Bufumu kaufela bw'a ngile Mulimu ku ndat'a luna, i s'e li bwa luna ni bana ba luna. Eza feela s'a ku bulelezi Mulimu.”
Cwale Jakobo a paheka bana ni basali ba hae fa likamele. 
A itukiseza ku kutela ku ndat'ahe mwa naha ya Kanana, a soteza mitapi ya hae kamukana, mi a nga ni z'a n'a ipumanezi kwa Mesopotamia. 
Labani n'a il'o kuta lingu za hae, mi ka yona nako yeo ha n'a li siyo, Rahele a uzwa milimu ya maswaniso ya ndat'ahe ye ne li mwa ndu. 
Jakobo a puma Labani wa Muarami ka ku sa mu bulelela kuli s'a funduka. 
A nga liluwo la hae kamukana, mi a toba. A zamaya, a sila Nuka ya Yuferati, mi a liba kwa Lilundu la Giliadi.
Mwamulaho a mazazi a malalu, Labani kihona a bulelelwa kuli Jakobo u tobile. 
Kiha s'a nga batu ba hae, mi a latelela Jakobo ka mazazi a supile, mane a y'o mu swalela kwa Lilundu la Giliadi. 
Kono bona busihu bo, Mulimu a taha ku Labani wa Muarami kwa buloko, mi a li ku yena, “Tokomela, u si ke wa bemba Jakobo ka mukwa ufi kamba ufi.” 
Labani a t'o fumana Jakobo ya n'a tibelezi fa malundu a mañwi. Yena a tibelela fa Lilundu la Giliadi.
Labani a li ku Jakobo, “Kikabakalañi ha u ni pumile, mane ni ku ikungela bana ba ka inge basali ba ba hapilwe mwa ndwa? 
U ni pumeziñi mane u pundumuka feela u si ka ni zibisa, kiñi? Kambe n'o ni bulelezi, kambe ni ku funduzi ka tabo mwa musipili wa hao, ku nze ku opelwa, ku lizwa milupa ni lihalepa. 
Mane ha u si ka ni fa sibaka sa ku tubeta baikulyange ni bana ba ka. U ezize kezo ya bukuba luli! 
Ni na ni maata a ku ku eza maswe, kono busihu bo bu felile bo, Mulimu wa ndat'aho u ni bulelezi, a li, ‘Tokomela, u si ke wa bemba Jakobo ka mukwa ufi kamba ufi.’ 
Na ziba kuli u fundukile kakuli u tukufalezwi ku kutela kwa hae, kono kikabakalañi ha u uzwize milimu ya ka?”
Jakobo a mu alaba, a li, “Ne ni saba, kuli mwendi u ka ni amuha bana ba hao. 
Kono haiba u ka fumana kuli ku na ni ya ngile milimu ya hao, ku bona batu ba ka ba, yo u ta bulaiwa. Taha, u t'o bata, u nge s'e li sa hao kamukana, mi batu ba luna ba ta ba lipaki.” Jakobo n'a sa zibi kuli milimu n'e uzwizwe ki Rahele.
Labani a kena mwa tende ya Jakobo mi a bata. Kih'a y'o kena mwa tende ya Lea, ni mwa tende ya basali ba babeli ba batanga, kono h'a si ka fumana milimu ya hae. Cwale a ya mwa tende ya Rahele. 
Rahele n'a ngile milimu yeo, a i beya mwa mukotana wa sale ya kamele, mi n'a inzi fahalimw'a yona. Labani a batisisa mwa tende kaufela, kono h'a si ka i fumana. 
Rahele a li ku ndat'ahe, “U si ke wa ni nyemela, muñ'a ka, ha ni palelwa ku yema fapil'a hao. Libaka kikuli ha ni yo kwa miseme.” Labani a batisisa hape kono a i tokwa.
Cwale, Jakobo a nyema, mi a bulela ka buhali ku Labani, a li, “Kanti luli mulatu o ni ezize ki ufi, mulao o ni tuzi ki ufi, o ku fa tukelo ya ku ni zuma cwalo? 
Cwalehe, ha u s'o batile cwalo mwa lika za ka kamukana, sa hao s'o fumani mwa ndu ya ka si kai? Si beye fafasi fa, kuli batu ba hao ni ba ka ba si bone, mi ba bulele ya foselizwe mwahal'a luna. 
Ni se ni pilile ni wena lilimo ze mashumi a mabeli. Lingu ni lipuli za hao ha li si ka palelwa ku zwala, mi ha ni si ka ca nihaili poho i liñwi mwa mutapi wa hao. 
Kamita ngu ha ne i bulailwe ki sibatana, ne ni sa i tisi ku wena ku t'o ku bonisa kuli ne si mulatu wa ka, kono ki na ya n'a lwezi lisinyehelo zeo. N'o bulezi kuli ni life se si uzwizwe musihali kamba busihu. 
Ki hañata ni ciswa ki lizazi musihali ni ku bulaiwa ki silami busihu. Ne ni sa koni ku lobala. 
Ne ku li cwalo lilimo kaufela ze mashumi a mabeli ha ne ni inzi ni wena. Ni ku belekezi lilimo ze lishumi ka ze ne ku feza lionda za bana ba hao, ni lilimo ze silezi ni nze ni lisa mitapi ya hao. Nihakulicwalo u picaukisize mupuzo wa ka halishumi. 
Kambe Mulimu wa ndate, Mulimu wa Abrahama, Mulimu ya n'a lapelwa ki Isaka, n'a si ka ni tusa, kambe u ni lelekile ni si na se siñwi. Kono Mulimu u boni manyando a ka ni musebezi o ni ezize, mi busihu bo bu felile bo, u file katulo ya hae.”
Labani a alaba Jakobo, a li, “Basizana ba ki bana ba ka, baikulu ba ki ba ka, ni mitapi ye ki ya ka. Z'o bona kamukana ki za ka. Kono cwale se ni ka ezeza bana ba ka ni baikulyange kiñi? 
Ku lukile! A lu eze tumelelano, mi libunda la macwe li ta lu tusa ku lu hupulisa yona.”
Jakobo kih'a yemisa licwe la kupuzo. 
A bulelela batu ba hae ku tuta macwe a ba til'o kubukanya. Cwale ba cela lico kwatukw'a lona libunda leo la macwe. 
Labani a li biza Sahaduta, mi Jakobo, yena, a li biza Galedi. 
Labani a li, “Libunda le la macwe, li ta ba kupuzo ku wena ni ku na.” Ka libaka leo sibaka se sa bizwa Galedi. 
Labani a ekeza, a li, “Muñ'a Bupilo a be paki ya luna ha lu se lu kauhani.” Cwale sibaka seo sa bizwa Mizipa. 
Labani a zwelapili, a li, “Haiba u ka nyandisa bana ba ka, kamba u nyala basali ba bañwi, niha ni sa zibi se siñwi, u hupule kuli Mulimu u lu talimezi.” 
Cwale Labani a li ku Jakobo, “Ki a macwe a ni kubukanyize mwahal'a luna, ni licwe la kupuzo ki le. 
Zeo mwa bubeli bwa zona, libunda la macwe ni lona licwe la kupuzo ki za ku lu hupulisa. Ha ni na ku fitelela libunda le la macwe ku t'o ku lwanisa, mi ni wena ha u na ku fitelela libunda le ni licwe la kupuzo ku t'o ni lwanisa. 
Mulimu wa Abrahama ni Mulimu wa Nakori u ta lu atula.” Cwale Jakobo a itama ka libizo la Mulimu y'a n'a lapelwa ki Isaka ndat'ahe. 
A bulaya folofolo, mi a i eza sitabelo fa lilundu. Kih'a memela batu ba hae kwa lico. Ha ba se ba cile, ba ina fa lilundu busihu bo. 
Habusa i sa li kakusasa, Labani a tubeta baikulyaye, a laeza bana ba hae, mi a kutela kwa hae.
Jakobo a zwelapili mwa musipili wa hae, mi a katanyezwa ki mangeloi a Mulimu. 
H'a bona, a bulela, a li, “Ye ki mpi ya Mulimu,” mi a biza sibaka seo Mahanaimi.
Jakobo a luma batu ku muhulwan'a hae Isau kwa Seiri mwa naha ya Edomo. 
A ba taluseza cwana, a li, “Ha mu ka fita, mu bulelele Isau, mu li, ‘Jakobo, mutang'a hao ya ikokobeza, n'a inzi ku malum'ahe Labani, mi kabakala ku pateha, kihona h'a liyehile mane ku t'o fita nako ye. 
U na ni limbongolo, lingu, lipuli ni batanga ba banna ni basizana. Wa ipiha ku wena, muñ'a hae, ka sepo ya kuli mwendi u ka mu amuhela ka musa.’ ”
Balumiwa ha ba kutela ku Jakobo, ba li, “Lu il'o fita ku muhulwan'a hao Isau, mi s'a li mwa nzila ni yena ku t'o ku katanyeza. U taha ni batu ba mianda ye mine.” 
Jakobo a saba hahulu ni ku zieleha. A kauhanya batu b'a n'a zamaya ni bona, ni lingu za hae, lipuli, likomu ni likamele cwalo ka likalulo ze peli. 
A hupula, a li, “Haiba Isau u tela ku t'o ni lwanisa, u ta kala ka kalulo ya pili, mi ya bubeli i ta banduka.”
Jakobo kih'a lapela, a li, “Oho, wena Mulimu wa kuku Abrahama, ni Mulimu wa ndate Isaka, a ku ni utwe! Wena Muñ'a Bupilo ya ize ku na, ‘Kutela mwa naha ya henu ni kwa banabahenu. Na, ni ta ku lukiseza hande lika kaufela!’ 
Luli ha ni swanelwi ki musa ni busepahali b'o ni bonisize, na, mutang'a hao. Ha ku na se ni silile ni sona fa Nuka ya Jordani. Ni fitile feela haisi ona mulamu wa ka, mi cwale ni kutile ni litopa ze, ze peli. 
Na lapela, u ni tuse kwa maata a muhulwan'a ka Isau. Na saba mwendi u tela ku t'o lu lwanisa ni ku lu bulaya kaufel'a luna, mane ni bona basali ni bana cwalo. 
 U hupule sepiso ya hao, ha u ize, ‘Ni ta ku lukiseza lika kaufela, mi ni ta atisa lusika lwa hao kuli lu si ke lwa konwa ku balwa. Ba ta ba ba bañata sina mushabati wa liwate.’ ”
Ha s'a inzi busihu kaufela fo, kiha s'a ketela muhulwan'a hae Isau limpo kwa lika z'a n'a na ni zona: 
lipuli za litole ze mianda ye mibeli ni lipoho za zona ze mashumi a mabeli, lingu za litole ze mianda ye mibeli ni lipoho ze mashumi a mabeli, 
likamele za mabisi ze mashumi a malalu ni bana ba zona, litole ze mashumi a mane ni lipoho ze lishumi, limbongolo ze mashumi a mabeli ze sihali ni ze tunanyana ze lishumi. 
Mutapi o muñwi ni o muñwi a u beya mwa pabalelo ya yo muñwi wa batanga ba hae, mi a li ku bona, “Mu ni etelele, mi mu siye sibaka mwahal'a mitapi.” 
A laela mutanga wa pili, a li, “Ha u katana muhulwan'a ka Isau, mi a buza kuli, ‘Muñ'a hao ki mañi? Wena u ya kai? Ki mañi muñ'a limunanu z'o soteza ze?’ 
U alabe cwana, u li, ‘Ki za mutang'a hao Jakobo. Ki mpo y'a lumelela muñ'a ka Isau. Yena Jakobo kasibili wa taha mwamulaho a luna.’ ” 
A fa taelo ye swana ku wa bubeli, ku wa bulalu, ni ku bona kamukana ba ba ne ba soteza mitapi, a li, “Se ki sona se mu swanezi ku bulela ku Isau ha mu katana ni yena. 
Mu bulele cwana, mu li, ‘Eeni, mutang'a hao Jakobo wa ta mwamulaho a luna.’ ” Jakobo a li, “Ni ta mu wisa pilu ka limpo ze ni tangeta, mi ha ni ta katana ni yena mwendi u ta ni swalela.” 
Limpo za itangeta, mi yena a lobala hona mwa mafulo mo.
Bona busihu bo Jakobo a zuha, a nga basali ba hae ba babeli, ni batanga ba bona ba basali ba babeli ni bana ba hae ba lishumi ka a li muñwi, mi ba sila Nuka ya Jaboki fa mupao. 
 Ha s'a ba silisize, a silisa cwalo ni liluwo la hae kamukana. 
 A siyala a li nosi.
Mutu yo h'a bona kuli Jakobo wa mu palelwa, a mu nata mwa noka, mi ya leya ha ba nze ba mangana. 
Mutu yo a li, “Ni tuhele ni zamaye, kakuli li tuha li pazula.”
Mutu yo a buza, a li, “Ki wena mañi libizo la hao?”
  Mutu yo a li, “Ha u sa na ku bizwa Jakobo. U ta bizwa Isilaele, kakuli u lwanile ni Mulimu ni batu, mi u tuzi.”
  Jakobo a li, “A ku ni bulelele libizo la hao.”
Jakobo a li, “Ni boni Mulimu ka meeto, mi ni sa pila!” Kiha s'a biza sibaka seo Peniele. 
Lizazi la pazula Jakobo h'a funduka mwa Peniele, mi n'a cuñuta kabakala noka ya hae. 
Kikabakaleo bana ba Isilaele ha ba sa ci nama ya noka ni kacenu. I n'e li hona fa silama fo, f'a n'a natilwe Jakobo.
Jakobo a bona Isau a taha ni batu ba hae ba mianda ye mine, mi cwale a kauhanya bana. Ba bañwi ba ya ku Lea, ba bañwi ku Rahele, mi ba bañwi a ba abela batanga ba basali ba babeli. 
Kwa etelela batanga bao ni bana ba bona, kihona ku tatama Lea ni bana ba hae, mi bao ba latelelwa ki Rahele ni Josefa kwamulaho. 
Jakobo, yena, a ba fitelela, mi a y'o kubama fafasi a nz'a inama ni ku zusa toho, inge ya showelela, hasupile ku fitela a t'o fita ku muhulwan'a hae. 
Kono Isau a mata ku y'o mu katanyeza, a mu swala, toho ya hae ili fa mulala wa Jakobo, mi a mu tubeta. Ba lila mwa bubeli bwa bona. 
Isau h'a talima-talima, a bona basali ni bana. Kih'a buza, a li, “Ki bo mañi ba, b'o zamaya ni bona?”
Cwale basali ba batanga ba taha ni bana ba bona, ba t'o kandelela. 
Ba tatamwa ki Lea ni bana ba hae mi kwa mafelelezo, kwa taha Josefa ni Rahele. Ni bona cwalo ba t'o kandelela.
Isau a buza, a li, “Sitopa sani bo, se ni katani?”
Kono Isau a li, “Munyan'a ka, ni na ni ze ñata ni na. U ipulukele s'o na ni sona.”
Jakobo kih'a li, “Batili, haiba ni amuhezwi ka tabo, a ku amuhele ni wena mpo ye ni ku fa. Ha ni bona pata ya hao, mi sihulu ha u ni amuhezi ka tabo cwana, ku na, ku swana inge ni bona sifateho sa Mulimu kasibili. 
Muñ'a ka, amuhela mpo ye ni ku tiselize. Mulimu u ni shemubile ka ku ni fa ze ni tokwa kamukana.” A tundamena ku mu susueza cwalo ku fitela a i amuhela.
Isau a li, “A lu itukise, lu funduke. Na, ni ta itangeta.”
Jakobo a alaba, a li, “Muñ'a ka, wa ziba kuli banana ba fokola, mi hape ni hupula lingu ni likomu hamohocwalo ni manamani a zona. Haiba li ka zamaiswa ka tata niha i ka ba zazi li li liñwi feela, mutapi kaufela u ta shwa. 
Muñ'a ka, u itangete. Na, ni ka latelela ka bunya, kono ni nze ni lika mo ni konela kaufela ku akufa ni likomu ni banana, ku fitela ni y'o ku fumana kwa Seiri.”
Isau a li, “Cwalehe, ni ku siyele ba bañwi kwa batu ba ka.”
Cwale, ka lona lizazi leo, Isau a funduka ku kutela kwa Seiri. 
Kono Jakobo a ya kwa Sukoti, kw'a il'o ikahela ndu ni litebule za likomu za hae. Kikabakaleo sibaka seo ha si bizwa Sukoti.
Jakobo a y'o fita hande mwa munzi wa Sikemi, mwa naha ya Kanana, h'a kuta ku zwa kwa Mesopotamia. A yaha mafulo a hae mwa simu ye ne li fapil'a munzi. 
 A leka kalulo ya simu yeo ku ba lusika lwa Hamori, ndat'ahe Sikemi, ka mwanda wa muwaya-waya wa silivela. 
A yaha katala hona foo, mi a ka biza El-elohe.
Ka lizazi le liñwi Dina, mwan'a Jakobo ni Lea, a y'o potela basali ba bañwi ba mwa naha yeo. 
Sikemi, mwan'a Hamori wa Muhiti ya n'a li mulena wa sibaka seo, h'a bona musizana yo a mu swala likalala. 
Kono niha s'a mu sweli cwalo a ikutwa kuli u mu lata ka pilu ya hae kaufela. Kih'a lika ku mu omba-omba. 
Cwale kih'a kupa ndat'ahe, a li, “Ni batele musizana yo, ni mu nyale.”
Jakobo a utwa kuli mwan'a hae n'a tompolozwi ki mutu kono, kakuli bana ba hae ba bashimani ne ba sa li mwa naheñi kwa ku lisa, h'a si ka eza se siñwi ku fitela ha ba kuta. 
Hamori ndat'ahe Sikemi a y'o bulela ni Jakobo. 
Bana ba hae ba sa fita feela ku zwa ku lisa mi ba utwa litaba zeo, ba utwa butuku. Ba halifiswa hahulu ki kezo ya Sikemi, ili nto ye maswe ye ne shwaula batu ba Isilaele ka ku swala mwan'a Jakobo likalala cwalo. 
Hamori a li ku bona, “Mwan'a ka, yena Sikemi, u lata hahulu mwan'a mina. Cwalehe, na mi kupa bahesu, mu mu lumelele a mu nyale. 
A lu kopanyiwe ki manyalo. Lu mi nyalele, mi ni mina mu lu nyalele. 
Fohe mu ta ina ni luna mo, mwa naha ya luna. Mu ka na mwa ikahela ko mu lata, mu itekiseze mu nze mu lukuluhile mi mu be ni liluwo.”
Cwale Sikemi a li ku ndat'ahe Dina ni kwa likaizeli za hae, “Ni kupa kuli mu ni lumelele ka musa, mi ni ta mi fa se mu bata kaufela. 
Mu ni bulelele limpo ze mu bata, mi mu pahamise lionda mo mu latela. Ni ta mi fa se mu bata kamukana, haiba mu ni lumelela ku mu nyala.”
Bana ba Jakobo ba alaba Sikemi, ni Hamori ndat'ahe, ka mukwa o n'o ka ba puma kakuli Sikemi n'a tompolozi Dina kaizel'a bona. 
Ba li, “Ha lu lumeleli kaizel'a luna ku nyalwa ki mutu ya si ka ya kwa mupato. Kezo yeo n'e ta ba tompololo ku luna. 
Lu ka lumela feela ha mu ka swana ni luna, ka ku isa banna kaufela kwa mupato. 
Fohe, lu ta mi lumelela ku nyala bana ba luna, ni luna lu nyale ba mina. Lu ta yaha mwahal'a mina. 
Kono ha mu sa lumeli kelezo yeo, mi mu sa yi kwa mupato, lu ta mu nga, lu ikele.”
Manzwi ao a utwahala hande ku Hamori ni ku mwan'a hae Sikemi. 
Mutangana h'a si ka sinya nako, mi kapili a eza se ne si hupuzwi, kakuli n'a lata hahulu mwan'a Jakobo. I n'e li yena ya n'a kutekeha hahulu mwa mba ya bona kaufela.
Hamori ni Sikemi, mwan'a hae, ba ya kwa munyako wa munzi ko ne ba kopanelanga batu, mi ba y'o bulela ni ba munzi wa bona. 
Ba li, “Batu ba ba twaeleha. Mu ba tuhele ba pile mwa naha ya luna, mi ba izamaele mo ba latela. Naha ki ye tuna. Ya lu likana luna ni bona cwalo. Lu inyalele bana ba bona, mi ni luna lu ba fe bana ba luna ba inyalelwe. 
Kono batu ba, ba ta lumela ku pila ni ku ba sicaba si li siñwi ni luna ha lu ka lumela feela ku isa banna kamukana kwa mupato, sina bona ha ba ile kwa mupato. 
Kana limunanu za bona, tutu ya bona ni likomu za bona ha li na ku ba za luna ha lu ka ba lumelela ku pila mwahal'a luna, nji?” 
Batu ba munzi kaufela ba lumela muhupulo wa Hamori ni mwan'a hae Sikemi, mi banna kaufela ba isiwa kwa mupato.
Mwamulaho a mazazi a malalu, banna ba sa kuliswa ki ku ya kwa mupato, bana ba Jakobo ba babeli, bo Simioni ni Livi, likaizeli za Dina, ba nga mikwale ya bona, ba kena mwa hae ba si ka lemuhiwa, mi ba bulaya banna kamukana. 
Ba bulaya Hamori ni mwan'a hae Sikemi. Kihona ba nga Dina mwa ndu ya Sikemi, mi ba ikela. 
Bana ba Jakobo ba bañwi ba lwanisa ba ba holofezi, mi ba ikungela za butokwa kamukana mwa hae, kakuli kaizel'a bona n'a shwauzwi. 
Ba nga mitapi ya lingu ni lipuli. Ba nga likomu, limbongolo ni ze ñwi kamukana ze mwa hae ni mwa masimu. 
Ba nga bufumu kaufela, ba hapa basali ni bana, mi ba lwala lika kamukana ze ne li mwa mandu.
Jakobo a li ku Simioni ni Livi, “Mwa bona, mu ni kenyize mwa ziezi. Ka nako ye, batu ba mwa naha ye kamukana, ili Makanana ni Maperizi, ba ni toile. Ha ni na batu ba bañata. Haiba ba ni kubukanela, mi ba ni lwanisa, ni ta bulaiwa hamoho ni lubasi lwa ka cwalo.”
Kono bona ba alaba, ba li, “Ha lu na ku lumela kaizel'a luna ku eziwa inge lihule.”
  Mulimu a li ku Jakobo, “U itukiseze ku ya kwa Betele, mi u y'o yaha kwateñi. U y'o yahela Mulimu katala, yena Mulimu ya n'a iponahalize ku wena ha n'o saba muhulwan'a hao Isau.”
Jakobo kiha s'a bulelela lubasi lwa hae ni ba ba ne ba inzi ni bona kaufela, a li, “Mu zwise milimu ya bazwahule ye mwa mandu a mina. Mu ikenise, mi mu apale liapalo ze kenile. 
Lwa tuta mo, lu ya kwa Betele, ko ni ka y'o yahela Mulimu katala, yena Mulimu ya ni tusize mwa liziezi, mi ya ni babalezi kai ni kai ko ne ni ile.” 
Kiha ba se ba fa Jakobo milimu kamukana ya bazwahule ye ne ba na ni yona, ni macoco a ba ne ba apezi. Zeo a li pumbeka kwatas'a kota ya oke ye n'e li fakaufi ni Sikemi.
Jakobo ni bana ba hae ha ba se ba funduka, batu ba mwa minzi ye fakaufi ba kenelwa ki sabo ye tuna hahulu, mi ha ba si ka ba lelekisa. 
Jakobo ni batu ba hae kamukana ba t'o fita mwa Luzi, ili ona Betele, mwa naha ya Kanana. 
A yaha mwateñi katala, mi sibaka seo a si biza El Betele, kakuli Mulimu n'a iponahalisize ku yena hona foo ha n'a saba muhulwan'a hae. 
Debora ya n'a uta Rebeka a shwa, mi a bulukwa kwa kota ya oke kwatuko a Betele. Cwale kota ye ya bizwa Oke ya Sililo.
Jakobo h'a zwa kwa Mesopotamia, Mulimu a iponahaza ku yena hape, mi a mu fuyaula. 
 Mulimu a li ku yena, “Libizo la hao ki Jakobo, kono ku zwa nako ye, u ta bizwa Isilaele kuya kuile.” Cwale a bizwa Isilaele. 
 Mulimu kih'a li ku yena, “Ki na Mulimu ya Maata Kaufela. U be ni bana ba bañata. Ku wena ku ta zwa macaba a mañata, mane ni malena ba ta fumaneha ku ona. 
Ni ta ku fa naha ye ne ni file Abrahama ni Isaka, mi ki yona ye ni ka fa ni lusika lwa hao mwamulaho a hao.” 
Cwale Mulimu a mu siya hona fo f'a n'a bulelela ni yena, mi a kutela kwa lihalimu. 
 Jakobo a yemisa licwe la kupuzo mwa sibaka seo. A sela ku lona mpo ya ze nwiwa. Kihona a sela ni oli. 
Sibaka seo a si biza Betele, kakuli Mulumu n'a bulezi ku yena moo.
Ba zwa mwa Betele, mi ha ku se ku siyezi sibakanyana sa ku y'o fita kwa Eferata, mulwalo wa Rahele wa zuha, mi a pepa ka tata. 
Mba ha i se i zuhile ka maata, ya n'a mu pepisa a li, “U si ke wa saba. I sa li mushimani hape.” 
N'a s'a shwa, mi ha s'a felelwa ki moya, a li, “Ki yena Benoni,” kono ndat'ahe a mu beya la Benjamine.
Rahele ha s'a shwile, a bulukwa mwa nzila ye ya kwa Eferata, ona Betelehema kacenu. 
Jakobo a yemisa licwe la kupuzo fa libita la hae, mi lona Licwe la Rahele leo li sa li teñi ni kacenu. 
Isilaele a zwelapili, mi a y'o tibelela kwabuse bwa tawa ya Edere.
  Isilaele ha n'a sa pila mwa naha yeo, Rubeni a kopana ni Biliha, yo muñwi wa basali ba ndat'ahe. Isilaele a utwa taba yeo, mi a nyema hahulu.
Bana ba Lea n'e li Rubeni, mweli wa Jakobo, Simioni, Livi, Juda, Isakare ni Zebuloni. 
Bana ba Rahele n'e li Josefa ni Benjamine. 
Bana ba Biliha, mutang'a Rahele, n'e li Dani ni Nafetali. 
Bana ba Zilipa, mutang'a Lea, n'e li Gadi ni Asere. Ba, i n'e li bona bana ba Jakobo b'a n'a pepile ha n'a li mwa Mesopotamia.
  Jakobo a taha ku ndat'ahe mwa Mamare, o bizwa Kiryati-Ariba kamba Heberoni, ko ne ba yahile bo Abrahama ni Isaka. 
Isaka n'a s'a na ni lilimo ze mwanda ka mashumi a supile ni li li liñwi h'a shwa. 
A y'o kopana ni bahabo ba ba shwile ha n'a s'a li mucembele luli, mi bana ba hae bo Isau ni Jakobo ba mu buluka.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Lo ki lona lusika lwa Isau, yena Edomo. 
 Isau n'a nyezi basali ba Makanana, ili bo Ada mwan'a Eloni wa Muhiti, Oholibama mwan'a Ana ya n'a pepilwe ki Zibioni wa Muhivi, 
 ni Basemati mwan'a Ishimaele kaizel'a Nebajoti. 
Ada, a pepa Elifazi ku Isau. Basemati a pepa Reuele. 
Mi Oholibama a pepa Jeushu, Jalamu ni Kora. Bao, ki bona bana b'a n'a pepile Isau mwa naha ya Kanana.
Cwale Isau a nga basali ba hae, bana ba bashimani ni ba basizana, ni batu ba hae kamukana, ni likomu za hae kaufela, ni liluwo la hae l'a n'a luile mwa naha ya Kanana. A zwa ku munyan'a hae Jakobo, mi a ya kwa naha i sili. 
A tuta kakuli fo ne ba inzi ni Jakobo ne ku sa ba likani. Ne ba na ni likomu ze ñata hahulu, mi ba palelwa ku ina hamoho. 
Isau, kapa Edomo, kih'a y'o ina mwa naha ya malundu a Seiri.
Lo, ki lona lusika lwa Isau, ndat'ahe Maedomo, mwa naha ya malundu a Seiri. 
A, ki ona mabizo a bana ba Isau. Ki Elifazi ya pepiwa ki Ada, ni Reuele ya pepiwa ki Basemati musal'a Isau. 
Bana ba Elifazi n'e li Temani, Omare, Zefo, Gatamo ni Kenazi. 
Timina n'e li yo muñwi wa basali ba mwan'a Isau, yena Elifazi, kw'a n'a pepile Amaleke. Bao, ki bona bana ba Ada musal'a Isau.
Ba, ki bona bana ba Reuele. Ki Nahati, Zera, Shamaha ni Miza. Ki bona bana ba Basemati musal'a Isau.
Oholibama, mwan'a Ana ya n'a pepilwe ki Zibioni, a t'o pepa Jeushu, Jalamu ni Kora ku Isau.
Ba, ki bona manduna mwa lusika lwa Isau. Ki bana ba mweli wa Isau yena Elifazi. Ki nduna Temani, Omare, Zefo, Kenazi, 
Kora, Gatamo, ni Amaleke. Bao, i n'e li bona manduna ba Elifazi mwa naha ya Edomo. N'e li bana ba Ada.
Ba, ki bona bana ba Reuele mwan'a Isau. Ki nduna Nahati, Zera, Shama ni Miza. Bao n'e li manduna ba Reuele mwa naha ya Edomo. N'e li bana ba Isau ku Basemati musal'a hae.
Ba, ki bana musal'a Isau yena Oholibama. Ki nduna Jeushu, Jalamu ni Kora. Bao ki bona manduna ba ba pepilwe ki musal'a Isau yena Oholibama, mwan'a Ana. 
Lo, ki lona lusika lwa Isau kamba Edomo, mi bao ki bona mandun'a bona.
Ba, ki bona bana ba Seiri wa Muhori, bañi ba naha. Ki bo Lotani, Shobali, Zibioni, Ana, 
Dishoni, Ezeri ni Dishani. Kwa bana ba Seiri, ba ki bona manduna ba Mahori mwa naha ya Edomo.
Bana ba Lotani n'e li Hori ni Hemami. Timina ne li kaizel'a Lotani.
Ba, ki bona bana ba Shobali. Ki Alevani, Manahati, Ebali, Shefo ni Onamu.
Bana ba Zibioni ki Aiya ni Ana. Ana, ki yena ya kile a fumana mawelu-welu a mezi a cisa mwa naheñi ha n'a lisa limbongolo za ndat'ahe Zibioni. 
Bana ba Ana ki ba. Ki Dishoni ni kaizel'a hae Oholibama. 
Bana ba Dishoni ki Hemedani, Eshebami, Jitirani ni Kerani.
Bana ba Ezere ki Bilihani, Zaavani ni Akani.
Bana ba Dishani ki Uza ni Arani.
Manduna ba Mahori ki bo Lotani, Shobali, Zibioni, Ana, 
Dishoni, Ezere, ni Dishani. Bao, ki bona manduna ba Mahori ka ku latelela masika a bona, mwa naha ya Seiri.
Ba, ki bona malena ba ba busize naha ya Edomo, malena ba Maisilaele ba si ka busa kale. 
Bela mwan'a Beori a busa mwa Edomo. Libizo la munzi wa hae ne li Dinaba. 
Bela ha s'a shwile, Jobabi, mwan'a Zera wa kwa Bozira, a mu yola. 
Jobabi h'a shwa, Hushamu, wa mwa naha ya Matemana, a mu yola. 
Hushamu h'a shwa, Hadadi, mwan'a Bedadi, a mu yola. Ki yena ya tuzi Mamidiani mwa naha ya Moabi. Libizo la munzi wa hae n'e li Aviti. 
Hadadi ha s'a shwile, Samila wa kwa Masareka a nga sibaka sa hae. 
Samila h'a shwa, Shaule wa kwa Rehoboto, kwa Nuka ya Yuferati, a busa mwa sibaka sa hae. 
Jakobo a ina hona mo mwa naha ya Kanana, mw'a n'a yahile ndat'ahe. 
Ze, ki zona litaba za Jakobo.
Isilaele n'a lata hahulu Josefa ku fita bahulwani ba hae kamukana, kakuli n'a mu pepezi mwa bucembele. A mu ezeza baki ye telele ye na ni mazoho. 
Bahulwani ba hae ha ba bona kuli ndat'a bona n'a lata hahulu Josefa ku fita bona, ba toya munyan'a bona hahulu, mane ne ba palelwa ku bulela ni yena ka likute.
Zazi le liñwi Josefa a lola, mi a bulelela bahulwani ba hae ka tolo yeo. Kiha ba mu toya hahulu ku fita pili. 
A li, “A mu utwe mo ni lolezi. 
Kamukan'a luna ne lu li mwa simu lu nze lu tamaka mañata a mabele. Cwale ñata ya ka ya zuha, ya ikemela hande. Mañata a mina a t'o i beya mwa sikwenda, a eza inge a showelela ñata ya ka.”
Banabahabo ba mu buza, ba li, “Kana luli u hupula kuli u ta ba mulen'a luna, wena? Kana u hupula kuli u ta lu busa, wena?” Cwale sitoyo sa bona sa ekezeha ku fita pili, kabakala tolo y'a n'a ba bulelezi.
Josefa a lola hape, mi a bulelela bahulwani ba hae, a li, “Ni lolile tolo ye ñwi hape, mi ni boni lizazi ni kweli ni linaleli ze lishumi ka i liñwi li nze li ni showelela.”
Tolo yeo a i bulelela bo ndat'ahe ni bahulwani ba hae, mi ndat'ahe a mu omanya, a li, “Ki tolo mañi y'o lolile? Kana u hupula kuli bo m'aho ni bahulwani ba hao, mane ni na kasibili, lu ka taha ku t'o ku showelela, wena?” 
 Bahulwani ba Josefa ba mu shwela muna, kono ndat'ahe yena, n'a nz'a hupula ka taba yeo.
Bahulwani ba Josefa ne ba il'o liseza mitapi ya ndat'a bona kwa Sikemi. 
Cwale Isilaele kih'a li ku Josefa, “Bahulwani ba hao ba il'o liseza mitapi kwa Sikemi. U itukise, mi ni ta ku luma ku bona.”
Ndat'ahe a li ku yena, “Zamaya, u y'o lekula bahulwani ba hao, ni mitapi haiba i iketile hande. Mi u kute, u t'o ni zibisa.” Ndat'ahe a mu fundula cwalo mwa Musindi wa Heberoni.
A fumanwa ki mutu a nz'a lika-lika mwa naheñi. Mutu yo kiha s'a mu buza, a li, “Kanti u bata sika mañi?”
Josefa a alaba, a li, “Ni bata bahulwani ba ka. Muñ'a ka, u ni supeze ko ba liseza mitapi ya bona.”
Mutu yo a li, “Ba se ba tutile kale, mi ne ni utwile hande ha ba li ba ya kwa Dotani.” Cwale Josefa a ba latelela, mi a y'o ba fumana kwa Dotani.
Ba mu bona a sa li kwahulenyana, a si ka ba sutelela kale. Ba lelisana ka yena, mi ba lumelelana ka ku mu bulaya. 
Ba nze ba bulelisana, ba li, “Ki kao kaloli, ka taha! 
A mu itukise, lu mu bulaye, mi lu nepele situpu sa hae ku se siñwi sa liliba ze. Lu ka bulela kuli u bulailwe ki sibatana. Cwale lu ta bona ko li ta felela litolo za hae.”
Rubeni h'a utwa cwalo, a lika ku pilisa Josefa, a li, “Lu si ke lwa mu bulaya.” 
A ekeza, a li, “Mu si ke mwa sulula mali. Mu mu nepele feela mwa siliba se, se si mwa naheñi, kono mu si ke mwa mu holofaza.” N'a bulela cwalo ka mulelo wa ku mu pilisa ni ku mu kutiseza ku ndat'ahe. 
Josefa h'a t'o fita kwa bahulwani ba hae, ba mu tubula baki ya hae ye telele ye na ni mazoho. 
Ba mu swala, mi ba mu nepela mwa siliba se si kalile.
Ha ba nze ba ca, ba bona sitopa sa Maishimaele ba ba zwa kwa Giliadi. Likamele za bona ne li lwezi mifuta-futa ya milyani ni sende ye nunka hande, ze ne ba isa kwa Egepita. 
Juda kiha s'a li kwa banabahabo, “Lu ka kutelwa kiñi ka ku bulaya munyan'a luna ni ku pata pulao? 
A lu mu lekiseñi kwa Maishimaele ba. Haiba lu eza cwalo, lu ka ba lu si ka mu holofaza. Hande-nde, ki munyan'a luna, nama ya nama ya luna ni mali a mali a luna.” Banabahabo ba lumela. 
 Balekisi ba Mamidiani ha ba fita, bahulwani ba Josefa ba y'o mu zwisa mwa siliba, mi ba mu lekisa kwa Maishimaele muwaya-waya wa silivela o eza mashumi a mabeli. Mi Maishimaele bao ba ya ni yena kwa Egepita.
Rubeni h'a kutela kwa siliba, mi a y'o fumana kuli Josefa n'a siyo mwateñi, a pazula liapalo za hae ili ku bonisa maswabi. 
Ka yona nako yeo, Juda a siya banabahabo mi a y'o yaha ni Hira wa mwa munzi o bizwa Adulami. 
Hona ko, Juda a y'o bona musizana, ya n'a pepilwe ki munna ya n'a bizwa Shua wa Mukanana, mi a mu nyala. 
Kih'a itwala, mi a pepa mwana wa mushimani, mi a mu beya libizo la Eri. 
A itwala hape, a pepa mushimani, mi a mu fa libizo la Onani. 
Hape a pepa mushimani, mi a li ki Shela. Ha ku pepwa Shela, Juda n'a sa li kwa Kezibi.
Juda a batela Eri, mwan'a hae wa mweli, musali. Libizo la hae ne li Tamare. 
Mikwa ye maswe ya Eri ya nyemisa Muñ'a Bupilo, mi a mu bulaya. 
Cwale Juda kiha s'a li ku Onani, “U kutise ndu ya muhulwan'a hao. U mu ezeze liswanelo za munna sina ha u li munyan'a mufu, kuli muhulwan'a hao a be ni lusika.” 
Kono Onani n'a ziba kuli bana ha ba na ku ba ba hae. Cwalehe, nako kaufela ha n'a kopana ni mbelwa yo, n'a nz'a ezezanga fafasi, kuli muhulwan'a hae a si ke a ba ni lusika. 
S'a n'a ezanga seo, Muñ'a Bupilo n'a sa si tabeli, mi ni yena a mu bulaya. 
Cwale Juda a li ku mukwenyan'a hae Tamare, “Kutela haenu ku ndat'aho. U nz'o li mbelwa cwalo, ku fitela mwan'a ka Shela a hula.” N'a bulela cwalo ka ku saba kuli Shela ni yena mwendi u ka shwa sina bahulwani ba hae. Tamare kiha s'a kutela ku ndat'ahe.
Ha ku se ku felile mazazi a mañatanyana, musal'a Juda, yena mwan'a Shua, a shwa. Juda ha s'a felize sililo, yena ni mulikan'a hae Hira wa Adulami ba ya kwa Timina, ko ne ku kutelwa lingu za hae. 
Mutu yo muñwi a bulelela Tamare, a li, “Mukwenyan'a hao u ya kwa Timina ku y'o kuta lingu za hae.” 
Cwale a tubula liapalo za sililo z'a n'a apezi, a ikapesa lisila kwa pata, kih'a t'o ina kwa makenelo a nzila ya Enaimi, munzi o kwa mukwakwa o ya kwa Timina. N'a ziba kuli cwale Shela n'a s'a hulile, kono n'a si ka mu fiwa kale kuli a mu nyale.
Juda h'a mu bona, a hupula kuli ki lihule kakuli n'a ikwahezi kwa pata. 
A ya ku yena kwatuko a mukwakwa, a li, “Taha kwanu, ni bata ku kopana ni wena.” N'a sa zibi kuli ne li mukwenyan'a hae.
A alaba, a li, “Ni ta ku lumela nkomwana ya puli mwa mutapi wa ka.”
A mu buza, a li, “Cwalehe, ni ta ku fa swalelele ya sika mañi?”
Cwale Tamare a zuha, mi a ikela. A zwisa lisila l'a n'a ikapezise, mi a apala liapalo za hae za ku silisa.
Juda a luma mulikan'a hae wa kwa Adulami ni pulinyana kuli a y'o nga swalelele ya hae ku musali yo, kono h'a si ka mu fumana. 
A buza batu ba fa sibaka seo, a li, “Lihule le ne li inzi kwatuko a mukwakwa wa Enaimi li kai?”
A kutela ku Juda, mi a li, “Ha ni si ka mu fumana. Batu ba mwateñi ba li ha ku na lihule ku bona.”
Juda a li, “U si ke wa lika ku kutisa linto zani. Batu ba ka lu seha. Ne ni mu lumelezi pulinyana ye, nihaike ha u si ka mu fumana.”
Mwamulaho a likweli ze talu, mutu yo muñwi a t'o bulelela Juda cwana, a li, “Mukwenyan'a hao Tamare n'a kopani ni munna, mi ka nako ye u itwezi.”
Ha ba mu zwisa cwalo, a lumelela linzwi ku mukwenyan'a hae, a li, “Ni filwe mba ki muñ'a lika ze. Mu li talimisise, mi mu bate muñ'a zona. Ki liswayo le, ni muhala wa lona, ni mulamu wo.”
Juda a li ziba, mi a li, “Ki niti. Ki na ya fosize. Ne ni swanezi ku mu nyalisa ku mwan'a ka Shela.” H'a si ka kutela ku kopana ni yena hape.
Nako ya hae ya ku puluha ha i se i fitile, kwa bonahala kuli u itwezi mambile. 
Ha s'a puluha, yo muñwi a zwisa lizoho. Mupepisi a li swala, a li tama ka bwanda ka kafubelu, mi a li, “Yo ki yena ya pepilwe pili.” 
Kono a kutisa lizoho la hae, mi mwanahabo a pepiwa pili. Mupepisi a li, “Wo ki ona mukwa o' fumani ka ona nzila ya ku zwa!” Kih'a mu biza Perezi. 
Cwale mwanahabo a pepwa ni bwanda bo bufubelu kwa lizoho. Yena a bizwa Zera.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Josefa n'a isizwe kwa Egepita, ko Potifaro wa Muegepita, nduna ya Faro ni muzamaisi wa mapolisa ba lapa la mulena, a y'o mu leka kwa Maishimaele ba ba ne ba mu tisize mwa Egepita. 
 Muñ'a Bupilo n'a babalela Josefa, a nz'a mu lukiseza lika kamukana. N'a ina mwa ndu ya mulen'a hae wa Muegepita. 
Mulen'a hae a lemuha kuli n'a babalelwa ki Muñ'a Bupilo, ni kuli Muñ'a Bupilo n'a kondisa z'a n'a eza kaufela. 
Potifaro n'a lata Josefa, mi n'a tabiswa ki mukwa w'a n'a mu sebeleza ka ona. Kiha s'a mu eza sikombwa se situna sa ndu ya hae ni z'a n'a na ni zona kamukana. 
Ku zwa nako yeo, Muñ'a Bupilo a tohonolofaza ndu ya Muegepita kabakala Josefa. Muñ'a Bupilo a fuyaula z'a n'a na ni zona kaufela mwa ndu ya hae ni mwa masimu a hae. 
Potifaro a beya lika za hae kamukana mwa pabalelo ya Josefa, mi n'a si na taba ni zona konji lico z'a n'a ca.
Mwamulaho a nakonyana, musal'a mulen'a hae a kala ku talima Josefa ka takazo. A li, “Taha, u t'o fosa ni na.” 
A hana, mi a li ku yena, “Mulen'a ka u itatuzi mwa lika kamukana ze mwa ndu, kakuli na, ni teñi. U ni file maata a ku zamaisa z'a na ni zona kaufela. 
Ni na ni buikalabelo bo butuna mwa ndu mo, sina yena, mi ha ku na s'a ni hanisa, kwand'a hao, wena musal'a hae. Cwale se si ka ni ezisa nto ye maswe cwalo ki sifi, kuli ni be ni foseza Mulimu?” 
Niha n'a bizanga Josefa ka zazi ni zazi, yena n'a sa teelezi, kakuli n'a sa lati ku fosa ni yena.
Kono zazi le liñwi, Josefa h'a kena mwa ndu ku y'o sebeza, ne ku si na mutu ku ba ba ne ba sebezanga mwateñi. 
Musali yo kih'a t'o mu swala kwa baki, a li, “Taha, u t'o fosa ni na.” Kono a mu bolomoka, mi a matela kwande, a mu siya a nz'a swalelezi baki mwa mazoho. 
A bona kuli u siile baki, mi u zwile mwa ndu ka lubilo. 
Kiha s'a biza batu ba hae, a li, “A mu bone! Munn'a ka u tisize Muheberu yo mwa ndu ya luna, mi cwale wa lu tompolola. U ni kenezi mwa ndu ya ka ku t'o ni kupa kuli ni fose ni yena, kono na huwa mo ne ni konela kaufela. 
Ha s'a ni utwa ni huwa, s'a matela kwande, ku siya baki ya hae kwatuko a ka.”
A buluka baki yeo ku fitela muñ'a Josefa a fita. 
Kih'a mu kandekela yona taba yeo, a li, “Mutanga yo wa Muheberu, y'o lu tiselize, n'a tile mwa ndu ya ka ku t'o ni tompolola. 
Kono ha ni se ni huwa, s'a matela kwande, mane s'a siya baki ya hae kwatuko a ka.”
Mulen'a Josefa a halifa hahulu h'a utwa z'a mu bulelela musal'a hae, h'a li, “Kihona mw'a ni ezelize mutang'a hao cwalo.” 
Kiha s'a tamisa Josefa ni ku mu kenya mwa tolongo ko ne ba inanga mapantiti ba mulena, mi a ina moo. 
 Kono Muñ'a Bupilo a babalela Josefa ka sishemo, mane mupolisa wa tolongo a ba a tabela Josefa hahulu. 
A mu eza muzamaisi wa mapantiti ba bañwi kaufela. A ba yena ya n'a na ni buikalabelo fa lika kamukana ze ne eziwa mwa tolongo. 
Mupolisa yo n'a sa talimi lika kaufela ze ne babalelwa ki Josefa, kakuli Muñ'a Bupilo n'a li fakaufi ni Josefa, mi n'a mu kondiseza z'a n'a eza kamukana.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Ha ku se ku fitile nako, ndun'a maweta ba mulena ni ndun'a ba lienga la mulena wa Egepita ba foseza muñ'a bona. 
Faro a nyemela manduna ba hae bao ba babeli. 
Cwale a ba kenya mwa tolongo, mwa ndu ya muzamaisi wa mupolisa, ili ndu i liñwi ni mw'a n'a beilwe Josefa. 
Muzamaisi yo a ba beya mwa pabalelo ya Josefa. Ba ina nako ye telele mwa tolongo.
Zazi le liñwi, busihu hona mo mwa tolongo, ndun'a maweta ni ndun'a ba lienga la mulena wa Egepita ba lola mwa bubeli bwa bona. Yo muñwi ni yo muñwi n'a na ni tolo ya hae ni taluso ya yona. 
Josefa h'a taha ku bona kakusasana, a bona kuli ne ba filikani. 
A ba buza, a li, “Kiñi ha mu swabile cwana kacenu?”
Ba alaba, ba li, “Yo muñwi ni yo muñwi wa luna u bile ni tolo, mi mo ha ku na ya ka lu bulelela ze li talusa.”
Cwale ndun'a maweta a bulela tolo ya hae, a li, “Na, ni lolile ni nze ni bona kota ya veine fapil'a ka. 
Kota i na ni mitai ye milalu. Matali a sa shoshela feela, lipalisa ni zona za bonahala i sa li hona fo, mi miselo ya buzwa. 
Ne ni swalelezi sinwiso sa Faro. Kiha se ni koyaula miselo, na i hamulela ku sona, mi na y'o fa Faro.”
Josefa a li, “Taluso ki ye. Mitai ye milalu ki mazazi a malalu. 
Mwamulaho a mazazi a malalu Faro u ta ku zwisa, a ku swalele, mi a ku kutiseze mwa situlo sa hao. U ta y'o fanga Faro sinwiso sa hae sina pili, ha n'o sa li nduna wa waine. 
Kono u ni hupule ha u s'o iketile hande mi, mwanesu, u be ni musa wa ku y'o ni biha ku Faro kuli ni zwe mwa tolongo mo. 
Ne ni uzwizwe mwa naha ya Maheberu, mi ni kwanu ni til'o kenyiwa feela mwa tolongo ni si ka fosa se siñwi.”
Ndun'a wa ba lienga, h'a utwa kuli taluso ya tolo ne li ye nde, a li ku Josefa, “Ni na, ni lolile cwana. Ne ni lwezi lizuma ze talu za mahobe fa toho. 
Mwa sizuma se si fahalimu, ne ku na ni mifuta-futa ya lico ze ne apehezwi Faro, kono ne li ciwa ki linyunywani.”
Josefa a alaba, a li, “Taluso ki ye. Lizuma ze talu ki mazazi a malalu. 
Mwamulaho a mazazi a malalu, Faro u ta ku zwisa, mi u y'o pumiwa toho. Kihona a ta lepeleza mubili wa hao kwa kota, mi u ciwe ki linyunywani.”
Ka lizazi la bulalu, ili la kupuzo ya ku pepwa kwa Faro, a ezeza manduna ba hae kaufela mukiti. A tisa ndun'a maweta ni ndun'a ba lienga fa pil'a manduna kamukana. 
A kutiseza ndun'a maweta mwa sibaka sa hae. 
Kono ndun'a ba lienga, yena, a bulaiwa, ili hona cwalo mw'a n'a taluselize Josefa litolo za bona. 
Kono ndun'a maweta h'a si ka hupula Josefa. N'a mu libezi.
Empty verse
Empty verse
Lilimo ze peli ha li se li felile, Faro a lola. Mwa tolo ya hae n'a yemi kwa Nuka ya Nile. 
N'a bona ku omboka likomu ze nde ze nunile ze supile, mi za kala ku fula mutaka. 
Cwale, likomu ze ñwi ze supile hape za omboka, ili ze maswe, ze otile. Za t'o yema kwatuko a za pili fa munanga wa nuka. 
Likomu ze otile zeo za ca likomu ze supile ze nunile, mi hona fo Faro a zuha. 
A lobala, mi a lola hape. Mwa tolo yeo, a bona lutaka lwa libele fo ku melile makunka a supile, a tezi hande, a buzwize. 
Cwale makunka a mañwi a supile a mela, ili a manyinyani a nyanine, a cinelizwe ki moya o cisa. 
Tukunka to tu supile, to tunyanine, twa miza a matuna a beile hande. Faro a pasumuka, mi a bona kuli n'a lola. 
 Habusa a zuha a filikani. Kiha s'a lumela balauli kaufela ba mwa Egepita. A ba bulelela litolo za hae, kono ha ku na ya konile ku mu taluseza zona.
Ndun'a maweta kih'a li ku Faro, “Na itumelela kacenu kuli ni fosize. 
U n'o nyemezi batanga ba hao, mi wa beya ndun'a ba lienga ni na mwa tolongo, mwa ndu ya muzamaisi wa mapolisa. 
Zazi le liñwi lwa lola. Yo muñwi ni yo muñwi a ba ni tolo ni taluso ya yona. 
Ne lu inzi ni mucaha wa Muheberu, ili mutang'a muzamaisi wa mapolisa, mi lwa mu bulelela litolo za luna. A lu taluseza zona, mi a bulelela yo muñwi ni yo muñwi taluso ya tolo ya hae. 
Kwa ezahala hande-nde sina mw'a n'a taluselize. Na, na kutisezwa mwa situlo sa ka, mi ndun'a ba lienga a bulaiwa.”
Faro a lumelela Josefa, mi kapili-pili ba mu zwisa mwa tolongo. Ha s'a ipeuzi ni ku apala liapalo li sili, a taha fapil'a Faro. 
Faro a li ku Josefa, “Ne ni lolile, mi ha ku na ya konile ku talusa tolo ya ka. Cwale ni bulelezwi kuli ha u ka utwa tolo, wa kona ku i talusa.”
Josefa a alaba, a li, “Isiñi na, muñ'a ka! Mulimu ki yena ya ta fa Faro kalabo ye nde.”
Faro a li, “Ni lolile ni nze ni yemi fa munanga wa Nuka ya Nile. 
Na bona ku omboka likomu ze nde ze nunile ze supile, mi za kala ku fula mutaka. 
Kiha se ku omboka ze ñwi hape ze supile ze otile, ze maswe, ili mufuta o maswe ka ku fitisisa wa likomu ze ni boni mwa Egepita kaufela. 
Likomu ze otile zeo za ca likomu ze nunile. 
Kono niha li li cile, ne ku si na mutu ya n'a ka ziba, kakuli ne li sa li hona mo ne li inezi pili kwa bumaswe ni ku ota. Kiha ni zuha. 
Na lola hape, ni nze ni bona makunka a supile a mabele, ili a matuna, a na ni mabele a makima, a s'a buzwize, a melile fa lutaka lu lu luñwi. 
Cwale kwa mela hape makunka a supile a manyinyani, a nyanisizwe ki moya o cisa. 
Tukunka to, to tu supile, to tunyanine, twa miza makunka a supile a matuna. Litolo za ka zeo ni li bulelezi balauli, kono ha ku na nihaili a li muñwi ya ni taluselize zona.”
Josefa a li ku Faro, “Litolo ze peli zeo li talusa nto i liñwi. Mulimu u ku bulelezi s'a ta eza. 
Likomu ze nunile ze supile ki lilimo ze supile, mi ni makunka a matuna a supile i sa li lilimo ze supile. Taluso ya zona ki i liñwi. 
Jakobo ha s'a utwile kuli ku na ni lico mwa Egepita, a li kwa bana ba hae, “Kiñi ha mu nze mu talimana feela kwa meeto, mu si na se mu eza? 
 Ni utwile kuli ku na ni mabele mwa Egepita. A mu ye kwateñi, mu y'o leka lico kuli lu si ke lwa bulaiwa ki tala.” 
Cwale bahulwani ba Josefa ba lishumi ba ya kwa Egepita ku y'o leka mabele. 
Jakobo n'a si ka luma Benjamine munyan'a Josefa, kakuli n'a saba kuli mwendi a ka swana a tahelwa ki ziezi.
Bana ba Isilaele ba y'o leka mabele, hamoho ni ba bañwi, kakuli ne ku na ni tala mwa naha ya Kanana. 
Josefa, ili muzamaisi wa naha ya Egepita, n'a lekisa mabele kwa batu ba lifasi kamukana. Cwale bahulwani ba Josefa ba taha, ba t'o kubama fapil'a hae ba nze ba inamezi fafasi. 
Josefa a sa bona feela bahulwani ba hae, a ba ziba, kono a ikezisa inge ya sa ba zibi. A bulela ni bona ka buhali, a li, “Mu zwa kai?”
Josefa n'a zibile bahulwani ba hae, kono bona ne ba si ka mu ziba. 
 Kiha s'a hupula litolo z'a n'a nz'a lolanga ka bona, mi a li, “Mu matwela mina. Mu til'o bona naha ya luna fo ku ka kenelwa ka bunolo.”
Ba alaba, ba li, “Batili, mulen'a luna. Lu tile feela ku t'o leka lico, luna batanga ba hao. 
Kaufel'a luna lu bana ba mutu a li muñwi. Ha lu matwela, muñ'a ka. Lu batu ba ba sepahala.”
Josefa a li ku bona, “Batili! Mu til'o bata feela makenelo a mwa naha ya luna.”
Ba li, “Kaufel'a luna lu ba lishumi ka ba babeli, muñ'a ka. Lu bana ba munna a li muñwi mwa naha ya Kanana. Ñomba ku luna u siyezi ni ndat'a luna, mi munyan'a luna yo muñwi u shwile.”
Josefa a li, “Kihona mo ne ni bulelezi cwalo. Mu matwela. 
Mu ta likiwa ka mukwa wo. Ni konka ka libizo la Faro kuli ha mu na ku kuta, konji f'a ka tahela munyan'a mina kwanu. 
Mu lume yo muñwi wa mina, a y'o mu nga. Ba ba siyezi ba ka libelelwa ku fitela ku bonahala niti ya ze mu bulela. Hakusicwalo, ka Faro ya pila, mu matwela luli.” 
Ha s'a bulezi cwalo a ba buluka mwa tolongo mazazi a malalu.
Ka lizazi la bulalu, Josefa a li ku bona, “Na, ni mutu ya saba Mulimu. Hakulicwalo, mu ka kona ku ipilisa ha mu lumela ku eza se. 
Haiba mwa sepahala luli, ku ta siyala a li muñwi feela wa ku mina mwa tolongo, mwa ndu mo ne mu bulukilwe, mi ba ba siyezi ba iseze mabasi a mina lico ze mu lekile. 
Mu tise ñomba wa mina kwanu ku na, ku t'o ni kolwisa kuli ze mu bulela ki niti, mi ha mu na ku bulaiwa.”
Tala ya hula hahulu mwa Kanana. 
Lubasi lwa Jakobo ne lu se lu felize lico ze ne ba il'o leka kwa Egepita. Jakobo kiha sa li kwa bana ba hae. “A mu kute, mu y'o lu lekela liconyana.”
Juda a li ku yena, “Mutu yani u lu latulezi hande-nde kuli ha lu na ku lumelelwa ku bonana ni yena, konji ha lu ka ya ni munyan'a luna. 
Haiba u lumela kuli lu ye ni munyan'a luna, fo, lu ka ya, lu y'o ku lekela lico. 
Haiba wa hana, ha lu na ku ya, kakuli mutu yo u ize, ‘Ha mu na ku lumelelwa ku bonana ni na, konji ha mu ka taha ni munyan'a mina.’ ”
Jakobo a li, “Kiñi ha mu ni tatafalelize lika cwalo ka ku bulelela mutu yo kuli mu na ni munyan'a mina yo muñwi?”
Ba alaba, ba li, “Mutu yo n'a tundamezi ku lu buza, mane ni ka mba ya luna, a li, ‘Kikuli ndat'a mina u sa pila, nji? Mu na ni yo muñwi munyan'a mina kamba cwañi?’ Ne lu swanezi ku alaba lipuzo za hae. Ne lu sa zibi kuli u ta li, ‘Mu y'o tisa munyan'a mina.’ ”
Juda a li ku ndat'ahe Isilaele, “Lumela mushimani a zamaye ni na, mi lu itukiseze ku funduka. Cwale kaufel'a luna, wena, bana ba luna, ni luna ha lu na ku shwa tala. 
Ni ta toboha bupilo bwa ka kabakala hae. Ni ta ba ni buikalabelo fahalimw'a hae. Haiba ni sa mu kutisezi ku wena a iketile, a pila hande, ni ta ba ni mulatu ku wena mwa bupilo bwa ka kamukana. 
Kambe lu si ka liyeha, kambe se lu kutile misipili ye mibeli nako ye.”
Ndat'a bona, Jakobo, a li ku bona, “Haiba ki ona mo ku lukela ku ezezwa, mu eze cwanahe. Mu lwale limpo za butokwa ze mwa naha ya luna, mi mu y'o li fa mutu yo, ze cwaleka: mafulanyana ni linosinyana, miinko ni tulyani-lyani, tundongo ni ze ñwi cwalo. 
Hape mu ekeze ni kwa mali a mina habeli, kakuli mu swanezi ku y'o lifa mali ani a n'a kutiselizwe mwa masaka a mina. Mwendi n'a kutiselizwe mwateñi ka foso. 
Mu itukiseze ku kutela ku mutu yo, mi mu nge munyan'a mina. 
Mulimu ya Maata Kaufela a mi fumanise sishemo ku mutu yo, kuli a y'o mi lukululela mwanahabo mina ni Benjamine cwalo. Haili ka na, haiba ni swanezi ku shwelwa ki bana ba ka, ni shwezwi ku felile.”
Batu bao kiha ba nga limpo ni mali a ekelizwe habeli. Ba nga ni yena Benjamine cwalo. Ba itukisa, mi ba ya kwa Egepita ko ba il'o ipiha ku Josefa. 
Josefa h'a bona Benjamine mwahal'a bona, a bulelela mutanga ya n'a bababela ndu ya hae, a li, “Isa batu bao mwa ndu. U bulaye folofolo, u i apehe, kakuli ba ka t'o ca ni na musihali.” 
Sikombwa seo sa eza mw'a n'a bulelezi Josefa, mi s'a ba tisa mwa ndu.
Batu bao ba saba ha ba isiwa mwa ndu ya hae, mi ba hupula, ba li, “Lu tisizwe mo kabakala mali a n'a kutiselizwe mwa masaka a luna. Ba ta lu lwanisa, ba lu hape, ba nge ni limbongolo za luna.” 
Kiha ba se ba taha ku sikombwa sa Josefa mi ba li ku yena ha ba li fa munyako wa ndu, 
“Muñ'a ka, ha si ne lu tile fa pili ku t'o leka lico! 
Cwale ha lu y'o fita fo ne lu tibelezi, lwa tamulula masaka a luna, mi yo muñwi ni yo muñwi wa luna a fumana mali a hae fa mulomo wa saka. Lu fumani mali a luna kaufela a likani hande-nde, mane lu kutile ni ona. 
Hape lu tile ni mali a mañata a ku t'o leka lico ze ñata. Ha lu zibi ya n'a kutiselize mali mwa masaka a luna.”
Sikombwa seo sa li, “Mu si ke mwa bilaela! Mu si ke mwa saba! Mulimu wa mina, Mulimu wa ndat'a mina, ki yena ya kutiselize liluwo leo mwa masaka a mina. Haili mali a mina a pili, ne ni a amuhezi hande.” Cwale a tisa Simioni ku bona.
Mutanga yo a ba isa mwa ndu ya Josefa. A ba fa mezi a ku tapa kwa mahutu, mi a y'o fa limbongolo za bona lico. 
Ba lukisa limpo za bona za ku t'o fa Josefa h'a ka taha musihali. Ne ba se ba utwile kuli ba ka ca hona koo. 
Josefa h'a fita kwa hae, ba tisa limpo ku yena mwa ndu, mi ba inama fapil'a hae. 
A ba buza mo ba zuhela, mi hape a li, “Ndat'a mina wa mucembele, ye ne mu bulezi kuli u teñi, u zuha cwañi? Kana u sa pila ni ku iketa hande, nji?”
Ba alaba, ba li, “Ndat'a luna, mutang'a hao, u sa pila mi wa zuha hande.” Kiha se ba kubama ni ku inama fapil'a hae.
Josefa h'a bona Benjamine, munyan'a hae luli, a li, “Yo ki yena ñomba ye ne mu ni bulelezi, nji? Mulimu a ku fuyaule, mwan'a ka.” 
Josefa a laela sikombwa sa mwa ndu ya hae, a li, “U taze masaka a batu bao ka lico ze ba ka kona ku lwala kaufela, mi mali a yo muñwi ni yo muñwi wa bona u a kutiseze mwa saka fahalimw'a lico za hae. 
U beye sinwiso sa ka sa silivela fahalimu, mwa saka ya munyan'a bona, hamohocwalo ni mali a hae a lico.” Yo a eza mw'a n'a bulelezwi. 
Habusa, kakusasa, batu bao ba funduka ni limbongolo za bona. 
Ha ba se ba siile munzi kwahulenyana, Josefa a li ku sikombwa sa hae, “Itukise, u latelele batu bani. Ha u ta ba swala, u li ku bona. ‘Kiñi ha mu kutiselize bunde bo ne mu ezelizwe ka bumaswe cwalo? 
Kiñi ha mu uzwize sinwiso sa mulen'a ka sa silivela? Ki sona s'a nwelanga muñ'a ka, mi i sa li sona s'a itusisa h'a bata ku ziba ze taha. Mu ezize nto ye maswe hahulu.’ ”
Sikombwa seo ha si y'o ba swala, sa bulela ona manzwi ao. 
Bona ba alaba, ba li, “Kanti u liñi, muñ'a ka, ha u bulela cwana? Ne lu si ke lwa hupula ku eza nto ye cwalo. 
Ha si u boni kuli lu ku kutiselize mali a ne lu fumani mwa masaka a luna ha lu zwa kwa Kanana? Cwale lu ka uzwa cwañi silivela kamba gauda mwa ndu ya muñ'a hao? 
Muñ'a ka, haiba u ka i fumana ku yo muñwi wa luna, yena yo a bulaiwe, mi luna kaufela lu ta ba batanga ba mulena.”
A li, “Na lumela. Kono haiba ni ka i fumana ku yo muñwi wa mina, yena yo u ta ba mutang'a luna, mi mina kamukana mu ka ikela mu lukuluhile.” 
Kiha ba pahulula milwalo ya bona kapili, yo muñwi ni yo muñwi a tamulula saka ya hae. 
Sikombwa sa Josefa sa batisisa ka tokomelo, ku kalela ku muhulwan'a bona, mane ku t'o feleleza ku munyan'a bona, mi sinwiso sa t'o fumaneha mwa saka ya Benjamine. 
Kabakala ku swaba hahulu ba pazula liapalo za bona, ba paheka milwalo ya bona fa limbongolo, mi ba kutela ko ne ba zwa.
Juda ni banabahabo ha ba t'o fita kwa ndu ya Josefa, ni yena n'a sa li teñi. Ba kandelela. 
Mi Josefa a li, “Mu ezizeñi? Ne mu sa zibi kuli mutu ya swana sina na, wa kona ku ziba lika ka ku laula, nji?”
Juda a li, “Lu ka bulela sifi ku wena, muñ'a ka? Lu ka piha cwañi? Lu ka itatula ka mukwa ufi? Mulimu u patuluzi lifoso za luna! Kamukan'a luna lu se lu li batanga ba hao, muñ'a ka, isiñi yena feela ya fumanwi ni sinwiso.”
Josefa a li, “Batili! Ha ni na ku eza cwalo. Haisi yena feela ya fumanehile ni sinwiso, ki yena ya ka ba mutang'a ka. Haili mina kaufela, mu ikele ka kozo ku ndat'a mina.”
Juda a sutelela ku Josefa, mi a li, “Muñ'a ka, ni lumelele ku bulela ni wena kwa mukunda. U si ke wa ni halifela, muñ'a ka, wena ya swana ni Faro kasibili. 
Muñ'a ka, u lu buzize, wa li, ‘Mu sa na ni ndat'a mina kamba munyan'a mina, nji?’ 
Lwa ku alaba kuli ndat'a luna u teñi mi s'a supezi, mi hape lu na ni munyan'a luna ya pepilwe ki ndat'a luna ha s'a cembalile. Muhulwan'a hae u shwile, mi cwale ki yena feela ya siyezi mwa mba ya m'ahe ya sa pila, mi ndat'ahe u mu lata hahulu. 
Muñ'a ka kih'a li, ‘Mu mu tise kwanu, kuli ni t'o mu bona.’ 
Mi lwa alaba, muñ'a ka, lwa li, ‘Mushimani yo h'a koni ku kauhana ni ndat'ahe. H'a ka zwa, ndat'ahe u ka shwa.’ 
  Josefa a palelwa ku iswala fapil'a bao kaufela ba ba ne ba inzi ni yena. Cwale a huweleza, a li, “Mu zwise batu kamukana.” Kamukwaocwalo ne ku si na mutu ya n'a inzi ni yena h'a izibahaza kwa bahulwani ba hae. 
A bulela a nz'a sikauka hahulu, mane Maegepita ba utwa, mi litaba za ba za y'o fita ku mulena. 
Josefa a li kwa bahulwani ba hae, “Ki na Josefa. Bo ndate kikuli ba sa pila, nji?” Kono bahulwani ba hae ne ba mu saba hahulu, mane ne ba palelwa ku alaba. 
Josefa kih'a li ku bona, “A mu sutelele kwanu.” Ba sutelela, mi a li, “Ki na munyan'a mina Josefa, ye ne mu lekisize kuli a isiwe mwa Egepita. 
Cwale mu si ke mwa bilaela kamba ku inyaza kakuli ne mu ni lekisize, batili! I n'e li Mulimu ya n'a ni tangetile ku t'o mi pilisa. 
Se, ki sona silimo sa bubeli feela sa tala mwa naha. Ku sa siyezi li ketalizoho fo ku si ke kwa limiwa kamba ku kutulwa. 
Mulimu u ni tangetile ku t'o kondisa lika, ni ku bonisa kuli mu ta ba ni baikulu. Ni tangetilwe ili kuli ni t'o pilisa ba bañata ba ku mina. 
Kono, ha si mina kasibili ba ba ni tisize kwanu, kono ki yena Mulimu luli. U til'o ni eza inge ki na ndat'ahe Faro mi ki na muzamaisi wa naha ya hae kaufela, ni mubusisi wa Egepita kamukana.
  “Cwale mu kutele kapili ku ndate, mu y'o mu bulelela, mu li, ‘S'a bulela Josefa mwan'a hao ki se, u li, Mulimu u ni ezize mubusisi wa naha ya Egepita kaufela. A ku tahe. U si ke wa liyeha. 
U ka t'o yaha mwa sibaka sa Gosheni, mo u ta ba fakaufi ni na, wena ni bana ba hao ni baikulu ba hao, lingu ni lipuli, likomu ni z'o luile kamukana. 
Haiba u yaha mwa Gosheni ni ta kona ku ku babalela. Ku ta ba ni lilimo li ketalizoho hape za tala, mi ha ni lati kuli wena, ni lubasi lwa hao ni ze mu na ni zona kamukana mu nyande.’
“Cwalehe kaufel'a mina, bahulwani ba ka ni munyan'a ka Benjamine, mwa bona hande-nde kuli ki na luli ya bulela ni mina. 
Mu y'o bulelela ndate kuli ni na ni maata a matuna mwa Egepita. Mu y'o mu taluseza ka ze mu boni kamukana. Cwale mu akufe, mi mu y'o mu tisa kwanu.”
Kiha s'a wela munyan'a hae Benjamine mwa mulala, mi a kala ku lila. Ni yena Benjamine a kala ku lila a nz'a nyangamezi mwa mulala wa hae. 
Kasamulaho, kihona bahulwani ba hae ba kala ku ambola ni yena cwale. A lila a nz'a ba humalela mwa milala.
Litaba ha li y'o utwahala ku mulena Faro kuli bahulwani ba Josefa ba tile, Faro ni manduna ba hae ba taba. 
Faro a li ku Josefa, “Bulelela bahulwani ba hao kuli ba paheke lico za bona fa limbongolo, mi ba kutele kwa naha ya Kanana. 
Ba y'o nga ndat'a bona ni mabasi a bona, mi a tahe kwanu ku na. Ni ta ba fa naha ye nde ka ku fitisisa mwa Egepita mo, mi ba ta ca ze nde za mwa naha ye. 
U ba bulelele hape kuli ba ye ni likoloi ze ñwi za mwa Egepita mo, za ku y'o longa basali ni bana ba bona. U ba bulelele kuli ba y'o nga feela ndat'a bona, mi ba kutele kwanu. 
Ba si ke ba bilaela ka za bona ze ba ka siya. Naha ye fita manaha a mañwi kwa bunde, hona mwa Egepita mo, i ta ba ya bona.”
Bana ba Jakobo ba eza cwalo. Josefa a ba fa likoloi, sina mw'a n'a bulelezi Faro, mi a ba fa ni mifaho. 
Hape, a fa yo muñwi ni yo muñwi wa bona siapalo sa bubeli, kono Benjamine yena a fiwa muwaya-waya wa silivela o eza mianda ye milalu ni liapalo li ketalizoho. 
A lumelela ndat'ahe limbongolo ze lishumi ze lwezi ze nde kamukana ze fumanwa mwa Egepita, ni ze lishumi ze lwezi lico za bukeke, mahobe ni lico za mufaho wa ndat'ahe. 
Cwale a fundula bahulwani ba hae, mi ha ba funduka, a li ku bona, “Mu be ni kutwano ha mu ya cwalo.”
Ba zwa mwa Egepita, mi ba t'o fita mwa Kanana ku ndat'a bona Jakobo. 
Ha ba fita, ba li, “Ndate! Kanti Josefa u sa pila! Mane ki yena mubusisi wa naha ya Egepita, kaufel'a yona!” Kono Jakobo a eza inge ya mwa mandingwe, a sa kolwi.
Kono ha ba se ba mu kandekezi litaba kamukana z'a n'a ba bulelezi Josefa, mi h'a bona likoloi ze lumelezwi ki Josefa za ku t'o mu isa kwa Egepita a nyakalala. 
Kiha s'a li, “Ku lukile! Josefa, mwan'a ka, u sa pila! Ni swanezi ku y'o mu bona ni si ka shwa kale!”
Empty verse
Empty verse
Empty verse
Empty verse
Jakobo a tama-tama za hae kamukana mi a ya kwa Beeresheba, kw'a il'o ezeza Mulimu wa Isaka ndat'ahe sitabelo. 
Mulimu a bulela ni yena mwa pono busihu, a li, “Jakobo, Jakobo.”
Yena a li, “Ki na Mulimu, Mulimu wa ndat'aho. U si ke wa saba ku ya kwa Egepita, kakuli ni ta y'o atisa lusika lwa hao hona koo. 
Ni ta ya ni wena kwa Egepita, mi ni ta kutiseza lusika lwa hao hona kwanu hape. Zazi l'o ta shwa, Josefa ki yena ya ta ku kwahela meeto.”
Jakobo a funduka mwa Beeresheba. Bana ba Isilaele ba longa ndat'a bona Jakobo, ni bana ba bona ba banyinyani ni basali ba bona mwa likoloi z'a n'a lumelezi Faro ku t'o ba nga. 
 Ba nga limunanu za bona ni liluwo le ne ba fumani mwa Kanana, mi ba ya kwa Egepita. Jakobo a nga lubasi lwa hae kamukana. 
Bana ba hae, baikulyaye, bana ba basizana ni baikulyaye ba basizana.
A, ki ona mabizo a lusika lwa Isilaele ba ba ne ba ile kwa Egepita, ili Jakobo ni bana ba hae. I n'e li mweli wa Jakobo yena Rubeni, 
ni bana ba Rubeni, bo Hanoki, Palu, Hezironi ni Karimi. 
I n'e li bana ba Simioni, bo Jemuele, Jemini, Ohadi, Jakini, Zohari ni Shaule mwan'a musali wa Mukanana. 
I n'e li bana ba Livi, bo Gerishoni, Kohati ni Merari. 
I n'e li bana ba Juda, bo Eri, Onani, Shela, Perezi ni Zera, kono Eri ni Onani ne ba shwezi mwa Kanana. I n'e li bana ba Perezi, bo Herizoni ni Hamule. 
I n'e li bana ba Isakare, bo Rola, Puva, Jobo ni Shimironi. 
I n'e li bana ba Zebuloni, bo Seredi, Eloni ni Jaleele. 
Bao, ki bona bana ba bashimani b'a n'a pepile Jakobo ku Lea mwa Mesopotamia, kwand'a Dina wa musizana. Baikulyaye ni Lea ne ba eza mashumi a malalu ni ba balalu, kaufel'a bona.
I n'e li bana ba Gadi, bo Zifioni, Hagi, Shuni, Eziboni, Eri, Arodi ni Areli. 
I n'e li bana ba Asere, bo Jimina, Ishiba, Ishibi, Beria ni Sera kaizel'a bona. I n'e li bana ba Beria, bo Hebere ni Malakiele. 
Bao ba lishumi ka silezi, ki lona lubasi lwa Jakobo ku Zilipa ya n'a filwe Lea ki ndat'ahe Labani.
I n'e li bana ba Rahele, musal'a Jakobo, bo Josefa ni Benjamine. 
 Josefa yena a t'o pepa Manase ni Eferaimi mwa Egepita ku Asinati, mwan'a Potifera muprisita wa kwa Onu. 
I n'e li bana ba Benjamine, bo Bela, Bekeri, Ashibele, Gera, Naamani, Ehi, Roshi, Mupimi, Hupimi ni Areda. 
Bao ba lishumi ka ba bane, ki lona lubasi lwa Jakobo ku Rahele.
I n'e li mwan'a Dani, bo Hushimi. 
I n'e li bana ba Nafetali, bo Jazeele, Guni, Jezeri ni Shilemi. 
Bao ba supile, ki lona lusika lwa Jakobo ku Biliha ya n'a filwe Rahele ki ndat'ahe Labani.
Palo ya lusika lwa Jakobo kaufela lo lu ile kwa Egepita n'e li mashumi a silezi ka ba silezi, ku sa balwi basali ba bana ba hae. 
 Josefa a y'o pepa bana ba babeli mwa Egepita, mi palo ya taha fa mashumi a supile ya lubasi lwa Jakobo ba ba ne ba ile koo.
Jakobo a tangeta Juda ku y'o kupa Josefa kuli a t'o bonana ni yena mwa Gosheni. Bao kaufela, ba t'o fita mwa naha ya Gosheni. 
Cwale Josefa a lumela koloi ya hae, mi a ya kwa Gosheni ku y'o katanyeza Isilaele ndat'ahe. A sa mu bona feela, a mu yongela mwa mulala, mi a lila nako ye telele a nz'a mu swalelezi cwalo. 
Jakobo a li ku Josefa, “Cwale niha ni ka shwa ha ku sa na pilaelo, kakuli ni ku boni, mi ni ziba kuli u sa pila.”
Josefa kih'a li kwa bahulwani ba hae ni lubasi lwa ndat'ahe kaufela, “Ni swanezi ku y'o bulelela Faro kuli, ‘Bahulwani ba ka ni lubasi lwa ndate, ba ba ne ba pila mwa Kanana, ba fitile. 
Batu bao ki balisana ba lingu ni likomu, mi ba tile ni mitapi ya bona ya lingu ni likomu, ni ze ba na ni zona kamukana.’ 
Josefa kih'a y'o bulelela Faro, a li, “Bo ndate ni bahulwani ba ka ba tile ku zwa kwa Kanana ni mitapi ya bona ya lingu ni likomu, ni ze ba luile kaufela. Ka nako ye ba mwa naha ya Gosheni.” 
Cwale a fitisa ku Faro bahulwani ba hae ba ketalizoho b'a n'a zamaile ni bona. 
Faro a ba buza, a li, “Mu ziba musebezi mañi?”
Lu til'o yaha mwa naha mo kakuli tala ki ye tuna hahulu mwa Kanana, mi ha ku na mafulisezo a mande a limunanu za luna. Cwalehe, muñ'a ka, u lu lumelele ku yaha mwa naha ya Gosheni.” 
Mulena a li ku Josefa. “Cwale bo ndat'aho ni bahulwani ba hao se ba tile ku wena. 
Naha kaufela ya Egepita i mwa mazoho a hao. U ba batele sibaka se sinde ka ku fitisisa mwa naha ko ba ka yaha. Ba ine mwa naha ya Gosheni, mi haiba ku na ni ba ba na ni butali mwahal'a bona, u ba fe mitapi ya ka, ba i babalele.”
Cwale Josefa a isa ndat'ahe ku Faro. Jakobo a fuyaula Faro. 
Faro kih'a mu buza, a li, “U s'o na ni lilimo ze kai?”
Jakobo a mu alaba, a li, “Bupilo bwa ka bwa ku yambaela mwa lifasi i s'e li bwa lilimo ze mwanda ni mashumi a malalu. Lilimo zeo ki ze nyinyani mi hape li bile ze tata. Ha li swani ni lilimo ze ne ba nze ba yambaela bo ndate.” 
Jakobo a laeza Faro, mi a zamaya. 
Josefa a inisa cwalo bo ndat'ahe ni bahulwani ba hae mwa naha ya Egepita, mi a ba fa sibaka se sinde mwa naha ya Ramisese, ka taelo ya Faro. 
Josefa a fa ndat'ahe ni bahulwani ba hae lico. A fa ni lubasi lwa ndat'ahe, hamohocwalo ni ba banyinyani.
Tala n'e li ye tuna hahulu. Ne ku si na lico mwa lifasi kamukana, mi batu ba mwa Egepita ni Kanana ba fokoliswa ki tala. 
Josefa a kubukanya mali kaufela a ba ne ba leka lico ka ona, batu ba mwa Egepita ni ba mwa Kanana cwalo. A tisa mali ao ku Faro. 
Mali a mwa Egepita ni Kanana ha s'a felile, Maegepita kamukana ba taha ku Josefa, ba li, “Lu fe lico! Eza ka mukwa o muñwi! U si ke wa lu tuhela lu nze lu shwa! Mali a luna kaufela a felile.”
Josefa a alaba, a li, “Mu tise limunanu za mina. Ni ta mi cinceza lico ka zona, haiba mu felezwi ki mali.” 
Cwale ba tisa limunanu za bona ku Josefa, mi yena a ba fa lico ka lipizi za bona, lingu, lipuli, likomu ni limbongolo. Silimo seo a ba fa lico ka ku cincana ni limunanu za bona.
Silimo se si tatama, ba taha ku yena, ba li, “Ha lu koni ku ku patela niti, muñ'a ka, kuli mali a luna a felile. Hape ni zona limunanu za luna i s'e li za hao. Ha ku sa na se lu ka ku fa, muñ'a ka, kwand'a mibili ya luna ni mibu ya luna. 
Mwamulahonyana, Josefa a zibiswa cwana, kuli, “Ndat'aho wa kula.” Kiha s'a nga bana ba hae ba babeli, bo Manase ni Eferaimi, mi a y'o bona Jakobo. 
Ba y'o bulelela Jakobo, mi ha ba li, “Mwan'a hao Josefa ki yo, u til'o ku lekula,” a itiisa, mane a ba a ina mwa mumbeta. 
 Jakobo a li ku Josefa, “Mulimu ya Maata Kaufela u n'a iponahalize ku na kwa Luzi mwa naha ya Kanana, mi a ni tohonolofaza.” 
A li ku na, “Ni ta ku fa bana ba bañata, kuli mane baikulu ba hao ba fetuhe licaba ze ñata. Ni ta fa naha ye kwa baikulyowe kuli i be ya bona kuya kuile.”
Bana ba hao ba babeli, ba ba pepezwi mwa Egepita ni si ka taha kale ku wena kwanu, ni bona ki ba ka. Eferaimi ni Manase ba ta swana feela ni Rubeni ni Simioni. 
Kono bana b'o ta pepa mwamulaho a ba, bona ki bana ba hao. Ba ta fumana lifa la bona ka ku balelwa ni bahulwani ba bona. 
 Ni eza cwalo, kakuli ha ni se ni kutile kwa Mesopotamia, m'aho Rahele, ka maswabi a matuna, a tokwahala mwa naha ya Kanana, ha ne lu sa li kwahulenyana ni Eferata. Na mu buluka hona mo, kwatuko a nzila ye ya kwa Eferata. Eferata ki ona Betelehema.
Jakobo h'a bona bana ba Josefa, a li, “Bashimani ba, ki bo mañi?”
Josefa a li, “Ba ki bana ba ka b'a ni file Mulimu mo mwa Egepita.”
Jakobo n'a sa boni hande kabakala bucembele, mi n'a palelwa ku bona. Josefa a mu tiseza bashimani. Kih'a ba ambeka, a ba tubeta. 
Jakobo a li ku Josefa, “Ne ni si na sepo ya ku ku bona hape, kono ki fohe Mulimu mane u s'a ni bonisize ni bana ba hao.” 
Cwale Josefa a ba zwisa fa mahutu a kukw'a bona, mi a inamela fafasi.
Josefa a ba swala ka lizoho, bubeli bwa bona, Eferaimi ku la bulyo kuli a be kwa nzohoto ya Jakobo ni Manase ku la nzohoto, kuli a be ku la bulyo la Jakobo, mi a ba tisa ku yena. 
Kono Jakobo a fapanya mazoho a hae, mi a beya lizoho la hae la silyo fa toho ya Eferaimi, ya n'a li yo munyinyani, ni la nzohoto fa toho ya Manase yo muhulu. 
Cwale a fuyaula Josefa, a li,
Lingeloi le li ni pilisize
Josefa n'a filikanyizwe ki ku bona ndat'ahe a beya lizoho la hae la silyo fa toho ya Eferaimi. Cwale a zwisa lizoho la ndat'ahe, a li shimbululela fa toho ya Manase ku li zwisa ku ya Eferaimi. 
A li ku ndat'ahe, “Isiñi ka mukwa wo, ndate! Yo ki yena yo muhulu. Beya lizoho la hao la silyo fa toho ya hae.”
Ndat'ahe a hana, a li, “Na ziba, mwan'a ka! Na ziba! Lusika lwa Manase lu ta ba ni batu ba bañata. Kono lwa munyan'a hae ki lona lo lu ta ba ni ba bañata ku fita lwa yo muhulu. Mi lusika lwa hae lu ta fetuha macaba a matuna.”
  Cwale a ba fuyaula lona lizazi leo, a li,
Cwale Jakobo a li ku Josefa, “Wa bona, ni tuha ni shwa, kono Mulimu u ta ba ni wena, mi u ta ku kutiseza mwa naha ya ndat'aho. 
Ni ku ekeleza Shekemi fahalimw'a se ni file banabahenu, ili naha ye nde, ye ni hapile kwa Maamori ka sabule ya ka ni ka buta bwa ka.”
Empty verse
Empty verse
Empty verse
Empty verse
Empty verse
Empty verse
Empty verse
Jakobo a biza bana ba hae, a li, “Mu kopane hamoho, mi ni ta mi bulelela ze ka mi tahela kwapili.
“Bana ba Jakobo, a mu sutelele,
“Rubeni, mweli wa ka, ki wena maata
U sibangoki ya swana ni mezi
“Simioni ni Livi ki bana hamoho.
Ha ni na ku kopana ni bona
Buhali bwa bona bu kutiwe
“Juda, banabahenu ba ta ku lumba.
  Juda u mwan'a tau!
U swalelezi sisupo sa bulena,
U fungezi mbongolo ya hae kwa kota
Meeto a hae a pazima
“Zebuloni u ta pila kwatuko a liwate.
“Isakare ki mbongolo ye maata.
Ha s'a boni bunde bwa mapumulelo ao,
“Dani u busa hande batu ba hae.
Dani u ta swana ni noha ye kwatuko
“Ni litezi ku pilisa kwa hao,
“Gadi u ta tasezwa ki masholi,
“Ashere, yena, naha ya hae
“Nafetali ki lizwii le li imatela
“Josefa ki kota ya veine
Bazumi ba til'o mu lwanisa
Josefa a itatela fahalimw'a ndat'ahe, a lila a nz'a mu tubeta kwa pata. 
Cwale Josefa a laela liñaka za hae kuli li omise situpu sa ndat'ahe. Liñaka za eza cwalo. 
Kwa ba nga mazazi a mashumi a mane, ili yona nako ya ku omisa litupu. Maegepita kiha ba mu silisa mazazi a mashumi a supile.
Mazazi a sililo sa ndat'ahe ha s'a felile, Josefa a li kwa manduna ba Faro, “A mu ni tuse. Mu y'o bulelela Faro manzwi a, mu li, 
 ‘Ndate ha n'a s'a li fakaufi ni ku shwa, a li ni mu sepise kuli ni ta mu buluka mwa libita l'a n'a s'a ikepezi lona mwa naha ya Kanana. Cwalehe, u ni lumelele ku y'o buluka ndate pili, kihona ni ta kuta.’ ”
Faro a alaba, a li, “Zamaya, u y'o buluka ndat'aho, sina ha n'o mu sepisize kuli u ta eza cwalo.”
Cwale Josefa a y'o buluka ndat'ahe. Manduna kamukana ba Faro, bahulu mwa likuta, ni baeteleli ba mwa Egepita kaufela ba ya ni yena. 
Ni lubasi lwa Josefa, bahulwani ba hae ni lubasi lwa ndat'ahe, bona kaufela ba ya. Konji bana ba bona, ba banyinyani, ni lingu za bona, lipuli ni likomu, ki zona ze ne siyezi mwa naha ya Gosheni. 
Likoloi ni batu ba ba pahami fa lipizi ba ya ni yena. I n'e li sitopa se situna hahulu.
Ha ba t'o fita fa sihoto sa Atadi, kwa upa wa Nuka ya Jordani, sililo sa ba se situna hahulu, ka maswabi ba bokolola, mi Josefa a silisa ndat'ahe mazazi a supile. 
Makanana ha ba bona sililo sa kwa Atadi, ba li, “Sililo sa Maegepita se, ki se situna luli!” Ki lona libaka sibaka seo ha si bizizwe Abele Miziraimi. Ki kwa upa wa Jordani.
Bana ba Jakobo ba eza sina mw'a n'a ba bulelezi. 
 Ba mu isa kwa Kanana, mi ba y'o mu buluka mwa liñope le li mwa simu kwa Makapela, kwa upa wa Mamare. Liñope leo ne li lekelezwi ni simu ki Abrahama, ku Eferoni wa Muhiti, kuli i be mayumbelo. 
Josefa ha s'a bulukile ndat'ahe, a kutela kwa Egepita ni bahulwani ba hae ni b'a n'a ile ni bona kamukana kwa kepelo.
Mwamulaho a lifu la ndat'a bona, bahulwani ba Josefa ba li, “Cwale, haiba Josefa u sa lu toile, mi u lela ku lu kutiseza bumaswe ka kezo ye butuku ye ne lu mu ezize yona, fo lu ta eza cwañi?” 
Kiha ba se ba lumela linzwi ku Josefa, ba li, “Ndat'aho n'a lu bulelezi cwana, a si ka shwa kale, a li, 
‘Na mi kupa, mu bulelele Josefa, a mi swalele ka mulatu ni sibi se si maswe se mu mu ezize mina bahulwani ba hae.’ Cwalehe, u lu swalele ka foso ye lu ezize, luna batanga ba Mulimu wa ndat'aho.” Ha ba mu bulelela cwalo Josefa a kala ku lila.
Bahulwani ba hae kasibili kiha ba taha, ba t'o kandelela, ba li, “Ki luna ba, lu tile lu ikutwa lu li batanga ba hao.”
Kono Josefa a li ku bona, “Mu si ke mwa saba. Ha ni koni ku ipeya mwa sibaka sa Mulimu. 
Ne mu lelile ku ni eza maswe, kono bumaswe bo Mulimu u bu fetuzi bunde, kuli ku piliswe batu ba bañata ba ba sa pila ni kacenu le kabakala bona bunde bo. 
Cwale mu si ke mwa saba. Ni ka mi babalela hamoho ni bana ba mina ba banyinyani.” A ba wisa pilu cwalo ka manzwi a musa, mi a ba sisimuzi lipilu.
Josefa a ina mwa Egepita ni lubasi lwa ndat'ahe. U shwile a nz'a na ni lilimo ze mwanda ni lishumi. 
