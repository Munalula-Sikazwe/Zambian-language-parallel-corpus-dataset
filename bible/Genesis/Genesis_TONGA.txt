Kumatalikilo Leza wakalenga julu anyika. 
Lino nyika tiiyakajisi ciimo cabubumbe alimwi tiiyakajisi cintu pe. Mudima wakavumbide maanzi manji, alimwi Muuya wa Leza wakali kweendeenda atala aamaanzi. 
Eelyo Leza wakati, “Akusalale.” Mpoonya kwakasalala ncobeni. 
Nkabela Leza wakabona kusalala ooku kuti nkubotu. Mpawo wakaandaanya kusalala kuzwa kumudima. 
Kusalala wakakuulika kuti, “Sikati,” mudima wakuuulika kuti, “Masiku.” Eelyo kwakaba masiku alimwi kwakaba sikati, oobu mbobuzuba bwakusaanguna.
Lino Leza wakati, “Akube mweenya uuvungumene kuti waandaanye maanzi kuzwa kumaanzinyina.” Mpawo kwakacitika mbubonya oobo. 
Aboobo Leza wakacita mweenya uuvungumene, eelyo wakaandaanya maanzi aakali kunsi lyawo kuzwa kumaanzi aakali atala lyawo, nkabela kwakaba mbubonya oobo. 
Mweenya ooyu Leza wakuuulika kuti, “Julu.” Eelyo kwakaba masiku alimwi kwakaba sikati, oobu mbobuzuba bwabili.
Lino Leza wakati, “Maanzi aali kunsi lyamweenya ooyu abungane antoomwe kutegwa insi njumu ilibonye.” Nkabela kwakaba mbubonya oobo. 
Insi njumu Leza wakiiulika kuti, “Nyika,” alimwi maanzi aakabungana wakaaulika kuti, “Lwizi.” Lino naakalanga mulimo ngwaakacita, wakabona kuti mmubotu. 
Eelyo Leza wakati, “Anyika akumene zisyango zizyala nseke alimwi amisamu iizyala micelo iijisi nseke, mbubonya mbuli misyobo yayo.” Nkabela kwakaba mbubonya oobo. 
Aboobo nyika yakamena zisyango zizyala nseke amisamu iizyala micelo iijisi nseke mukati mbubonya mbuli misyobo yayo. Mpoonya Leza wakabona kuti ncibotu. 
Eelyo kwakaba masiku alimwi kwakaba sikati, oobu mbobuzuba bwatatu.
Lino Leza wakati, “Akube mimuni mumweenya wakujulu uuvungumene kuti yaandaanye sikati kuzwa kumasiku, akutondezya ziindi zyamazuba, aziindi zyamwaka. 
Mimuni eeyo ikkale mujulu akumunikila nyika.” Mpoonya kwakaba mbubonya oobo. 
Aboobo Leza wakalenga mimuni mipati yobilo, izuba kulela sikati, awalo mwezi kulela masiku, alimwi wakalenga anyenyezi. 
Eeyi mimuni wakiibikka mujulu kuti kiimunikila nyika 
akulela sikati amasiku, alimwi akwaandaanya mumuni kuzwa kumudima. Nkabela Leza wakabona kuti ncibotu. 
Eelyo kwakaba masiku alimwi kwakaba sikati oobu mbobuzuba bwane.
Lino Leza wakati, “Mumaanzi amube makamu manji aamisyobo yazintu zyoonse zipona, abalo bayuni bauluke muluuwo.” 
Aboobo Leza wakalenga banyama bapati bayoosya bamumaanzi, azintu zyoonse zipona mumaanzi, eezyo zyakavula mbuli mumisyobo yazyo. Alimwi bayuni bamuluuwo, amisyobo yoonse yazintu zimwi zyuuluka azyalo zyakavuzyanya mbuli mumisyobo yazyo. Lino Leza wakabona kuti ncibotu. 
Nkabela Leza wakazileleka akuti, “Zintu zyoonse zyamumaanzi azizyalane akuzuzya lwizi, abalo bayuni bavule munyika.” 
Eelyo kwakaba masiku alimwi kwakaba sikati, oobu mbobuzuba bwasanu.
Lino Leza wakati, “Amwalo munyika amube zyuumi, cimwi acimwi mbuli musyobo waco, banyama boonse bavubwa, zintu zikalaba, banyama bapati abaniini bamusokwe.” Nkabela kwakaba mbubonya oobo. 
Aboobo wakalenga misyobo yoonse yabanyama bavubwa, misyobo yoonse yabanyama bapati abaniini bamusokwe alimwi azikalaba zyoonse. Nkabela wakabona kuti ncibotu.
Lino Leza wakati, “Atulenge muntu mucikozyanyo cesu, abe mbubonya mbuli ndiswe. Bakabe abwami bwakweendelezya nswi zyamumaanzi, bayuni bamuluuwo, banyama bavubwa, banyama boonse bapati abaniini bamusokwe, alimwi azyoonse zikalaba.” 
Aboobo Leza wakalenga muntu. Ooyo muntu wakalengwa mucikozyanyo cakwe mwini Leza. Wakalenga mwaalumi amukaintu. 
Nkabela Leza wakabaleleka wakati, “Amuzyalane, mukavuzyanye cakuti mukazuzye nyika yoonse akwiiendelezya. Ndamupa bwami bwakweendelezya nswi zyamumaanzi, abayuni bamuluuwo, alimwi abanyama boonse nibali buti.”
Alimwi Leza wakaambila muntu wakati, “Ncobeni ndakupa misyobo yoonse yazisyango zizyala nseke amisyobo yoonse yamisamu iizyala micelo, kuti zikabe cakulya cako. 
Alimwi kubanyama boonse bapati abaniini, kubayuni boonse, akuzintu zikalaba kufumbwa cintu cili aabuumi muli ncico, ndapa kuti kazilya matu abwizu, cikabe ncecakulya cazyo.” Nkabela kwakaba mbubonya oobo. 
Leza wakabona zintu zyoonse zyaakalenga, nkabela zyakali zibotu kapati. Eelyo kwakaba masiku alimwi kwakaba sikati, oobu mbobuzuba bwacisambomwe.
Mbombuboobu julu anyika, azintu zyoonse zili mumo mbuzyakalengwa. 
Lino mubuzuba bwaciloba Leza wakalimanide mulimo wakwe ngwaakacita, mubuzuba oobo wakalyookezya kuzwa kumulimo wakwe woonse ngwaakacita. 
Lino Leza wakabuleleka buzuba bwaciloba akubusalazya, nkaambo muli mbubo Leza wakalyookezya kuzwa kumulimo wakwe woonse wakulenga ngwaakacita.
Mboobu nyika azintu zyoonse zili mujulu mbuzyakalengwa. Ciindi eciya Mwami Leza naakalenga julu anyika, 
zisyango zyoonse zyamusokwe tiizyakaliko anyika, aziteyo zyoonse tiizyakana mena, nkaambo Mwami Leza taakana wisya mvula anyika. Alimwi kwakanyina muntu uulima nyika. 
Nikuba kuti imvula tiiyakali kuwa, kwakali sikunku wakali kuzwa ansi akutesya nyika.
Lino Mwami Leza wakasuna bulongo kuzwa kunyika, mpoonya wakabumba muntu abulongo oobo. Naakamana Mwami Leza wakayoyela muuya wabuumi mumpemo zyamuntu, nkabela muntu wakaba muumi.
Eelyo Mwami Leza wakapanda muunda mu Edeni, kulubazu lwakujwe, oomo mwaakabikka muntu ooyo ngwaakalenga. 
Mumuunda ooyo Mwami Leza wakamenya misamu yeebeka yamisyobo yoonse yakali kuzyala micelo mibotu kulya. Nkabela akati kamuunda kwakali musamu uupa buumi, alimwi amusamu wakuzibya bubotu abubi.
Kwakali mulonga wakali kukunka kuzwida munyika ya Edeni, nguwakali kwiida muunda, nkabela mulonga ooyo wakali andeene mumilonga yone. 
Izina lyamulonga wakusaanguna ngu Pisyoni, ooyu ulakunka kuzinguluka cisi coonse ca Havila. 
Mucisi eeco momujanwa ngolida mbotu kapati, alimwi momujanwa abulimbo bununkilila kabotu alimwi amabwe aalaamakwalala mbuli cibize. 
Izina lyamulonga wabili ngu Gihoni, ulakunka akuzinguluka cisi coonse ca Kusyi. 
Mulonga watatu ngu Taigilisi, uukunkila kujwe lyacisi ca Asiliya. Mulonga wane ngu Yufuletisi.
Lino Mwami Leza wakatola muntu, waakumubikka mumuunda wa Edeni kuti aubambe akuulimina kabotu. 
Mwami Leza wakalailila muntu kuti, “Ulakonzya kulya micelo yamisamu yoonse iili mumuunda, 
pele ulikke buyo musamu wakuzibya bubotu abubi, utakalyi micelo yawo pe. Naa kuti ukalye, uyoofwa ncobeni.”
Lino Mwami Leza wakalyaambila kuti, “Tacili cibotu kuti mwaalumi kakkede alikke. Njoomupangila mweenzinyina uumweelede kuti kamugwasya.” 
Lino kuzwa kubulongo Mwami Leza wakalengede kale banyama abayuni boonse, eelyo wakabaleta kumuntu kuti abaulike mazina. Kufumbwa zina ndaakaulika lyakaba ndendilyo. 
Nkaako muntu wakaulika banyama boonse bavubwa, bayuni abanyama bamusokwe, pele taakajana mweezinyina weelede kumugwasya.
Lino Mwami Leza wakooneka muntu ŋonzi mpati, nkabela kacoona boobo, Leza wakagwisya kabambo komwe kuzwa kulinguwe, wakabweedezya nyama mubusena bwayo. 
Aboobo Mwami Leza wakapanga mukaintu kuzwa kukabambo nkaakagwisya kumwaalumi, wakamuleta mukaintu ooyo kulinguwe. 
Eelyo mwaalumi wakati,
Nkakaambo aaka mwaalumi ncasiila wisi abanyina akukakatila kumukaintu wakwe eelyo aaba bobilo baba mubili omwe.
Lino boonse aaba bobilo mwaalumi amukaintu wakwe, bakali aacintanda, pele tiibakali kufwa nsoni pe.
Lino nzoka yakalicenjede kwiinda banyama boonse aabo Mwami Leza mbaakalenga. Yakabuzya mukaintu kuti, “Sena Leza wakamwaambila ncobeni kuti tamweelede kulya micelo yamisamu eeyi iili mumuunda?”
Mukaintu wakaingula wati, “Tulakonzya kulya micelo yamisamu yoonse iili mumuunda, 
pele micelo yamusamu uuli akati kamuunda, Leza wakati tatweelede kwiilya nikuba kwiiguma pe. Kuti twacita oobo tulafwa.”
Mpoonya nzoka yakati, “Kufwa, peepe, tamukoofwa pe! 
Leza ulizi kuti mwaulya meso aanu aayoojaluka, nkabela muyooba mbuli Leza akuziba bubotu abubi.”
Lino mukaintu wakabona musamu mbuwakali mubotu kulya ambuwakali kweebeka. Mpoonya wakayeeya kuti naa walya inga waba musongo. Aboobo wakacela walya, eelyo imwi micelo wakapa mwaalumi wakwe, awalo wakalya. 
Mbubakamanina buyo kulya, ameso gwee! Eelyo bakaziba kuti bali aacintanda. Nkaako bakasuma matu aamukuyu basama.
Kumangolezya ngoonya aayo bakamvwa Mwami Leza keenda mumuunda, mpoonya bakamuyuba akati kamisamu. 
Pele Mwami Leza wakaita Adamu wati, “Ino uli kuli?” 
Mpawo Adamu wakaingula kuti, “Ndakumvwa nooli kweenda mumuunda, nkabela ndayoowa, ndayuba nkaambo ndaacintanda.”
Leza wakamubuzya wati, “Ino nguni wakwaambila kuti uli aacintanda? Sena walya micelo njindakakwaambila kuti utakiilyi?” 
Adamu wakaingula kuti, “Mukaintu ooyo ngookandipa kukkala aawe nguwandipa micelo, ndiilya.”
Mpawo Mwami Leza wakabuzya mukaintu kuti, “Ino yebo wacitilanzi boobu?” Mukaintu wakaingula wati, “Pe, nzoka njiyandicenga aboobo ndalya.”
Lino Mwami Leza wakaambila nzoka kuti,
Lino ndiyoobikka lusulo akati kako amukaintu,
Kumukaintu wakaamba kuti,
Kuli Adamu Leza wakaamba kuti,
Nyika iyoomena zincenya, mamvwa azisonso,
Uyoobbukwa nkasaalo kuti ujane kulya,
Lino mwaalumi wakaulika mukaintu wakwe kuti ngu Eva, nkaambo ngobanyina wabantu boonse. 
Nkabela Mwami Leza wakasumina Adamu amukaintu wakwe zyakusama kuzwa kumakutu aabanyama, eelyo bakasama.
Mwami Leza wakati, “Lino muntu waba mbubonya mbuli mbotubede, waziba bubotu abubi. Tutamulekeli kucela akulya micelo yamusamu uupa buumi nkaambo kuti walya unoopona lyoonse.” 
Aboobo Mwami Leza wakatanda muntu kuzwa mumuunda wamu Edeni kuti akalime bulongo oobo mbwaakabumbizigwa.
Wakamutanda muntu, alimwi kulubazu lwakujwe lyamuunda wamu Edeni wakabikka bakelibu. Alimwi wakabikka panga livwilima mulilo lyakali kupilamuka koonse-koonse kusinkila nzila iiya kumusamu uupa buumi.
Lino Adamu wakaswaangana amukaintu wakwe Eva, aboobo mukaintu wakamita. Kumane wakazyala mwana mulombe, aawo wakati, “Ndajana mwana mulombe, mukugwasya kwa Mwami Leza. Wakamuulika kuti Kaini.” 
Musule aakooku wakazyala uumbi ngwaakaulika kuti Abela. Abela wakali mweembezi, pele Kaini walo wakali mulimi. 
Bumwi buzuba, Kaini wakaletela Mwami Leza cituulo camicelo yakumuunda njaakatebula. 
Walo Abela wakaleta banyama bataanzi kuzyalwa kuzwa kumatanga aambelele aakwe, wakabajaya akupaizya ku Mwami Leza zituli zibotu kwiinda amafuta. Lino Mwami Leza wakakondwa a Abela, aboobo wakatambula cipaizyo cakwe. 
Pele taakwe naakakondwa a Kaini, nkaako taakatambula cipaizyo cakwe. Abone boobo Kaini wakanyema kapati, busyu bwakwe bwakasyulungana abukali. 
Ndendilyo Mwami Leza naakabuzya Kaini kuti, “Ino unyemena nzi? Usyulunganina nzi? 
Kuti noocita cibotu, nindatambula cipaizyo cako. Pele akaambo kakuti wacita citaluleme, cinyonyoono cilikukkalilide amulyango mbuli munyama wabutambo. Ciyanda kuti cikuvwaampile, pele uleelede kuti yebo uzunde cinyonyoono eeco.”
Lino Kaini wakaambila musyoonto wakwe Abela kuti, “Atukeendeende.” Nibakaakusika musokwe, Kaini wakabukila musyoonto wakwe wamujaya.
Lino Mwami Leza wakabuzya Kaini kuti, “Uli kuli musyoonto wako, Abela?” Kaini naakaingula wakati, “Nsizi nkwabede. Sena ndime eeembela musyoonto wangu?” 
Eelyo Mwami Leza wakati, “Wacitila nzi cintu eeci? Ijwi lyabulowa bwamusyoonto wako lilandililila kuzwa munyika. 
Nkaako yebo wasinganyizigwa, alimwi ulatandwa kuzwa mucisi eeci, nkaambo canywa bulowa bwamusyoonto wako mbootila. 
Waakulima zisyango, bulongo tabukakupi pe. Uyooba simutuntuli buyo munyika, tokooyookkalilila abusena bomwe.” 
Amvwe boobo Kaini wakaingula Mwami Leza kuti, “Cisubulo eeci candilemena kapati. 
Lino wanditanda kuzwa mucisi eeci akuzwa kulinduwe, ndiyooba muntu uutakwe munzi, alimwi ndinooingaila buyo. Nkokuti kufumbwa muntu uyoondijana uyoondijaya.” 
Pele Mwami Leza wakaingula wati, “Peepe. Kufumbwa muntu uyookujaya, uyoopegwa cisubulo cipati ziindi zili ciloba kwiinda cisubulo cako.” Aboobo Mwami Leza wakabikka citondezyo ali Kaini cakuzibya kufumbwa uyooswaangana anguwe kuti atamujayi. 
Nkabela Kaini wakazwa kumbele lya Mwami Leza, wakaakukkala kucisi ca Nodi, nkokuti “Bwiingaizi” cili kujwe aamuunda wa Edeni.
Lino Kaini wakaswaangana amukaintu wakwe, aboobo wakazyala mwana mulombe ngwaakaulika kuti Enoki. Kaini wakayaka munzi mupati ngwaakaulika kuti Enoki, mukweendelana azina lya mwanaakwe. 
Enoki wakazyala mwana mulombe wakali kutegwa Iladi, ooyo ngowisi wa Mehujayeli, wisi wa Metusyayeli, wisi wa Lameki. 
Lino Lameki wakakwata bakaintu bobilo, umwi wakali kutegwa Ada, mukazinyina wakali Zila. 
Ada wakazyala Jabali, wakali mweembezi waŋombe, wakasaanguna kukkala mumatente. 
Musyoonto wakwe wakali Jubali, wakasaanguna kuuma kalumbu akulizya nyeele. 
Zila wakazyala Tubalikaini, nguwakasaanguna kufula zibelesyo ziindene-indene zyamukuba alubulo. Mucizi wa Tubalikaini wakali Naama. 
Lino Lameki wakaambila bakaintu bakwe kuti,
Kufumbwa ooyo uyoojaya Kaini
Bweende-bweende Adamu wakaswaangana amukaintu wakwe Eva, wakazyala mwana mulombe. Eelyo Eva wakati, “Leza wandipa mwana mulombe uutitole busena bwa Abela ooyo Kaini ngwaakajaya.” Aboobo wakamuulika kuti Seti. 
Seti wakazyala mwana mulombe ngwaakaulika kuti Enosyi. Eeci nceciindi bantu nibakatalika kwiita zina lya Mwami Leza mukukomba kwabo.
Aaba mbabalunyungu lwa Adamu. Ciindi Leza naakalenga Adamu, wakamulenga mucikozyanyo cakwe mwini. 
Wakalenga mwaalumi amukaintu, wakabaleleka akubaita kuti mbantu. 
Lino Adamu naakaba aamyaka iili mwaanda amakumi otatwe yakuzyalwa, wakazyala mwana mulombe wakali kumukozya kapati wakamuulika kuti Seti. 
Kuzwa waawo, Adamu wakapona aimbi myaka iili myaanda iili lusele. Wakazyala abambi bana balombe abasimbi. 
Nkabela wakafwa kajisi myaka iili myaanda iili fuka amakumi otatwe.
Seti mwana wa Adamu naakaba aamyaka iili mwaanda aisanu, wakazyala mwana mulombe uutegwa Enosyi. 
Nkabela Seti wakapona aimbi myaka iili myaanda iili lusele aciloba, wakazyala abambi bana balombe abasimbi. 
Wakafwa kajisi myaka iili myaanda iili fuka akkumi aibili.
Lino Enosyi naakaba aamyaka iili makumi aali fuka, wakazyala Mwana mulombe uutegwa Kenani, 
eelyo wakapona aimbi myaka iili myaanda iili lusele akkumi aisanu. Wakazyala abambi bana alimwi, 
nkabela wakafwa kali aamyaka iili myaanda iili fuka aisanu.
Lino Kenani naakaba aamyaka iili makumi aali ciloba, wakazyala mwana mulombe uutegwa Mahalaleli, 
eelyo wakapona aimbi myaka iili myaanda iili lusele amakumi one. Wakazyala abambi bana balombe abasimbi. 
Wakafwa kajisi myaka iili myaanda iili fuka akkumi.
Mahalaleli naakaba aamyaka iili makumi aali cisambomwe aisanu wakazyala mwana uutegwa Jaledi. 
Eelyo wakapona aimbi myaka iili myaanda iili lusele amakumi otatwe. Wakazyala abambi bana balombe abasimbi, 
nkabela wakafwa kali aamyaka iili myaanda iili lusele amakumi aali fuka aisanu.
Lino Jaledi naakaba aamyaka iili mwaanda amakumi aali cisambomwe aibili, wakazyala mwana uutegwa Enoki. 
Eelyo wakapona aimbi myaka iili myaanda iili lusele. Wakazyala abambi bana balombe abasimbi. 
Naakafwa, wakali aamyaka iili myaanda iili fuka amakumi aali cisambomwe aibili.
Enoki naakaba aamyaka iili makumi aali cisambomwe aisanu, wakazyala mwana mulombe uutegwa Metusela. 
Enoki wakapona aimbi myaka iili myaanda yotatwe kayanzene a Leza. Eelyo wakazyala abambi bana balombe abasimbi, 
mane kusikila naakaba amyaka iili myaanda yotatwe amakumi aali cisambomwe aisanu. 
Enoki ooyo wakaliyanzene a Leza mubuumi bwakwe boonse, mpoonya taakacilimo munyika, nkaambo Leza wakamutola.
Metusela naakaba aamyaka iili mwaanda amakumi aali lusele aciloba wakazyala mwana mulombe uutegwa Lameki. 
Wakapona aimbi myaka iili myaanda iili ciloba amakumi aali lusele aibili. Wakazyala abambi bana balombe abasimbi. 
Wakafwa kali aamyaka iili myaanda iili fuka amakumi aali cisambomwe afuka.
Lameki naakaba aamyaka iili mwaanda amakumi aali lusele aibili, wakazyala mwana mulombe. 
Mpoonya wakati, “Ooyu mwana uyootugwasya kuti tulemununwe kuzwa kumulimo wesu muyumu anyika eeyo Mwami Leza njaakasinganya.” Aboobo wakamuulika kuti Nowa. 
Lameki wakapona aimbi myaka iili myaanda yosanwe amakumi aali fuka aisanu, eelyo wakazyala abambi bana balombe abasimbi. 
Wakafwa kali amyaka iili myaanda iili ciloba amakumi aali ciloba aciloba.
Nowa naakaba amyaka iili myaanda yosanwe, wakazyala bana balombe botatwe, mbaaba: Syemu, Hamu, a Jafeti.
Ciindi eeco bantu batasyomi bakalivulide kapati munyika yoonse, alimwi bakazyala bana basimbi. 
Nkabela bantu ba Leza bakabona kuti aaba basimbi bakali babotu, aboobo bakatalika kukwata kufumbwa aabo mbobakali kuyanda. 
Lino Mwami Leza wakati, “Muuya wangu tuukooyookazyanya abantu kukabe kutamani, nkaambo mbaasizinyonyoono. Pele banoocijisi myaka iili mwaanda amyaka iili makumi obilo.” 
Mumazuba aayo, alimwi amumazuba aakatobela, kwakali mantu malamfu munyika, aaba mbabakazyalwa kubasimbi aabo bakakwetwe kubantu ba Leza. Aabo mbabakaba basinguzu mumazuba aayo, alimwi mbabakali basimpuwo baciindi.
Mwami Leza naakabona kuti bubi bwabantu boonse bwavulisya koonse-koonse, akuti miyeeyo yabo yoonse yakazwide buyo bubi, 
wakausa kuti wakalenga bantu akubabikka munyika. 
Aboobo Mwami Leza wakati, “Ndiyoobanyonyoona bantu mbindakalenga koonse kufumbwa nkobabede munyika, alimwi abanyama, bayuni, azintu zyoonse zikalaba ansi, nkaambo ndausa kuti ndakazilenga.” 
Pele Mwami Leza wakaliboteledwe kapati a Nowa.
Zya buumi bwa Nowa. Nowa wakazyala bana balombe botatwe, ba Syemu, Hamu, a Jafeti. Walo wakali muntu mubotu uululeme kuli Leza, 
alikke buyo ngomuntu wakali kumvwana a Mwami Leza.
Pele bantu boonse bakali basizinyonyoono kuli Leza, nyika yoonse yakazula bafumpi. 
Leza naakiilanga nyika, wakabona kuti yakalibijide, nkaambo bantu boonse bakali basizinyonyoono cakumaninina.
Lino Leza wakaambila Nowa kuti, “Ndakanza kujaya bantu boonse mbindakabikka munyika. Ndiyoobanyonyoona boonse akubamaninizya, nkaambo kakuti nyika yoonse yazula milimo yabo mibi. 
Pele yebo panga bbwato lyamapulanga aamusamu wagofa, ukosole twaandaanda mukati, alimwi ulimate mukati akunze abunzuka bwa taala. 
Bulamfu bwalyo bukabe tukokola tuli myaanda yotatwe, bwaamba bukabe tukokola tuli makumi osanwe, bulamfu bwabwaanda bukabe tukokola tuli makumi otatwe. 
Alimwi ukayake ciluli atala aabbwato, ukasiye mwaako akati-kati wakakokola komwe. Mubbwato uyake twaandaanda ansi, alimwi atumwi atala aatootu, atwamamanino atala eeni, wamana ukabikke mulyango kumbali. 
Lino mebo ndiyoowisya zambangulwe pati anyika liyoonyonyoona zintu zipona, nkaako zyoonse ziyoofwa. 
Pele ndiyoopanga cizuminano anduwe. Ukanjile mubbwato yebo amukaintu wako, abana bako abakaintu babo. 
Alimwi kubanyama ukanjizye misyobo yoonse mubbwato bobilo-bobilo mupoho amuzyazi kuti bakanunuke. 
Akubayuni bamisyobo yoonse uyoobanjizya bobilo-bobilo, amisyobo yoonse yabanyama bapati atunyama tuniini bakanjile mubbwato kuti bakanununwe. 
Ukabikke amisyobo yazyakulya zyanu nobantu, zyabanyama, azyabayuni.” 
Nowa wakakucita koonse ooko Leza nkwaakamulailila.
Lino Mwami Leza wakaambila Nowa kuti, “Njila mubbwato yebo amukwasyi wako woonse, nkaambo nduwe olikke ngwindabona kuti uliluleme akati kabantu boonse. 
Kubanyama boonse beelede kupaizya utolelele bapoho bali ciloba abazyazi bali ciloba kuzwa kumusyobo omwe-omwe, pele ubweze buyo mupoho omwe amuzyazi omwe kuzwa kubanyama bateelede kupaizya. 
Alimwi akwalo kubayuni utolelele bazingini bali ciloba, anseke zili ciloba kuzwa kumusyobo omwe-omwe. Ucite ooku kutegwa misyobo yoonse yabayuni ayabanyama inununwe mukuti ikazyalane alimwi anyika. 
Nkaambo kwasyaala buyo mazuba aali ciloba kuti ndiwisye zambangulwe anyika, lyalo liyoowa kwamazuba aali makumi one sikati amasiku, kuzoonyonyoona zintu zyoonse zipona nzindakalenga.” 
Nkabela Nowa wakacita zintu zyoonse eezyo Mwami Leza nzyaakamulailila.
Nowa wakajisi myaka iili myaanda iili cisambomwe ciindi zambangulwe nilyakawa anyika. 
Nowa, mukaintu wakwe, bana bakwe antoomwe abakaintu babo bakanjila mubbwato kutija maanzi aazambangulwe. 
Abalo banyama mbubonya, beelede kupaizya abateelede, bayuni alimwi atunyama tuniini-niini. 
Boonse bakanjila mubbwato antoomwe a Nowa, mupoho amuzyazi, muzingini anseke mbubonya mbuli mbwaakamulailila Leza. 
Nkabela nikwakamana mazuba aali ciloba, zambangulwe pati lyakatalika kuwa anyika.
Mubuzuba bwakkumi aciloba bwamwezi wabili, Nowa kajisi myaka iili myaanda iili cisambomwe, bampoompo balwizi lwakunsi aanyika bakatuluka alyalyo julu lyakajaluka kuti maanzi apoomoke. 
Nkabela mvula yakawa kapati kwamazuba aali makumi one sikati amasiku. 
Mubuzuba oobo mbubonya, Nowa abana bakwe botatwe, ba Syemu, Hamu a Jafeti, mukaintu wakwe antoomwe abamukabana bakanjila mubbwato. 
Bakanjila antoomwe abanyama bamusokwe bamisyobo-misyobo abanyama bavubwa, azintu zyoonse zikalaba ansi, alimwi amisyobo yoonse yabayuni. 
Zintu zyoonse zijisi buumi zyakanjila mupoho amuzyazi antoomwe a Nowa, 
mbubonya mbuli Leza mbwaakamulailila. Eelyo Nowa naakanjila buyo mubbwato, Mwami Leza wakajala mulyango.
Zambangulwe lyakazumanana kuwa kwamazuba aali makumi one, eelyo maanzi akavula kapati akutalika kwiibausya bbwato kuzwa anyika. 
Maanzi akavula akubbilwa, limwi bbwato lyakatalika kwiibauka atala aamaanzi. 
Maanzi akavulisya kapati akubbizya zilundu nozilampa buti. 
Lino maanzi akacili kuya buvula mane tukokola atumbi tuli kkumi atusanu atala azilundu zilamfu. 
Nkabela zintu zyoonse zyakali kupona zyakaloba, zyoonse zyakali kukalaba aansi, antoomwe abantu, banyama bavubwa, bamusokwe, abayuni. 
Zyoonse zyakali aabuumi eezyo zyakali kukkala anyika njumu, zyoonse buyo zyakafwa. 
Mbombuboobu Mwami Leza mbwaakanyonyoona zyoonse zintu zyakali anyika, nkokuti bantu, banyama, zintu zikalaba alimwi abayuni. Kwakasyaala Nowa alikke abaabo mbaakali aabo mubbwato. 
Maanzi akali kuvundauka anyika kwamazuba aali mwaanda amakumi osanwe.
Lino Leza taakamuluba Nowa abanyama bamusokwe abavubwa baya mbaakali aabo mubbwato. Mpawo Leza wakacitya guwo pati kuti libbubbule, eelyo maanzi akatalika kuyuminina. 
Maanzi aalwizi lwakunsi aanyika akaleka kupoomoka, aalo maanzi akali kuzwa kujulu akaimikwa. 
Nkaako maanzi akatalika kuya buyuminina kwamazuba aali mwaanda amakumi osanwe. 
Mubuzuba bwakkumi aciloba bwamwezi waciloba, bbwato lyakakkala acilundu cili mubusena bwa Alalati. 
Maanzi aakacili kuya buyuminina, eelyo mubuzuba bwakusaanguna bwamwezi wakkumi, nsonga yazilundu yakalibonya.
Nikwakainda mazuba aali makumi one, Nowa wakajalula mpulungwido yabbwato njaakapangide, 
wakatuma cikwangala anze. Muyuni ooyo wakali kuuluka-uluka buyo koonse-koonse kusikila maanzi naakayuminina. 
Kumane Nowa wakatuma nziba kuyoolanga kuti naa maanzi ayuminina. 
Pele akaambo kakuti maanzi akacilivumbide nyika nziba taakwe niyakajana busena bwakukkala kuti ilyookezye nkaako yakabweeda kulinguwe. Eelyo Nowa wakatandabika janza mumpulungwido akwiibweedezya mubbwato. 
Wakalindila mazuba aali ciloba, eelyo wakiituma alimwi nziba kuzwa mubbwato. 
Niyakabweeda kulinguwe kumangolezya wakabona yaletelela atu tete lyamusamu wa Oliva mumulomo wayo. Aboobo Nowa wakaziba kuti maanzi atalika kuceya ansi. 
Alimwi Nowa wakalindila aambi mazuba aali ciloba, eelyo nziba wakiituma alimwi. Pele kuciindi eeci taakwe niyakabweeda alimwi kulinguwe pe.
Nowa naakaba aamyaka iili myaanda iili cisambomwe aumwi mubuzuba bwakusaanguna bwamwezi wakusaanguna, maanzi akayuminina cakumaninina anyika. Naakajalula cijazyo campulungwido yabbwato, wakalanga anze wabona kuti nyika yayumina. 
Mubuzuba bwamakumi obilo aciloba bwamwezi wabili, nyika yakayumininide limwi.
Lino Leza wakaambila Nowa kuti, 
“Kozwa mubbwato yebo amukaintu wako, bana bako abakaintu babo. 
Kozwa antoomwe abanyama boonse, abayuni abanyama bavubwa azikalaba, uzigwisizye anze kutegwa zikazyalane akuvuzyanya.” 
Aboobo Nowa wakazwa mubbwato amukaintu wakwe, bana bakwe antoomwe abakaintu babo. 
Banyama boonse bamusokwe, abanyama bavubwa abayuni, alimwi azikalaba, zyoonse zyakazwa mubbwato mutukamu-tukamu twamisyobo yazyo.
Mpawo Nowa wakayakila Mwami Leza cipaililo, wakabweza omwe-omwe kuzwa kumisyobo yabanyama abayuni beelede kupaizya, wakabatenta acipaililo. 
Nkabela Mwami Leza naakamvwa bweema bubotu, wakalyaambauzya lwakwe mwini wakati, “Nsikooyoosinganya limbi nyika akaambo kazintu nzyacita muntu. Nkaambo ndilizi kuti kuzwa kuciindi cabwana bwakwe, miyeeyo yakwe yoonse mmibi. Nsikooyoozinyonyoona limbi zintu zyoonse zipona munyika mbuli mbondacita lino.
Kwaciindi coonse nyika eeyi niiciliwo, kunooli ciindi cakusyanga aciindi cakutebula.
Lino Leza wakaleleka Nowa abana bakwe wakati, “Amuzyalane muvule, muzuzye nyika yoonse. 
Banyama boonse bamunyika, bayuni, azikalaba ansi, answi zyamumaanzi ziyoomuyoowa. Ndamupa bwami bwakweendelezya zintu zyoonse. 
Alimwi mulakonzya kulya zyoonse mbubonya mbundamupa zisyumani. 
Kuli buyo cintu comwe ncoteelede kulya, cintu eeci ninyama iijisi bulowa mulinjiyo, nkaambo mubulowa momuli buumi. 
Kufumbwa muntu uyoojaya muntunyina, awalo ndiyoomupa mulandu wakujaigwa. Ndiyoomunyonyoona munyama oonse uyoojaya muntu. 
Kufumbwa muntu uyoojaya muntu umwi, awalo uyoojaigwa. Nkaambo muntu wakalengwa mucikozyanyo ca Leza.
“Lino nywebo amuzyalane, muvule, mube banji munyika.” 
Mpawo Leza wakaambila Nowa abana bakwe kuti, 
“Sunu ndacita cizuminano anduwe alunyungu lwako, 
alimwi azintu zyoonse zipona anduwe, nkokuti bayuni, banyama bavubwa abanyama bamusokwe, azintu zyoonse nzimwakazwa aazyo mubbwato. 
Ndapanga cizuminano anduwe mumajwi aangu aaya, ngindasyomezya kuti nsikooyoonyonyoona limbi zintu zipona amaanzi aazambangulwe. Zambangulwe talikooyooba limbi alimwi anyika eeyi pe.”
Eelyo Leza wakaambila Nowa wati, “Lino nceeci citondezyo cacizuminano cangu citamani ncindacita anduwe alimwi azipona zyoonse zyamunyika. 
Ndabikka fulicoongo wangu mumakumbi. Uyooba ncecitondezyo cacizuminano cangu munyika. 
Lyoonse ndaakuleta makumbi kunyika, nkabela awalo fulicoongo aakuboneka mumakumbi, 
ndiyooyeeya cisyomezyo cangu anduwe abanyama boonse cakuti zambangulwe taliyoojayi limbi zipona zyoonse. 
Fulicoongo aakuboneka mumakumbi, ndaakumubona buyo, ndiyooyeeya cizuminano cangu citamani cili akati kangu azipona zyoonse munyika.” 
Lino Leza wakati kuli Nowa, “Eeci ncecitondezyo cacizuminano ncindacita azipona munyika.”
Bana ba Nowa bakazwa mubbwato bakali ba Syemu, Hamu, a Jafeti. Hamu wakali ngowisi Kenani. 
Kubana ba Nowa botatwe aaba nkokwakazwa misyobo yoonse yabantu bakkede munyika yoonse mbwiizulwa.
Nowa lwakwe wakali mulimi, nkabela wakaba ngomuntu mutaanzi kulima muunda wamisaansa. 
Eelyo bumwi buzuba naakamana kunywa waini wakakolwa, mpawo wakasamununa zisani zyoonse, wakalala kalimantanda mutente lyakwe. 
Lino Hamu, wisi Kenani, naakabona kuti wisi wakalede kalimantanda, wakaya waakwaambila banabokwabo bobilo. 
Pele balo banabokwabo aabo, ba Syemu a Jafeti bakabweza jansi akuliyabika kusule lyabo, kabalijisi amakuko. Eelyo bakeenda cifutesule kuya kutente lyakwe akuyoomuvumba kumwi kabafutete kutegwa bataboni mantanda aawisi. 
Nowa naakabuka, waini niwakamuzwa alimwi naakamvwa ncaakacita mwanaakwe musyoonto
wakati, “Kenani asinganyizigwe,
Alimwi wakati, “Alumbwe Mwami Leza, Leza wa Syemu.
Leza wangu asumpule Jafeti,
Kuzwa ciindi zambangulwe nilyakamana, Nowa wakapona aimbi myaka iili myaanda yotatwe amakumi osanwe. 
Wakafwa kali aamyaka iili myaanda iili fuka amakumi osanwe.
Ngaaya mazyalani aabana ba Nowa, ba Syemu, Hamu, a Jafeti, alo akazyalwa ciindi zambangulwe nilyakamana. 
Bana ba Jafeti bakali ba Goma, Magogi, Madayi, Javani, Tubali, Misyeki, a Tilasi. 
Lino bana ba Goma bakali ba Asikenazi, Lifati, a Togaama. 
Javani wakazyala ba Elisyaa, a Taasyisyi, aziinga zya Bakiti aba Dodani. 
Aaba mbabakali bataanzi kukkala kumbali aalwizi alimwi amunsumbu zyalwizi. Mbambabo aaba balunyungu lwa Jafeti. Bakali kukkala mumisyobo yabo yaandeene amumanyika aandeene. Umwi aumwi musyobo wakali kwaamba mwaambo wawo ulikke.
Bana ba Hamu bakali ba Kusyi, Ijipiti, Puti a Kenani. 
Bana ba Kusyi bakali ba Seba, Havila, Sabita, Laama, a Sabiteka. Lino bana ba Laama bakali ba Syeba a Dedani. 
Kusyi wakazyala mwana wakali kwiitwa kuti Nimulodi. Ooyu wakaba ngomuleli mupati wakusaanguna wakali kulela anguzu munyika yoonse. 
Alimwi wakali muvwimi mupati kwiinda munyika yoonse kuli Leza. Ncenciceeco asunu bantu ncobacijisi kasimi kakuti, “Ooyu mmuvwimi mupati mbuli Nimulodi kuli Leza.” 
Bulelo bwakwe bwakusaanguna bwakali kujatikizya masi aaya, Babeli, Eleki, Akadi. Zisi eezi zyoonse zyakali munyika ya Syainaa. 
Kuzwa kooko wakaya ku Asiliya nkwaakaakuyaka minzi mipati eeyi, Nineva, Lehoboti, Kala, 
a Leseni, iili akati ka Nineva amunzi wa Kala. 
Mwaalumi uutegwa Ijipiti wakaba sikale wamikowa ya Ludi, Anami, Lihaabi, Nafutu, 
Patulisi, Kasilaa, awa Kafitoli, kwakazwa musyobo wa Bafilisiti.
Mwana wakusaanguna wa Kenani ngu Sidoni. Musule wakazyala Heti, 
abaciinga ca Jebusi, ca Amoli, ca Giigasyi, 
ca Hivi, ca Aaki, ca Sine 
ca Aavadi, ca Zemali, aca Hamati. Musule akooku mikowa yaandeene ya Bakenani yakamwaika, 
limwi minyinza ya cisi ca Bakenani yakali kutalikila kuzwida ku Sidoni, kulangana aku Gelaa akuyoosika ku Gaza, akuya kuminzi ya Sodomu, Gomola, Adima, a Zeboyimu mane akuyoosika ku Lasya. 
Aaya ngamazyalani aa Hamu. Bakali kukkala mumisyobo yabo yaandeene, nkabela umwi aumwi musyobo wakali kwaambaula mwaambo wawo wini.
Syemu wakali sikale wa Bahibulu alimwi wakali ngomupati wa Jafeti. Wakalijisi bana awalo. 
Aaba bakali ba Elamu, Asyuwa, Aafakisadi, Ludi, a Alamu. 
Bana ba Alamu bakali Uzi, Hulu, Getele a Masyi. 
Aafakisadi wakali wisi wa Syela, awalo Syela wakali wisi wa Eba. 
Walo Eba wakajisi bana bobilo, umwi wakali Pelegi, nkaambo kuciindi ncaakali kupona, bantu bakali andeene. Zina lyamwanookwabo wakali Jokitani. 
Lino Jokitani wakazyala Alimodadi, Syelefu, Hazalamaveti, Jelaa, 
Hodolamu, Uzalo, Dikila, 
Obali, Abimayeli, Syeba, 
Ofii, Habila a Jobabu. Boonse aaba bakali bana ba Jokitani. 
Nyika yabo yakali kutalikila ku Mesya, akutozya ku Sefaa, kumalundu aakujwe. 
Aaba mbabana baciinga ca Syemu, bakali kukkala mumisyobo yabo yaandeene. Umwi aumwi musyobo wakali kwaambaula mwaambo wawo wini.
Eeyi yoonse njemikowa yabana balunyungu lwa Nowa, mumikowa yakuzyalwa kwabo, alimwi amisyobo yabo. Yoonse misyobo yabantu iili munyika sunu yakazyalwa kuzwa kubana ba Nowa aaba nilyakamana zambangulwe.
Kumatalikilo bantu boonse bamunyika bakali kwaamba buyo mwaambo omwe, bakali kwaambaula majwi omwe buyo. 
Nibakalongela kujwe, bakaakusika kucibanda cimwi cakali munyika ya Syainaa, nkobakaakukkala. 
Mpoonya bakati, “Nobeenzuma, atuume zitina tuzitente kabotu mumulilo.” Aboobo mubusena bwamabwe bakaba aazitina nzibakayasya abunzuka bwa taala kuti zijatane. 
Mpoonya bakati, “Lino atuyake munzi mupati, tuyake aŋanda ndamfu iyoosika kujulu. Ndendilyo notutibe aampuwo, alimwi akuti tutamwaizyanyi mboilinyika.” 
Lino Mwami Leza wakaseluka kuzoobona munzi ooyo aŋanda njibakayaka bantu aabo. 
Wakaamba kuti, “Lino bantu aaba boonse mbamusyobo omwe buyo, alimwi baambaula mwaambo omwe. Aaya ngamatalikilo aazintu nzibanoocita. Lino-lino balatalika kucita kufumbwa ncobayanda. 
Atuselukile ansi tukapilinganye mwaambo wabo kuti kabatacimvwani pe.” 
Mbombuboobu Mwami Leza mbwaakabamwaila munyika yoonse, bakaleka kuyaka munzi ooyo. 
Nkaako munzi ooyo wakategwa Babeli, nkaambo ooko Mwami Leza wakaandaanya myaambo yabantu. Alimwi kuzwa ooko Mwami Leza wakabamwaila munyika yoonse.
Aaba mbabalunyungu lwa Syemu. Nikwakainda myaka yobilo zambangulwe kalimanide, Syemu wakajisi myaka iili mwaanda naakazyala mwana mulombe uutegwa Alipakisedi. 
Musule akooku, Syemu wakapona aimbi myaka iili myaanda yosanwe, eelyo wakazyala abambi bana balombe abasimbi.
Lino Alipakisedi naakaba aamyaka iili makumi otatwe aisanu, wakazyala mwana mulombe uutegwa Syela. 
Musule akooku wakapona aimbi myaka iili myaanda yone aitatu, wakazyala abambi bana balombe abasimbi. 
Lino Syela naakaba aamyaka iili makumi otatwe, wakazyala mwana mulombe uutegwa Eba. 
Musule aakooku wakapona aimbi myaka iili myaanda yone aitatu, wakazyala abambi bana balombe abasimbi. 
Lino Eba naakaba aamyaka iili makumi otatwe aine, wakazyala mwana mulombe uutegwa Pelegi. 
Musule akooku wakapona aimbi myaka iili myaanda yone amakumi otatwe, wakazyala abambi bana balombe abasimbi.
Lino Pelegi naakaba aamyaka iili makumi otatwe, wakazyala mwana mulombe uutegwa Leyu. 
Musule akooku wakapona aimbi myaka iili myaanda yobilo afuka, wakazyala abambi bana balombe abasimbi.
Lino Leyu naakaba aamyaka iili makumi otatwe aibili, wakazyala mwana mulombe uutegwa Selugi. 
Musule akooku wakapona aimbi myaka iili myaanda yobilo aciloba, wakazyala abambi bana balombe abasimbi.
Lino Selugi naakaba aamyaka iili makumi otatwe, wakazyala mwana mulombe uutegwa Nahoo. 
Musule akooku wakapona aimbi myaka iili myaanda yobilo, wakazyala abambi bana balombe abasimbi.
Lino Nahoo naakaba aamyaka iili makumi obilo afuka, wakazyala mwana mulombe uutegwa Tela. 
Musule akooku wakapona aimbi myaka iili mwaanda akkumi afuka, wakazyala abambi bana balombe abasimbi.
Lino Tela naakaba aamyaka iili makumi aali ciloba, wakazyala ba Abulamu, Nahoo, a Halani.
Mbaaba balunyungu lwa Tela, Tela wakazyala Abulamu, Nahoo, a Halani. Lino Halani wakazyala Loti. 
Halani wakafwida mumunzi ookwabo, mumunzi wa Uli, mucisi ca Kalodiya, ciindi eeci wisi wakacili kupona. 
Abulamu wakakwata Salayi, walo Nahoo wakakwata Milika, mwanaa Halani. Milika wakamuzyalila mwana mulombe uutegwa Isika. 
Pele Salayi taakajisi bana nkaambo taakalikuzyala pe.
Lino Tela wakatola Abulamu mwanaakwe alimwi a Loti muzyukulu wakwe wakali mwanaa Halani, alimwi a Salayi mukamwanaakwe a Abulamu. Eelyo wakaya ambabo lweendo lwa kunyika ya Kenani, wakasiya Uli munzi ookwabo, wamucisi ca Bakalodiya. Bakeenda akusika kucisi ca Halani nkobakaakukkala. 
Ooko nkonkuko Tela nkwaakaakufwida, kajisi myaka iili myaanda yobilo aisanu.
Lino Mwami Leza wakati kuli Abulamu, “Kosiya cisi cokwanu, usiye anzubo zyako, amukwasyi wauso, uunke kucisi nceyookutondezya. 
Ndiyookupa bana banji bayooba musyobo mupati kapati. Ndiyookuleleka kuti zina lyako likabe ampuwo, uyooba cileleko kubantu boonse.
Aabo bayookuleleka ambebo ndiyoobaleleka,
Aboobo Abulamu wakalonga kuzwa ku Halani, mbuli Mwami Leza mbwaakamwaambila kuti acite. Wakatolelezya amwanaa munyina Loti. Abulamu wakajisi myaka iili makumi aali ciloba aisanu naakalonga. 
Abulamu wakatolelezya mukaintu wakwe Salayi a Loti alubono lwabo loonse, abazike mbobakajana mu Halani, eelyo bakatalika kweenda kuya kunyika ya Kenani. Nibakasika ku Kenani, 
Abulamu wakaandulula nyika mane waakusika kumunzi wa Syekemu, kumubanga uulya ku Mole. Ciindi eeco Bakenani bakacili kukkala munyika eeyo. 
Mwami Leza wakalibonya kuli Abulamu, wakamwaambila kuti, “Eeyi njenyika njeyoopa lunyungu lwako.” Nkabela mpoonya aawo Abulamu wakayaka cipaililo ku Mwami Leza, ooyo wakalibonya kulinguwe. 
Kuzwa aawo wakalongela kumusanza kucilundu cili kujwe lyamunzi wa Beteli, mpoonya wakaimika itente lyakwe akati-kati kamunzi wa Beteli awa Ayi. Lino Beteli wakali kumbo lyatente lyakwe, alimwi Ayi wakali kujwe. Aalo aawa wakayaka cipaililo akukomba Mwami Leza. 
Nkabela wakali kuya bulonga kaya kumusanza wacisi ca Kenani.
Lino munyika ya Kenani kwakaba nzala, aboobo Abulamu wakalonga akuya kumusanza kucisi ca Ijipiti kuti akakkale-kkale nkuko nkaambo nzala yakali kulunzya kasuko munyika. 
Kali aafwiifwi kukosola munyinza wakunjila mucisi ca Ijipiti, wakaambila mukaintu wakwe Salayi kuti, “Swiilila, yebo uli mukaintu mubotu kapati. 
Ndilizi kuti baalumi bamu Ijipiti baakukubona bayooamba kuti, ‘Ooyu mmukaintu wa Abulamu.’ Nkaako bayoondijaya pele yebo bayookuleka. 
Akaka, ndakukumbila kuti ukabaambile kuti uli mucizi wangu, eelyo akaambo kanduwe tabakooyoondijaya, alimwi bayoondibamba kabotu.” 
Abulamu naakakosola munyinza akunjila mucisi ca Ijipiti, bantu bakabona kuti mukaintu wakwe wakali mubotu. 
Mpawo bantu ba Falo, nibakamubona muka Abulamu, bakamulumbaizya kuli Falo, bakati mukaintu mubotu. Eelyo Salayi wakatolwa kuti akakkale muŋanda yabwami ya Falo. 
Akaambo kamukaintu ooyu, Falo wakamubamba kabotu Abulamu, wakamupa matanga aambelele, aampongo, aaŋombe, aambongolo, abazike baalumi abasimbi, ankamela.
Pele Mwami Leza wakanjizya malwazi aayoosya kuli Falo akubantu boonse bamuŋanda yakwe yabwami akaambo ka Salayi ooyo ngwaakatola. 
Nkaako Falo wakaita Abulamu, wamubuzya kuti “Ino wakacitila nzi cintu cili boobu kulindime? Nkaambo nzi ncootakandaambila kuti Salayi mmukaintu wako? 
Wakaambila nzi kuti mmucizi wako kuti mebo ndimukwate? Ngooyu mukaintu wako, kozwa, mutole!” 
Mpoonya Falo wakalailila bantu bakwe kuti batole Abulamu amukaintu wakwe alubono loonse ndwaakajisi, bamugwisye mucisi.
Naakazwa mucisi ca Ijipiti, Abulamu wakatozya kubbazu lyakunyika, ngooyo waakucisikila kumusanza cisi ca Kenani. Wakatolelezya amukaintu wakwe, alubono lwakwe loonse ndwaakajisi, awalo Loti wakaya anguwe. 
Lino Abulamu wakali muvubi, wakajisi mali aansiliva angolida alimwi aŋombe, mbelele, ampongo zinji. 
Eelyo wakali kuya bweenda kuswena ku Beteli okuya nkwaakasimpide tente akati kaminzi ya Beteli a Ayi. 
Wakabweeda kubusena ooko nkwaakayakide cipaililo kusaanguna, ooko wakaakukomba Mwami Leza.
Awalo Loti, ooyo wakali kweenda a Abulamu, wakalijisi mbelele, ampongo, alimwi aŋombe abazike mbaakali aabo. 
Kwakanyina macelelo mapati nkaambo boonse bobilo, Abulamu a Loti, bakalijisi zivubwa zinji. 
Nkaako beembezi ba Abulamu a Loti bakali kuzwangana. Ciindi eeco Bakenani a Bapelizi bakacilikukkala munyika eeyo njiyonya.
Mpoonya Abulamu wakati kuli Loti, “Langa, swebo tuli bantu bomwe. Kutabi nzwanga akati kanduwe andime, nikuba akati kabantu bangu abako. 
Cilainda kubota kuti twaandaana. Ndikukumbila kuti yebo usale lubazu lumwi lwacisi lutikubotele, uunke nkuko. Kuti waya kulubazu oolo ndoti sale, mebo ndaya kulubazu lumwi.”
Eelyo Loti wakalanga koonse-koonse, wakajana kuti nyika yakkuti lyamulonga wa Jolodani kuyoosika ku Zowaa yakalijisi maanzi manji. Yakali mbuli muunda wa Mwami Leza, naa mbuli nyika ya Ijipiti. Eeci ciindi Mwami Leza taakananyonyoona minzi ya Sodomu a Gomola. 
Nkabela Loti wakasala kutola kkuti lyoonse lyamulonga wa Jolodani, wakalongela kulubazu lwakujwe. Mbombuboobu mbubakaandaana aaba bantu bobilo. 
Abulamu wakakkala munyika ya Kenani, pele Loti wakaakuyaka zivuka zyakwe akati kaminzi yakali mukkuti, kufwiifwi amunzi wa Sodomu. 
Bantu bamu Sodomu bakali basizinyonyoono, bakali bantu babi kapati ku Mwami Leza.
Lino Mwami Leza wakaambila Abulamu naakamana kwaandaana a Loti wakati, “Langa ubone koonse-koonse kuzwa mpobede, kunyika kumusanza, kujwe, akumbo, 
nkaambo nyika yoonse njoobona njookupa alunyungu lwako mane kukabe kutamani. 
Njoovuzya lunyungu lwako, lube mbuli lusuko lwaansi. Naa muntu ulakonzya kubala lusuko lwaansi, uyookonzya akubala lunyungu lwako. 
Aboobo koya bweendeenda mubulamfu boonse bwanyika amubwamba bwayo boonse, nkaambo njeyookupa.” 
Mpawo Abulamu wakalonzya tente lyakwe, wainka waakukkala kumibanga yaku Mamule iili ku Hebuloni. Ooko wakaakuyakila Mwami Leza cipaililo.
Lino mwami Amulafeli wacisi ca Babuloni, mwami Aliyoki wacisi ca Elasaa, mwami Kedalaoma wacisi ca Elamu, amwami Tidalu wacisi ca Goimu, 
boonse aaba bakaya kukulwana abami bosanwe aaba, Bela mwami waku Sodomu, Bilisya mwami waku Gomola, Syinabu mwami waku Adima, Syemeba mwami waku Zeboyimu, amwami waku Bela nkokuti Zowaa. 
Aaba bami bosanwe bakamvwana akuswaanya basinkondo babo antoomwe mukkuti yaku Sidimu, eelyo sunu liitwa kuti lwizi lwa Munyo. 
Aaba bami boonse bosanwe bakali kweendelezegwa amwami mupati Kedalaoma kwamyaka iili kkumi aibili, pele mumwaka wakkumi aitatu bakatalika kumuzangila. 
Mumwaka wakkumi aine, mwami Kedalaoma abeenzinyina mbaakamvwana aabo, bakaza abasinkondo kuzoozunda Lefemu, Asitelokanaimu, Bazuzimu mu Hamu, a Baemi mukkuti lya Kiliyataimu, 
bakajatikizya a Baholi bali mumalundu aa Siiya, mane akuyoosika ku Elipalani mumunyinza wankanda. 
Bamane bakapiluka, babweenda ku Kadesyi. Bakazunda manyika oonse aa Baameleki aa Baamoli bakali kukkala mu Hazazonitamala.
Abalo bami bamu Sodomu, Gomola, Adima, Zeboyimu, a Bela bakabungika basinkondo babo kuya kukulwana mukkuti lya Sidimu. Bakalwana 
a Kedalaoma wacisi ca Elamu, Tidalu wacisi ca Goimu, Amulafeli wacisi ca Babuloni, a Aliyoki waku Elasaa. Bami bosanwe bakalwana bami bone. 
Lino kkuti lya Sidimu lyakajisi malindi manji aakazwide taala, nkabela bami ba Sodomu a Gomola bakazundwa, eelyo nibakali kusola kutija, bakali kuwida mumalindi aaya. Bami bamwi botatwe bakatijila mumalundu kuyooyuba. 
Eelyo bami aabo bone bakasaala zintu zyoonse zyamu Sodomu amu Gomola. Bakatolelezya azilyo zyoonse, mpoonya bainka. 
Awalo Loti, mwanaa munyina Abulamu, bakamutolelezya, alubono lwakwe loonse, nkaambo wakali kukkala mu Sodomu.
Umwi muntu wakaloboka kuzwa mulumamba oolo, wakaza kuli Abulamu Muhibulu, akumuzibya makani aaya. Ciindi eeco Abulamu wakali kukkala kufwiifwi amibanga yaku Mamule. Lino Mamule a banabokwabo ba Esyikoli a Aneya bakali kumvwana a Abulamu muli zyankondo. 
Nkabela Abulamu naakamvwa makani aakuti Loti, mwanaa munyina, watolwa buzike abasinkondonyina, wakayobolola bantu bakwe basyomeka bazi zyankondo. Bakali myaanda yotatwe akkumi alusele. Mpoonya wakatobela bami aabo mane waakusika ku Dani. 
Naakasika ooko, wakaandaanya bantu bakwe mumpi zyobilo, wakalwana abasinkondonyina ciindi camasiku, nkabela wakabazunda. Wakabatandaanya mane kuyoobasiya kubusena bwiitwa kuti Hoba, kulubazu lyakunyika lyamunzi wa Damasikasi. 
Lino wakabanyanzya lubono loonse ndobakasaalide. Alimwi wakaakujolelezya a Loti, mwanaa munyina antoomwe alubono lwakwe, abakaintu abantu bamwi.
Lino Abulamu naakajoka kuzwa kunkondo eeyo njaakaakuzunda Kedalaoma abaminyina mbaakali aabo, mwami wa Sodomu wakaya kuyoomucinga kukkuti lya Syave, ndilyonya ndeliitwa kuti, Kkuti lyamwami. 
Lino Melikezedeki, wakali mwami wa Salemu alimwi wakali mupaizi wa Leza Sijulu Wamajulu, wakapa Abulamu cinkwa awaini. 
Amane wamuleleka amajwi aakuti,
Alumbwe Leza Sijulu Wamajulu, ooyo wakupa kuti uzunde basinkondonyoko.”
Lino mwami wa Sodomu wakaambila Abulamu kuti, “Lubono loonse ndoobanyanga ndulwako, ulutole, mebo undipe buyo bantu bangu.” 
Pele Abulamu wakamwiingula kuti, “Mebo ndakonkezya camasimpe ku Mwami Leza, Sijulu Wamajulu, Mulengi wajulu anyika, 
kuti taakwe nikaba komwe kantu kako nketitole nikaceya. Nsikootola nikaba katali buyo naa kaanzyo kandyasyo pe. Nkaambo nsiyandi kuti ukaambe kuti ‘Ndime ndakavubya Abulamu.’ 
Taakwe acomwe ncetitole mebo lwangu pe. Ndilatambula buyo eezyo nzyobakabelesya bantu bangu. Kwaamba zya caabilo cabalongwe bangu, ba Aneya, Esyikoli, a Mamule, pe, inga balitolela beni ma.”
Musule akooku, Abulamu wakabona cilengaano, wakamvwa Mwami Leza kaamba kulinguwe kuti,
Pele Abulamu wakaamba kuti, “O Mwami Leza wangu, tee kayi mebo ndinyina bana. Ino inga uyoondilumbula buti? Uyookona zyangu ngu Eliyaza waku Damasikasi. 
Taakwe nookandipa bana, ncenciceeco umwi wabazike bangu ncayookonena lubono lwangu.”
Abulamu wakamvwa Mwami Leza kaamba alimwi kulinguwe kuti, “Ooyu muzike wako tali ngonguwe uutikakone lubono lwako pe, mwanaako mwini wakulizyalila nguutikakone lubono lwako.”
Mpoonya Mwami Leza wakamugwisya anze akumwaambila kuti, “Langa mujulu. Bala nyenyezi naa ulazikonzya. Mbubonya oobu alwalo lunyungu lwako mboluyoovula.”
Lino Abulamu wakasyoma Mwami Leza, akaambo kakusyoma kwakwe ooku, Mwami Leza wakabala Abulamu mbuli mululami.
Mpoonya Mwami Leza wakati kuli Abulamu, “Mebo ndime Mwami Leza wakakugwisya mumunzi wa Uli mucisi ca Bakaladiya, kuti ndizookupe nyika eeyi ibe yako.” 
Pele Abulamu wakaingula kuti, “O Mwami Leza wangu, ino inga ndaziba buti kuti nyika eeyi iyooba yangu.” 
Mwami Leza wakamwiingula kuti, “Ndiletela mpwizi yamyaka yotatwe, mpongo yamyaka yotatwe, mugutu wamyaka yotatwe, nziba alimwi ankwilimba.” 
Aboobo Abulamu wakazileta zyoonse eezi kuli Leza, wakabakosola banyama akati umwi aumwi muzipaanzi zyobilo zyeelene. Amane wakabikka zipaanzi zyabo kuzilanganya cimwi acimwi mumizila yobilo. Pele bayuni taakwe naakabakosola pe. 
Basikube nibakali kuza kuti balye nyama eeyo, Abulamu wakali kubasoola.
Lino acibbililo cazuba, Abulamu wakoona, ooku kumwi kayoowede. 
Mwami Leza wakati kulinguwe, “Bana bako bayooba beenzu munyika imwi iitali yokwabo. Bayooba bazike kubantu banyika eeyo, alimwi bayoolelwa alutuzi lupati kwamyaka iili myaanda yone. 
Pele ndiyoocisubula cisi eeco ciyoobacita boobo, alimwi bana bako bayootolelela alubono lunji lwacisi eeco baakuzwa mulincico. 
Lino kwaamba zyako uyoopona buumi buzwide, alimwi uyoofwida muluumuno, uyoozikkwa koli mudaala. 
Lunyungu lwako luyoozwa mubuzike akuboola alimwi muno munyika muzyalani lyane, nkaambo lino kubisya kwa Baamoli takunasika ampa eeni-eni kuti mbasubule.”
Zuba kalibbilide, nikwakasiya, kufwambaana kwakalibonya kalongo kamulilo, kakali kusuka busi bunji, alimwi kwakalibonya amumuni uumwekesya, eelyo kalongo aako amumuni zyakainda akati kazituli eezyo. 
Mubuzuba oobo Mwami Leza wakacita cizuminano a Abulamu, wakati, “Ndasyomezya kuti ndiyoopa nyika yoonse eeyi kulunyungu lwako, kuzwida kumulonga uuli mumunyinza wacisi ca Ijipiti kuyoosika mane kumulonga mupati wa Yufuletisi, 
kutolelezya amanyika oonse aa Bakeni, Bakenizi, Bakadimoni, 
Bahiti, Bapelizi, Balefa, 
Baamoli, Bakenani, Bagiigasyi, alimwi a Bajebusi.”
Lino Salayi mukaintu wa Abulamu taakwe naakazyala bana. Pele wakalijisi musimbi muzike wakazwide ku Ijipiti wakali kutegwa Hagaa. 
Salayi wakaambila Abulamu kuti, “Bona, mebo Mwami Leza tandipede luzyalo. Ino mbuti kuti wanjila mumuzike wangu ooyu kuti ambweni inga walo ulakonzya kundizyalila mwana?” Abulamu wakaazumina majwi aaya. 
Aboobo Salayi wakapa muzike wakwe Hagaa kuli Abulamu. Eeci cakacitika Abulamu kali wakkala kale myaka iili kkumi mu Kenani. 
Nkabela Abulamu wakanjila muli Hagaa, nkaako muzike wakamita. Lino Hagaa naakaziba kuti wamita, wakatalika kulisumpula akusampaula Salayi. 
Mpoonya Salayi wakanyemena Abulamu akumwaambila kuti, “Yebo nduwe waambila Hagaa kuti kanga kandisampaula akundinyansya. Kwalo mebo lwangu ndime ndakakupa muzike wangu, Lino mbwaabona kuti uliminsi, watalika kundisampaula. Ndakumbila Mwami Leza kuti abeteke akati kandime anduwe omulumaangu, kubona kuti naa nguni uuluzi.”
Abulamu wakaingula kuti, “Tee kayi, Hagaa mmuzike wako alimwi nduwe oomweendelezya, ulakonzya kucita coonse ncoyanda kuli nguwe.” Nkaako Salayi wakatalika kumupenzya cakuti limwi Hagaa wakatija kuzwa mumunzi.
Mungelo wa Mwami Leza wakaswaangana anguwe kukasensa kamaanzi kali munkanda, munzila iiya ku Syuu. 
Mpoonya wakati kulinguwe, “Hagaa, omuzike wa Salayi, ino wazwidayi, alimwi uya kuli?” Hagaa wakamwiingula wati, “Ndatija kuzwa kuli namalelo.”
Mungelo wakati, “Koya, ujokele kuli Salayi, ukalitesye cakulibombya kulinguwe.” 
Alimwi mungelo wakaamba kuti, “Ndiyookupa bana banji cakuti tabakooyoobalika. 
Kusaanguna uuyoozyala mwana mulombe ngoyooulika kuti Isyimayeli, nkaambo Mwami Leza wakumvwa kulila kwako kwakupenga. 
Nikubaboobo mwanaako ooyo uyoopona mbuli mbongolo nkali iitakwe butambye. Uyoolwana abantu boonse, alimwi awalo bantu boonse bayoomulwana. Unoolipambula kuzwa kubantu bakwe boonse.”
Lino Hagaa wakalyaambauzya lwakwe mwini kuti, “Sena ndamubona ncobeni ooyo uundibona mumapenzi aangu kwamana ndicipona?” Aboobo Hagaa wakaita Mwami Leza kuti, “Nduwe Leza uundibona.” 
Nkakaambo aaka bantu ncibaita mukalo uli akati ka Kadesyi a Beledi kuti, “Biyalahailoi,” nkokuti “Mukalo wayooyo Uupona Uundibona.” 
Ciindi nicakasika Hagaa wakazyala mwana mulombe, mpoonya wakamuulika kuti Isyimayeli. 
Ciindi eeci Abulamu wakalaamyaka iili makumi aali lusele acisambomwe.
Lino Abulamu naakali aamyaka iili makumi aali fuka afuka Mwami Leza wakasika kulinguwe akuti, “Ndime Leza Singuzuzyoonse. Kondiswiilila mazuba aabuumi bwako boonse, ube muntu uulondokede. 
Ndiyoopanga cizuminano ayebo alimwi ndiyoovuzya lunyungu lwako.” 
Eelyo Abulamu wakavuntama, mpoonya Leza wakati kulinguwe, 
“Eeci ncecizuminano ncetibambe anduwe, ndakusyomezya kuti uyooba wisi wamisyobo minji. 
Kuzwa lino tocitegwa Abulamu pe, unootegwa Abulahamu nkaambo ndakucita kuti ube wisi wamisyobo minji. 
Ndiyookupa bana banji, alimwi bamwi babo bayooba bami bazisi. Bana bako bayoovula cakuti bayooba misyobo minji.”
Mwami Leza wakaindilizya akuti, “Ndiyoobamba cizuminano cangu eeci kulinduwe akubana bako mumazyalani aabo oonse aaciboola, kuti cikabe cizuminano citakooyoomana. Ndiyooba Leza wako a Leza walunyungu lwako. 
Nyika eeyi, oomo moli mweenzu sunu, ndiyooipa kulinduwe akubana balunyungu lwako. Nyika yoonse eeyi ya Kenani iyooba yako akutamani, ambebo ndiyooba Leza wabantu bako.”
Alimwi Leza wakati kuli Abulahamu, “Ayebo uleelede kubamba cizuminano eeci andime, yebo antoomwe abana balunyungu lwako mumazyalani aaciboola kumbele. 
Mboobu mbotweelede kuzuminana ayebo alimwi abana balunyungu lwako. Kufumbwa mwana mulombe akati kanu uleelede kupalulwa. 
Kuzwa lino muleelede kuti kamupalulwa kuti cibe citondezyo cacizuminano akati kanu andime. 
Kufumbwa mwana mulombe waba aamazuba aali lusele antoomwe abazike bazyalilwa muminzi yanu, nibaba baulwa kuzwa kumasi aambi, baleelede kupalulwa mbubonya buyo. 
Umwi aumwi mwana mulombe uleelede kupalulwa kuti cibe citondezyo amibili yanu cakuti cizuminano cangu ciyooba cizuminano citamani. 
Kufumbwa mwaalumi uutapalulwi uyoogwisigwa akati kabantu bakwe, nkaambo taakwe naabamba cizuminano eeci andime.”
Alimwi Leza wakati kuli Abulahamu, “Mukaintu wako tocinoomwiiti limbi kuti Salayi, kuzwa lino unootegwa Sala. 
Ndiyoomuleleka, alimwi yebo ndiyookupa mwana mulombe uutikazyalwe amukaintu wako Sala. Ndiyoomuleleka Sala, uyooba banyina wamisyobo minji. Kuzwa kulunyungu lwakwe kuyooba bami bazisi.” 
Nkabela Abulahamu wakavuntama, watalika kuseka, naakayeeya kuti, “Ino inga muntu mudaala mbuli ndime, uujisi myaka iili mwaanda inga wakonzya buti kuzyala mwana? Sena ncobeni Sala mubucembele bwakwe bwamyaka iili makumi aali fuka inga wazyala mwana?” 
Mpoonya wakati kuli Leza, “Ndijisi kale mwana mulombe Isyimayeli.”
Pele Leza wakati kuli Abulahamu, “Peepe, mukaintu wako Sala nguutikakuzyalile mwana mulombe ngotikaulike kuti Izaka. Ngonguwe ooyo alunyungu lwakwe, ngwenjoobamba cizuminano cangu citamani. 
Lino kumakani aa Isyimayeli, nceeci nceticite. Ndiyoomuleleka akumupa bana banji. Uyooba wisi bami bapati bali kkumi ababili, alimwi lunyungu lwakwe ndiyoolucita musyobo mupati. 
Pele cizuminano cangu ndiyoocibamba mumwanaako Izaka ooyo uutikazyalwe kumukaintu wako Sala muciindi nciconya cino mwakali.” 
Leza amane buyo kwaambaula a Abulahamu, wakamusiya. 
Lino mubuzuba mbubonya oobo, Abulahamu wakapalula mwanaakwe Isyimayeli alimwi abazike bakwe boonse, aabo bakazyalilwa mumunzi wakwe abaabo mbaakaulide, boonse bana balombe bamuŋanda yakwe, mbubonya mbuli Leza mbwaakamwaambila.
Ciindi eeci Abulahamu wakali aamyaka iili makumi aali fuka afuka naakapalulwa. 
Mwanaakwe Isyimayeli wakali aamyaka iili kkumi aitatu ciindi naakapalulwa. 
Boonse bobilo bakapalulwa buzuba bomwe, 
antoomwe abazike bakwe boonse aabo bakazyalilwa mumunzi wakwe, abaabo mbaakaulide amali kuzwa kuli bamasi.
Lino Mwami Leza wakalibonya kuli Abulahamu naakayakide kumibanga yaku Mamule. Abulahamu wakalikkede amulyango watente lyakwe ciindi zuba nolitwa mwaaba. 
Naakalanga, wakabona bantu botatwe baliimvwi. Mbwaakababonena buyo, wakabazuzaanina, wavuntama. 
Mpoonya wakati kulimbabo, “Nobaalumi balemenede, amundifwide luzyalo, mutaindilili pe. 
Amuleke mweetele maanzi kuti musambe kumaulu, amulyookezye munsi aamusamu ooyu. 
Ndiyanda kumupa cakulya, mulye kuti mweende kabotu musinzo wanu. Mbumwasika aŋanda yangu, ndileelede kuti ndimukutaukile.” Balo bakamwiingula kuti, “Mbubo ncibotu, kocita mbuli mbooamba.” 
Mpoonya Abulahamu wakafwambaana kunjila mutente lyakwe akwaambila Sala kuti, “Fwambaana, uzuzye tunsangwa totatwe twabusu bunante, ubukande kabotu, wamana ukange cinkwa.” 
Walo lwakwe wakazuzaanina kubutanga bwaŋombe, waakusala moombe muniini uuneneede, waambila mubelesi wakwe kuti amubambe -bambe cakufwambaana. 
Wakabapa mabisi aabwanda, mukupa anyama. Kabalya, wakaliimvwi ambali ambabo mucimvule camusamu.
Beenzu bakamubuzya kuti, “Ino Sala mukaintu wako uli kuli?” Wakabaingula kuti, “Mwali mutente.” 
Lino Mwami Leza wakati, “Masimpe mwakali ciindi nciconya cino mukaintu wako Sala uyoozyala mwana mulombe mbubonya mbuli mbwindakasyomezya liya.” Sala wakaliswiilide, nkaambo wakakkede kusule acitendele.
Abulahamu a Sala bakalicembeede kapati cakuti Sala taakalikukonzya kuzyala. 
Aboobo Sala wakaseka alikke akwaamba kuti, “Obuya mebo mbundacembaala kale, sena inga ndazyala bana? Sena ndicilangilwa kulikkomanisya obuno mbwendaba? Alimwi kunze aboobo mulumaangu awalo waba mudaala.” 
Mwami Leza wakabuzya Abulahamu kuti, “Ino nkaambo nzi Sala ncaseka akwaamba kuti, ‘Sena ncobeni inga mebo ndazyala mwana obuno mbwendakomena?’ 
Sena ku Mwami Leza kuli cintu ciyumu citakonzeki kucitwa? Bona, muciindi ceelede, njoocita ncobeni ncindakasyomezya, eelyo Sala uyoozyala mwana mulombe.” 
Lino akaambo kakuti Sala wakaliyoowede, wakatama, wati, “Peepe, nsiindaseka pe.” Pele Mwami Leza wakati, “Iiyi waseka.”
Mpoonya aabo bantu bakanyamuka batozya nzila yakali kuya ku Sodomu. Abulahamu wakabasindikila kubagwisya amunzi wakwe. 
Lino Mwami Leza wakalyaambauzya lwakwe wakati, “Nsyeelede kusisa Abulahamu cintu eeco ncenjoocita, 
nkaambo lunyungu lwakwe luyooba musyobo mupati uulaanguzu, alimwi misyobo yoonse yaansi iyoolelekwa kwiindila mulinguwe. 
Ndakamusala kuti akalailile bana bakwe balombe alimwi amukwasyi wakwe uuciboola kuti bakaswiilile milawo yangu kwiindila mukucita cibotu ciluzi. Alimwi ndiyoomucitila zyoonse nzendakasyomezya.” 
Mpoonya Mwami Leza wakati, “Minzi ya Sodomu a Gomola ilaampuwo mbi iiyoosya, alimwi zinyonyoono zyayo nzipati. 
Ncendainkila ono nkuti ndikabone naa milandu eeyi iili kasimpe, eelyo netikazibe cakucita.”
Bantu aabo bakainka balulama ku Sodomu, walo Mwami Leza wakasyaala a Abulahamu. 
Abulahamu wakaswena aafwiifwi a Mwami Leza akumubuzya kuti, “Sena ncobeni inga uyoojailizya bantu batajisi mulandu? 
Ino kuti waakujana kuli bantu bali makumi osanwe baluleme mumunzi, sena inga tokooyooleka kuujaya munzi mukuti ufutule aabo bantu bali makumi osanwe? 
Kwalo ndilimasimpe kuti inga tokooyoobajailizya bantu batakwe mulandu antoomwe abaabo basimilandu. Eeco inga tacikonzeki pe! Tokonzyi kucita cili boobo. Kuti naa wacita boobo nkokuti inga abalo batakwe mulandu wabasubula mbubonya mbuli aabo basizibi. Nkabela eeco cili boobo tacikonzeki pe. Mwati inga mubetesi wanyika yoonse wacita boobo?”
Lino Mwami Leza wakaingula kuti, “Kuti naa ndikajane bantu baluleme bali makumi osanwe mu Sodomu, nsikooyoonyonyoona munzi oonse ooyo akaambo kabantu aabo bali makumi osanwe.”
Abulahamu wakaamba alimwi wakati, “Akaka kondilekelela, simalelo wangu, nkaambo ime ndili muntu buyo, nsyeelede kwaamba cintu niciba comwe kulinduwe. 
Pele, ino kuti kabali buyo bantu bali makumi one abasanu baluleme, mubusena bwabantu bali makumi osanwe, sena uyoonyonyoona munzi akaambo kabantu bosanwe babulila?” Mwami Leza wakaingula kuti, “Inga nsikooyoonyonyoona munzi kuti naa ndajana bantu bali makumi one abasanu.”
Abulahamu wakaamba alimwi kuti, “Ino kuti wajana bantu baluleme bali makumi one buyo?” Mwami Leza wakaingula kuti, “Pe, inga nsikooyoonyonyoona munzi kuti naa kakuli baluleme bali makumi one.”
Nkabela Abulahamu wakaamba kuti, “Ndakomba, utandinyemeni, simalelo wangu ndikumbila kuti ndaambe alimwi. Ino mbuti kuti waakujana baluleme bali makumi otatwe buyo?” Mwami Leza wakati, “Pe, nsikooyoonyonyoona munzi kuti naa ndajana bantu bali makumi otatwe.”
Alimwi Abulahamu wakati, “Akaka, Simalelo wangu, kocindilekela kuti nkecaamba kulinduwe. Ino kuti waakujana buyo bantu bali makumi obilo baluleme?” Mwami Leza wakati, “Nsikooyoonyonyoona munzi kuti naa ndajana baluleme bali makumi obilo.”
Lino Abulahamu wakaamba kuti, “Utandikalalili, Simalelo wangu, ndaambe lomwe buyo alimwi. Ino mbuti kuti kwaakujanika bantu baluleme bali kkumi buyo?” Mwami Leza wakati, “Inga nsikooyoounyonyoona munzi kuti naa baluleme bali kkumi bajanika mulinguwo.” 
Naakamanizya kwaambaula a Abulahamu, Mwami Leza wakainka, awalo Abulahamu wakapilukila kumunzi wakwe.
Lino bangelo bobilo bakasika kumunzi wa Sodomu ciindi camangolezya, bakajana Loti kakkede munsi amulyango mupati wamunzi. Mbwaakababonena buyo, wakanyamuka akubacingauzya. Naakasika nkobakabede wakafugama kumbele lyabo. 
Wakati, “Amuswiilile, nobaalu bangu, ndamukumbila kuti muleye munjile muŋanda yangu, musambe kumaulu, alimwi mulale bwaŋonzi buyo. Bwaca mulafuma kuya mulweendo lwanu.” Pele bakamwiingula kuti, “Peepe, tulalala anze.” 
Pele Loti wakazumanana kubakombelezya limwi bakazumina kuunka kuŋanda yakwe. Eelyo wakapanga zinkwa zitakwe minena, alimwi wakababambila cilalilo cibotu kapati, ncobakalya.
Beenzu aabo kabatanalala, baalumi bamu Sodomu bakasika akwiima kabazingulukide ŋanda ya Loti. Mbanji baalumi bamumunzi bakali aŋanda aawo, bakubusi antoomwe abamanene. 
Bakaita Loti akumubuzya kuti, “Bali kuli baalumi basika kulinduwe masiku aano? Bagwisizye anze tuyanda kuti tusobane ambabo.”
Nkaako Loti wakazwida anze akujala mulyango waŋanda yakwe. 
Wakati kubantu aabo, “Nobeenzuma, ndamukumbila kuti mutaciti cintu cili mbuli ceeci kubantu aaba. 
Amubone, mebo ndijisi bana basimbi bobilo batanaziba mwaalumi. Naa kamuyanda ndamupa kuti mucite coonse ncomuyanda kulimbabo. Pele mutabi nimucita cimwi cintu cibi kubaalumi aaba beenzu, nkaambo basikila muŋanda yangu, aboobo ndeelede kuti ndibakwabilile.”
Pele bakamwaambila kuti, “Tija, twiinde, yebo omuzwakule! Nduweni yebo kuti usole kutulailila ncotweelede kucita? Kozwa aawa, nkaambo inga tulakucita cibyaabi kwiinda ncetunga twacita kubeenzu bako aaba.” Mpoonya bakatonka Loti, akuswena kuti bazootyole citendele. 
Pele balo baalumi bobilo aabo bakali muŋanda, bakakwelela Loti muŋanda, mpoonya bajala mulyango. 
Mpawo bakoofwaanzya baalumi boonse bakali anze, cakuti bakakacilwa kubona mulyango waŋanda.
Lino aabo baalumi bobilo bakabuzya Loti kuti, “Sena kuli bantu bambi baluzubo lwako twaambe bamakwe, bana balombe abasimbi, nokuba kufumbwa mbojisi mumunzi muno? Bagwisye, 
nkaambo munzi ooyu tuyanda kuunyonyoona. Mwami Leza wakamvwa zyabubi buyoosya bwaambwa kujatikizya bantu bamumunzi ooyu, aboobo watutuma kuti tuzoounyonyoone.” 
Eelyo Loti wakaya kuyooambila baalumi aabo bakali kusela bana bakwe basimbi, wakati kulimbabo, “Amufwambaane muzwe mumunzi muno, nkaambo Mwami Leza uyanda kuunyonyoona.” Pele balo bakayeeya kuti wisizyala wakali kusobana buyo.
Nkabela nikwakaba kubucedo, aabo bangelo bakafwamvwaanya Loti kabati, “Kofwambaana! Gwisya mukaintu wako abana bako basimbi bobilo aaba, uunke, kutegwa mutafwidilili munzi ooyu wanyonyoonwa.” 
Pele Loti wakacili kuzingauka. Mwami Leza wakamufwida luzyalo, aabo baalumi bakamujata kumaboko, walo amukaintu wakwe, abana bakwe basimbi bobilo, babagwisya mumunzi, akuyoobasiya kunze lyawo. 
Nibakamana kubagwisya, umwi wabangelo wakati kulimbabo, “Amutije, mufutule buumi bwamu! Mutacebi, alimwi mutaimi-imi mukkuti pe, amutijile kuzilundu zili kule, kutegwa mutafwidilili.” 
Pele Loti wakati, “Peepe, ndakomba kutabi boobo, nobaalu bangu. 
Lino amulange, mwandibeda aaluse, alimwi mwanditondezya bubotu butaambiki. Mwandifwida luzyalo lupati nimwafutula buumi bwangu. Pele kuzilundu kwalampisya kapati, nkaambo munzi wanyonyoonwa nketanasika kuzilundu inga ndilafwa. 
Sena tamuubwene munzi uulya? Ulaafwiifwi, inga ndakonzya kusika kulinguwo kufwambaana. Amundizumizye kuti ndiye kunko, munzi muniini buyo, nkabela buumi bwangu inga bwakonzya kufutuka.”
Mungelo wakati kuli Loti, “Mbubo, nduuzumina muzeezo ooyo, nsikoounyonyoona munzi uuya. 
Kofwambaana! Taakwe nceticite mane ukasike kumunzi uulya. Akaambo kaako Loti wakaulika munzi ooyo kuti Zowaa, nkokuti munzi muniini.”
Loti wakasika kumunzi wa Zowaa acipaswido cazuba. 
Mpoonya aawo Mwami Leza wakawisya mulilo wasulufa aminzi ya Sodomu a Gomola. 
Mbombuboobu Mwami Leza mbwaakanyonyoona minzi eeyo kubikkilizya akkuti lyoonse. Wakabajaya bantu boonse bakali muminzi eeyo azintu zyoonse zyakali kukomena mucisi eeco. 
Kabaciya muka Loti wakacebuka, mpoonya wakasanduka cuulu camunyo.
Lino kubucedo cifumo-fumo, Abulahamu wakafwambaanina kuya kubusena ooko nkwaakaimvwi kumbele lya Mwami Leza. 
Naakalanga kuminzi ya Sodomu a Gomola akkuti lyoonse, wakabona busi bwakali kusunta kuya mujulu, bwakali mbuli busi buzwa mubbibi lyamulilo pati. 
Pele Leza naakanyonyoona minzi yamukkuti mwaakali kukkala Loti wakaliyeeyede kukomba kwa Abulahamu, aboobo wakafutula Loti.
Lino akaambo kakuti Loti wakayoowa kukkala mu Zowaa, walo abana bakwe basimbi bobilo bakalonga akuunka muzilundu baakukkala mumpangala yabbwe. 
Nkabela mwana mupati wakaambila muce wakwe kuti, “Taata wacembaala, alimwi taakwe mwaalumi uusyeede mucisi uukonzya kutukwata kuti tuzyale bana mbuli ciyanza canyika. 
Aboobo atumunywisye kapati taata eelyo inga twakonzya kuswaangana anguwe, kutegwa tuzyale bana anguwe.” 
Masiku ngoonya aayo bakapa wisi waini, wakanywa. Nkabela mwana musimbi mupati wakoona awisi, pele wisi wakalikoledwe kapati, taakwe naakaziba cakacitika. 
Buzuba bwakatobela mwana musimbi mupati wakati kumuce wakwe, “Bona, mebo jilo masiku ndakaswaangana ataata, lino asunu tumukozye taata, kuti ayebo ucite mbuli mbwendakacita mebo, eelyo toonse tukazyale bana kuzwa kuli taata.” 
Aboobo masiku aayo bakamukozya alimwi, nkabela awalo mwanaakwe musimbi muniini wakoona awisi. Pele walo wisi wakalikoledwe alimwi cakuti taakwe naakaziba cakali kucitika. 
Mbombuboobu bana ba Loti basimbi bobilo mbubakamita kuli wisi. 
Mwana musimbi mupati wakazyala mwana mulombe, wakamuulika kuti Mowabu. Ngonguwe wakaba sikale wa Bamowabu boonse. 
Awalo mwana musimbi muniini wakazyala mwana mulombe, wakamuulika kuti Benami. Ngonguwe wakaba sikale wa Baamoni boonse.
Lino kuzwa waawo Abulahamu wakalonga wazwa ku Mamule akuya kulubazu lwakumusanza, wakaakukkala akati ka Kadesyi acisi ca Syuu. Amane wakaakukkala kucisi ca Gelaa. 
Abulahamu wakababejela bantu bakucisi eeco kuti Sala, mukaintu wakwe, wakali mucizi wakwe. Aboobo Abimeleki, mwami wakucisi ca Gelaa, wakatola Sala kuti abe mukaintu wakwe. 
Masiku aayo ngoonya, Leza wakalibonya kuli Abimeleki muciloto akumwaambila kuti, “Uli mufu yebo, nkaambo Sala ngumukamuntu.” 
Ciindi eeco Abimeleki taakanakkala antoomwe a Sala. Aboobo wakati kuli Leza, “Simalelo wangu, sena inga wabajaya bantu batakwe mulandu? 
Ede Abulahamu mwini nguwakaamba kuti mmucizi wakwe, alimwi awalo mukaintu wakati munyinandumi wakwe. Aboobo ooku ndakakucita amoyo uusalala, taakwe acibi ncendakacita pe.” 
Leza wakamwiingula mumonya muciloto eeco wakati, “Iiyi, ndilizi kuti wacita oobo amoyo uusalala, ncendakuvuna kuti utandibisizyi, alimwi ncendakukasya kukkala antoomwe amukaintu ooyo. 
Lino mubweedezye mukaintu ooyu kumulumaakwe. Nkaambo mulumaakwe musinsimi, aboobo inga uyookukombela kuti utafwi pe. Pele kuti naa utamubweedezyi, ndikuzibya kuti ulafwa yebo amukwasyi wako woonse.”
Mbubwakaceda buyo, kucili kooko, Abimeleki wakaita babelesi bakwe boonse akubaambila makani aaya oonse, nkaako bakayoowa kapati. 
Mpoonya Abimeleki wakaita Abulahamu akumubuzya kuti, “Ino ncinzi eeci ncoocita kulindiswe? Ino ndakakubisizya nzi ncoondiletela bubi buli boobu mebo alimwi abulelo bwangu boonse? Taakwe muntu uunga ulacita cintu cili mbuli ceeci ncoondicitila yebo.” 
Eelyo Abimeleki wakaindilizya akuti kuli Abulahamu, “Nkaambo nzi ncoocita cintu cili boobu?” 
Abulahamu wakaingula kuti, “Ndakacita oobu nkaambo ndalikuyeeya kuti okuno taakwe bantu balemeka Leza, nkaako ndakali kuyoowa kuti inga bandijaya kutegwa batole mukaintu wangu.” 
Kwalo Sala mmucizi wangu ncobeni, tuli bana basinamaali. Nikuba boobo ndakamukwata. 
Nkabela ciindi Leza naakandilonzya akundigwisya mumunzi wokwesu kuya mumanyika aambi aabweenzu, ndakaambila Sala kuti, “Ulakonzya kutondezya kusyomeka kwako kulindime kwiindila mukwaamba kuti ooyu mmukwesu.”
Mpoonya Abimeleki wakabweedezya Sala kuli Abulahamu, alimwi wakamupedelezya ambelele, ŋombe, alimwi abazike. 
Wakati kuli Abulahamu, “Njeeyi nyika yangu yoonse mboibede, kolisalila omwini kufumbwa busena mboyanda kuti uunke ukkale nkuko.” 
Kuli Sala wakati, “Mwanookwanu ndamupa cuulu camali aansiliva kutondezya kuti yebo ulasalala, tojisi mulandu kulindime, nkaako muntu woonse uyooziba kuti taakwe cibi ncookacita.”
Abulahamu wakamukombela Abimeleki, eelyo Leza wakamuponya walo amukaintu wakwe, abakaintu bazike bakwe, bakakonzya kuzyala alimwi. 
Eeci cakacitika nkaambo Leza wakajalide luzyalo lwabaŋanda yoonse ya Abimeleki akaambo kaceeco ncaakacitide kuli Sala, mukaintu wa Abulahamu.
Nicakasika ciindi ceelede, Mwami Leza wakacita mbubonya mbwaakasyomezya. 
Sala wakamita akuzyalila Abulahamu mwana mulombe kali mudaala. Mwana ooyu wakazyalwa aciindi nciconya Mwami Leza ncaakaambide kuti natikazyalwe. 
Abulahamu wakaulika mwana ooyo kuti Izaka. 
Mwana naakaba aamazuba aali lusele, Abulahamu wakamupalula mbubonya mbuli mbwaakamulailila Leza. 
Abulahamu wakajisi myaka iili mwaanda ciindi Izaka naakazyalwa. 
Sala wakaamba kuti, “Leza wandisesya ncobeni. Kufumbwa muntu uutikamvwe makani aaya uyooseka andime.” 
Alimwi Sala wakayungizya akuti, “Nguni wakali kukonzya kuziba kuti Abulahamu inga uyoozyala bana a Sala? Pele ndamuzyalila mwana mulombe kali mudaala.”
Lino Izaka wakakomena akulesegwa, nkabela mubuzuba mbwaakalesegwa Abulahamu wakacita pobwe pati.
Bumwi buzuba Sala wakabona Isyimayeli, mwana mulombe ooyo Hagaa waku Ijipiti ngwaakazyala Abulahamu, kaseka Izaka mwanaakwe. 
Sala naakabona boobo, wakati kuli Abulahamu, “Mutande ooyu mukaintu muzike amwanaakwe, nkaambo mwana wamukaintu ooyu muzike teelede kukona kapaanzi nokaceya kalubono lwako oolo luyookona mwanaangu Izaka.” 
Lino Abulahamu wakapenga akaambo ka Isyimayeli mwanaakwe. 
Pele Leza wakaambila Abulahamu kuti, “Utapengi akaambo kamulombe akamuzike wako Hagaa. Kocita buyo coonse ncaakwaambila Sala, nkaambo muli Izaka uyoojana lunyungu oolo ndundakakusyomezya. 
Kwaamba zya mwana ooyu wamuzike, ndiyoomupa bana banji, cakuti mane bayooba musyobo mupati, nkaambo kayi awalo mwanaako.”
Nibwakaca cifumo-fumo, Abulahamu wakapa Hagaa cinkwa ankomo iizwide maanzi. Amane wakamupa mwanaakwe, akumwaambila kuti ainke. Mpawo Hagaa wakainka uya bwiingaila munkanda ya Biiyasyiba. 
Lino maanzi naakamumanina, Hagaa wakatula mwanaakwe akumusiya munsi aciteyo. 
Wakasosoloka alaale kuzwa kumwana, kasinzo kalampa ntaamo zili mwaanda. Wakalyaambauzya wati, “Mbuti mbwenga ndalangilila mwanaangu kafwa?” Lino kakkede aawo, wakalila cakutila moyo.
Nkabela Leza wakamuvwa naakali kulila, mungelo wa Leza wakaambila Hagaa kuzwa kujulu, wati, “Ino ninzi cakupenzya, Hagaa? Utayoowi. Leza wakumvwa kulila kwamwana. 
Nyamuka uunke ukamubweze mwana, umuumbulizye. Nkaambo lunyungu lwakwe ndiyoolucita musyobo mupati.” 
Mpawo Leza wakacita kuti Hagaa abone mukalo wamaanzi. Mpoonya Hagaa wakainka ooko akuyoozuzya nkomo yakwe maanzi, alimwi wakanywisya amwana. 
Leza wakali aamwana ooyo kusikila wakomena, walo wakakkala munkanda ya Palani akuba muvwimi uucibwene kapati. 
Banyina bakaakumukwatila mukaintu waku Ijipiti.
Ciindi eeco Abimeleki a Fikoli, mupati walumamba lwakwe, bakainka kuli Abulahamu kuyoomwaambila kuti, “Tulizi kuti Leza uli aayebo muli zyoonse nzyocita. 
Aboobo lino konkezya aano kumbele lya Leza kuti tokooyoondicenga pe, nikuba kucenga bana bangu, noluba lunyungu lwangu. Mebo ndilasyomeka kulinduwe, kosyomezya kuti ayebo unoosyomeka kulindime munyika eeyi njookkala.” 
Eelyo Abulahamu wakaamba kuti, “Ndakonkezya.”
Lino Abulahamu wakatongookela Abimeleki akaambo kamukalo wamaanzi ngubakatola babelesi bakwe. 
Pele Abimeleki wakaingula kuti, “Peepe, mebo tandeezi makani aaya. Taakwe ncookandaambila. Eeci nceciindi cakusaanguna kwaamvwa.” 
Mpoonya Abulahamu wakapa Abimeleki mbelele aŋombe, aawo aaba bobilo bakapanga cizuminano. 
Abulahamu wakasala bana bambelele bali ciloba, wakabasala kuzwa mubutanga bwakwe. 
Nkabela Abimeleki wakamubuzya kuti, “Ino wacitila nzi oobu?” 
Abulahamu wakaingula kuti, “Batambule bana bambelele aaba bali ciloba, nkaambo ocita boobo ulatondezya kuti wazumina kuti ndime ndakuusya mukalo ooyu.” 
Nkaako busena oobo bwakaitwa kuti Biiyasyiba, nkaambo nkonkukooko aaba bobilo nkobakakonkezyanya.
Nibakamana kupanga cizuminano eeco ku Biiyasyiba, Abimeleki a Fikoli, mupati walumamba lwakwe, bakabweeda kunyika ya Bafilisiti. 
Abulahamu wakasyanga mubanga mu Biiyasyiba, wakakomba Mwami Leza, nguwe Leza walyoonse. 
Abulahamu wakakkala munyika ya Bafilisiti kwaciindi cilamfu.
Musule akooku Leza wakasunka Abulahamu, wakamwiita wati, “Abulahamu!” Abulahamu wakaingula kuti, “Mwami!” 
Eelyo Leza wakati, “Tola mwanaako, mwana ngojisi alikke, Izaka ooyo ngoyandisisya kapati, uunke kunyika ya Moliya. Waakusika ooko, ukamutuule, akabe cipaizyo cakutenta atala acilundu ncetikakutondezye.”
Buce buyo cifumo-fumo, Abulahamu wakagonka nkuni zyakuyootentya cipaizyo, wakazibikka ambongolo yakwe, wakatolelezya Izaka ababelesi bobilo, mbaabo bakeenda kuya kubusena oobo Leza mbwaakamulailila. 
Nibakeenda mazuba otatwe mulweendo lwabo, Abulahamu wakabubona busena oobo alaale. 
Mpoonya wakati kubabelesi bakwe, “Amusyaale aano ambongolo. Mebo amulombe tulaya okuya tukapaile. Twaakumana tulaboola alimwi okuno kulindinywe.”
Lino Abulahamu wakapa Izaka kuti ayumune nkuni zyakutentya cipaizyo, walo wakayumuna makala aamulilo alimwi amesi. Boonse bobilo bakatalika kweenda antoomwe. 
Beendeende buyo, Izaka wakati, “Bataata!” Wisi wakaingula kuti, “Ninzi mwanaangu?” Izaka wakabuzya kuti, “Ndabona kuti mulijisi mulilo ankuni, ino kabelele kakupaizya kali kuli?” 
Abulahamu wakaingula kuti, “Leza mwini uyootupa kabelele mwanaangu.” Lino bakeenda antoomwe.
Nibakaakusika kubusena oobo Leza mbwaakamulailila, Abulahamu wakayaka cipaililo, wabikka nkuni alincico. Amane wakaanga mwanaakwe, wamulazika acipaililo atala ankuni. 
Wakabweza mesi kuti apaizye. 
Pele mungelo wa Leza wakamwiita kuzwa kujulu, wakati, “Abulahamu, Abulahamu!” Wakaingula kuti, “Mwami!” 
Mpoonya mungelo ooyo wakati, “Utacisi mwanaako nikuba kucita cimwi cintu kulinguwe pe. Nkaambo lino ndaziba kuti ulilibambilide lyoonse kuswiilila Leza, taakwe noondikasya mwanaako ooyo ngojisi.” 
Lino Abulahamu naakalanga wakabona mugutu ulipatide kumeja mucoonde. Wakaakumweeta wakapaizya nguwe mubusena bwamwanaakwe. 
Busena oobo Abulahamu wakabwiita kuti, “Jehovajile” nkokuti, “Mwami Leza nguupa.” Kusikila sunu bantu bacibwaamba kuti, “Acilundu ca Mwami Leza nguupa.”
Mungelo wa Leza wakaita Abulahamu lwabili kuzwa kujulu wakati, 
Majwi aa Leza ngaaya, “Ndasyomezya akukonkezya muzina lyangu, ndiyookuleleka kapati akaambo kaceeci ncoocita, kuti tookakaka kundipa mwanaako alikke buyo ngojisi. 
Ndasyomezya kuti ndiyookuleleka kuti ukabe aalunyungu lunji mbuli nyenyezi zyakujulu ambuli musenga waacito calwizi lupati. Balunyungu bayoozunda basinkondonyina. 
Alimwi misyobo yoonse yaansi ndiyooileleka akaambo kabo, nkaambo yebo watobela malailile aangu.” 
Mpoonya Abulahamu wakabweeda amwanaakwe kubabelesi bakwe, eelyo bakainka antoomwe ku Biiyasyiba nkwaakali kukkala.
Musule Abulahamu wakamvwa kuti Milika mukamunyina Nahoo wakazyala bana. 
Uzi nguwakali mwana wakusaanguna, musyoonto wakwe wakali Buza. Kwakali a Kemuweli wisi Alamu, 
Kasedi, Hazoo, Pilidasyi, Jidilafu a Betuweli. 
Betuweli nguwakali wisi Labeka. Milika nguwakazyala bana aaba bali lusele kumunyina Abulahamu.
Leyuma, mwanakasuwa wa Nahoo, wakazyala Tebaa, Gahamu, Tahasyi a Maaka.
Lino Sala wakapona myaka iili mwaanda amakumi obilo aciloba, 
nkabela wakafwida ku Hebuloni munyika ya Kenani. Mpawo Abulahamu wakabunga dilwe lyamukaintu wakwe akumulila.
Lino Abulahamu wakasiya mufu, waya ku Bahiti waakubaambila kuti, 
“Mebo ndili mweenzu muno mucisi, nsikkede pe ndiliindilide, ono ndamukumbila kuti munduuzizye kamwi kabazu kanyika yanu kuti ndicite namaumbwe.” 
Bakaingula kuti, “Akaka mwami, 
tuswiilile, yebo uli mwami wanguzu akati kesu, mmuzikke buyo mufu kufumbwa mucuumbwe ncotujisi cibotu kwiindilila. Taakwe aomwe akati kesu uunga wakukasya kuti uzikke mufu mucuumbwe cakwe.” 
Abulahamu wakaima, wakakotama, 
amane wakati, “Kuti naa kamuyanda kuti ndizikke mufu okuno, ndamukumbila kuti mundaambilile kuli Efuloni, mwanaa Zohaa, 
kuti anduuzizye mpangala ya Makipela iili kumpela amuunda wakwe. Amumukumbile kuti anduuzizye amuulo uuzulide kamulangilila, kuti ndiicite busena bwanamaumbwe.”
Awalo Efuloni lwakwe wakalikkede antoomwe a Bahitinyina aawo amuswaangano wakacitidwe amulyango mupati wamunzi. Wakaingula bantu boonse bakali waawo kabamvwide, wakati, 
“Peepe, omwaalu wangu, kondiswiilila, ndilakupa muunda woonse ampangala iili mulinguwo. Ndakupa aano basicisima kabamvwide, kazikke mufu.” 
Abulahamu wakakotama alimwi, amane 
wakati kuli Efuloni kabamvwide bantu boonse, “Akaka kondiswiilila, ndiyanda kuula muunda woonse. Nkaako ndaambila buyo muulo wawo, nkabela utambule mali aanguwo, ndendilyo nenoozikka bafu mulinguwo.” 
Lino Efuloni wakaingula kuti, 
“Akaka omwaalu wangu, nyika yuulwa buyo mali ansiliva aali myaanda yone, ani ono inga eeci ncinzi akati kesu? Koya buyo, ukazikke mufu mulinguwo.” 
Lino Abulahamu wakabala mweelwe wamali aayo aakaamba Efuloni Bahiti kababwene, akali myaanda yone. Wakaaeleka kweelana abulemu bwamali bwakali kubelesegwa abasimakwebo bamazuba aayo.
Mbombuboobu muunda wa Efuloni ku Makipela, kujwe lya Mamule, mbuwakaba wa Abulahamu. Kwakali muunda, ampangala yakali mulinguwo, amisamu yoonse yawo kusikila kumunyinza wamuunda woonse. 
Cakazibwa a Bahiti boonse bakaliwo amuswaangano ooyo kuti muunda lino waba wa Abulahamu. 
Nkabela Abulahamu wakazikka mwinakwe mumpangala eeyi mumuunda wakali wa Makipela, kujwe lya Mamule mucisi ca Kenani. 
Aboobo muunda antoomwe ampangala yakali mulinguwo yakali namaumbwe wa Bahiti, yakaba namaumbwe ya Abulahamu.
Lino Abulahamu wakacembala kapati, alimwi Leza wakali kumuleleka muli zyoonse nzyaakali kucita. 
Abulahamu wakaambila mubelesi wakwe mupati, ooyo wakali mulangi walubono lwake loonse wakati, “Njizya janza lyako kunsi acibelo cangu, omana ukonkezye. 
Ukonkezye ku Mwami Leza, wajulu anyika, kuti tokooyoosalila mwanaangu Izaka mukaintu wakukwata kuzwa ku Bakenani bamunyika njekkede. 
Uleelede kubweeda kucisi cokwesu nkotikajanine mwanaangu Izaka mukaintu kuzwa kubantu bangu.” 
Mubelesi wakabuzya kuti, “Ino kuti mukaintu waakukaka kuboola andime kuno, nkacite buti? Sena ndikabweedezye mwanaako kucisi ooko nkookazwida?” 
Abulahamu wakaingula kuti, “Utakasoli kuyoobweedezya mwanaangu ooko pe! 
Nkaambo Mwami Leza, Leza wajulu, wakandigwisya muŋanda yataata akuzwa munyika yanzubo zyangu, walo wakandisyomezya acikonke kuti uyoopa nyika iino kulunyungu lwangu. Leza uyootuma mungelo wakwe kulinduwe kuti ukakonzye kujanina mwanaangu mukaintu wakukwata ooko. 
Pele naa mukaintu atakazumini kuboola anduwe, pe, yebo uyooangunuka kuzwa kucikonke eeci ncooticite. Pele nikuba kuti zintu zikabe buti, utakabweedezyi mwanaangu ooko pe.” 
Nkaako mubelesi wakabikka janza lyakwe kunsi aacibelo ca Abulahamu, simalelo wakwe, wakakonkezya kuti uyoocita mbuli mbwaamwaambila.
Mpoonya ooyo mubelesi wakatola nkamela zyasimalelo wakwe zili kkumi azipego zibotu zinji, wakalibambila kuunka kumunzi wa Nahoo, mucisi ca Mesopotamiya. 
Lino naakaakusika ooko, wakacita nkamela zyakwe kuti zifugame kumukalo wakali kunze aamunzi. Eeci cakali ciindi camangolezya aawo bakaintu nobaboola kuzooteka maanzi. 
Mpawo wakakomba wakati, “O Mwami Leza, Leza wa simalelo wangu, ndigwasye kuti makani eende kabotu sunu alimwi utondezye luyando lwako kuli simalelo wangu Abulahamu. 
Mpaawa ndiwaano amukalo alimwi basimbi boonse bamumunzi oomu balaboola kuti bateke maanzi. 
Ono ndakumbila musimbi umwi kuti, ‘Baama, tula nongo ndipa maanzi aakunywa.’ Lino musimbi ooyo aamba kuti, ‘Amunywe, ndamana ndapa ankamela zyanu kuti zinywe,’ ndizibe kuti ngonguwe ngoosalila mutwanga wako Izaka. Naa cacitika ndaziba kuti watondezya luyando lwako kuli simalelo wangu Abulahamu.”
Katana akumanizya kukomba, musimbi umwi uutegwa Labeka wakasika kayumwide nongo akkuko. Wakali mwanaa Betuweli, Betuweli ooyo wakali mwanaa Milika mukaintu wa Nahoo, munyina Abulahamu. 
Labeka wakacili musimbi uutanaziba mwaalumi alimwi wakali mubotu kapati. Wakanjila mumukalo wateka maanzi munongo, mpoonya wazwida anze. 
Mubelesi wa Abulahamu wakazuzaanina kulinguwe akuyooamba kuti, “Baama, ndikumbila maanzi ndinywe.” 
Musimbi wakati, “Ngaaya amunywe.” Mpoonya wakafwambaana kutula nongo, wiijatilila ciindi naakali kunywa mubelesi ooyo. 
Naakamana kunywa, Labeka wakaamba kuti, “Azyalo nkamela zyanu ndazitekela ndizipe zinywe kusikila zyoonse zimvwe.” 
Cakufwambaana wakatila maanzi aayo mucinywido, wakazuzaanina kumukalo kuyooteka aambi, wazoozitilila mucinywido, eelyo nkamela zyakanywa akumvwa. 
Ciindi coonse eeco Labeka naakali kukutauka milimo eeyo, mubelesi wa Abulahamu wakali kulangilila kaumwide kuti abone naa ncobeni Leza wakamupa coolwe mulweendo lwakwe.
Lino Labeka naakamana kunywisya nkamela, mubelesi ooyo wakagwisya nweenwe yangolida yakali kulema cisela casyekeli, alimwi ankaya zyangolida zyobilo zilema masyekeli aali kkumi. 
Eelyo wakamubuzya wati, “Ndaambila, ino uli mwanaani? Alimwi sena kwenu kuli busena bwakuti mebo abaaba mbendaabo inga twakonzya koona masiku?” 
Labeka wakaingula kuti, “Ndili mwanaa Betuweli, muzyukulu wa Nahoo a Milika. 
Cakulya cankamela nkocili abusena bwakuti moone nywebo nkobuli.” 
Eelyo muntu ooyo wakafugama akukomba kuli Leza 
wati, “Alumbwe Mwami Leza, Leza wasimalelo wangu Abulahamu, wabamba cisyomezyo cakwe kuli simalelo wangu. Leza wandisolweda akundilulamika kuŋanda yabaluzubo lwasimalelo wangu.”
Mpoonya musimbi ooyo wakazuzaanina kwabo, wakubaambila makani oonse. 
Labani, munyinandumi Labeka, wakabona nweenwe ankaya kumucizi wakwe. Mbwaakamanina buyo makani wakazuzila kumukalo kwakali mweenzu ooyo. 
Wakasika kubusena kwakaimvwi mubelesi wa Abulahamu munsi ankamela kumukalo. 
Wakati kulinguwe, “Amuboole kumunzi, nywebo nomulelekedwe a Mwami Leza. Ino mukkalila nzi okuno kusokwe? Amubone nkobuli busena kuŋanda alimwi ndijisi abusena bwankamela zyanu.” 
Mweenzu ooyo naakasika kumunzi wakanjila muŋanda. Labani wakaangununa mukuli wankamela alimwi wakazipa bwizu kuti zilye. Naakamana, wakeeta maanzi aakuti mubelesi wa Abulahamu abantu bakwe basambe kumaulu. 
Nibakabaletela cakulya, ooyo mubelesi wa Abulahamu wakaamba kuti, “Nsikoolya kusikila ndaambe makani ngejisi.” Labani wakati, “Mbubo, amwaambe.”
Wakatalika akwaamba kuti, “Ndili mubelesi wa Abulahamu. 
Mwami Leza wakamuleleka simalelo wangu akumucita kuti abe muntu mupati. Wakamupa matanga aambelele, mpongo alimwi aŋombe, amali aansiliva aangolida manji, alimwi abazike baalumi abakaintu, ankamela alimwi ambongolo. 
Sala, mukasimalelo wangu wakazyala mwana mulombe kali mucembele kale. Lino simalelo wangu wakapa lubono lwakwe loonse ndwajisi mumaanza aamwanaakwe. 
Lino mebo wakandicita kuti ndikonkezye kuti ndilabamba malailile aakwe aaya aakuti, ‘Utakasoli kujanina mwanaangu mukaintu wakukwata kuzwa kubasimbi bamunyika ya Kenani, omuno mwenkede. 
Ukainke kumunzi wokwesu, kubantu baŋanda yataata, baluzubo lwangu, kuti ukajanine mwanaangu mukaintu kuzwa kulimbabo.’ 
Lino mebo ndakaamba kuli simalelo wangu kuti, ‘Ino nkacite buti naa mukaintu ooyo akakake kuboola kuno.’ 
Pele walo wakati, ‘Mwami Leza ooyo ngwentobela lyoonse, uyootuma mungelo wakwe, kuti akeende ayebo akuyookupa coolwe. Uyoojana mukaintu wamwanaangu kuzwa kubantu bokwesu, kuzwa mumukwasyi wataata. 
Kuti naa waakuunka kubantu bokwesu, bamana balo bakakukasye musimbi, aawo yebo uyooangunuka kuzwa kucikonke eeci.’”
Lino nindasika kumukalo, ndakomba kuti, “O Mwami Leza, Leza wasimalelo wangu Abulahamu, ndalomba ndipa coolwe. 
Lino mbwendi aamukalo aano, kwaboola musimbi kuzooteka, ndamulomba kuti, ‘Akaka baama, ndipa maanzi aakunywa kuzwa munongo yako.’ 
Lino kuti aingule kuti, ‘Iiyi, konywa ankamela zyako ndilazitekela azyalo zinywe,’ ndaziba kuti ngonguwe Mwami Leza ngwaasalila mwana wasimalelo wangu. 
Nkabela nketanamanizya kukomba ooko kwamumoyo, Labeka wasika kayumwide nongo akkuko, naasika, wanjila mumukalo kuyooteka maanzi. Eelyo ndati kulinguwe, ‘Baama, ndakumbila kondigwasya maanzi ndinywe.’ 
Kufwambaana watula nongo, eelyo waamba kuti, ‘Iiyi, kamunywa alimwi ankamela zyanu ndilazitekela azyalo zinywe.’ Aboobo ndanywa, alimwi wazinywisya ankamela zyangu. 
Nindamubuzya kuti, ‘Ino uli mwanaani?’ Waingula kuti, ‘Ndili mwanaa Betuweli, muzyukulu wa Nahoo a Milika.’ Mpampawo mpindamusamikila nweenwe ankaya kumaboko. 
Mpoonya ndafugama akukomba Mwami Leza. Ndatembaula Mwami Leza, Leza wasimalelo wangu Abulahamu, wakandisolweda kabotu. Wandileta kumwanookwabo simalelo wangu. 
Lino kuti naa mwasyomeka kuli simalelo wangu mundaambile, naa tabusyi mundizibye kutengwa ndizibe cakucita.”
Mpoonya Labani a Betuweli bakati, “Mbokunga makani aaya azwa ku Mwami Leza, tatuli ndiswe notweelede kusala pe. 
Bona ngooyu Labeka mpali, komutola uunke awe. Akabe mukaintu wamwanaa simalelo wako, mbubonya mbuli Mwami Leza mbwaamba.” 
Lino mubelesi wa Abulahamu naakamvwa majwi aabo, wakafugama akukomba Mwami Leza. 
Nkabela wakagwisya lubono lwamali aansiliva angolida, alimwi azisani, wakazipa kuli Labeka. Kuli Labani munyinandumi Labeka abalo banyina wakabapa zipego zidula.
Eelyo mubelesi ooyo abantu aabo mbaakali kweenda aabo bakalya akunywa, bamane bakoona. Nibakabuka cifumo-fumo, muntu ooyo wakati, “Mundileke ndibweede kuli simalelo wangu.” 
Pele banyina musimbi alimwi a Labani bakati, “Musimbi kacikkede-kkede andiswe kwamvwiki yomwe naaba mazuba aali kkumi, kwamana natuunke.” 
Muntu ooyo wakati, “Mutandimusyi-musyi pe. Mbuli Mwami Leza mbwaalulamika kale lweendo lwangu, amundileke ndibweede kuli simalelo wangu.” 
Bakaingula kuti, “Atwiite musimbi tumvwe walo mbwayeeya.” 
Aboobo bakaita Labeka akumubuzya kuti, “Sena ulayanda kuunka ambabo?” Wakaingula kuti, “Ndainka.” 
Nkaako bakazumina kuti Labeka awakali kumulela bainke amubelesi wa Abulahamu abantu bakwe. 
Eelyo bakaleleka Labeka amajwi aaya,
Mpawo Labeka wakanyamuka abasimbi bakwe bakatanta ankamela bainka amubelesi wa Abulahamu. Mbombuboobu mbwaakainka a Labeka.
Lino Izaka wakalonga kuzwa ku mukalo wa Lahailoyi waakukkala kumusanza wacisi. 
Kumangolezya naakali kuya bweendeenda kumuunda, wakabona nkamela kazizabuka. 
Lino Labeka naakalanga wakabona Izaka, mpoonya wakaseluka ankamela njakatantide. 
Wakabuzya mubelesi wa Abulahamu kuti, “Ino nguni muntu uulya mumuunda uuzabuza kulindiswe?” Mubelesi wakaingula kuti, “Ngusimalelo wangu.” Aboobo Labeka wakabweza cisani cakwe akulivumba kumutwe. 
Lino mubelesi wakaambila Izaka makani aalweendo lwakwe. 
Nkabela Izaka wakanjizya Labeka mutente lyakwe, wakaba mukaintu wakwe. Izaka wakali kumuyanda kapati mukaintu wakwe cakuti wakatontozegwa musule alufu lwabanyina.
Lino Abulahamu wakakwata aumbi mukaintu, uutegwa Ketula. 
Nkabela Ketula wakazyalila Abulahamu bana aaba: Zimulani, Jokisyani, Medani, Midiyani, Isyibaki a Syuwa. 
Jokisyani nguwakazyala Syeba a Dedani, bana ba Dedani bakali ba: Baasyulu, Baletusyu, a Baleumu. 
Bana ba Midiyani bakali ba: Efa, Efee, Hanoki, Abida a Elidaa. Boonse aaba bakali ciinga ca Ketula.
Abulahamu wakapa lubono lwakwe loonse kuli Izaka, 
Pele katanafwa wakapa zipego kubana bakwe bamwi, aabo mbaakazyala kuli mwanakasuwa wakwe, aaba wakabatuma kuyookkala kujwe, kulaale kuzwa kumwanaakwe Izaka.
Abulahamu wakapona myaka iili mwaanda amakumi aali ciloba aisanu. 
Eelyo Abulahamu wakoongola wakafwa akuzikkwa. 
Bana bakwe ba Izaka a Isyimayeli mbabakamuzikka mumpangala ya Makipela. Mpangala eeyi yakali munsi aa Mamule, mumuunda wakali wa Efuloni mwanaa Zowaa Muhiti. 
Ooyu wakali ngomuunda ngwaakaula Abulahamu kuzwa ku Bahiti. Mumuunda oomu mumwakazikkilwa Abulahamu amukaintu wakwe Sala. 
Musule alufu lwa Abulahamu, Leza wakaleleka Izaka, ooyo ciindi eeco wakali kukkala kumbali aamukalo uutegwa, “Mukalo wa Ooyo Uupona Uundibona.”
Aaba mbabalunyungu lwa Isyimayeli mwana wa Abulahamu ngwaakazyala kuli Hagaa, Muijipiti, walo wakali muzike wa Sala. 
Aaba mbabana ba Isyimayeli mukutobelana kwakuzyalwa kwabo. Mwana wakusaanguna ngu Nebaiyoti, kumane Kedaa, Adibeelo, Mibisamu, 
Misyima, Duma, Masa, 
Hadadi, Tema, Jetu, Nafisyi a Kedema. 
Minzi azivuka zyabo zyakalikwiitwa mazina aabo. Bakali bami bali kkumi ababili mumukwasyi wabo. 
Isyimayeli wakali aamyaka iili mwaanda amakumi otatwe aciloba ciindi naakafwa akuzikkwa. 
Bana balunyungu lwa Isyimayeli bakali mucisi cili akati ka Havila a Syuu kujwe acisi ca Ijipiti, munzila iitozya ku Asiliya. Tiibakakkede antoomwe abanabokwabo, bana ba Abulahamu.
Aaya ngamakani aabana ba Izaka, mwana wa Abulahamu. 
Izaka wakali aamyaka iili makumi one ciindi naakakwata Labeka mwanaa Betuweli Mualamu, wakucisi ca Padanalamu, Labeka wakali mucizi wa Labani, Mualamu. 
Akaambo kakuti Labeka taakali kuzyala, Izaka wakamukombela ku Mwami Leza. Nkabela Mwami Leza wakamuvuwa, eelyo Labeka wakamita. 
Lino bana bamaanga bakatalika kutonkana mwida, nkaako Labeka wakaamba kuti, “Naa oobu mbocibede, ani kupona cigwasya nzi! Nkabela wakakomba ku Mwami Leza, kukumbila kuti amuzibye naa caamba nzi eeci.” 
Eelyo Mwami Leza wakamwaambila kuti,
Lino nicakasika ciindi cakwe, wakazyala maanga ncobeni. 
Mwana wakusaanguna kuzyalwa wakali kusalaluka, alimwi mubili wakwe woonse wakali wagoyooya mbuli cisani caboya. Nkaako wakaulikwa kuti Isau. 
Pele muce wakwe naakazyalwa, janza lyakwe lyakafumbatide cituta ca Isau, aboobo wakaulikwa kuti Jakobo. Izaka wakali aamyaka iili makumi aali cisambomwe lyakazyalwa bana aaba.
Lino bana aaba bakakomena, Isau wakaba muvwimi uucibwene kapati, wakali muntu uukkalisya musokwe. Jakobo wakali kotede uuyandisya kukkala aŋanda. 
Izaka wakali kuyandisya Isau nkaambo kanyama njaakali kumujaila, Labeka wakali kuyandisya Jakobo.
Bumwi buzuba Jakobo naakali kujika nyangu, Isau wakasika kuzwa musokwe kafwide nzala kapati. 
Eelyo wakati kuli Jakobo, “Ndafwa nzala, kondipa nyangu zisalala eezyo ndilye.” Ncenciceeco ncaakaulikwa kuti Edomu. 
Pele Jakobo wakati, “Nsikookupa ccita uzumine kundipa caabilo cabupati bwako.” 
Mpoonya Isau wakati, “Mbubo yawe, mebo ndilaafwiifwi kufwa, ino bupati ncinzi, buyoondijanya nzi?” 
Jakobo wakati, “Kosaanguna kukonkezya kuti uyoondipa caabilo cabupati bwako.” Eelyo Isau wakakonka akupa Jakobo caabilo cabupati bwakwe. 
Nkaako Jakobo wakapa Isau cinkwa anyangu. Wakalya akunywa, amane wakanyamuka akuunka. Mbombuboobu Isau mbwaakaubausya bupati bwakwe.
Lino kwakaba aimbi nzala munyika, kunze lyayeeyo yakali mumazuba aa Abulahamu. Aboobo Izaka wakaya kuli Abimeleki, mwami wa Bafilisiti, mucisi ca Gelaa. 
Lino Mwami Leza wakasika kuli Izaka akumwaambila kuti. “Utainki kucisi ca Ijipiti pe, ukkale buyo mucisi eeco ncetikwaambile kuti ukkale. 
Ukkale omuno mucisi kwaciindi ceelede, mebo ndiyooba ayebo alimwi ndiyookuleleka. Manyika aaya ndiyookupa kuti abe aako alunyungu lwako. Alimwi ndiyoobamba cisyomezyo ncendakacita auso Abulahamu. 
Ndiyooleleka bana balunyungu lwako bakabe mbuli nyenyezi zyakujulu, alimwi bana bako njoobapa manyika aaya oonse. Misyobo yoonse yamunyika ndiyooileleka nkaambo kako mbubonya mbuli mbwenjooleleka lunyungu lwako. 
Ndiyookuleleka akaambo ka Abulahamu ooyo wakaswiilila majwi aangu, wakabamba malailile amilawo yangu yoonse.”
Aboobo Izaka wakakkala mu Gelaa. 
Lino basicisi nibakamubuzya amakani amukaintu wakwe, wakabaambila kuti, “Mmucizi wangu.” Wakali kuyoowa kwaamba kuti “Mmukaintu wangu,” mukuyeeya kuti baalumi bakubusena oobo inga balamujaya, nkaambo Labeka wakali mubotu ncobeni. 
Eelyo Izaka naakakkala-kkala ooko kwaciindi ceelede, Abimeleki mwami wa Bafilisiti wakalanga ampulungwido yaŋanda yakwe, wakabona Izaka kakumbete Labeka mukaintu wakwe. 
Eelyo Abimeleki wakatuma kuyooita Izaka, mpoonya wakati, “Masimpe uulya mukaintu wako. Ino nkaambo nzi ncookati mmucizi wako?” Izaka wakaingula kuti, “Ndakayoowa kuti antela inga bantu balandijaya ndaamba kuti mmukaintu wangu.” 
Eelyo Abimeleki wakaamba kuti, “Ino wacitila nzi cintu cili boobu kulindiswe? Sena tozi kuti nikwali kunga umwi wesu wacita bumambe amukaintu wako katazi kuti nguwako, nkabela nootunjizya mumulandu mubi?” 
Mpoonya Abimeleki wakalailila bantu boonse kuti, “Kutabi muntu naba omwe uutipenzye muntu ooyu naba mukaintu wakwe. Kufumbwa uutibapenzye uuyoojaigwa.”
Lino Izaka wakalima akusyanga munyika eeyo, nkabela mumwaka ooyo wakajana butebuzi bunji buyungizidwe ziindi zili mwaanda kwiinda mbuto njaakasyangide, nkaambo Mwami Leza wakamuleleka. 
Wakacili kuya buvuba lyoonse, cakuti wakaba muvubi kapati. 
Eelyo Bafilisiti bakatalika kumunyonokela nkaambo wakalijisi matanga aambelele, aŋombe manji, alimwi ababelesi banji. 
Aboobo bakatalika kuvwikila mikalo yoonse njibakaside babelesi ba Abulahamu wisi naakacili kupona.
Lino Abimeleki wakaambila Izaka kuti, “Kozwa, uunke kumbi, nkaambo yebo ulaanguzu kwiinda ndiswe.” 
Aboobo Izaka wakalonga kuzwa nkuko waakuyaka zivuka zyakwe mukkuti lya Gelaa, mwaakaakukkala. 
Ooko Izaka wakaakutalika kufumbulula alimwi mikalo njaakaside Abulahamu wisi ciindi naakacili kupona, eeyo Bafilisiti njibakavwikkilide musule alufu lwa Abulahamu. Izaka wakaita mikalo eeyi mazina ngoonya ngaakayuulikide wisi.
Lino babelesi ba Izaka bakasya aumwi mukalo mukkuti oomo mubakadonkola kasena kamaanzi manji. 
Mpawo beembezi baku Gelaa bakatalika kuzwangana abeembezi ba Izaka, bakaamba kuti, “Aaya maanzi ngeesu.” Aboobo mukalo ooyo Izaka wakuuita kuti, “Eseki” nkokuti “Mazwanga” nkaambo bakazwangana anguwe. 
Alimwi babelesi ba Izaka bakasya aumwi mukalo alimwi kwakaba kuzwangana alinguwo. Lino ooyo wakuuulika kuti, “Sita” nkokuti “Businkondonyina.” 
Eelyo wakalonga kuzwa mubusena oobo kuya kumbi. Ooko wakaakusya aumbi mukalo. Lino taakwe nikwakaba kuzwanganina yooyo pe, aboobo wakuuulika kuti, “Lehoboti” nkokuti “Lwaangunuko.” Wakati, “Lino Mwami Leza watupa lwaangunuko munyika, alimwi tuyooba bantu basumpukide, bavubi okuno.”
Amane Izaka wakazwa ooko akuya ku Biiyasyiba. 
Masiku aayo Mwami Leza wakasika kulinguwe akwaamba kuti,
Mpawo Izaka wakayaka cipaililo ooko akukomba Mwami Leza. Eelyo wakasimpa tente lyakwe abusena oobo, alimwi bazike bakwe bakasya mukalo ooko.
Lino Abimeleki wakaza kuzoobona Izaka, kuzwida kumunzi wa Gelaa. Wakali antoomwe a Ahuzati, mulailili wakwe, a Fikoli mupati wabasilumamba bakwe. 
Izaka wakababuzya kuti, “Ino mwazida nzi kulindime, kakuli kuti kusaanguna mwakali ndisulaikide, cakuti mwakandisungilizya kuti ndilonge kuzwa mucisi canu?” 
Balo bakaingula kuti, “Lino twaziba kuti Mwami Leza uli aayebo, alimwi tuyeeya kuti kweelede kuba cizuminano ciyumu akati kesu anduwe. Tuyanda kuti utusyomezye 
kuti taakwe notikatweetele mapenzi aakutucisa pe, mbubonya aswebo mbutwatakakucisa yebo. Twakali alubomba kulinduwe akukucita kuti usiye cisi cesu muluumuno. Lino twabona kuti yebo ulilelekedwe a Mwami Leza.” 
Eelyo Izaka wakabacitila pobwe, bakalya akunywa. 
Nkabela nibwakaca bakafuma kukonkezyanya umwi aumwi. Kuzwa aawo, Izaka wakabalaya, eelyo bakanyamuka akubweeda kulimbabo bakaandaana muluumuno.
Mubuzuba mbubonya oobo babelesi ba Izaka bakaza akumwaambila zyamukalo ngobakasya, bakati, “Twajana maanzi.” 
Eelyo mukalo wakuuulika kuti, “Syiba” nkokuti “Cikonke.” Ncenciceeco munzi ncuuitwa kuti Biiyasyiba asunu, nkokuti “Mukalo wacikonke.”
Lino Isau wakajisi myaka iili makumi one naakakwata Judisi, mwanaa Biili, Muhiti. Alimwi wakakwata Basemati, mwanaa wa Eloni, awalo Muhiti. 
Aaba bakaintu bakakatazya Izaka a Labeka.
Lino Izaka naakacembaala akoofwaala, wakaita Isau, mwanaakwe mupati, wakamwaambila kuti, “Mwanaangu!” Isau wakati, “Ndiswiilide Taata.” 
Nkabela Izaka wakati, “Tee wabona kuti mebo ndacembaala, alimwi ndaafwiifwi kufwa. 
Lino mwanaangu bweza masumo aako, abuta amivwi koya musokwe ukandijaile munyama. 
Waboola uzoondijikile cilyo ciya cinona kapati ncenjandisya, undeetele. Ndazoomana kulya, nzookuleleka nketanafwa.”
Pele Izaka naambaula boobo, Labeka wakaliswiilide. Eelyo Isau naakainka musokwe kuyoovwimina wisi munyama wakulya, 
Labeka wakaambila Jakobo kuti, “Ndamvwa uso kaambila Isau kuti, 
‘Koya ukandijaile munyama. Waboola uzoondijikile, mebo ndazoomana kulya nzookuleleka kumbele lya Mwami Leza nketanafwa.’ 
Lino mwanaangu, swiilila kufumbwa ncetikwaambile ucite. 
Koya kubutanga bwampongo, ukandisalile bana bampongo baneneede bobilo, kuti ndizoobambe cilyo eeco ncayandisya uso. 
Ndamana yebo umutolele uso akalye, mukuti akakuleleke natanafwa.”
Pele Jakobo wakati kuli banyina, “Baama, tee kayi mulizi kuti Isau ngwagoyooya amubili, pele mebo nsijisi boya pe. 
Ambweni Taata akandaampaampe mpoonya akazibe kuti ndamucenga, aboobo uyoondisinganya mucilawo cakundileleka.” 
Banyina bakamwiingula kuti, “Naa akakusinganye cikandiboolele, mwanaangu, pele yebo cita buyo ncindakwaambila, koya ukandiletele tupongo.” 
Nkaako Jakobo wakainka akuyooletela banyina tupongo, nkabela bakajikila Izaka cilyo eeco mbubonya mbuli ncaakali kuyandisya. 
Lino wakabweza zisani zyamwanaakwe mupati Isau, eezyo nzyaakayobwede muŋanda, wazisamika Jakobo mwanaakwe musyoonto. 
Amane wamuzamba atukutu twampongo kumaboko amunsingo. 
Wakamupa cakulya eeco cinona kapati, atunkwa ntwaakakangide.
Kumane Jakobo wakaya kuli wisi akuti, “Odi, Taata!” Wisi wakamwiingula kuti, “Iiyi, ani nduweni, mwanaangu?” 
Jakobo wakati, “Ndime Isau mwanaako mupati, ndacita mbubonya mbuli mboondilailila. Taata buka kkala ulye nyama eeyi njindakuletela, wamana undileleke.” 
Lino Izaka wakati, “Ino wafwambaana buti kujana munyama, mwanaangu?” Jakobo wakaingula kuti, “Mwami Leza wako nguwandigwasya kujana munyama kufwambaana.” 
Eelyo Izaka wakati kuli Jakobo, “Nkoo swena aafwiifwi ndikwaampaampe. Sena nduwe mwanaangu ncobeni Isau, naa ngumbi?” 
Mpawo Jakobo wakaswena munsi-munsi awisi, walo wakamwaampaampa. Amane waamba kuti, “Kwalo ijwi lyako lilimvwisya mbuli lya Jakobo, pele maboko aako alimvwisya mbuli aa Isau.” 
Taakwe naakamuziba kuti ngu Jakobo, nkaambo maboko aakwe akalijisi boya mbuli Isau. Eelyo wakamuleleka, 
pele wakacili kumubuzya alimwi kuti, “Sena nduwe Isau ncobeni, mwanaangu?” Jakobo wakaingula kuti “Iiyi, ndime ncobeni.” 
Izaka wakati, “Ndipa nyama njoondiletela ndilye, ndamana ndakuleleka.” Mpoonya Jakobo wakamupa cakulya eeco alimwi wakamuletela awaini kuti anywe. 
Eelyo wisi wakati “Swena aafwiifwi undimyonte, mwanaangu.” 
Lino Jakobo naakasika munsi lyawisi, Izaka wakanunkizya zisani zyakwe, eelyo wakamuleleka wati,
Leza akuwisizye mvula, akucita myuunda yako kuti
Misyobo yoonse ikabe babelesi bako,
Lino Izaka ucimanizya buyo kumuleleka, awalo Jakobo ucinyamuka buyo, Isau wakaboola kuzwa musokwe mukuvwima. 
Awalo wakajika cakulya cinona akucitola kuli wisi. Naakasika, wakaamba kuti, “Taata, buka kkala, ulye cilyo eeci cinona kapati ncindakujikila ndemwanaako mukuti undileleke.” 
Lino Izaka wakamubuzya kuti, “Ino nduweni?” Wakaingula kuti, “Ndime Isau, mwanaako mupati.” 
Eelyo Izaka naakamvwa boobo, wakatalika kukankama kapati. Wakabuzya kuti, “Ino kayi nguni ooyo waletede nyama kulindime eeyi njindalya kotanasika, ngwindaleleka. Cileleko ciyooba cakwe akutamani!”
Lino Isau naakamvwa boobo, wakalila cakupozomoka akupenga kapati mumoyo, wakati, “Akaka Taata, ambebo ndileleke!”
Izaka wakati, “Musyoonto wako walizide wazoondicenga, aboobo wakubbida cileleko cako.”
Isau wakati, “Ono ndwabili kandicenga. Ncenciceeco ncali Jakobo. Wakandinyanga caabilo cabupati bwangu, lino alimwi wanditolela cileleko cangu. Akaka Taata taakwe acileleko ncokonzya kundileleka ambebo na?”
Izaka wakaingula kuti, “Bona, ndamucita kale kuti akabe simalelo wako, alimwi ndacita bana bokwabo boonse kuti bakabe babelesi bakwe. Ndamupa maila azyakunywa. Ino ninzi casyaala ncenga ndakupa yebo mwanaangu?”
Nikubaboobo Isau wakacili kuzumanana kukombelezya wisi wakati, “Accu kaka! taakwe anociba comwe cileleko Taata? Akaka ndileleke ambebo!” Eelyo wakatalika kulilisya.
Mpoonya Izaka wakati,
Uyooba sinkondo,
Aboobo Isau wakasulaika Jakobo nkaambo wisi wakapa cileleko cakwe kulinguwe. Wakayeeya kuti, “Mbuli Taata mbwali aafwiifwi kufwa, dilwe mboliyoomanina buyo, ndiyoomujaya Jakobo.”
Pele makanze aa Isau akamvwigwa a Labeka, aboobo wakaita mwanaakwe Jakobo akuti kulinguwe, “Swiilila, mupati wako Isau uyanda kujokezya bubi bwako, ukanza kuti akujaye. 
Lino, mwanaangu, ucite ncetikwaambile. Libambile kuti utijile kumunyinandumaangu Labani ku Halani. 
Ukakkale anguwe kwaciindi ceelede mane kusikila bukali bwamupati wako bukamane. 
Akalube ncookamucita. Ciindi eeco njootuma muntu kuti akakuboozye. Ino nkaambo nzi ncentisweekelwe bana bangu boonse bobilo mubuzuba bomwe?”
Lino Labeka wakati kuli Izaka, “Mebo bandicima akundikatazya aaba bakaintu ba Isau bazwa kumisyobo iimbi iitali yesu. Naa kuti awalo Jakobo akwatile mucisi cino kubasimbi bamusyobo ooyu wa Bahiti inga cabota kuti ndafwa buyo kwiinda kuti nkepona.”
Izaka wakaita Jakobo wamuleleka, amane wakamulailila kuti, “Toelede kukwata mukaintu Mukenani pe. 
Kolibambila uunke kucisi ca Padanalamu, kwasyanyokokulu Betuweli. Ooko nkoyoojana mukaintu wakukwata, mubana basimizyaako Labani. 
Leza Singuzuzyoonse akaleleke lukwato lwako, akakupe bana banji kuti ukabe wisi wamisyobo minji. 
Akakuleleke yebo alunyungu lwako ndendilyo nyika njokkede eeyi niyooba nyika yako eeyo Leza njaakapa kuli Abulahamu.” 
Aboobo Izaka wakatuma Jakobo ku Padanalamu kuli Labani, mwanaa Betuweli Mualamu. Labani wakali munyinandumi Labeka, banyina Jakobo a Isau.
Lino Isau wakamvwa kuti Izaka wakaleleka Jakobo akuti wakamutuma kucisi ca Padanalamu kuti akakwatile nkuko, alimwi amane buyo kumuleleka wakamulailila kuti atakwati mukaintu Mukenani pe. 
Wakabona kuti Jakobo wakaswiilila wisi abanyina akuunka ku Padanalamu. 
Aboobo wakaziba kuti Izaka, wisi, taakali kuyanda bakaintu Bakenani pe. 
Nkaako Isau awalo wakaya kuli Isyimayeli, mwana wa Abulahamu, akuyookwata mukaintu kunze lyabaabo mbaakakwete kale. Musimbi ngwaakakwata wakali Mahalati, mwana wa Isyimayeli. Mahalati wakali mucizi wa Nebaiyoti.
Lino Jakobo wakanyamuka kuzwa ku Biiyasyiba akutola lweendo lwakuya ku Halani. 
Wakasika kubusena bumwi ooko nkwaakoonena, nkaambo izuba lyakamubbilila. Wakoona akulitulisya bbwe. 
Naakali koona, wakalota. Muciloto cakwe wakabona matantilo malamfu alijinkide ansi mane kusikila kujulu. Alimwi wakabona bangelo kabatanta akuseluka alingawo. 
Mpoonya wakabona Mwami Leza uliimvwi alingawo akumwaambila kuti, “Ndime Mwami Leza, Leza wa Abulahamu a Izaka. Eeyi nyika mpolede njooipa kulinduwe akulunyungu lwako. 
Lunyungu lwako luyoovula mbuli vu lyamunyika. Bayoomwaika mumbazu zyoonse zyamunyika, kumbo, kujwe, kunyika akumusanza, alimwi mulinduwe amulunyungu lwako misyobo yoonse yamunyika iyoolelekwa. 
Masimpe ndiyooba ayebo, ndiyookukwabilila koonse nkoya, alimwi ndiyookuboozya kunyika eeyi. Nsikooyookusiya pe mane nkacite eezi zyoonse nzindakwaambila.” 
Jakobo naakabuka wakaamba kuti, “Masimpe, Mwami Leza mpali abusena buno, mebo nsiindazi pe.” 
Lino wakaliyoowede, aboobo wakaamba kuti, “Busena buno bulayoosya! Ncobeni niŋanda ya Leza, mmulyango wakujulu.”
Nibwakaca, Jakobo wakabuka kucilikooko, mpoonya wakabweza bbwe eelyo ndyaakalitulisizye, wakaliimika kuti libe ciibalusyo. Nkabela wakatila mafuta alindilyo. 
Mpawo wakaulika busena oobo kuti Beteli. Kaindi munzi wakooko wakali kutegwa Luzi. 
Lino Jakobo wakakonka ku Mwami Leza wati, “Kuti naa O Leza ukandikwabilile mulweendo oolu ndwejisi, akundipa zyakulya azisani, 
alimwi naa kuti ukandiboozye kabotu kuŋanda yataata, uyooba nduwe Mwami Leza wangu. 
Abusena oobu mpondaimika bbwe lyaciibalusyo buyooba bwacikombelo cako, alimwi kuli zyoonse nzyoyoondipa ndiyoobweedezya cipaanzi cakkumi kulinduwe.”
Lino Jakobo wakacili kuya bweenda mulweendo lwakwe lwakuya kubantu bakujwe. 
Mpoonya wakabona mukalo wamaanzi musokwe, amatanga aambelele otatwe alilede kumbali aanguwo. Aaya matanga aambelele akali kunywisigwa maanzi kuzwa mumukalo ooyo, walo wakajisi civunisyo cabbwe pati. 
Kwanoonga matanga oonse azulila beembezi mbabavununa bbwe lyamukalo akutalika kuteka maanzi. Bamana kuzinywisya, bakali kulibweedezya bbwe alinguwo.
Lino Jakobo wakabuzya beembezi kuti, “Ani muzwa kuli basa?” Balo bakamwiingula kuti, “Tuzwa ku Halani.” 
Alimwi wakababuzya kuti, “Sena mulimuzi Labani muzyukulu wa Nahoo?” Bakaingula kuti, “Iiyi, tulimuzi.” 
Jakobo wakababuzya kuti, “Sena uli kabotu?” Balo bakati, “Iiyi, uli kabotu. Uulya uuza kokuya abutanga bwambelele mwanaakwe, Lacelo.” 
Jakobo alimwi wakaamba kuti, “Tee kayi izuba licili pati aciindi cakujalila mbelele tacinasika, ino nkaambo nzi ncomutazipi maanzi muzicezye?” 
Balo bakaingula kuti, “Tatukonzyi kuzipa maanzi pe kusikila matanga oonse abungane eelyo notutigwisye bbwe amukalo kuti tuzinywisye maanzi.”
Lino Jakobo kacaambaula ambabo, awalo Lacelo wakasika abutanga nkaambo nguwakali kweembela mbelele zyawisi. 
Jakobo naakabona Lacelo abutanga bwa Labani simizyaakwe, wakagwisya bbwe kuzwa amukalo, amane wazinywisya. 
Mpoonya Jakobo wakamyonta Lacelo akutalika kulila. 
Wakamwaambila kuti, “Mebo ndili mwanaa Labeka mucizi wauso.” Mpawo Lacelo wakazuzaanina kumunzi akuyooambila wisi. 
Labani amvwe buyo makani aa Jakobo mujwaakwe, wakazuzaana akuyoomucinga, wakaakumukumbata akumumyonta, amane wamutola kumunzi akuyoomunjizya muŋanda yakwe. Eelyo Jakobo wakalungulwida Labani makani oonse aakacitika. 
Labani wakati, “Masimpe yebo uli mukowa wangu ncobeni.” Nkabela Jakobo wakakkala ooko mwezi omwe.
Lino Labani wakaambila Jakobo kuti, “Tacili cibotu kuti kondibelekela buyo kotakwe ncojana yebo, nikuba kuti tuli bamwi. Ino uyanda kuti kovola mali nzi?” 
Labani wakajisi bana basimbi bobilo, mupati wakali Leya, musyoonto wakali Lacelo. 
Leya wakali aalupwe, pele Lacelo wakali mubotu kapati. 
Lino Jakobo wakayanda Lacelo, nkaako wakati kuli Labani, “Ino mbuti kuti ndakubelekela myaka iili ciloba kuti nkakwate Lacelo?” 
Labani wakaingula kuti, “Pe, cilainda kubota kuti mwanaangu ndamukwasya kulinduwe kwiinda kuti akwatwe kumuntu uumbi buyo, ani kkala andime.” 
Jakobo wakabeleka kwa Labani myaka iili ciloba kuti akwate Lacelo, nikuba boobo ciindi eeci kulinguwe cakabaanga mazuba mace buyo, nkaambo kakuti wakali kuyandisisya Lacelo.
Amane Jakobo wakaambila Labani kuti, “Mazuba ngutwakazuminana azulila, mbuti kuti twakwatana lino?” 
Aboobo Labani wakabamba pobwe lyabwiinga akutamba bantu boonse bakali kukkala kubusena oobo kuti baboole. 
Pele mubuzuba oobo masiku, Labani wakatola Leya kuli Jakobo, akusiya Lacelo ngwaakeelede kutola. Aboobo Jakobo wakaswaangana awe. 
Alimwi Labani wakapa musimbi muzike, uutegwa Zilipa, kumwanaakwe Leya. 
Lino nibwakaca cifumo-fumo, Jakobo wakabona kuti ngu Leya! Eelyo wakati kuli Labani, “Ino nkaambo nzi ncoocita cili boobu? Mebo ndakabelekela Lacelo kuti ndikwate. Ino nkaambo nzi ncoondicenga?” 
Labani wakaingula kuti, “Bona, tacili ciyanza cesu kukwasya muniini mupati katanakwatwa. 
Lino ulindile kuti imane mvwiki eeyi yakusekelela bwiinga, eelyo ndiyookupa awalo Lacelo kufumbwa kuti uzumine kundibelekela aimbi myaka iili ciloba.” 
Jakobo wakazumina. Imane buyo mvwiki yakusekelela bwiinga, Labani wakapa mwanaakwe Lacelo awalo kuli Jakobo, kuba mukaintu wakwe. 
Labani wakapa musimbi muzike uutegwa Biliha kumwanaakwe Lacelo. 
Nkaako Jakobo wakaalika Lacelo, alimwi Lacelo ngwaakali kuyanda kwiinda Leya. Lino wakamubelekela Labani aimbi myaka iili ciloba.
Lino Mwami Leza naakabona kuti Leya tayandwi kuli Jakobo, wakapa kuti Leya azyale bana, pele Lacelo pe. 
Leya wakamita akuzyala mwana mulombe. Eelyo wakaamba kuti, “Mwami Leza wabona mapenzi aangu, Lino mulumaangu ulatalika kundiyanda.” Aboobo mwana wakamuulika kuti Lubeni. 
Wakamita alimwi akuzyala mwana mulombe. Wakaamba kuti, “Mwami Leza wandipa aumbi mulombe, nkaambo wakandimvwa kuti nsiyandwi pe. Aboobo wakamuulika kuti Simiyoni.” 
Leya wakamita alimwi akutumbuka mwana mulombe. Nkabela wakati, “Lino mulumaangu ulandikakatila kapati, nkaambo ndamuzyalila bana balombe botatwe.” Aboobo wakamuulika kuti Levi. 
Wakamita alimwi akutumbuka aumbi mwana mulombe. Nkabela Leya wakati, “Lino ciindi eeci ndiyoomutembaula Mwami Leza.” Mpawo wakamuulika kuti Juda. Nkabela wakaima kuzyala.
Lino Lacelo naakabona kuti tazyali, wakamufwida munyono mupati wakwe, eelyo wakaambila Jakobo kuti, “Kondipa bana kuti naa utandipi, ndilafwa.”
Pele Jakobo wakakalalila Lacelo wati, “Sena mebo ndili mubusena bwa Leza wakukasya kuzyala?” 
Lacelo wakati, “Ngooyu muzike wangu Biliha. Ino mbuti kuti wanjila kulinguwe kutegwa andizyalile mwana, eelyo munzila eeyi ndakonzya kujana mwana kwiindila mulinguwe.” 
Aboobo wakapa muzike wakwe Biliha kumulumaakwe, mpawo Jakobo wakatalika kusandukila mumuzike ooyo. 
Nkabela Biliha wakamita akuzyala mwana mulombe. 
Mpoonya Lacelo wakaamba kuti, “Leza wandifwida luzyalo akumvwa kukomba kwangu, wandipa mwana mulombe.” Nkaako wakamuulika kuti Dani. 
Bweende-bweende Biliha muzike wa Lacelo wakamita alimwi akuzyala mwana mulombe wabili. 
Mpoonya Lacelo wakaamba kuti, “Ndakazundana kapati amupati wangu, pele ndazwidilila.” Nkaako mwana wakamuulika kuti Nafutali.
Lino Leya naakabona kuti waima, wakapa muzike wakwe Zilipa kuli Jakobo kuti kamusandukila awalo. 
Nkabela Zilipa wakazyala mwana mulombe. 
Abone boobo Leya wakati, “Ndaba aacoolwe.” Nkaako wakamuulika kuti Gadi. 
Bweende-bweende Zilipa, muzike wa Leya wakazyala mwana mulombe wabili. 
Abone boobo Leya wakati, “Ndabotelwa kapati! Bakaintuma banooti sikubotelwa.” Nkaako wakamuulika kuti Asya.
Ciindi cakutebula maila, Lubeni naakaya kumyuunda wakaakujana musamu waluzyalo, nkabela wakuuleta kuli banyina. Abone boobo Lacelo wakaambila Leya kuti, “Akaka, kondipa umwi mucelo wamwanaako.” 
Pele Leya wakaingula kuti, “Ino uciyanda nzi, tee wakandinyanga mulumaangu? Lino alimwi utole amucelo wamwanaangu!” Lacelo wakamwaambila kuti, “Kuti naa wandipa mucelo wamwanaako, mulumi ulakusandukila sunu masiku.”
Lino Jakobo naakaboola kuzwa kumyuunda ciindi camangolezya, Leya wakamucingauzya kati, “Sunu weelede koona kwangu masiku, kayi ndakubbadela kale amucelo wamwanaangu.” Aboobo masiku aayo Jakobo wakoona mwa Leya. 
Nkabela Leza wakamvwa kukomba kwa Leya, aboobo wakamita akuzyala mwana mulombe wasanu. 
Eelyo wakati, “Leza wandilumbula nkaambo ndakapa muzike wangu kumulumaangu.” Aboobo mwana ooyo wakamuulika kuti Isakaa. 
Bweende-bweende Leya wakamita alimwi akuzyala mwana mulombe wacisambomwe. 
Eelyo wakati, “Leza wandipa cipego cibotu kapati. Lino mulumaangu ulandilemeka nkaambo ndamuzyalila bana balombe bali cisambomwe.” Nkaako wakamuulika kuti Zebuloni. 
Bweende-bweende Leya wakazyala mwana musimbi ngwaakaulika kuti Daina.
Lino Leza wakayeeya Lacelo, wakamvwa kukomba kwakwe, wazumina kuti abe abana. 
Aboobo Lacelo wakamita akuzyala mwana mulombe. Eelyo wakati, “Leza wandigwisya masampu aakutazyala. 
Akaka, Mwami Leza naandipa alimwi aumbi mwana mulombe.” Nkaako mwana ooyo wakamuulika kuti Josefa.
Musule aakuzyalwa kwa Josefa, Jakobo wakati kuli Labani, “Kondizumizya lino kuti ndibweede kulindiswe kunyika yokwesu. 
Ndipa bakaintu bangu aabo mbendakabelekela kulinduwe, undipe abana bangu ngunke. Ulizi mbuli mbondakakubelekela kabotu.” 
Pele Labani wakati kulinguwe, “Ndiswiilile ambebo, ndizi ncobeni kuti Mwami Leza wakandileleka akaambo kako. 
Kondaambila buyo ncetikuvozye, ndamana mebo ndakupa.” 
Jakobo wakaingula kuti, “Ulizi mbondakakubelekela, alimwi abutanga bwako mbubwakomena akaambo kakuti mbweembela kabotu. 
Nketanasika wakajisi katanga kaniini buyo, pele sunu lyabatanga liyoosya, nkokuti Mwami Leza wakuleleka ncobeni akaambo kangu. Lino ambebo ndileelede kulibonena twangu ma!”
Eelyo Labani wakabuzya alimwi kuti, “Ani ncinzi ncoyanda kuti ndikubbadele.” Jakobo wakaingula kuti, “Nsiyandi kuvola mali pe, ndilakweembelela kufumbwa buyo kuti uzumine eeci. 
Sunu ndanjila mumatanga aako akuzandula twana twambelele tusiya atwana twampongo twamabala-mabala toonse. Nkokuvola nkwenjanda ooku. 
Eelyo yebo uyooziba kabotu naa ndilasyomeka. Nkaambo waakuboola kuzoozula zyakuvola zyangu, kuti uzoojane tubelele tusiya nituba tupongo tutakwe mabala-mabala, uyooziba kuti ntwakubba.” 
Aawo Labani wakaingula kuti, “Ncibotu. Tulacita mbubonya mbuli mbooamba.” 
Pele buzuba mbubonya oobo Labani wakasala akugwisya basijembwe bampongo boonse bakali amabala-mabala, ampongo nzyazi zyoonse zyamabala-mabala zyakajisi myeengwe, azyalo mbelele zisiya wakazigwisya. Wakazipa kubana bakwe kuti bazibambe. 
Mbombuboobu mbwaakazandula butanga bwakwe kuzwa kuli bwa Jakobo akubutola kubusena bwakali kulaale, bwakali kweendwa mazuba otatwe. Pele Jakobo wakasyaala keembela butanga bwa Labani.
Lino Jakobo wakatola tusako tutete twazisamu zyaandeene-andeene wakatunyemba kwiindila mukutuyupa makwa amwi, aboobo twakaba amabala-mabala. 
Lino tusako ooto wakatubikka kumbele lyazinywido zyabutanga, nkaambo zyakali kutantana ciindi nizyakali kunywa maanzi. 
Aboobo impongo zyakali kumita kumbele lyatusako ooto, zyakali kuzyala bana babusasaasa, myeengwe-myeengwe, amabala-mabala. 
Nkabela Jakobo wakazandula mbelele zyakwe akuzibikka kulubazu lwazyo zilikke, kazilanzya kuleezyo zyamabala-mabala azisiya mubutanga bwa Labani. Munzila eeyi butanga bwakwe bwakavula, alimwi zyakwe taakali kuzisanganya azya Labani pe. 
Lino kufumbwa ciindi mbelele zyakajisi mibili yanguzu nizyakali kumita, Jakobo wakali kubikka tusako kumbele lyazinywido, kutegwa mbelele zimitile kumbele lyatusamu ooto. 
Pele tubelele twakanyanide taakali kutubikkila tusako pe. Aboobo zyoonse zyakanyanide zyakaba zya Labani, pele zyoonse zyakajisi mibili miyumu yanguzu zyakaba zya Jakobo. 
Nkaako wakavuba kufwambaana. Wakalijisi mbelele zinji, ababelesi bakaintu abaalumi, ankamela ambongolo.
Lino Jakobo wakamvwa bana ba Labani kabaamba kuti, “Jakobo watola lubono loonse lwataata. Lubono loonse ndwajisi lwakali lwataata.” 
Alimwi Jakobo wakabona kuti awalo Labani tacimuyandisyi mbuli mbwaakali kumuyanda kaindi. 
Aawo Mwami Leza wakaambila Jakobo kuti, “Jokela kunyika yabasikale bako kunzubo zyako. Ndiyooba aayebo.”
Aboobo Jakobo wakaita Lacelo a Leya kuti baboole kuzoobonana anguwe ooko kwakali butanga bwakwe. 
Lino wakabaambila kuti, “Ndabona kuti uso tacindilangi kabotu pe mbuli mbwaakali kucita kaindi, Leza wataata buyo nguuli aandime. 
Anywebo lwanu mulizi kuti ndamubelekela uso anguzu zyangu zyoonse. 
Pele walo wakandicenga kwiindila mukusandaula-sandaula kuvola kwangu kwaziindi zili kkumi, nikuba boobo Leza taakamuzumizya kuti andicise. 
Ciindi Labani naakaamba kuti, ‘Impongo zyamabala-mabala ziyooba zyako.’ Butanga boonse bwakazyala zyamabala-mabala. Alimwi naakati, ‘Impongo zyamyeengwe-myeengwe ziyooba zyako.’ Butanga boonse bwakazyala zyamyeengwe-myeengwe. 
Leza wakanyanga uso matanga aakwe akwaapa kulindime.
“Lino ciindi mpongo nizyakali kutantwa ndakalota kuti ndabona basijembwe bamyeengwe-myeengwe abamabala-mabala ababusasaasa kabatanta. 
Mungelo wa Leza wakandaambila muciloto kuti, ‘Jakobo!’ Ndakati, ‘Mwami.’ 
Wakati, ‘Bona, boonse basijembwe batanta mbamabala-mabala, myeengwe-myeengwe, abusasaasa.’ Ndime ndacita kuti cintu cili boobu cicitike nkaambo ndabona zyoonse nzyacita Labani. 
Majwi aa Leza ngaaya, ‘Ndime Leza wakalibonya kulinduwe ku Beteli, ooko nkookaimika bbwe lyaciibalusyo ndyookatila mafuta, alimwi nkookakonkela. Lino libambile, usiye nyika iino, ujokele kunyika yokwanu nkookazwida.’”
Lacelo a Leya bakaingula bati, “Swebo taakwe ncotuyookona kuli taata pe. 
Nkaambo swebo utulanga mbuli kuti tuli banasinakooma! Wakatuuzya alimwi mali oonse ngaakajana mukukwatwa kwesu wakaasangaula. 
Loonse lubono oolo Leza ndwaakanyanga taata, sunu ndulwesu abana besu. Yebo kocita buyo mbubonya mbuli Leza mbwaakakulailila.”
Nkaako Jakobo wakalibambila kubweeda kuli wisi Izaka kunyika ya Kenani. Wakatantika bana abakaintu bakwe ankamela. 
Wakabinga matanga aakwe oonse azintu zyoonse nzyaakajana mucisi ca Padanalamu. 
Ciindi eeco Labani wakali kukugela mbelele zyakwe, lino mukuti taakaliwo Lacelo wakabba mituni yawisi yakali muŋanda. 
Mbombuboobu Jakobo mbwaakaunina Labani Mualamu naatakamwaambila kuti uyanda kweenda. 
Wakatola zyoonse nzyaakajisi waloboka. Wakaakuzubuka mulonga wa Yufuletisi ngooyo watozya kucisi catulundu-lundu ca Giliyadi.
Lino nikwakamana mazuba otatwe, Labani wakaambilwa kuti Jakobo wakaloboka. 
Nkabela Labani wakatola bantu bakwe akutalika kutobela Jakobo. Wakamutobela kwamazuba aali ciloba, wakaakumujana kucisi catulundu-lundu ca Giliyadi. 
Masiku aayo ngoonya Labani wakalota. Leza wakasika kulinguwe akumwaambila kuti, “Ucenjele kuti utakongi Jakobo munzila niiba buti.” 
Lino Labani wakeenzya Jakobo mutulundu oomo mwaakayakide zivuka zyakwe, Labani walo wakayaka zivuka zyakwe kucilundu ca Giliyadi.
Kumane Labani wakaambila Jakobo kuti, “Ino nkaambo nzi ncookandicenga akutola bana bangu mbuli kuti bakajatwa munkondo? 
Ino wakandeenena nzi akuloboka kotalayi pe? Kuti nookandaambila nitwakalayana cakukondwa, nindakaimba nkelizya nsakalala akalumbu. 
Alimwi nkaambo nzi ncootakati ndayane abazyukulu bangu abana bangu nkebamyonta? Ncobeni wakacita cabufuba-fuba! 
Ndilijisi nguzu zyakuti ndikupenzye munzila imwi, pele masiku aaya aainda, Leza wauso wandaambila kuti, ‘Utakabi noyookonga Jakobo munzila niiba buti.’ 
Ndilizi kuti ncookeenda boobu wakali kuyandisya kubweeda kulindinywe, pele ino nkaambo nzi ncookabbidilizya abaleza bangu?”
Lino Jakobo wakaingula kuti, “Ndakayoowa, nkaambo ndakali kuyeeya kuti ulandinyanga bana bako canguzu. 
Pele naa ulajana kuti kuli umwi aano uujisi baleza bako, ooyo uleelede kuti ajaigwe. Mbaaba abantu boonse besu mbabakamboni, kolangaula, eelyo kufumbwa ncotijane kuti ncicako utole.” Jakobo taakwe naakazi kuti Lacelo wakabbide baleza bawisi.
Eelyo Labani wakanjila mutente lya Jakobo waakulangaula, amane wakaya muli Leya, amutente lyabakaintu bazike ba Jakobo bobilo, pele taakwe naakajana baleza bakwe. Kuzwa aawo wakanjila mutente lya Lacelo. 
Lacelo wakabikkide baleza bawisi munkomo yacikkalilo cikkalwa watanta ankamela, nkabela walo wakalikkede alincico. Labani wakalangaula mumatente oonse, pele taakwe naakajana baleza bakwe. 
Lino Lacelo wakaambila wisi kuti, “Utandinyemeni pe, taata, nsikonzyi kuti inga ndanyamuka aano kumbele lyako, nkaambo ndili kuya bakaintu.” Aboobo Labani wakalangaula, pele taakwe naakajana baleza bamuŋanda yakwe.
Mpoonya Jakobo wakanyema, wakatalika kwaambila Labani cabukali, wakati, “Ino mulandu nzi ngundakacita? Mulawo nzi ngundakatyola ooyo uukuzumizya kundivwima boobu? 
Lino tee walangaula muzintu zyangu zyoonse, ino cintu nzi cako ncoojana? Kocibikka antangalala aawa kuti bantu bangu bacibone, nkabela balaziba naa nguni uuluzi akati kesu tobilo. 
Mebo ndakakkala ayebo kwamyaka iili makumi obilo, mbelele zyako ampongo zyako taakwe nizyakali kusowa pe, alimwi taakwe nindakalya bagutu bazwa mubutanga bwako pe. 
Ciindi niyakali kunga imwi yambelele yalumwa abanyama bamusokwe, ndakali kubbadela. Nsiindakali kwiileta kulinduwe kuzookuzibya pe, kusweekelwa kwakaba kwangu ndemwini. Kuli zeezyo zyakabbigwa sikati naaba masiku, yebo wakali kundibbadelesya. 
Muziindi zinji ndakali kupenga kupya zuba sikati akwaandwa mpeyo masiku. Nketooni pe. 
Oobu mbobwakabede buumi bwangu ciindi coonse ncendakakkede ayebo. Ndakakubelekela myaka iili kkumi aine kuti nkwate bana bako bobilo aaba. Ndakabeleka aimbi myaka iili cisambomwe kubelekela butanga. Nikuba boobo zyakuvola zyangu wakazisandaula-sandaula ziindi zili kkumi. 
Kuti Leza wataata, Leza wa Abulahamu uukomba Izaka, naatakali aandime, yebo nonditandide kale acinkwamaanza. Pele walo wakabona mapenzi aangu amulimo ngwendakacita, nkankakaako ncaakucenjezya masiku aasunu.”
Lino Labani wakaingula Jakobo kuti, “Bana aabo mbokwete mbibangu, abana babo boonse mbibangu, amatanga oonse ngaangu. Zyoonse eezi nzyobona nzizyangu. Pele inga ndilacita buti kubana bangu akubana babo? 
Ncibotu atupange cizuminano, yebo ambebo, alimwi tulundike cilwi camabwe kuti cibe ciibalusyo kulindiswe.”
Mpoonya Jakobo wakaimika bbwe. 
Eelyo wakaambila bantu bakwe kuti balundike cilwi camabwe, mpawo bakalundika. Bamane bakalya zilyo aawo mumbali acilwi camabwe. 
Nkabela busena oobo Labani wakabuulika kuti, Jegaasahaduta, Jakobo wakabwiita kuti, Galeedi. 
Amane Labani wakati, “Aaya mabwe aalundikwa ayooba ciibalusyo kulindiswe.” Ncenciceeco busena oobu ncibwakaitwa kuti Galeedi. 
Labani wakati, “Mwami Leza atubambe ciindi ncotunooandeene.” Busena oobo bwakaulikwa alimwi kuti Mizipa. 
Labani wakacili kwaamba, “Kuti utakabaleli kabotu bana bangu, nikuba kuti ukakwate bambi bakaintu nikuba kuti mebo nsikoonoozi makani aayo, koyeeya kuti Leza ulitubwene toonse.” 
Nkabela Labani wakaambila Jakobo kuti, “Mabwe aaya ndaalundika akati kesu tobilo, abbwe lyaciibalusyo eeli. 
Zyoonse eezi nzyaciibalusyo. Mebo taakwe nezooindilila cilwi camabwe eeci akuza kulinduwe kuti nkulwane pe, ayebo tokoozooindilila cilwi eeci kuti uzoondilwane pe. 
Leza wa Abulahamu uuli ngo Leza wa Nahoo akabeteke akati kesu.” Lino Jakobo wakakonka muzina lya Leza wa Izaka ngwaakali kukomba. 
Wakapaizya acilundu, wakatamba bantu bakwe kuti balye, bamane bakoona acilundu aawo. 
Buce buyo cifumo-fumo, Labani wakamyonta bazyukulu bakwe, abana bakwe bakaintu akubaleleka, wati, “Amweende kabotu.” Eelyo wakajokela kumunzi wakwe.
Lino Jakobo wakaindilizya mulweendo lwakwe, nkabela bangelo bakaswaangana anguwe. 
Naakababona, Jakobo wakati, “Eeyi nimpi ya Leza.” Nkaako busena oobo wakabuulika kuti Mahanaimu.
Amane Jakobo wakatuma bantu kuti basolole kuyooswaangana a Isau mupati wakwe, wakali kukkala munyika ya Siiya, mucisi ca Edomu. 
Lino wakabalailila kuti bakaambe boobu, “Mebo ndime Jakobo, mutwanga wako walibombya kulinduwe. Ndakali kukkala kuli Labani alimwi ndakamuka kupiluka kusikila sunu. 
Ndilijisi ŋombe, mbongolo, mpongo, mbelele, alimwi abazike baalumi abakaintu. Lino ndatumina mulomo kulinduwe nkaambo ndasyoma kuti inga ulandeengelela.”
Lino batumwa nibakaboola kuli Jakobo bakamwaambila kuti, “Twaliko kumupati wako Isau, lino uli kale munzila kuzookucingauzya. Ujisi baalumi bali myaanda yone mbazabuza aabo.” 
Mpoonya Jakobo wakayoowa kapati akubijilwa. Wakaandaanya bantu bakwe ambelele, mpongo, ankamela muzikamu zyobilo. 
Wakayeeya kuti, “Kuti naa Isau wasika akulwana ankamu yabantu bangu ntaanzi, inga imwi nkamu yabili ilakonzya kuti ifutuke.”
Mpoonya Jakobo wakakomba wati, “Leza wa Abulahamu syaanene, Leza wataata Izaka, ndiswiilile! Yebo O Mwami Leza, nduwe wakandaambila kuti, ‘Jokela kunyika yako akumukowa wako, nkabela ndiyoocita zintu kuti zikakweendele kabotu.’” 
Mebo ndemubelesi wako nsyeelede kufwidwa luse ndonditondezya cakusyomeka. Ndakazubuka mulonga wa Jolodani nketakwe akantu nokaceya nkejisi ccita buyo musako ulikke, pele ndaboola nkejisi nkamu zyobilo eezi. 
Ndakomba, undivune kunguzu zyamupati wangu, Isau. Ndiyoowede nkaambo uzabuza kuti azootulwane akutunyonyoona toonse buyo, antoomwe abakaintu abana. 
Kociyeeya cisyomezyo cako ncookati, “Ncobeni ndiyoocita kuti zyoonse zikweendele kabotu, alimwi wakati, ‘Ndiyookupa lunyungu lunji cakuti bana bako tabakooyoobalika. Bayoovula mbuli musenga wakunkomwe yalwizi.’”
Wakoona mpoonya aawo, abuke cifumo-fumo, wakasala zintu zyakupa mupati wakwe Isau kuzwa mulubono lwakwe. 
Kwakali myaanda yobilo yampongo nzyazi abasijembwe bali makumi obilo, kwakali myaanda yobilo yambelele nzyazi abagutu bali makumi obilo, 
makumi otatwe aankamela zinyonsya abana bazyo, aŋombe nzyazi zili makumi one abapoho bali kkumi, ambongolo nzyazi zili makumi obilo abeenze bali kkumi. 
Matanga oonse aaya ngaakasala wakaapa kubabelesi bakwe kuti umwi aumwi alange butanga bumwi. Alimwi wakabaambila kuti, “Nywebo musolole, lino mwanoobinga matanga kamusiilana zibaka.” 
Lino wakalailila ooyo mubelesi wakali kubingila kumbele kwini wakati, “Kuti aakukuswaanganya Isau akakubuzye kuti, ‘Ino nguni simalelo wako? Alimwi muya kuli? Nguni ulaalubono oolo ndojisi?’ 
Ukati, ‘Oolu lubono ndulwa Jakobo mutwanga wako. Walutumya kuli Isau simalelo wakwe, wamupa buyo. Nkabela awalo Jakobo lwakwe mwali munsi ulaza.’” 
Boonse wakabalailila nzila yomwe yakwaamba, wakamulailila oobo mubelesi wabutanga bwabili awabwatatu, mane boonse mbuli mbobakali kutobelana wakati, “Oobu mbomweelede kwaambila Isau mwaswaangana anguwe. 
Mweelede kwaamba kuti, ‘Awalo Jakobo mutwanga wako ulaza musule lyesu.’” Iiyi mutwanga wako Jakobo wakayeeya kuti, ambweni inga moyo wamupati wangu ulakkala kuti naa ndamutumina zipego, twaswaangana ambweni inga wakonzya kundilekelela akunditambula kabotu. 
Lino zipego zyakasaanguna kuya kumbele lyakwe, walo wakasyaala kuzivuka bwamasiku aayo.
Masiku ngoonya aayo Jakobo wakabuka, wakatola bakaintu bakwe bobilo abakaintu bazike bakwe bobilo, abana bakwe bakali kkumi aumwi, eelyo bakazubuka mulonga wa Jabboko acito cawo. 
Naakamana kubazubusya akuzubusya zintu zyoonse nzyaakajisi, 
wakasyaala alikke buyo. Lino mwaalumi umwi wakatingaana awe mane bwaca.
Mwaalumi ooyo naakabona kuti wakacilwa kumuzunda, wakaampa Jakobo akasolo, eelyo kasolo kakapesuka kabatingaana. 
Mpoonya mwaalumi ooyo wakaambila Jakobo kuti, “Ndilekezya ngunke, nkaambo bwaca.” Pele Jakobo wakaingula kuti, “Nsikookulekezya pe, ccita undileleke.” 
Muntu ooyo wakabuzya kuti, “Ino nduweni?” Jakobo wakati, “Ndime Jakobo.” 
Lino muntu ooyo wakati, “Lino tociyooitwi limbi kuti Jakobo nkaambo watingaana a Leza alimwi abantu, nkabela wazunda, nkaako unootegwa Isilayeli.” 
Jakobo wakati, “Akaka, ndaambila zina lyako.” Walo wakaingula kuti, “Ino zina lyangu ndyobuzya ndyanzi?” Amane wakaleleka Jakobo.
Mpoonya Jakobo wakati, “Ndabona Leza meso ameso kwamana ndicipona!” Aboobo busena oobo wakabuulika kuti Peniyeli. 
Aawo zuba lyakapasula ciindi Jakobo naakazwa ku Peniyeli, wakazwa kaya busunkuta nkaambo kakupesuka kwakasolo. 
Nkankakaako Baisilayeli ncobatalidi nyama yamulambi wakasolo asunu, mukuti mpampawo aakaampwa Jakobo naakapesuka.
Lino Jakobo naakabona Isau kaboola abantu bali myaanda yone, wakapa bana bakwe kuli Leya, Lacelo akubakaintu bazike bakwe bobilo baya. 
Amane wakasolozya bakaintu bazike abana babo kumbele, kumane kwaza Leya abana bakwe, eelyo ba Lacelo a Josefa mbabakali kweendela musule mwini. 
Jakobo lwakwe wakeendela kumbele lyabo, wakali kuya bukotama kwaziindi zili ciloba, mane limwi waakusika kumupati wakwe. 
Pele Isau wakamuzuzaanina akumumyonta. Mpoonya boonse bobilo bakalila. 
Nkabela Isau naakalanga-langa akubona bakaintu abana, wakabuzya kuti, “Ino mbaani bantu aaba mboli aabo?” Jakobo wakaingula kuti, “Aaba mbabana Leza mbaakandipa muluse lwake.” 
Mpoonya kwakasika bakaintu bazike abana babo bazoofugama. 
Awalo Leya abana bakwe wakasika, eelyo kumamanino kwakasika Josefa a Lacelo, abalo bakazoofugama.
Alimwi Isau wakabuzya kuti, “Ino iilya nkamu njendasaanguna kuswaangana ninkamu nzi?” Jakobo wakaingula kuti, “Iilya nkamu njakuti utesye moyo akundibeda aankumbu.” 
Pele Isau wakati, “Peepe mukwesu, mebo ndilizulizizye kale, kotola buyo eezyo nzyojisi.” 
Eelyo Jakobo wakati, “Akaka, omukwesu, naa kuti wandibeda aankumbu, tambula cipego eeci ncendakupa. Nkaambo mebo kukubona caba mbuli kuti ndabona Leza, kapati mbuli mboonditambula alubomba. 
Akaka tambula cipego eeci ncendakuletela, nkaambo Leza wakandibeda aaluzyalo, wakandipa zyoonse nzendakali kubula.” Nkaako wakamukombelezya kusikila limwi wacitambula cipego eeco.
Mpoonya Isau wakaamba kuti, “Atulibambile tweende. Mebo ndilamusolweda.” 
Pele Jakobo wakaingula kuti, “Simalelo wangu, ulizi kale kuti bana bacili batete alimwi ndileelede kuyeeyela mbelele aŋombe abana bazyo. Kuti naa zyabingwa gubi-gubi nikuba buyo buzuba bomwe, inga butanga boonse bwamana kufwa. 
Koya kumbele yebo, mebo ndinoosyaalide musule nkeza bulibemba mbuli bukonzya kweenda ŋombe abana, mane njookujana ku Siiya.” 
Amvwe boobo Isau wakati, “Ani ncibotu kuti nkusiile bamwi bantu bangu kuti bakugwasye.” Pele Jakobo wakati, “Kwalo waamba kabotu simalelo wangu, pele bantu ndijisi.” 
Aboobo Isau wakatalika lweendo lwakwe lwakubweeda ku Siiya. 
Jakobo wakatozya ku Sukkoti, ooko wakaakuyaka ŋanda yakwe akuyaka zimpati zya ŋombe zyakwe. Nkankakaako busena oobo ncobwiitwa kuti Sukkoti.
Lino Jakobo wakaakusika kabotu kumunzi wa Syekemu munyika ya Kenani. Naakaboola kuzwa kucisi ca Padanalamu, wakayaka zivuka zyakwe mumuunda uuli munsi aamunzi. 
Wakaula cipaanzi camuunda ooyo amali aansiliva aali mwaanda kuzwa kubana balunyungu lwa Hamoo, wisi Syekemu. 
Wakayaka cipaililo ooko akucuulika kuti Elelohe Isilayeli nkokuti, “Leza wa Isilayeli.”
Lino Daina, mwana musimbi wa Jakobo a Leya, wakaya kukuswaya bakaintu bamwi banyika eeyo. 
Lino Syekemu, mwanaa Hamoo Muhivi, wakali ngomwami wacisi eeco, naakabona musimbi ooyo, wakamujata akumwaandila. 
Lino wakamuyandisisya, nkabela akaambo kaako, wakasola kapati kukanana cakumoongelezya. 
Amane wakaambila wisi kuti, “Kondiselela musimbi ooyu kuti ndikwate.”
Lino Jakobo wakamvwa kuti mwanaakwe musimbi Daina wakasofwaazigwa, pele akaambo kakuti bana balombe bakali musokwe kabeembela, taakwe cintu ncaakacita pe. Wakalindila mane nibakaboola. 
Nkabela Hamoo, wisi Syekemu, wakaya kuli Jakobo kuyoobandika makani aayo. 
Ciindi eeco bana ba Jakobo bakaboola kukweembela. Lino nibakamvwa makani aaya, bakabijilwa akunyema kapati nkaambo Syekemu wakacita cintu cabufuba-fuba citondwa kubantu ba Isilayeli mukujata mwanaa Jakobo. 
Lino Hamoo wakati kulimbabo, “Mwanaangu Syekemu wamuyandisya kapati mwanaanu, aboobo tukumbila kuti mumuzumizye bakwatane. 
Alimwi atupange bulongwe bwakukwatana swebo katukwata bana banu, anywebo kamukwata besu. 
Ndendilyo nomunga mwakkala omuno mucisi antoomwe andiswe, mulakonzya kusala kufumbwa busena mbomuyanda kuyakila. Munoosambala cakuliiba akuvuba lubono.”
Awalo Syekemu wakaamba kuli Jakobo wisi Daina akubana bokwabo wakati, “Amundiyeeyele kabotu mumakani aaya, kufumbwa ncomunga mwayanda inga ndamupa. 
Amundiitile kufumbwa zipego nzyomuyanda, ndakwa, ndilamupa kufumbwa ncomutaambe naa mwazumina kundipa musimbi kuti mmukwate.”
Mpoonya aawo bana ba Jakobo bakaingula calweeno, mukuti Syekemu wakasofwaazya mucizi wabo. 
Bakati, “Tatukonzyi kuzumina kuti mucizi wesu akwatwe kumwaalumi uutapalwidwe, nkaambo eeco inga caba masampu kulindiswe 
Kuti baalumi bakulindinywe boonse batapalulwa mbuli ndiswe, inga tatuzumini pe. 
Kuti naa mwapalulwa inga twazumina kuti mukakwate bana besu, alimwi aswebo tukwate bana banu. Tuyookkala akati kanu akuba bantu bomwe anywebo. 
Pele kuti mukake kupalulwa, tulamutola mucizi wesu akuunka.”
Lino majwi aaya akababotela ba Hamoo amwanaakwe Syekemu. 
Mpoonya musankwa ooyu taakwe anaakasowa ciindi pe wakacita eeco cakaambwa, nkaambo wakali kumuyandisya mwanaa Jakobo. Alimwi musankwa ooyo wakali ngomuntu uulemekwa kapati kwiinda mumukwasyi wakwe.
Eelyo ba Hamoo amwanaakwe Syekemu bakainka kumanjililo aamunzi, baakwaambila baaluminyina bamumunzi kuti, 
“Aaba bantu bajisi buumi bwabulongwe bubotu, aboobo amubazumizye bakkale muno munyika andiswe, akuti kabalyeendela cakwaangunuka. Amubone nyika yesu nimpati cakuti balakonzya kukkala abalo. Katukwata bana babo, abalo kabakwata bana besu. 
Mboobu mbobanga bakkala andiswe kuti tube bantu bomwe. Swebo tweelede kuzumina kupalula boonse baalumi mulindiswe, mbubonya mbuli mbobapalwide balo. 
Banyama mbobavubide alubono lwabo lumwi loonse, inga zyaba zyesu. Ino mbuti kuti twazumina kutegwa bakkale andiswe?” 
Lino bantu bamumunzi ooyo bakazumina makani aakaamba ba Hamoo a Syekemu, eelyo baalumi boonse bakapalulwa.
Lino nikwakainda mazuba otatwe, zilonda zyabo kazizimbide akucisa kapati, bana bobilo ba Jakobo, Simiyoni a Levi, banyinandumi Daina, bakabweza mapanga aabo akunjila mumunzi cakulisisikizya, eelyo bakaakujaya baalumi bamunzi boonse. 
Bakamujaya awalo Hamoo amwanaakwe Syekemu, bamane bakagwisya Daina muŋanda ya Syekemu, mpoonya bainka. 
Abamwi bana ba Jakobo bakaza kumunzi wabafu kuusaala, nkaambo kakuti mucizi wabo wakasofwaazigwa. 
Bakatola matanga aambelele, aaŋombe, aambongolo, azintu zyoonse zyamumunzi azyamumyuunda. 
Bakatola lubono loonse, akutola bakaintu babo boonse abana babo boonse, azintu zyoonse zyamumaanda.
Mpawo Jakobo wakaambila Simiyoni a Levi kuti, “Lino mwandinjizya mumapenzi, nkaambo boonse bantu banyika iino, Bakenani, a Bapelizi balandizonda. Mebo nsijisi baalumi banji pe, kuti naa balibunga-bunga aamwi akundilwana, inga mukwasyi wangu woonse antoomwe andime, ulamana kufwa doo.” 
Pele balo bakaingula kuti, “Tatukonzyi kuleka mucizi wesu kuti acitwe mbuli kuti muvuule pe.”
Lino Leza wakaambila Jakobo kuti, “Kolibambila uunke ku Beteli ukakkalile nkuko. Ukayakile Mwami Leza wakalitondezya kulinduwe ooko, ciindi nookali kutija mupati wako Isau, cipaililo.” 
Aboobo Jakobo wakaambila bamukwasyi wakwe abaabo mbaakali kukkala aabo wakati, “Amwiisowe mituni njomujisi, amulisalazye lwanu, musame zisani zisalala. 
Tulazwa kuno akuunka ku Beteli ooko nkwetikayakile Mwami Leza cipaililo. Mwami Leza ngonguwe ooyo wakandigwasya ciindi camapenzi, wakali aandime koonse nkondakabede.” 
Mpoonya bakapa Jakobo mituni yoonse njobakajisi, bakamupa atulumba-lumba twakumatwi. Wakazizikka munsi amibanga kufwiifwi amunzi wa Syekemu.
Lino Jakobo abana bakwe nibakatalika kweenda, bantu baminzi yakali munsi aampibakakkede bakayoowa kapati, taakwe nibakabatobela pe. 
Lino Jakobo abantu bakwe bakaakusika kubusena butegwa Luzi, nkokuti Beteli munyika ya Kenani. 
Ooko wakayaka cipaililo, akuulika busena oobo kuti Beteli, nkaambo ooko Leza nkwaakalitondezezye lwakwe mwini kulinguwe ciindi Jakobo naakali kutija mupati wakwe. 
Ciindi eeci Dibola, wakali sikulela Labeka, wakafwa, nkabela wakazikkwa munsi aamubanga wakali aafwiifwi amunzi wa Beteli. Musamu ooyo wakuuulika kuti, “Alinobakuti,” nkokuti Mubanga wakulila.
Jakobo naakasika kuzwa kucisi ca Padanalamu, Leza wakalitondezya kulinguwe alimwi akumuleleka. 
Wakati, “Wali Jakobo, pele kuzwa lino unootegwa Isilayeli.” Aboobo wakategwa Isilayeli.
Nkabela Leza wakamwaambila alimwi kuti, “Ndime Leza singuzu zyoonse. Koba abana banji. Lunyungu lwako luyoovula, alimwi bamwi babo bayooba bami. Lunyungu lwako luyoovula cakuti luyooba misyobo minji. 
Ndiyookupa nyika njindakapede Abulahamu a Izaka, njiyonya ndiyooipa akulunyungu lwako loonse.” 
Amane Leza wakamusiya abusena aawo mpoonya mpaakali kukananina kulinguwe, wabweeda kujulu. 
Mpawo Jakobo wakaimika bbwe lyaciibalusyo abusena aawo. Nkabela wakatila cituuzyo cacakunywa amafuta alindilyo. 
Busena oobo Jakobo wakabuulika kuti Beteli, nkaambo mpampawo aawo Leza mpaakakananina kuli nguwe.
Bakalonga kuzwa ku Beteli, eelyo kakucisyeede kasinzo buyo kuti basike kubusena butegwa Efulata, Lacelo wakamyongwa, pele kuzyala kwakapenzya kapati. 
Sikutumbusya wakamwaambila kuti, “Utayoowi nkaambo uyanda kuzyala aumwi mwana mulombe.” 
Ciindi eeco Lacelo wakali lemede kale, lino kacipefula wakaulika mwana kuti, “Benoni” pele wisi wakamuulika kuti Benjamini.
Lacelo naakafwa, wakazikkilwa kumugwagwa uuya ku Efulata, sunu uutegwa Betelehemu. 
Lino Jakobo wakaimika bbwe lyaciibalusyo acuumbwe, eelyo “Bbwe lya Lacelo” nkolicili asunu. 
Nkabela Isilayeli wakalongela kumbele alimwi, akuyooyaka zivuka zyakwe kubbazu limwi lya ŋanda ndamfu ya Edaa.
Lino Isilayeli naakacikkede munyika eeyo, umwi mwanaakwe uutegwa Lubeni wakanjila muli Biliha, umwi wabamwanakasuwa bawisi. Nkabela Isilayeli wakaamvwa makani aaya. Ciindi eeci Jakobo wakajisi bana balombe bali kkumi ababili. 
Bana ba Leya mbaa, Lubeni mwana wakusaanguna wa Jakobo, Simiyoni, Levi, Juda, Isakaa a Zebuloni. 
Bana ba Lacelo mbaa: Josefa, a Benjamini. 
Bana ba Biliha muzike wa Lacelo mbaa: Dani a Nafutali. 
Bana ba Zilipa muzike wa Leya mbaa: Gadi, a Asya. Aaba mbabana balombe mbaakajisi Jakobo naakali munyika ya Padanalamu.
Lino Jakobo wakasika kuli wisi Izaka kubusena butegwa Mamule, kumwi butegwa Kiliyataaba naa Hebuloni, ooko kwakali kukkala ba Abulahamu a Izaka. 
Izaka wakali aamyaka iili mwaanda amakumi aali lusele. 
Nkabela Izaka wakakosoka, wafwa, aboobo wakazikkwa kacembeede kapati, bana bakwe Isau a Jakobo mbabakamuzikka.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Aaba mbabantu balunyungu lwa Isau, uuli ngo Edomu. 
Isau wakakwete bakaintu Bakenani aaba, Ada mwana wa Eloni Muhiti, Oholibamaa mwana wa Ana, uuli mwana mulombe wa Zibiyoni Muhivi, 
a Basemati mwana wa Isyimayeli munyinandumi Nebaiyoti. 
Ada wakazyalila Isau mwana uutegwa Elifazi, Basemati wakazyala Luweli, 
walo Oholibamaa wakazyala Jewusyi, Jalamu, a Kola. Aaba mbana mbaakajisi Isau munyika ya Kenani.
Lino Isau wakatola bakaintu bakwe abana bakwe balombe abasimbi, abantu boonse baŋanda zyakwe alubono loonse lumwi ndwaakajisi munyika ya Kenani, wakainka kunyika iimbi akusiya mwanookwabo Jakobo mu Kenani. 
Wakalonga nkaambo eeyo nyika njibakali kukkala boonse a Jakobo yakabaceela, bakaata nkaambo bakavubide ŋombe zinji kapati, nkaako tiibakacili kukonzya kukkala antoomwe. 
Azwe ooko Isau wakaakukkala munyika ya Siiya, muzilundu. Isau ngonguwenya uutegwa Edomu.
Oolu ndoluyungu lwa Isau sikale wa Baedomu bakali kukkala muzilundu zili munyika ya Siiya. 
Ngaaya mazina aabana balombe ba Isau, kuli Elifazi mwana wa Ada a Luweli mwanaa Basemati. 
Ono bana balombe ba Elifazi mbaa: Temani, Omaa, Zefo, Gatamu a Kenazi. 
Timuna wakali mwanakasuwa wa Elifazi mwana wa Isau. Timuna wakazyala Ameleki. Aaba mbabazyukulu ba Ada, mukaintu wa Isau.
Kwaamba zyabana ba Luweli mbaa: Nahati, Zelaa, Syamaa, a Miza. Aaba mbabazyukulu ba Basemati mukaintu wa Isau.
Awalo Oholibamaa, mukaintu wa Isau, wakali mwana wa Ana mwanaa Zibiyoni, wakazyala ba, Jewusyi, Jalamu a Kola.
Lino balunyungu lwa Isau bakali boobu, bana ba mwana mutaanzi wa Isau Elifazi bakali ba: Temani, Omaa, Zefo, Kenazi, 
Kola, Gatamu a Ameleki. Aaba mbabami bazwa kuli Elifazi munyika ya Edomu. Bakali bana ba Ada, mukaintu wa Isau.
Bana ba Luweli mwana wa Isau bakali ba, Nahati, Zelaa, Syamaa, a Miza. Aaba mbabami bazwa kuli Luweli munyika ya Edomu. Bakali bana ba Basemati, mukaintu wa Isau.
Bana ba Oholibamaa mukaintu wa Isau bakali ba, Jewusyi, Jalamu a Kola. Aaba mbabami mbaakazyala mukaintu wa Isau, Oholibamaa mwana wa Ana. 
Aaba mbabazyukulu abami bazwa kuli Isau uuli ngo Edomu.
Bana ba Siiya Muholi, bakali basicisi, bakali ba, Lotani, Syobalu, Zibiyoni, Ana, 
Disyoni, Ezaa a Disyani. Aaba mbabami ba Baholi, bakali bana ba Siiya munyika ya Edomu. 
Bana balombe ba Lotani bakali ba Holi a Hemani, Timuna wakali mucizi wa Lotani. 
Bana ba Syobalu bakali ba, Aluvani, Manahati, Ibalu, Syefo a Onamu. 
Bana ba Zibiyoni bakali ba, Aiya a Ana. Ana ngonguwe wakajana kasensa kamaanzi aabila munkanda naakali kuya bweembela mbongolo zya Zibiyoni wisi. 
Bana ba Ana bakali ba, Disyoni a Oholibamaa, mwana musimbi wa Ana. 
Bana ba Disyoni bakali ba, Hemudani, Esyibani, Itilani a Kelani. 
Bana ba Ezaa bakali ba, Bilihani, Zaavani, a Akani. 
Bana ba Disyani bakali ba, Uzi a Alani. 
Lino bami ba Baholi bakali ba, Lotani, Syobalu, Zibiyoni, Ana, 
Disyoni, Ezaa a Disyani. Aaba mbabami ba Baholi mbuli mumikowa yabo, munyika ya Siiya.
Aaba mbabami bakali kulela munyika ya Edomu ciindi kakutana zibwa kuti kuyooba mwami mu Isilayeli. 
Bela mwanaa Beyo nguwakali kulela mu Edomu. Munzi wakwe wakali kwiitwa kuti Dinihaba. 
Ciindi Bela mwanaa Beyo naakafwa, Jobabu, mwanaa Zelaa uuzwa kumunzi wa Bozila, nguwakalela mubusena bwakwe. 
Ciindi Jobabu naakafwa, Husyamu uuzwa kucisi ca Batemani nguwakalela mubusena bwakwe. 
Ciindi Husyamu naakafwa, Hadadi mwanaa Bedadi, ooyo wakazunda Bamidiyani mucisi ca Mowabu, nguwakalela mubusena bwakwe. Munzi wakwe wakali kwiitwa kuti Aviti. 
Naakafwa Hadadi, Samula uuzwa ku Masileka nguwakalela mubusena bwakwe. 
Naakafwa Samula, Syaulu uuzwa ku Lehoboti kumulonga wa Yufuletisi, nguwakalela mubusena bwakwe. 
Pele Jakobo wakalikkede munyika ya Kenani oomo mwakakkede wisi. 
Ono ngaaya makani aamukwasyi wa Jakobo. Josefa, kali mulombe wamyaka iili kkumi aciloba, wakali kweembela mbelele ampongo antoomwe abanabokwabo, bana ba Biliha aba Zilipa, bamwana kasuwa bawisi. Nkabela wakali kwaambilizya banabokwabo kuli wisi nkaambo kazintu zibi nzibakali kucita.
Awalo Isilayeli wakali kuyandisya Josefa kwiinda bana bakwe bamwi, mukuti wakazyalwa kali wisi wacembaala kale. Nkaako wisi wakamusumina jansi bbotu kapati. 
Eelyo bapati bakwe nibakabona kuti wisi uyandisya Josefa kwiinda mbabo, bakasulaika Josefa cakuti tiibakacili kwaambaula kabotu anguwe.
Bumwi buzuba Josefa wakalota, lino wakaambila bapati bakwe ncaakalota. Nkaako bakaindilizya kumusulaika. 
Ncaakabaambila ncakuti, “Amumvwe ciloto ncindalota. 
Swebo toonse twali mumuunda, twali kwaanga misunta yamakuba aamaila. Nkabela musunta wangu, waima nji, kumane misunta yanu yazinguluka wangu, yaubikka akati mpoonya yaukotamina.” 
Aawo banabokwabo bakamubuzya bati, “Sena yebo uyeeya kuti uyooba mwami wesu? Yebo uyootulela na?” Nkaako bakaindilizya kumusulaika akaambo kaciloto ncaakabaambila.
Alimwi Josefa wakalota ciloto acimwi akwaambila bapati bakwe kuti, “Ndalota acimbi ciloto. Muciloto eeci ndabona zuba amwezi, anyenyezi zili kkumi aimwi zyoonse zyandikotamina.” 
Josefa wakaambila wisi abanabokwabo ciloto eeci, pele wisi wakamukalalila. Wakati, “Ani nciloto nzi eeci? Sena uyeeya kuti mebo abanyoko abapati bako tuyookukotamina yebo?” 
Bapati bakwe Josefa bakamunyonokela, pele wisi wakali kuyeeya makani aaya oonse.
Lino bapati ba Josefa bakainkide ku Syekemu kukweembela butanga bwawisi, 
nkabela Isilayeli wakaambila Josefa kuti, “Mbuli mbozi, bapati bako beembela butanga ku Syekemu. Libambile kuti ndikutume kulimbabo.” Josefa wakaingula kuti, “Ndainka.” 
Mpoonya wisi wakati kulinguwe, “Koya ukabone naa bali kabotu, alimwi ukabone abutanga naa buli kabotu, waakumana ukaboole uzoondizibye.” Aboobo wisi wakatuma Josefa kuzwa kukkuti lya Hebuloni. Josefa naakaakusika ku Syekemu, 
umwi muntu wakamujana ulaingaila musokwe, eelyo wakamubuzya kuti, “Ino ulangaula nzi?” 
Josefa wakaingula kuti, “Ndilangaula bapati bangu. Akaka amundaambile naa beembelela yi.” 
Muntu ooyo wakati, “Bakalonga kale. Ndakamvwa kuti bakaya ku Dotani.” Aboobo Josefa wakabatobela akuyoobajana ku Dotani.
Lino balo bakamubona kacili aalaale, katanasika afwiifwi ambabo. Nkabela bakatalika kulivwiya kuti bamujaye. 
Bakaambilana kuti, “Nguulya siziloto wasika. 
Atumujaye, twamana mutumba wakwe tuusowele mumulindi umwi, eelyo tukaambe kuti walumwa munyama. Tubone naa ziloto zyakwe zilacitika buti.”
Pele Lubeni naakabamvwa, wakamuvuna kulimbabo. Wakati, “Tutamujayi pe. 
Atumuwaalile buyo mumulindi ooyu, pele mutamujayi pe.” Wakaamba oobo nkaambo wakali kuyeeya kuti uzoomugwisya cakusisikizya akumubweedezya kuli wisi. 
Lino Josefa naakasika aakali bapati bakwe, bakamusamununa jansi liya. 
Bamukwela, bamuwaala mumulindi uutakwe maanzi.
Lino ciindi nibakali kulya, bakabona nkamu ya Baisyimayeli bakali mulweendo kuzwida ku Giliyadi. Nkamela zyabo zyakayumwide misamu atununkilizyo ntubakali kutola ku Ijipiti kuyoouzya. 
Lino Juda wakati kubeenzinyina, “Ino inga twajana nzi kuti naa twajaya musyoonto wesu akusisa lufu lwakwe? 
Atumuuzye buyo ku Baisyimayeli aaba. Nkaambo twacita boobo inga tatukoomujaya buya pe, kayi mmusyoonto wesu. Tuli bamwi anguwe.” Eelyo bapati bakwe bakacizumina eeco. 
Lino basambazi Bamidiyani nibakainda, bapati ba Josefa bakamugwisya mumulindi bamuuzya ku Baisyimayeli amali aansiliva aali makumi obilo. Baisyimayeli balo bakamutola ku Ijipiti. 
Ciindi Lubeni naakazoosika kumulindi ooko akujana kuti Josefa tamo, wakazapaula zyakusama zyakwe mukuusa. 
Ciindi eeco Juda wakasiya banabokwabo, wakaya kuyookkala a Hila, mwaalumi wakali kuzwa kumunzi wa Adulamu. 
Ooko Juda wakaakubona musimbi mwanaa Syuwa, Mukenani, eelyo wakamukwata. 
Mukaintu ooyo wakamita akuzyala mwana mulombe ooyo Juda ngwakaulika kuti Ela. 
Wakamita alimwi akuzyala mwana mulombe, ngwaakaulika kuti Onani. 
Alimwi wakazyala aumbi mwana mulombe ngwaakaulika kuti Syela. Ciindi Syela naakazyalwa, Juda wakali kukkala ku Kezibu.
Lino Juda wakakwatila mwanaakwe wakusaanguna, Ela, kuli Tamaa. 
Pele Ela mwanaa Juda wakusaanguna wakali mubi ku Mwami Leza, aboobo Mwami Leza wakakosola buumi bwakwe. 
Juda wakaambila Onani kuti, “Konjila muŋanda yamupati wako, ube aabana muzina lyakwe.” 
Pele Onani wakalizi kuti bana tabakooyooba bakwe, aboobo wanoonga lyoonse naswaangana amukamufu, ulagwisya akusowela ansi lunyungu kutegwa mupati wakwe atajani bana pe. 
Eeci cakali kucita Onani cakabijila Mwami Leza, nkaako wakamujaya awalo. 
Mpoonya Juda wakaambila Tamaa, mukamwana kuti, “Kobweeda kuŋanda yauso koli mukamufu kusikila Syela akomene.” Ncaakaambila oobo nkaambo wakayoowa kuti awalo mwanaakwe Syela inga ulafwa mbuli bwakafwa bapati bakwe. Mbombuboobu Tamaa mbwaakabweeda akuyookkala kwabo.
Nikwakainda ciindi cili mbocibede mukaintu wa Juda, mwanaa Syuwa, wakafwa. Lino ciindi cakamana dilwe, Juda amweenzinyina Hila Muadulamu bakaya kumunzi wa Timuna, ooko babelesi nkobakali kugela mbelele zya Juda. 
Nkabela umwi muntu wakaambila Tamaa kuti, “Usozyala uya buya ku Timuna kukugela mbelele zyakwe.” 
Amvwe boobo wakasamununa zisani zyabumukamufu, wakasama zimbi akulivumba cisani kumutwe akubusyu, ngooyo waakukkala amanjililo aamunzi wa Enaimu, wakali munzila iiya ku Timuna. Wakalizi kuti lino Syela wakakomena, pele taakwe naakategwa amukwate.
Lino Juda naakabona mukaintu ooyo, wakayeeya kuti mmwaamu, nkaambo wakalilivumbide kubusyu. 
Mpoonya wakaleya kumbali lyamugwagwa waya kulinguwe. Asike wamwiita wati, “Koza njanda kuti tubonane.” Taakazi kuti ngumukamwana. Mukaintu ooyo wakati “Ino ulandipa nzi?” 
Juda wakati, “Ndiyookutumina kapongo kuzwa kubutanga bwangu.” Mukaintu wakati, “Ncibotu, pele usaangune kundipa cisyomezyo cimwi kotanatumina kapongo.” 
Juda wakabuzya kuti, “Ino ndakupa cisyomezyo nzi?” Mukaintu wakaingula kuti, “Ndipe nweenwe akatambo kayo alimwi amusako wako.” Nkabela wakamupa zintu eezyo. Eelyo bakaswaangana, mpoonya mukaintu wakamita.
Mpoonya Tamaa wakainka, wakaligwisya cisani ncaakalivumbide kubusyu akusama zisani zyakwe zyabumukamufu.
Lino Juda wakaakutuma mweenzinyina kuzwa ku Adulamu kuleta kapongo kutegwa azootambule zisyomezyo zyakwe kuzwa kumukaintu, pele mweenzinyina ooyo taakwe naakazoomujana pe. 
Wakabuzya-buzya kubaalumi mbaakajana ooko, wakati, “Ino uli kuli mukaintu uulya wakali kumbali aamugwagwa ku Enaimu?” Pele bakaingula kuti, “Taakwe mukaintu mwaamu wakali kukkala aalya pe.” 
Lino wakainka kuli Juda, waakwaamba kuti, “Taakwe mukaintu mwaamu ngundajana, alimwi baalumi bakooko bati, ‘Taakwe mukaintu mwaamu wakali kukkala nkuko pe.’” 
Mpoonya Juda wakaingula kuti, “Komuleka buyo azitolele limwi zintu ziya nzindakamusiila, nkaambo inga bantu batuseka. Kayi twali mutuminide kapongo aaka, pele toomujana pe.”
Lino nikwakainda myezi yotatwe, umwi muntu wakaambila Juda kuti, “Mukamwanaako Tamaa wakalalikwa, alimwi uliminsi.” Eelyo Juda wakalailila kuti, “Amukamweete kuno, mukamutente mane afwe.” 
Eelyo nibakali kuya bumuleta, Tamaa wakatuma ijwi kuli wisizyala wati, “Mebo ndakaminsigwa amuntu mukamwini zintu eezyo. Amuzilange mubone naa nzizyani, nweenwe akatambo kayo alimwi amusako ooyo.” 
Lino Juda wakaziziba zintu eezyo, nkabela wakaamba kuti, “Makani aaya ngaaamba mukaintu ooyu ngabwini. Walo uliluleme kwiinda ndime. Ime ndime ndabisya, ndakali kweelede kumukwatya kumwanaangu Syela.” Alimwi taakwe naakoona anguwe pe.
Lino ciindi cakwe nicakasika kwakajanika kuti wakaminsi bana bamaanga. 
Mukaintu naakali kuminingana kuti atumbuke, umwi mwana wakagwisya kuboko anze, aawo sikutumbusya wakakujata kuboko ooko, wakakwaanga katali kasalala, waamba kuti, “Ooyu ngomutaanzi kuzyalwa.” 
Kumane mwana ooyo wakakubweedezya kuboko ooko, nkabela umwi ooyo nguwakazyalwa kusaanguna. Abone boobo sikutumbusya wakaamba kuti, “Amubone, ino wapola buti yebo!” Nkaako wakamuulika kuti Pelezi. 
Musule awalo umwi ooyu wakazyalwa, kaangidwe antali iisalala kukuboko kwakwe. Wakaulikwa kuti ngu Zelaa.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Lino Josefa wakatolwa ku Ijipiti, ooko nkwaakaakuulwa a Potifaa kuzwa ku Baisyimayeli bakamuleta ku Ijipiti. Ooyu Potifaa wakali umwi wabalupati-pati ba Falo, alimwi wakali ngomupati wabalindizi baŋanda yabwami. 
Pele mwami Leza wakali aa Josefa, wakacita kuti zintu zyoonse zimweendele kabotu. Wakali kukkala muŋanda yasimalelo wakwe. 
Awalo simalelo wakwe wakabona kuti Mwami Leza wakali aa Josefa alimwi akuti Mwami Leza wakaleleka milimo Josefa njaakali kucita. 
Potifaa wakabotelwa amilimo ya Josefa anzila njaakali kubelekela milimo yakwe. Nkaako wakamucita kuti abe ngomupati wamuŋanda akulanga zintu zyoonse nzyaakajisi. 
Kuzwa ciindi eeco Mwami Leza wakaleleka zyoonse zyakajisi Potifaa muŋanda alimwi amumyuunda yakwe akaambo ka Josefa. 
Abone boobo Potifaa wakabikka zintu zyoonse nzyaakajisi mumaanza aa Josefa kuti azyeendelezye zyoonse cakuti walo taakacili aalubazu acintu niciba comwe ccita buyo cakulya.
Ncenciceeco mukasimalelo wakwe ncaakatalika kumunyomenena. Bumwi buzuba wakati kuli nguwe, “Koza tuswaangane.” 
Pele Josefa wakakaka wati, “Simalelo wangu tacikwe lubazu acintu cili muŋanda muno akaambo kandime. Wakandipa kuti nkezilanga zyoonse. 
Ndijisi nguzu muŋanda muno zili mbuli zyasimalelo wangu, alimwi taakwe cintu ncaatakapa mumaanza aangu, kuleka buyo nduwe omukaintu wakwe. Ino nkaambo nzi nceticite cintu cibi cili boobu, akubisizya Leza?” 
Nikuba kuti mukaintu ooyu wakali kusola buzuba abuzuba kuti baswaangane, pele Josefa walo taakwe naakaswiilila pe.
Lino buzuba bumwi Josefa wakanjila muŋanda kuti abeleke mulimo wakwe, taakwe muntu uumbi wakalimo. 
Aawo mukaintu ooyo wakajata Josefa kujansi akumwaambila kuti, “Koza tuswaangane.” Pele Josefa wakapuzuka, akutijila anze, wasiya jansi mujanza lyamukaintu ooyo. 
Ucibona buyo kuti Josefa watija akusiya jansi, awalo wakazuzaanina anze, 
wakaita baalumi muŋanda akwaamba kuti, “Amubone makani aaya! Mulumaangu wakaleta Muhibulu ooyu muŋanda yesu, pele lino ngooyu watalika kutusampaula. Wanjila muŋanda yangu akundaambila kuti tuswaangane, mpoonya mebo ndakwiila. 
Lino ucimvwa kuti ndakwiila walapukila anze akusiya jansi kumbali aandime.”
Mukaintu ooyu wakalibamba jansi lya Josefa kusikila mulumaakwe naakaboola kuŋanda. 
Eelyo wakamwaambila makani ngoonya aaya wati, “Uulya muzike ngookaleta kuzookkala andiswe, sunu walinjide muŋanda yangu akuzoondisampula. 
Pele nindakwiila walapukila anze akusiya jansi eeli kumbali aandime.”
Aawo simalelo wa Josefa wakakalala kapati naakamvwa makani akamwaambila mukaintu wakwe aakuti, “Mbombuboobu mbwaacita muzike wako.” 
Potifaa wakalailila kuti Josefa ajatwe akubikkwa muntolongo oomo mwakaangidwe bamwi, momumoomo mwaakabikkwa. 
Pele Mwami Leza wakali aa Josefa, alimwi wakacili kumuyandisya. Wakacitya kuti lyoonse ayandwe amulangi wantolongo. 
Nkaako mulangi wantolongo wakacita Josefa kuti abe ngomupati wabasintolongonyina, wakamupa nguzu zyakweendelezya zintu zyoonse zyakali muntolongo. 
Aboobo mulangi wantolongo taakacili aalubazu azyeezyo zyaakapede mumaanza aa Josefa, nkaambo Mwami Leza wakali aa Josefa, ngonguwe wakacita kuti zyoonse nzyaakali kucita Josefa zilondoke kabotu.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Ciindi cimwi musule aakooku, bamwi babelesi ba mwami waku Ijipiti, bakamubisizya simalelo wabo. Mwabaaba umwi wakali mupati wabasikujika umwi ooyu wakali mupati wabasikutola zyakunywa zya mwami. 
Falo wakabanyemena babelesi bakwe aaba bobilo, mupati wabasikutola zyakunywa amupati wabasikujika, 
eelyo wakababikka muntolongo mumaanza aamulangi mupati, mubusena mumonya mwakaangidwe Josefa. 
Mulangi mupati wakabikka Josefa kuti abe nguubalanga abalo aaba. Bakakkala mazuba manji muntolongo.
Bumwi busiku kabali muntolongo, aaba babelesi ba Falo bobilo bakalota. Umwi aumwi wabo wakalota ciloto cakwe mwini cakajisi bupanduluzi bwaco cilikke. 
Lino Josefa naakabonana ambabo cifumo-fumo, wakabona kuti balipengede mumyoyo. 
Eelyo wakababuzya kuti, “Ino nkaambo nzi ncomuuside sunu?” 
Bakamwiingula kuti, “Twalota, pele kuno kunyina uukonzya kupandulula ziloto eezyo pe.” Amvwe boobo Josefa wakati, “Leza nguunga wapandulula ziloto, amundaambile nzimwalota.”
Lino mupati wabasikutola zyakunywa wakaamba ciloto cakwe wati, “Mebo muciloto cangu kwali cisiko camusaansa, camenede kumbele lyangu, 
cajisi mitabi yotatwe. Mpoonya mbucasonsela buyo matu, cafulula maluba-luba, ndilyonya amicelo yatalika kubizwa. 
Lino mujanza lyangu ndajisi nkomeki ya Falo, aboobo ndacela nsaansa eezyo akuzisininina munkomeki mane ndamupa Falo kuti anywe.” 
Aawo Josefa wakati, “Mboobu mbocaamba. Mitabi yotatwe yaamba mazuba otatwe. 
Kwamana buyo mazuba otatwe Falo uyookugwisya muntolongo, alimwi uyookulekelela mulandu wako, unooyoomupa nkomeki mbubonya mbuli mbookali kumubelekela kotana jana mapenzi aaya. 
Pele ukandiyeeye mebo zintu zyaakukweendela kabotu, akaka ukandaambilile ambebo kuli Falo, kuti ndizoogwisigwe muntolongo. 
Mebo ndakabbigwa akugwisigwa munyika ya Bahibulu, akwalo okuno taakwe acomwe ncondakacita kuti ndibikkwe muntolongo.”
Lino awalo mupati wabasikujika naakabona kuti ciloto camweenzinyina capandululwa kabotu, wakati kuli Josefa, “Ambebo nceeci ciloto ncendalota. Ndayumwide nsuwo zyotatwe zyazinkwa amutwe, 
nkabela mucisuwo cali atala aansuwonyina mwali misyobo yoonse yazilyo zikange zya Falo. Pele bayuni bali kuzilya.” 
Josefa wakaingula kuti, “Nkooku kupandulula kwaco. Nsuwo zyotatwe zyaamba mazuba otatwe. 
Kwamana buyo mazuba otatwe, Falo uzookugwisya akuyookukosola mutwe. Eelyo mubili wako uyoowaanzika mumusamu, nkaako bayuni bayoolya mutumba wako.”
Lino oobo buzuba bwatatu bwakali mbobwakuzyalwa kwa Falo, aboobo wakacitila babelesi bakwe boonse pobwe pati. Mpoonya wakagwisya muntolongo mupati wabasikupa zyakunywa kuli Falo amupati wabasikujika. 
Lino mupati wabasikupa zyakunywa wakamubweedezya alimwi mumulimo wakwe, 
pele mupati wabasikujika wakamujaya. Kwakaba mbubonya mbuli Josefa mbwaakaambide mukupandulula ziloto zyabo. 
Pele mupati wabasikupa zyakunywa taakwe naakayeeya Josefa, wakamuluba.
Empty verse
Empty verse
Nikwakamana myaka yobilo, Falo wakalota kuti wakaimvwi kumbali aamulonga wa Nailo, 
kumane kwakazwa mumulonga ŋombe zili ciloba zibotu, zineneede zyakatalika kucela matete. 
Kumane waawo kwakazwa zimbi ŋombe mumulonga zyakali ciloba, eezi zyakalikotede zibi. Zyakasika akuzooima kumbali aazeezyo zimwi ŋombe, kumbali ankomwe yamulonga. 
Lino eezyo ŋombe zyakakotede zyakalya eezyo zyakaneneede zili ciloba. Amane Falo wakasinsimuka. 
Alimwi wakoona akulota cimbi ciloto. Cisiko cajila lyomwe cakazyede makunka aali ciloba oonse akajisi nseke zibotu zibizidwe kabotu. 
Alimwi kwakazyalwa aambi aali ciloba aakanyanide akaandwa aluuwo lutontola lwakujwe. 
Nkabela aayo makunka aakanyanide akalya aayo mabotu aakatubide aakali ciloba. Amane Falo wakasinsimuka alimwi akuzoojana kuti walikulota buyo. 
Lino nibwakaca wakapenga kapati mumoyo, nkaako wakatuma akwiita baŋanga abaalumi basyaabusongo boonse bamu Ijipiti. Wakabaambila ziloto zyakwe, pele taakwe aomwe wakakonzya kumupandulwida pe.
Mpoonya ooyo mupati wabasikupa zyakunywa kuli Falo wakaambila Falo wati, “Ndeelede kwaamba sunu kuti ndakalubizya. 
Yebo, omwami, wakatunyemena tobabelesi bako, nkabela mebo amupati wabasikujika wakatupa kumulangi mupati wantolongo. 
Lino busiku bumwi twakalota. Umwi aumwi wesu wakalota ciloto cakajisi bupanduluzi bwaco cini. 
Twakali kukkala amukubusi Muhibulu oomo, muzike wamulangi wa ŋanda yabwami, eelyo twakamwaambila ziloto zyesu. Walo wakatupandulwida, akwaambila umwi aumwi wesu ncecaamba ciloto cakwe. 
Lino ncobeni kwakaba mbubonya mbuli mbwaakatupandulwida. Mebo ndakabweedezegwa mumulimo wangu, pele mupati wabasikujika wakajaigwa.”
Eelyo Falo wakatuma kuti aletwe Josefa kulinguwe, mpoonya bakafwambaana kuyoomuleta kuntolongo. Lino naakamana kulinyoola akusama zimbi zisani, wakasika kuli Falo. 
Falo wakaambila Josefa kuti, “Mebo ndalota ziloto, pele taakwe wakonzya kuzipandulula. Nkabela ndaambilwa kuti yebo naa wacimvwa ciloto, inga ulakonzya kucipandulula.” 
Pele Josefa wakaingula Falo kuti, “Nsili ndime pe! Leza nguukonzya kupandulwida Falo.” 
Mpoonya Falo wakati, “Ndalota kuti ndaliimvwi ankomwe yamulonga wa Nailo, 
nkabela mumulonga kwazwa ŋombe zili ciloba, zineneede alimwi zibotu, zyatalika kucela matete. 
Musule kwazwa zimbi ŋombe zili ciloba, zikotede kapati zibi, nzezibi kwiinda zyoonse ŋombe nzendakabona muno mucisi coonse ca Ijipiti. 
Lino eezyo zikotede zyalya zineneede. 
Nikuba nizyamana kuzilya boobo, tiizyalibonya kuti naa zyacita nzi pe, nkaambo zyacilikulangika kubija akukotela mbubonya mbuli mbozyabede kusaanguna. Ndimane ndasinsimuka. 
Alimwi ndoona akulota kuti ndabona cisiko cajila cazyala makunka aali ciloba aazwide nseke zitubide kabotu. 
Alimwi acisiko eeco nciconya kwasyuuka aambi makunka aali ciloba mabi, aanyanide aluuwo lwakujwe. 
Nkabela makunka aanyanide amena makunka aali ciloba mabotu aazwide nseke. Ndabaambila baŋanga ziloto eezi, pele taakwe wakonzya kundipandulwida pe.”
Eelyo Josefa wakati kuli Falo, “Ziloto zyobilo eezi zyaamba cintu comwe buyo, Leza wayubunwida mwami eeco ncaticite. 
Ŋombe zineneede zili ciloba zyaamba myaka iili ciloba, aalo makunka aazwide nseke aamba myaka iili ciloba. Ziloto zijisi bupanduluzi bomwe buyo. 
Lino Jakobo naakaziba kuti mu Ijipiti muli cilyo, wakaambila bana bakwe kuti, “Ino nkaambo nzi ncomulangana kumeso? 
Ndakamvwa kuti ku Ijipiti nkocili cilyo. Kamuya mukatuulile kutegwa nzala itatujayi.” 
Aboobo banabokwabo Josefa bali kkumi bakaya ku Ijipiti kuyooula cilyo. 
Pele Jakobo taakwe naakatuminizya a Benjamini, ooyo uuzyalwa da lyomwe a Josefa, nkaambo wakali kuyoowa kuti awalo inga wajaigwa.
Bana ba Isilayeli bakainka abamwi bantu kuyooula cilyo ku Ijipiti nkaambo mu Kenani mwakali nzala amwalo. 
Josefa mukuti wakali mweendelezi wacisi ca Ijipiti, nguwakali kuuzya cilyo kubantu boonse bazwa muzisi zyaandeene-andeene. Nkabela banabokwabo bakasika akuzoomufugamina, bakotama. 
Lino Josefa naakabona banabokwabo wakabaziba, pele wakali kucita mbuli kuti tabazi pe. Wakaamba cabukali kulimbabo wati “Muzwidayi nywebo?” Balo bakamwiingula kuti, “Tuzwa ku Kenani, twaza kuti tuule cilyo.”
Josefa wakaziba bapati bakwe, pele balo taakwe nibakamuziba. 
Lino Josefa wakaziyeeya ziloto nzyaakalota akaambo kabo, nkabela wakati, “Nywebo muli basikutwela, mwazida kuzoobona cisi cesu mocili citeteete.” 
Balo bakamwiingula kuti, “Peepe mwami, swebo tuli bazike bako bazida buyo kuzooula cilyo. 
Iswe toonse aano tuli bana bamuntu omwe. Tatuli basikutwela pe, tuli bantu basyomeka.” 
Pele Josefa wakazumanana akwaamba kuti, “Peepe! Mwazida kubona buteteete bwacisi mpobubede.” 
Balo bakati, “Swebo tobazike bako tuli babunyina bali kkumi ababili, bana bamuntu omwe uuzwa ku Kenani. Musyoonto wesu wasyaala ataata, alimwi umwi taciwo.” 
Josefa wakabaambila kuti, “Amubone, mwamvwa! Ncenciceeco ncindaambila kuti nywebo muli basikutwela. 
Lino mboobu mbomutisolwe. Ndakonkezya muzina lya Falo kuti tamukoobweeda pe, ccita mane ooyo musyoonto wanu akaboole kuno. 
Amutume umwi wanu kuti akamweete. Pele bamwi banu balasyaala kabali muntolongo mane kusikila tukajane bwini bwamakani aayo ngemwaamba. Kuti kwataba boobo inga ndakonkezya kuti Falo mbwali muumi nywebo muli basikutwela.” 
Eelyo ucimana buyo kwaamba boobo, wakabanjizya muntolongo kwamazuba otatwe.
Lino mubuzuba bwatatu Josefa wakabaambila kuti, “Mebo ndimuntu uukomba Leza. Lino inga mwakonzya kufutula buumi bwanu kuti naa mwacita eeci. 
Kuti kamusyomeka ncobeni inga kwasyaala buyo omwe wanu muntolongo, nywebo nobamwi mulainka mutole cilyo ncomwaula kumikwasyi yanu iifwa nzala. 
Muleelede kuyoomweeta ooyo musyoonto wanu kulindime kuti ndizoozibe kuti mwali kwaamba zyabwini, caba boobo tamuzoojaigwi.” Abalo bakaazumina makani aaya. 
Lino nzala mucisi ca Kenani yakacili kulunzya kasuko. 
Nkabela mukwasyi wa Jakobo nuwakamana kulya cilyo coonse cakaletedwe kuzwa ku Ijipiti, Jakobo wakaambila bana bakwe kuti, “Amubweede alimwi mukatuulile cimbi cilyo nociceya.”
Mpoonya Juda wakati kuli wisi, “Muntu uulya wakatucenjezya kapati kuti takonzyi kututambula ccita tuunke amusyoonto wesu. 
Naa ulazumina kuti musyoonto wesu tuunke aawe, inga twainka. 
Pele otamuzuminzya aswebo tatukonzyi kuunka pe, nkaambo muntu ooyo wakaambisya kapati kuti, ‘Nsiyandi kuzoomubona ccita mukaboole amusyoonto wanu.’”
Amvwe boobo Isilayeli wakati, “Ino nkaambo nzi ncimwandikatazya boobu, ncimwakaambila muntu ooyo kuti mulijisi aumwi musyoonto wanu?”
Balo bakaingula kuti, “Muntu ooyo wakatubuzisya amakani aamukwasyi wesu. Wakatubuzya kuti, ‘Sena uso ucipona? Sena mulijisi musyoonto wanu.’ Kayi twakeelede kwiingula mibuzyo eeyo. Kunyina wakazi kuti ulatwaambila kuti tukamweetelezye awalo musyoonto wesu.”
Juda wakaamba kuli wisi Isilayeli wakati, “Ndipa mulombe ooyo mebo kuti tuunke awalo. Ndendilyo toonse, yebo aswebo antoomwe abana besu notutakwe kufwa nzala. 
Mebo ndilaba mubusena bwamulombe ooyu. Kuti naa kukabe cicitika kulinguwe uzoopa ndime mulandu. Naa intakamuboozyi kulinduwe kali kabotu, mulandu walufu lwakwe uzooba alindime mubuumi bwangu boonse. 
Kuti nitwatakalindila nitwalipilukide kale ziindi zili zyobilo kuzwa nkuko.”
Lino Isilayeli wisi wakabaambila kuti, “Kuti naa kacili boobo, amucite boobu. Amutolelezye amicelo mibotu yanyika iino mumasaka aanu, zikabe zipego kumuntu ooyo. Mutole atufuta twamabbona, atuci tuniini, amafuta aanunkilila, atunyungu twamisyobo-misyobo, amisamu ya alumondi. 
Alimwi mutole amali aavula ziindi zyobilo kwiinda ngumwakatolede kusaanguna, mweelede kwaabweedezya mali aalya aakaboozyegwa mumasaka aanu. Ambweni kwakali kulubizya buyo. 
Amutolelezye musyoonto wanu, mulibambile kweenda kuya kumuntu ooyo. 
Lino Leza Singuzuzyoonse acite kuti muntu ooyo akamufwide luzyalo kutegwa akaboozye munyoko ooyo uusyeede antoomwe a Benjamini kuno. Ino inga ndacita buti, naa ndasweekelwa bana bangu, ati ndasweekelwa kapati.”
Aboobo baalumi aabo bakalibambila batola zipego, alimwi bakabweza amali aavula ziindi zyobilo, alimwi bakatolelezya a Benjamini, bainka ku Ijipiti, baakusika kuli Josefa. 
Nkabela Josefa naakabona kuti a Benjamini uli aambabo, wakaambila mubelesi uubamba ŋanda yakwe kuti, “Tola bantu aaba kuŋanda, ukabajaile munyama akubajikila kabotu, nkaambo baalumi aaba beelede kulida kwangu cisusulo.” 
Mubelesi ooyo wakacita mbuli Josefa mbwaakamulailila, wakatola baalumi aabo kuŋanda ya Josefa.
Lino baalumi aabo bakayoowa nibakatolwa kuŋanda, bakayeeya kuti, “Ncitwaletelwa kuno nkaambo kamali aalya aakabweedezegwa mumasaka mulweendo lwakusaanguna. Uyanda kutupa mulandu akutwaanga eelyo tulaba bazike, balatola ambongolo zyesu.” 
Aboobo bakaboola kumubelesi uubamba ŋanda ya Josefa naakali amulyango bati kuli nguwe, 
“O mwami, twakalizide kale kuno lutaanzi kuzooula cilyo. 
Pele nitwakaakusika mpotwakaakulala, twakajalula masaka, nkabela umwi aumwi wesu wakaajana mali aakwe musaka lyakwe, oonse mali eesu mbwaabede kaazulide mumweelwe wawo. Lino twaleta mali aayo, ngaaya mpaali. 
Alimwi twaleta aambi mali kuzooula zilyo. Tatuzi naa nguni wakaabikka mali mumasaka eesu.” 
Mubelesi ooyo wakati, “Mutapengi pe, alimwi mutayoowi. Ngu Leza wauso wakamubikkila mali mumasaka. Mebo ndakaatambula mali eenu ngumwakabbadela kusaanguna.” Mpoonya wakaleta Simiyoni kuli mbabo.
Lino mubelesi ooyo wakabanjizya baalumi aabo muŋanda ya Josefa, wakabapa maanzi kuti basambe kumaulu, alimwi wakasanina mbongolo zyabo. 
Abalo bakabamba zipego zyabo kuti bazoope Josefa asika ciindi casikati, nkaambo bakabona kuti balalida nkuko. 
Josefa naakaboola kuŋanda yakwe, bakaleta zipego zyabo kuli nguwe, bafugama akukotama kumbele lyakwe. 
Mpawo wakababuzya mbobapona, alimwi wakabuzya kuti, “Sena uso uli kabotu, munene ooyo ngumwakandaambila? Sena ucipona?” 
Bakaamba kuti, “Iiyi, muzike wako taata uli kabotu, ucipona.” Eelyo bakamukotamina alimwi.
Lino Josefa naakabona Benjamini ooyo ngubakazyalwa limwi, wakaamba kuti, “Tee ooyu ngomusyoonto wanu, ooyo ngomwakandaambila? Leza akuleleke mwanaangu.” 
Lino Josefa wakalailila mubelesi uubamba ŋanda yakwe kuti, “Zuzya masaka aabaalumi aaba acilyo cinji mbuli mbobakonzya kuyumuna, alimwi ubikke mali aaumwi aumwi wabo musaka lyakwe. 
Nkabela ubikkilizye ankomeki yangu yansiliva musaka lyamusyoonto wabo, ubikkilizye amali aakwe ngaatuuzye cilyo.” Eelyo mubelesi ooyo wakacita mbuli mbwaakaambilwa. 
Lino nibwakaca cifumo-fumo aabo baalumi bakabweza beenda ambongolo zyabo. 
Pele nibakeenda kasinzo kaniini buyo kuzwa mumunzi, Josefa wakaambila mubelesi uubamba ŋanda yakwe kuti, “Libambile ubaccilile baalumi baya. Nkabela waakubeenzya ukabaambile kuti, ‘Nkaambo nzi nywebo nimwaboozya bubi kububotu? 
Nkaambo nzi ncimwabba nkomeki yansiliva? Ede njenkomeki mwanywida simalelo wangu, alimwi njiyonya njasondya. Mwabisya kapati mukucita boobo.’”
Lino mubelesi ooyo naakaakubeenzya, wakaakubaambila ngoonya majwi aakaamba simalelo wakwe. 
Balo bakamwiingula kuti, “Ani ncomwaamba ninzi mwami? Swebo inga tatukonzyi akuyeeya kucita cintu cili boobo naaceya pe. 
Tee kayi wakabona kuti twakaaletelezya mali kuzwa ku Kenani aayo ngotwakajana mumasaka eesu. Ino inga twabba buti nsiliva niiba ngolida kuzwa kuli simalelo wako? 
O mwami kuti umwi wesu ajanwe ankomeki eeyo, ajaigwe buyo, alimwi swe toonse tulaba bazike bako.”
Lino mubelesi ooyo wakaamba kuti, “Mbubo, ooyo buyo uutijanwe ankomeki nguutibe muzike wangu, nobamwi nyoonse mulainka.” 
Lino boonse bakaselusya masaka aabo cakufwambaana akwaabikka ansi, nkabela umwi aumwi wakajalula saka lyakwe. 
Eelyo mubelesi wa Josefa wakalangaula muzintu zyabo zyoonse kabotu-kabotu, wakatalikila kumupati akuyoomanizya amusyoonto. Nkomeki yakajanwa musaka lya Benjamini. 
Mpoonya bakazapaula zisani zyabo mukuusa, bakabikka mikuli yabo ambongolo zyabo, babweeda mumunzi.
Lino Juda abanabokwabo nibakaakusika kuŋanda ya Josefa bakajana Josefa mpacili. Bakamufugamina. 
Josefa wakababuzya kuti, “Ninzi ncimwacita? Sena tamuzi kuti muntu uuli mbuli ndime ulakonzya kusonda akuziba zintu zicili kumbele?” 
Mpoonya Juda wakaingula kuti, “Ino inga twaamba nzi kulinduwe, o mwami, inga twakazya buti, alimwi ino inga twalisalazya buti lwesu? Leza wayubununa mulandu wesu, o mwami. Iswe toonse twaba bazike bako, kutaamba buyo yooyu wajaninwa nkomeki alikke pe.” 
Pele Josefa wakati, “Peepe, takuli boobo! Nsikonzyi kucita cintu cili boobo pe. Walo ooyo alikke wajaninwa nkomeki nguutibe muzike wangu. Nywebo nyoonse nobamwi kamuya kuli uso.”
Mpoonya Juda wakaya kuli Josefa akuti, “Akaka mwami wangu, undizumizye kuti ndaambaule ayebo cakwaangunuka. Utandinyemeni pe, o mwami, nkaambo yebo uli mbuli Falo lwakwe mwini. 
O mwami, yebo wakatubuzya kuti, ‘Sena mulijisi uso naba mwanookwanu umwi?’ 
Eelyo swebo twakaingula kuti, ‘Tulijisi taata, pele mmudaala, alimwi tulijisi amusyoonto wesu, wakazyalilwa taata kali mudaala kale. Alimwi twakati mupati wakwe mulombe ooyo, ngubazyalwa da lyomwe, wakafwa, lino walo alikke nguuliko mwida lyabanyina, alimwi wisi ulamuyandisya.’ 
Eelyo, o mwami, yebo wakatwaambila kuti, ‘Amukamweete kuno, nzoomubone.’ 
Nkaako swebo o mwami, twakaingula kuti, ‘Mulombe ooyo takonzyi kumusiya wisi, nkaambo kuti naa wamusiya, inga wisi ulaba nafwa.’ 
Lino Josefa taakacili kukonzya kulijata kumbele lyabeenzinyina bakaimvwi aanguwe. Nkaako wakabalailila kuti, “Amugwisye bantu boonse.” Aboobo kunyina muntu buyo wakaliwo ciindi Josefa naakaliyubununa kubanabokwabo kuti ngonguwe. 
Lino wakalila kapati cakuti Baijipiti bakamumvwa, alimwi makani oonse aaya akamvwigwa kuŋanda ya Falo. 
Josefa wakaambila banabokwabo kuti, “Ndime Josefa. Sena taata ucipona?” Bamvwe boobo banabokwabo bakayoowa cakuti tiibakali kukonzya kwiingula. 
Mpoonya Josefa wakabaambila kuti, “Amuswene aafwiifwi nobakwesu.” Nibakaswena, wakati, “Ndime musyoonto wanu Josefa, ngumwakauzya kuti atolwe ku Ijipiti. 
Pele mutapengi, nikuba kutyompwa akaambo kakuti mwakanduuzya okuno. Ngu Leza lwakwe mwini wakandituma, akundicita kuti ndimusaangunine kuboola kutegwa ndizoomufutule. 
Uuno mwaka ngwabili buyo nzala kiicili munyika, pele kucili aimbi myaka yosanwe bantu nobatakalimi naa kutebula. 
Tamubwene Leza nguwakandituma kuti nsaangune nzoomufutule kuti lunyungu lutalobi. 
Nkaako tamuli ndinywe mwakandituma kuno pe. Ngu Leza mwini. Wakandibikka kuti ndibe mulailili mupati wa Falo, akuti ndibe mweendelezi waŋanda acisi cakwe coonse ca Ijipiti.
“Lino amufwambaane, kuunka kuli taata, mukamwaambile kuti Josefa mwanaako wati, ‘Leza wakandibikka kuti mbemweendelezi wacisi coonse ca Ijipiti. Boola kulindime cakufwambaana. 
Uzookkala mucisi ca Gosyeni nkaambo inga ndakonzya kukubamba yebo, bana bako, bazyukulu bako, mbelele, mpongo zyako, ŋombe zyako, alimwi azintu zyako zyoonse. 
Nzookubamba nkaambo kucili aimbi myaka yanzala yosanwe. Mebo nsiyandi kuti yebo, amukwasyi wako azyoonse nzyojisi zifwe nzala pe.’ 
Lino nywebo nyoonse, alimwi amusyoonto wangu Benjamini, mulakonzya kubona kuti ndime lwangu neeambaula kulindinywe. 
Amukaambile taata makani aabulemu bwangu boonse mbwendijisi omuno munyika ya Ijipiti, alimwi mukamwaambile azintu zyoonse eezyo nzimwakalibonena. Mufwambaane kweeta taata kuno.”
Eelyo Josefa wakamufumbata musyoonto wakwe Benjamini akulila, awalo Benjamini wakalila aawo naakamufumbata. 
Kuzwa aawo Josefa wakabamyonta banabokwabo boonse, akulila aawo naakali kubafumbata.
Lino makani aakuti banabokwabo Josefa bakasika naakamvwigwa kuŋanda ya Falo, Falo lwakwe mwini alimwi ababelesi bakwe bapati, bakabotelwa. 
Mpoonya Falo wakaambila Josefa kuti, “Baambile banabokwanu kuti balibambile, babweede ku Kenani. 
Bakamweete wisi alimwi amikwasyi yabo, eelyo bakaboole kulindime. Ndizoobapa nyika iiindilila kubota omuno mu Ijipiti alimwi balakonzya kunoozoolya micelo yanyika mibotu kwiinda. 
Alimwi ubaambile kuti batolelezye ankalaki zizwa muno mu Ijipiti bakatansike bakaintu babo abana babo. Ubaambile bakamweete uso, bakaboole kuno. 
Batakapengi akuyeeya lubono lwabo ndobatikasiye, nkaambo kuno yoonse nyika mbotu kwiinda mu Ijipiti izooba yabo.”
Lino bana ba Isilayeli bakacita mbubonya oobo. Josefa wakabapa nkalaki mbubonya mbuli Falo mbwaakalailila. Alimwi wakabapa abulilu bwamulweendo. 
Wakapa kuli umwi aumwi wabo zisani zyakusama, pele kuli Benjamini wakapa mali aansiliva aali myaanda yotatwe alimwi azyakusama zimbi zyeebeka zyosanwe. 
Kuli wisi wakatumizya mbongolo zili kkumi zyakayumwide mikuli yazilyo zibotu zyamu Ijipiti, alimwi ambongolo zili kkumi zyakayumwide maila, azinkwa, azilyo zimwi zyabulilu bwawisi. 
Wakatuma banabokwabo mulweendo lwabo, nibakanyamuka wakabaambila kuti, “Mutanooya bupampana munzila.”
Lino bakazwa mu Ijipiti babweeda ku Kenani, kuli Jakobo wisi. 
Nkabela bakamwaambila kuti Josefa ucipona. Alimwi bakati, “Ngonguwe weendelezya cisi coonse ca Ijipiti.” Aaya makani akamugambya Jakobo kapati, alimwi taakali kukonzya kwaazumina pe. 
Pele nibakamwaambila makani oonse ngaakabaambila, anaakabona nkalaki eezyo Josefa nzyaakatumizya kuzoomubweza kumutola ku Ijipiti, wakakondwa kapati. 
Mpoonya wakaamba kuti, “Mbubo ndazumina, mwanaangu Josefa ucipona ncobeni! Ndeelede nkamubone nketanafwa.”
Empty verse
Empty verse
Empty verse
Empty verse
Lino Isilayeli wakalongela zintu zyakwe zyoonse akweenda, wakaakusika ku Biiyasyiba, ooko nkwaakaakupa zipaizyo kuli Leza wa wisi. 
Nkabela Leza wakaambaula a Isilayeli mucilengaano ciindi camasiku, wakati, “Jakobo, Jakobo.” Jakobo wakaingula kuti, “Mwami.” 
Mpawo Leza wakati, “Ndime Leza, Leza wauso. Utayoowi kuunka ku Ijipiti. Ooko njoocita lunyungu lwako kuti lukabe musyobo mupati. 
Ndainka ayebo ku Ijipiti, alimwi balunyungu lwako njoobaboozya okuno. Nkabela Josefa nguuyoovumba meso aako ciindi waakufwa.”
Aboobo Jakobo wakatalika lweendo lwakwe kuzwa ku Biiyasyiba. Bana bakwe bakamutansika, batansikizya abana babo baniini, abakaintu babo munkalaki eezyo Falo nzyaakatuma kuti zikababweze. 
Bakatolelezya abanyama mbobakavubide alimwi alubono lwabo loonse ndobakajana mu Kenani, bakeenda baya ku Ijipiti. Jakobo wakatolelezya balunyungu lwakwe boonse, 
bali mbana bakwe balombe, abazyukulu bakwe balombe abasimbi, boonse wakabatolelezya ku Ijipiti.
Ngaaya mazina aabana balunyungu lwa Isilayeli bakaya ku Ijipiti. Bana ba Jakobo balombe bakali ba, Lubeni, mwanaakwe mutaanzi, 
walo wakajisi bana aaba, Hanoki, Palu, Heziloni, a Kaami. 
Bana ba Simiyoni bakali ba, Jemuweli, Jamini, Ohadi, Jakini, Zohaa, alimwi a Syaulu, mwana mulombe ngwaakazyala kumukaintu Mukenani. 
Bana ba Levi bakali ba, Gesyoni, Kohati, a Melali. 
Bana ba Juda bakali ba, Syela, Onani, Pelezi a Zelaa. Ba Ela a Onani bakafwide kale munyika ya Kenani. Bana ba Pelezi bakali ba, Heziloni, a Hamulu. 
Bana ba Isakaa bakali ba, Tola, Puwa, Jasyubu a Syimuloni. 
Bana ba Zebuloni bakali ba, Siledi, Eloni, a Jaleeli. 
Aaba mbabana bakazyalwa kuli Jakobo a Leya munyika ya Padanalamu, kuleka buyo mwanaakwe musimbi Daina. Antoomwe bana balunyungu lwa Jakobo bazwa kuli Leya bakali makumi otatwe abatatu.
Lino bana ba Gadi bakali ba, Zifiyoni, Hagi, Syuni, Eziboni, Eli, Alodi, alimwi a Aleli. 
Bana ba Asyaa bakali ba, Imuna, Isyiva, Isyivi, Beliya, alimwi amucizi wabo Sela. Bana ba Beliya bakali ba, Hiba a Malikiyeli. 
Aaba bakali kkumi acisambomwe bakali mbabana balunyungu lwa Jakobo kuzwa kuli Zilipa ooyo Labani ngwaakapa kumwanaakwe Leya.
Lino bana ba Lacelo, mukaintu wa Jakobo bakali ba, Josefa a Benjamini. 
Nkabela Manase a Efulemu mbana ba Josefa bakazyalilwa mu Ijipiti. Banyina bana aaba mbaa Asinati, mwanaa Potifela, mupaizi wamunzi wa Oni. 
Bana ba Benjamini bakali ba, Bela, Bekaa, Asyibeli, Gelaa, Naamani, Ehi, Losyi, Hupimu a Aadi. 
Lino aaba bantu bali kkumi abane mbabana balunyungu lwa Jakobo mbaakazyala kuli Lacelo.
Lino mwanaa Dani wakali Husyimu. 
Bana ba Nafutali bakali ba, Jaziyeli, Guni, Jeza a Syilemu. 
Aaba bali ciloba mbabana balunyungu lwa Jakobo kuzwa kuli Biliha ooyo Labani ngwaakapa kumwanaakwe Lacelo.
Nkabela mweelwe wabana balunyungu lwa Jakobo bakaya mu Ijipiti, bakali makumi aali cisambomwe abantu bali cisambomwe, kutabikkilizya abakaintu babana bakwe balombe. 
Kwakali balombe bobilo bakazyalwa a Josefa mu Ijipiti. Lino kubabikka antoomwe boonse bamukwasyi wa Jakobo bakali mu Ijipiti bakali bantu bali makumi aali ciloba.
Lino Isilayeli wakatuma Juda kumbele kuya kuli Josefa kuyoomwaambila kuti acinge wisi ku Gosyeni. Nibakasika ku Gosyeni, 
Josefa wakabamba nkalaki yakwe kuti ainke kuyoobonana a Isilayeli wisi. Amubone buyo wakamufumbata kwaciindi cilamfu kumwi kalila. 
Mpawo Isilayeli wakaambila Josefa kuti, “Lino ndifwe buyo, nkaambo ndakubona akuziba kuti ucipona ncobeni.”
Josefa wakaambila banabokwabo alimwi abamukwasyi wawisi boonse wakati, “Ndeelede kuunka nkaambile Falo kuti, ‘Banabokwesu alimwi abamukwasyi wataata, bakali kukkala mucisi ca Kenani, basika kuno kulindime. 
Bantu aabo mbeembezi ba mbelele aŋombe. Baletelela amatanga aabo aambelele aaŋombe alimwi alubono lwabo loonse ndobajisi.’ 
Aboobo Josefa wakaya kuyooambila Falo kuti, “Taata abapati bangu basika kuzwa ku Kenani, baletelela amatanga aabo aambelele, aaŋombe alimwi alubono loonse ndobajisi. Nkobali ku Gosyeni.” 
Naakamana kukanana, wakatondezya aabo banabokwabo bosanwe kuli Falo. 
Lino Falo wakababuzya kuti, “Ino muzi mulimo nzi?” Mpoonya bakamwiingula kuti, “Tuli beembezi omwami, mbubonya mbuli bwakali bamatata. 
Twaboola kuti tuzookkale munyika iino nkaambo omwami, nzala ilunzya kasuko ku Kenani cakuti mane takucikwe amacelelo mabotu aamatanga eesu ooko. Nkaako omwami, tukumbila kuti tukkale mu Gosyeni.”
Mpawo Falo wakaambila Josefa kuti, “Uso abapati bako bakusikila 
inga bakkala ku Gosyeni. Nkabela naa ulizi bamwi babo bakonzya kweembela kabotu, ubape bulangi bwabutanga bwangu abwalo.” 
Aboobo Josefa wakaleta Jakobo wisi akuzoomutondezya kuli Falo. Aawo Jakobo wakaleleka Falo. 
Falo wakabuzya Jakobo kuti, “Ino uli aamyaka yongaye?” 
Jakobo wakaingula kuti, “Myaka yakweendeenda kwangu iili mwaanda amakumi otatwe. Eeyi myaka mice alimwi njabuyumu-yumu, tiili mbuli myaka njibakapona bamatata mukweendeenda kwabo pe.” 
Amane kwiingula boobo Jakobo wakalaya Falo akuunka. 
Eelyo Josefa wakapa wisi abanabokwabo cipaanzi canyika ya Ijipiti mbotu kwiinda. Wakababikka munyika iili kubbazu lyaku Lamesisi, mbubonya mbuli Falo mbwaakalailila. 
Josefa wakali kupa zilyo kuli wisi akubanabokwabo, alimwi akuli boonse bamukwasyi mbuli kumweelwe wabo.
Inzala yakakomena kapati cakuti tiikwakali kujanika cilyo munyika yoonse mbwiibede, mane bantu bamu Ijipiti amu Kenani bakagonkelwa akaambo kanzala. 
Eelyo Josefa wakabungika mali ngobakali kuuzya cakulya bantu ba Ijipiti abaku Kenani, wakatola mali aaya kuŋanda ya Falo. 
Lino mali oonse naakabamanina bantu bamu Ijipiti abamu Kenani bakasika kuli Josefa akuzoomwaambila kuti, “Tulomba cilyo! Bona tulakufwida. Kayi mali atumanina.” 
Mpawo Josefa wakabaingula kuti, “Anooli mali aanu amumanina, mweelede kweeta lubono lwabanyama akubbadela kulindime, ndendilyo nenga ndamupa cakulya.” 
Nkabela bakaleta lubono lwabo lwabanyama kuli Josefa, walo wakabapa cilyo mukusintana amabbiza aabo, mbelele zyabo, ŋombe ambongolo zyabo. Mwaka ooyo Josefa wakabapa bantu cilyo mukusintana abanyama babo.
Mumwaka wakatobela bantu bakaboola kulinguwe alimwi akuzooti, “Tatukonzyi kusisa makani aaya kulinduwe mwami, aakuti mali eesu oonse atumanina, alimwi lubono lwesu lwabanyama lulikulinduwe sunu. Nkokuti swebo taakwe acomwe ncotujisi cakunga twakupa pe, ccita buyo mibili yesu amyuunda yesu. 
Nikwakamana ciindi ceelede, Josefa wakaambilwa kuti, “Uso ulaciswa.” Mpawo wakatola bana bakwe balombe bobilo, Manase a Efulemu, kuyoobona wisi. 
Lino Jakobo naakaambilwa kuti, “Josefa waboola kuzoomubona.” Wakaliyumya-yumya, wabuka, wakkala abulo. 
Jakobo wakati kuli Josefa. “Leza Singuzuzyoonse wakalibonya kulindime nindakali kumunzi wa Luzi mu Kenani akundileleka. 
Wakandaambila kuti, ‘Ndiyookupa bana banji, cakuti lunyungu lwako luyooba misyobo minji. Nyika eeyi njooipa kulunyungu lwako kuti lukakkale muno akutamani!’ 
Lino aaba bana bako balombe Efulemu a Manase bakazyalilwa muno mu Ijipiti nketanasika kuno, mbibangu mbubonya mbuli ba Lubeni a Simiyoni. 
Pele bana mboyoozyala musule abaaba aabo bayooba bako, bayootambula lukono lwabo kwiindila mukukkala antoomwe abanabokwabo. 
Ooku ndakucita nkaambo nindakapiluka kuzwida kunyika ya Padanalamu, mukuusa kwangu kupati, banyoko, Lacelo bakafwa mu Kenani, kakucili kasinzo kuti tusike kumunzi wa Efulata. Ndakabazikka ooko munsi aa mugwagwa” Efulata ngo Betelehemu.
Isilayeli naakabona bana ba Josefa wakabuzya kuti, “Ino aaba balombe mbaani?” 
Josefa wakaingula kuti, “Aaba mbabana mbaakandipa Leza omuno mucisi ca Ijipiti.” Mpoonya Isilayeli wakati, “Balete aafwiifwi mbaleleke.” 
Meso aa Isilayeli akali kuya boofwaala akaambo kabudaala, nkabela taakacili kukonzya kubona kabotu. Aboobo Josefa wakaleta bana munsi lyakwe, mpoonya wakabafumbata akubamyonta. 
Lino Isilayeli wakati kuli Josefa, “Tiindacili kulangila kuti ndiciyookubona alimwi yebo pe. Pele lino Leza wandizumizya kuti ndikubone abana bako.” 
Mpoonya Josefa wakabagwisya bana kuzwa amaulu aa Isilayeli, amane wakakotamina wisi.
Josefa wakajata bana bakwe boonse bobilo mumaanza, Efulemu wakamujata janza lyalulyo, kutegwa Isilayeli amutambuzye ajanza lyalumwensi, nkabela Manase wakamujata ajanza lyalumwensi kutegwa Isilayeli amutambuzye lyalulyo, eelyo wakabapa kuli Isilayeli. 
Pele Isilayeli wakaimpanya maboko aakwe, wakabikka janza lyakwe lyalulyo amutwe wa Efulemu, wakali ngomuniini, janza lyakwe lyalumwensi wakalibikka amutwe wa Manase, wakali ngomupati. 
Mpawo wakaleleka Josefa akuti,
Mungelo wa Leza ooyo wakandivuna kuzwa muntenda zyabubi,
Lino Josefa naakabona kuti wisi wabikka janza lyakwe lyalulyo amutwe wa Efulemu, wakabijilwa aboobo wakajata janza lyawisi kuti aligwisye amutwe wa Efulemu akulibikka amutwe wa Manase. 
Wakati kuli wisi, “Tabusyi oobu pe taata. Kayi ooyu ngomupati. Bikka janza lyako lyalulyo amutwe wakwe.” 
Pele wisi wakakaka, wakati, “Ndilizi mwanaangu, ndilizi. Abalo balunyungu lwa Manase bayooba bantu basinguzu. Pele musyoonto wakwe uyookomena akuba anguzu kwiinda nguwe, alimwi bana balunyungu lwakwe bayooba misyobo mipati minji.”
Wakabaleleka bana aabo mubuzuba oobo kati, “Baisilayeli bayoobanda mazina aanu mukuleleka. Bayooti, ‘Leza amuleleke mbuli Efulemu a Manase.’ Munzila iili boobu Isilayeli wakasolozya Efulemu akusyaalizya Manase.”
Mpoonya Isilayeli wakaambila Josefa kuti, “Wabona kuti mebo ndili aafwiifwi kufwa, pele Leza uyooba ayebo, uyookubweedezya kunyika yauso. 
Lino cisi ca Syekemu ndacipa kulinduwe kutali kubapati bako, cipaanzi canyika ncindakanyanzya Baamoli apanga abuta bwangu.”
Empty verse
Empty verse
Empty verse
Empty verse
Empty verse
Empty verse
Empty verse
Lino Jakobo wakaita bana bakwe balombe wati,
Amubungane nywebo nobana ba Jakobo.
Yebo Lubeni, nduwe mwanaangu mutaanzi,
Uli mbuli maanzi aakukulula,
Simiyoni a Levi mbabunyina.
Nsikooyoonjila mumakanze aabo.
Bukali bwabo abusinganyizigwe.
Yebo Juda, bayookutembaula banabokwanu.
Juda mwana wasyuumbwa,
Juda ujatilila musako wabwami,
Ulasunga kambongolo kakwe kucisiko camusaansa,
Meso aakwe alasalala kwiindila mukunywa waini,
Zebuloni uyookkala kumbali aalwizi.
Isakaa nimbongolo njumu, ulalala akati kamikuli.
Naakabona kubota kwabusena bwakulyookezya
Dani uyooba mubetesi wabantu bakwe,
Dani uyooba nzoka iili mumbali aanzila,
Lino ndilindila lufutuko lwako, O Mwami Leza.
Gadi uyoosaalwa ankamu yabasikusaala,
Inyika ya Asya iyoozyala zilyo zibotu,
Nafutali ninsya iilizuzaanina cakwaangunuka,
Josefa mutabi wansaansa uuzyalisya,
Bavwimi bakamulwana cabukali,
Mpawo Josefa wakaliwaala amubili wawisi, wakalila akumumyonta kubusyu. 
Amane Josefa wakalailila basilisi, bakali kumubelekela kuti bananike mubili wawisi musamu wakuti utaboli. Eelyo basilisi bakananika mutumba wa Isilayeli, 
Cakabatolela mazuba aali makumi one kumana mulimo ooyu, nkaambo eeci nceciindi ceelede kucita mulimo ooyu. Baijipiti bakalila Jakobo kwa mazuba aali makumi aali ciloba.
Lyakamana dilwe lya wisi, Josefa wakaambila babelesi balupati-pati ba Falo kuti, “Naa mulandifwida luzyalo, amundaambilile makani aaya kuli Falo. 
Mukati, ‘Taata naakali aafwiifwi kufwa, wakandicita kuti ndikonkezye kulinguwe kuti njomuzikkila mucuumbwe ncaakalibambila mwini cili munyika ya Kenani. Ino mbuti kuti ndainka nkazike taata, ndaakumana njooboola kuno alimwi.’” 
Naakaambilwa Falo wakati, “Pe, mbubo kamuzikke uso, mbubonya mbuli mbwaakakulailila.”
Aboobo Josefa wakainka kuyoozikka wisi. Boonse babelesi ba Falo abapati bankuta yakwe, alimwi boonse balupati-pati bamwi bamu Ijipiti bakasindikila Josefa antoomwe abamukwasyi wakwe, abanabokwabo, alimwi abamukwasyi wawisi. 
Munyika ya Gosyeni kwakasyaala buyo bana baniini, mbelele, mpongo zyabo, alimwi aŋombe zyabo. 
Basima-bbiza abalo bakainka, yakali nkamu mpati yabantu.
Lino nibakasika kulubuwa luuminwa maila lwaku Atadi, kujwe lyamulonga wa Jolodani, bakalila akoomoka kapati, aawa Josefa wakabusya dilwe lya wisi kwamazuba aali ciloba. 
Basicisi, Bakenani nibakamvwa kulila ooku ku Atadi bakati, “Ooku nkulila kupati kwa Baijipiti.” Aaka nkakaambo busena oobu ncibwakaitwa kuti Abela-mizilaimu. Buli kujwe lya Jolodani.
Nkaako bana ba Jakobo bakacitila wisi mbubonya mbuli mbwaakabalailila. 
Bakamubweza akumutola ku Kenani, akuyoomuzikka mumpangala yamumuunda wa Makipela, kujwe lya Mamule, eeyo mpangala njaakaula Abulahamu antoomwe amuunda kuzwa kuli Efuloni Muhiti, kuti ibe namaumbwe. 
Amane buyo kuzikka wisi, Josefa wakajokela ku Ijipiti antoomwe abanabokwabo alimwi abantu boonse bakamusindikilide kudilwe.
Musule akufwa kwawisi, banabokwabo Josefa bakalyaambauzya kuti, “Ambweni Josefa ucitusulaikide, alimwi ambweni inga ulayanda kuti atuboozezye bubi mbutwakamucitila.” 
Nkabela bakatumina mulomo kuli Josefa wakuti, “Uso katanafwa wakatulailila 
kuti tukwaambile kuti, ‘Ndakomba akaka, ubalekelele bapati bako mulandu wacibi eeco ncibakakucitila.’ Akaka twakomba swebo tobazike ba Leza wauso kuti utulekelele bubi mbotwakakucitila.” Nkabela Josefa wakatalika kulila nibakamwaambila boobu.
Mpoonya balo banabokwabo lwabo beni bakaza kulinguwe akuzoovuntama kumbele lyakwe, bakati, “Bona, twalibikka kunsi lyako, akuba bazike bako.” 
Pele Josefa wakabaambila kuti, “Mutayoowi pe, sena mebo ndakonzya kulibikka mubusena bwa Leza? 
Nywebo mwakali kuyanda kundicita cibi, pele Leza wakasandula cibi canu kuti cibe cibotu, kutegwa buumi bwabantu banji bufutulwe, mbubonya mbuli mbomubwene sunu. 
Nkaako mutayoowi pe, ndiyoomubamba nywebo abana banu boonse.” Mbombuboobu mbwaakabayumya-yumya amajwi aalubomba aayo akakkazika myoyo yabo!
Lino Josefa wakalikkede mu Ijipiti abamukwasyi wawisi, wakali aamyaka iili mwaanda akkumi lyomwe. 
