 Hakuputuka Kalunga atangile melu namavu.
Hamavu hapwile hapimbi, hapwile hamokomoko, kaha helu lyakajinga hapwile milima. Kaha Xipilitu yaKalunga apwile nakutengenya helu lyameya.
 Kalunga ambile ngwenyi, Kupwenga kumunyika, kaha kumunyi­ka kucapwilenga.
Kalunga amwene kumunyika ngwe­nyi, cinawahe, kaha Kalunga ahandunwine kumunyika namilima.
Kumunyika Kalunga acilukile ngwenyi, Musana, kaha milima ayilukile ngwenyi, Ufuku. Kwapwile cingoloxi, kaha kwapwile cimene, likumbi limwe.
Kalunga ambile ngwenyi, Mu­kaci kameya mupwenga utangatanga, uhandunune meya nameya.
Kalunga atengele utangatanga, anandunwine meya apwile muxi yautangatanga nameya apwile helu lyautangatanga, kaha capwile ngoco.
Utangatanga Kalunga aulukile ngwenyi, Lilu. Kwapwile cingoloxi, kaha kwapwile cimene, likumbi lyamucivali.
Kalunga ambile ngwenyi, Meya ali muxi yalilu azavukile kumwe, kaha tunda yisoloke. Kaha capwile ngoco.
Tunda Kalunga ayilukile ngwe­nyi, Mavu. Kaha kuzavuka cameya acilukile ngwenyi, Tulungalwiji. Ka­ha Kalunga acimwene ngwenyi, ci­nawahe.
Kalunga ambile ngwenyi, Ha­mavu hasoke mwila, navyuma vyakwima jimbuto vituta, namitondo yakwima mihako mwaya miyaci yayo, muyikiko muli jimbuto jayo hamavu. Kaha capwile ngoco.
Hamavu hasokele mwila navyu­ma vyakwima jimbuto vituta mwaya miyaci yavyo, namitondo yakwima mihako muyikiko muli jimbuto jayo mwaya miyaci yayo. Kaha Kalunga acimwene ngwenyi, cinawahe.
Kwapwile cingoloxi, kaha kwa­pwile cimene, likumbi lyamucitatu.
Kalunga ambile ngwenyi, Hautangatanga walilu hapwenga vyakumunyika vihandunune musana naufuku, vipwenga vinjikizo, vilwezenga jingonde namakumbi namyaka.
Vipwenga vyakumunyika hautangatanga walilu, vimunyikenga hamavu. Kaha capwile ngoco.
Kalunga atangile vyakumunyika vyavinene vivali, eci cakumunyika cacinene cikuma kupwa nawata wamusana, eci cakumunyika cacindende kupwa nawata waufuku. Avatangile vatanganyika nawa.
Kalunga avihakile hautangatanga walilu vimunyikenga hamavu,
vipwenga nawata wamusana nawaufuku, vihandununenga musana namilima. Kaha Kalunga acimwene ngwenyi, cinawahe.
Kwapwile cingoloxi, kaha kwa­pwile cimene, likumbi lyamuciwana.
Kalunga ambile ngwenyi, Mumeya muyonge mayongomena avakweci myono yakuyoya, kaha tujila vatukenga helu lyamavu hautanga­tanga walilu.
Kalunga atangile tunyama vamukalungalwiji vavanene navakweci myono yakuyoya vakutambuka vo­sena, vayongelemo mumeya mwaya miyaci yavo, natujila vosena vakweci mavava mwaya miyaci yavo. Kaha Kalunga acimwene ngwenyi, cina­wahe.
Kalunga avakiswile, avambile ngwenyi, Kasemenunga, mukavule cikuma, mukasulise meya amutulungalwiji, kaha tujila nawa vakavule cikuma hamavu.
Kwapwile cingoloxi, kaha kwa­pwile cimene, likumbi lyamucitanu.
Kalunga ambile ngwenyi, Ha­mavu halovoke vakweci myono ya­kuyoya mwaya miyaci yavo, navimuna, navaka-kuhalala hamavu, na­tunyama vahamavu mwaya miyaci yavo. Kaha capwile ngoco.
Kalunga atengele tunyama vaha­mavu mwaya miyaci yavo, navimuna mwaya miyaci yavo, navaka-kuhalala hamavu vosena mwaya miyaci yavo. Kaha Kalunga acimwene ngwenyi, cinawahe.
Kalunga alyambile ngwenyi, Tu­tengenu mutu wakutambula kuli Etu, wakulifwana naYetu, vapwenga nawangana wavaixi vamukalungalwiji, natujila vamwilu, navimuna, naha-mavu hosena, navaka-kuhalala vaku­tambuka hamavu vosena.
Kalunga atangile mutu wakuta­mbula kuli Ikiye. Amutangile waku­tambula kuli Kalunga. Avatangile nalunga napwevo.
Kalunga avakiswile, kaha Kalu­nga avambile ngwenyi, Semenunga mukavule cikuma, mukasulise ha­mavu, mukawononone. Twamenunga nawangana wavaixi vamukalu­ngalwiji, natujila vamwilu, navaka-kuyoya vakutambuka hamavu vo­sena.
Kalunga avambile ngwenyi, Ta­lenu, ngunamihane vyuma vyakwima jimbuto vituta vyosenevi vili kwilu lyamavu kwosena, namitondo yosena yakwima mihako yamitondo yakwima jimbuto, navipwa vyakulya kuli enu.
Kaha kuli tunyama vahamavu vosena, nakuli tujila vahelu vosena, nakuli vaka-kuhalala hamavu vo­sena, vakweci myono yakuyoya, ngunavahane vyuma vyosena vituta kupwa kulya cavo. Kaha capwile ngoco.
Kalunga amwene vyuma vyosena vize atengele, kaha ngwenyi, Vinawahe cikuma. Kwapwile cingoloxi, kaha kwapwile cimene, likumbi lyamucitanu nalimwe.
Ngoco melu namavu vavimanyixile, naliyongomena lyavyo lyosena.
 Halikumbi lyamucitanu naavali Kalunga amanyixile milimo yenyi yosena atengele, kaha halikumbi lyamucitanu naavali anokele kumi­limo yenyi yosena atengele.
Kalunga akiswile likumbi lyamu­citanu naavali, alijilikile, mwomwo halikiko anokele kumilimo yenyi yo­sena atangile Kalunga nakutenga, xikaho.
Ou ukiko mujimbu wakuputuka camelu namavu haze avitangile, ha­likumbi lize atangile Yehova Ka­lunga mavu nalilu.
Kaha haze hamavu hapwile kanda hatwame ciputa cakucipapa cimwe, kanda kusoke cuma cakucipapa cimwe cituta, mwomwo haze kanda Yehova Kalunga anokese vula ha­mavu, kaha kakwapwile mutu alimine hamavuko.
Oloze hamavu hapwile nakukatuka mbundu nakuzovesa kwilu lya­mavu kwosena.
Yehova Kalunga atengele mutu nalukungu lwahamavu, ahwiminyinyine kuhwima cakuyoya mumazulu enyi, kaha mutu hyapwile ukweci mwono wakuyoya.
Yehova Kalunga atumbile milemba muEtene, kutala kumusamuko, atwamixile mutu uze atengele kuze.
Kaha kumavu Yehova Kalunga asokeseleko mitondo yosena yinawahe kutala, nakuwaha kulya, namutondo wakuyoya nawa mukaci kamilemba, namutondo wakutacikijila kuwaha nakupihya.
KuEtene kwafumine kalwiji wakutwala meya kumilemba. Kufuma kuze alihandunukile kupwa tulwiji vawana.
Lijina lyayou watete ikiye Pixone, ou ikiye uze wakujinguluka kulifuci lyaHavila lyosena, kuze kwatwama ulu.
Ulu walifuci lize wamwaza, kuli nawa ndelyume namalolwa ajinyixe.
Lijina lyakalwiji wamucivali ikiye Ngihone, ou ikiye uze wakujinguluka kulifuci lyaKuxe lyosena.
Lijina lyakalwiji wamucitatu ikiye Hitekele, ou ikiye uze wakuhicila kumusamuko kuAsulya. Kalwiji wamuciwana ikiye Yufwalate.
Yehova Kalunga amutwalile mu­tu, amutwamixile mumilemba yaEtene mangana ayilimenga ayilamenga.
Yehova Kalunga amulwezele mutu ngwenyi, Kumitondo yoseneyi yili mumilemba nauhasa kulyangako tuhu.
Oloze kumutondo wakutacikijila kuwaha nakupihya kanda ukalya­koko, mwomwo halikumbi lize naukalyako naukafwa cakufwa.
Yehova Kalunga alyambile ngwe­nyi, Kacawahile lunga kutwama uka wenyiko. Nangumutengela mukakumukafwa wakulisoka nenyi.
Kaha namavu Yehova Kalunga atengele tunyama vahamavu vosena natujila vahelu vosena, avatwalile kuli uze lunga atacikize mumwavaluka ngacilihi. Kaha mwexomwo alukile lunga vakweci myono ya­kuyoya vosena, mukiko vene mwapwile majinavo.
Uze lunga avavulukile vimuna vosena majina, natujila vahelu vo­sena, natunyama vamuvipapa vo­sena. Oloze uze lunga kawanyineko muka-kumukafwa wakulisoka nenyiko.
Yehova Kalunga amusavalikile lunga tulo twatuvulu, kaha ayile mutulo. Amufumixile lupaci lwenyi lumwe nakuwanyisamo ceka nyama omu lwapwile.
Kaha lupaci luze amufumixile lunga, Yehova Kalunga alutengele pwevo, nakumuneha kuli lunga.
Uze lunga ambile ngwenyi, Ou napu jino cifuhwa cakuvifuhwa vyami, nyama yakunyama yami. Navamuvulukanga ngwavo, Pwevo, mwomwo vanamufumisa muli lunga, xikaho.
 Xikaho lunga mwaseza ise nanaye nakulipanjika napwevo lyenyi, kaha hinavapwa mujimba umwe.
Jino vosena vavali vapwile usele­sele, nalunga napwevo lyenyi, kavevwile sonyiko.
Jino linoka alungulukile kuha­mbakana tunyama vamuvipapa vosena vaze atengele Yehova Kalu­nga. Ikiye amwihwile pwevo ngwenyi, Kumana, Kalunga nambe ngwe­nyi, Kanda mukalya kumitondo yoseneyi yili mumilembako?
Pwevo ambile kuli linoka ngwenyi, Kumihako yamitondo yili mumile­mba tunahase kulyako.
Oloze kumihako yamutondo uze uli mukaci kamilemba Kalunga na­mbe ngwenyi, Kanda mukalyakoko, cipwe kukwatako, kucina namufwa.
 Linoka ambile kuli pwevo ngwe­nyi, Kufwa kamwexi kufwako.
Mwomwo Kalunga natacikiza ngwenyi, halikumbi lize namukalyako, meso enu hinawatona, kaha namupwa nge mutulunga, hakutacikiza kuwaha nakupihya.
Uze pwevo hakumona ngwenyi, mutondo unawahe kulya, ngwenyi, kuutala nameso wamwaza, ngwenyi, ukiko mutondo mwevwila mutu cipepa mwomwo wakuhana mangana, aheleleko kumihako yawo, alile, ahanyine nawa kuli lunga lyenyi apwile nenyi, kaha lunga alile.
Kaha meso avosena vavali ato­nene, valitacikijile ngwavo, Tuli use­lesele. Kaha vatongele mafo amikuyu nakulitongela mapepo mangana vavwale.
Jino vevwile lizu lyaYehova Kalu­nga ali nakutambuka mumilemba hakuunda calikumbi. Kaha uze lunga napwevo lyenyi vamuswamine Ye­hova Kalunga kumitondo yapwile mumilemba.
Yehova Kalunga amusanyikile lu­nga, amwihwile ngwenyi, Uli ku­lihi?
Etavile ngwenyi, Ngwevwanga lizu lyove mumilemba, kaha ngwe­vwanga woma mwomwo nguli usele­sele, xikaho ngwaswamanga.
Amwihwile ngwenyi, Nyi iyaze nakulweze ngwenyi, uli uselesele? Unali lyehi, tahi, kumutondo uze ngwakulwezele ngwami, Kanda uka­lyakoko?
Uze lunga amwambile ngwenyi, Ou pwevo wanguhanyine kupwa nenyi, ikiye nanguhane mihako ya­kumutondo, kaha ngunali.
Yehova Kalunga amwihwile pwevo ngwenyi, Eyi unalingi ika? Pwevo amwambile ngwenyi, Linoka anguhungumwisanga, kaha ngunali.
Yehova Kalunga ambile kuli linoka ngwenyi, Mwomwo unalingi cumeci, xikaho naupwanga uwakwangula kuhamoakana vimuna vosena natunyama vamuvipapa vosena. Nautambukilanga hajimo lyove, ka­ha naulyanga lukungu hamakumbi osena nauyoya.
Nanguhaka kole nawa mukaci kenu napwevo, namukaci katanga yove natanga yenyi. Muka-tanga yenyi mwakacika mutwe wove, kahove naukatota kukakukunya kenyi.
Ambile kuli pwevo nawa ngwe­nyi, Luyando lwove nakwimita cove nangukavivulisa cikuma. Naukasema vana naluyando, naujikanga mucima wove kuli lunga lyove, kaha ikiye mwapwa mwata wove.
Ambile kuli Alama ngwenyi, Mwomwove unevwilila mulizu lya-pwevo lyove nakulya kumutondo kana ngwakulwezele ngwami, Ka­nda ukalyakoko, xikaho mavu nawapwanga akwangula hali ove. Naulyangako naluyando hamaku­mbi osena nauyoya.
Nahakusokelanga mingonga namituvapoko, kaha naulyanga vyuma vyakusoka hamavu vituta.
Naulyanga kulya cove namavule akumeso ove, palanga nomu nauka-lumuka ceka kupwa mavu, mwomwo kukiko vene ngwakulowele, mwo­mwo unapu ulukungu, kaha nauka-lumuka ceka kupwa lukungu.
Jino lunga alukile pwevo lyenyi lijina lyenyi ngwenyi, Eve, mwomwo ikiye naye yavaka-kuyoya vosena, xikaho.
Kaha Yehova Kalunga avalingilile Alama napwevo lyenyi kuvwala cavilambu, avavwikile.
Yehova Kalunga alyambile ngwe­nyi, Kumana, mutu nalingi jino kupwa nge mutwapwEtu nakutacikiza kuwaha nakupihya. Kaha jino, kucina mwakolola livoko lyenyi nakutambula nawa kumutondo wakuyoya, nakulya nakuyoya haya myaka yosena —
xikaho Yehova Kalunga amulo­wele mumilemba yaEtene, mangana alimenga hamavu aze vamufumixile.
Ngoco amuhangilemo mutu, ahakile vaKeluve kumusamuko kumilemba yaEtene, namulangi wapoko yamukwale yakujingwomwoka kwo­sena nakulama jila yakumutondo wakuyoya.
Jino uze lunga alimwene napwe­vo lyenyi Eve, kaha ikiye emicile lijimo, asemene Kena, ambile ngwe­nyi, Ngunakwate mwana walunga kuli Yehova.
Ceka nawa asemene songo yenyi Avele. Avele apwile muka-kufunga mikoko, oloze Kena apwile muka-kulima hamavu.
Jino omu mwahicile makumbi amavulu, Kena anehele jimbuto jakumavu, hiwana wakulemesa Ye­hova.
Kaha naAvele nawa anehele vatwatwa vakuutanga wenyi wavimuna vavandende, namaji avo. Yehova atalile kuli Avele nakuwana wenyi,
oloze katalile kuli Kena nakuwana wenyiko. Xikaho Kena evwile matoto cikuma, ahombele kumeso enyi zwe.
Yehova ambile kuli Kena ngwenyi, Ikaze uli namatoto? Kaha unahombela ika kumeso ove?
Kaci nge naulinga mwamwaza, kaha kavexi kukwitavilako numba? Kaci nge kawexi kulinga mwamwazako, xili yinautama kucikolo. Nayijika mucima wayo kuli ove, oloze ove uyononona.
Kaha amulwezele songo yenyi Avele. Kaha casolokele, omu vapwile mucipapa, Kena amukatukilile songo yenyi Avele nakumujiha.
Kaha Yehova amwihwile Kena ngwenyi, Songo yove Avele ali kulihi? Amwambile ngwenyi, Kangwatacikijileko. Ami ngumuka-ku-lama songo yami numba?
Yehova amwambile ngwenyi, Unalingi ika? Lizu lyamanyinga asongo yove lili nakutambakana kuli Ami oho ali hamavu.
Kaha jino ove unapu uwakwangula kumavu, akiko anasama mukanwa kawo nakutambula manyinga asongo yove kulivoko lyove.
Omu naulima hamavu, kawexi kukakulowela ceka ngolo jawoko. Naupwanga umuka-kucamangila, umuka-kukimbakimba hamavu.
Kena ambile kuli Yehova ngwe­nyi, Kunguzangamisa kana cinaha-mbakana cikuma, kangwexi kuhasa kucimbatako.
Kumana, likumbi lyalelo unangu-hange kwilu lyamavu, kaha navangusweka mangana meso ove ahone kungutala ceka, nangupwanga ngumuka-kucamangila, ngumuka-kukimbakimba hamavu, kaha nacika­soloka Wexowo mwakanguwana mwakangujiha.
Yehova amwambile ngwenyi, Xikaho Wexowo mwakajiha Kena, navakamutenda katanu nakavali. Yehova amutongwelele Kena katacikijilo, kucina mutu hakumuwana mwakamujiha.
Kena afumine kumeso aYehova, ayile nakutwama kulifuci lyaNote lili kumusamuko kuze kuhambakana kuEtene.
Kena alimwene napwevo lyenyi, kaha emicile lijimo, asemene Enoke. Kena atungile limbo, alukile limbo lize lijina lyamwanenyi walunga lya-Enoke.
Enoke asemene Itale. Itale ase­mene Mehujele. Mehujele asemene Metuxele. Metuxele asemene La­meke.
Lameke ambacile mapwevo va­vali, umwe lijina lyenyi apwile ikiye Ata, mukwavo lijina lyenyi apwile ikiye Zela.
Ata asemene Yavale. Ikiye ise yavaze vakutwama mujimbalaka, vaze vaheta vimuna.
Lijina lyandumbwenyi walunga apwile ikiye Yuvale. Ikiye ise yavaka-kwimba tulyalya najipanda vose­na.
Ou Zela, naikiye nawa asemene Tuvale-kena. Ikiye apwile fuli wakufula vikungo vyakutetesa vyaunengu vyosena navyevi vyafwelu. Kaha songo yaTuvale-kena wapwevo apwi­le ikiye Nama.
Jino Lameke ambile kuli ma­pwevo jenyi ngwenyi,
Kaci nge Kena navakamutenda atanu nakavali,
Alama alimwene ceka napwevo lyenyi, kaha ikiye asemene mwanenyi walunga, amulukile lijina lyenyi ngwenyi, Sete. Ambile ngwenyi, Mwomwo Kalunga nangutongwela mwana weka wakuxisa muli Avele, mwomwo Kena amujihile.
Kaha naSete nawa asemene mwa­na walunga, amulukile lijina lyenyi ngwenyi, Enoxe. Hahaze vene vatu vaputukile kusanyika Yehova halijina lyenyi.
Ou ukiko mukanda wakusemu-mwina caAlama. Halikumbi lize atangile Kalunga mutu, amutangile wakulifwana naKalunga.
 Avatangile lunga napwevo, avakiswile, avalukile lijina lyavo ngwe­nyi, Alama, halikumbi lize avatangile.
Jino Alama ayoyele myaka liku­lukaji namakumi atatu, numba aseme mwana wakulifwana nenyi, wakuta­mbula kuli ikiye, kaha amulukile lijina lyenyi ngwenyi, Sete.
Jino omu alingile hanaseme lyehi Sete, makumbi aAlama akwavo ahe­tele mumyaka makulukaji atanu naatatu, kaha asemene vana vama­lunga navava vamapwevo.
Ngoco makumbi osenaze ayoyele Alama ahetele mumyaka makulukaji atanu naawana namyaka makumi atatu, kaha afwile.
Sete ayoyele myaka likulukaji na­myaka yitanu, numba aseme Enoxe.
Jino omu alingile hanaseme lyehi Enoxe, Sete ayoyele myaka yikwavo makulukaji atanu naatatu namyaka yitanu nayivali, kaha asemene vana vamalunga navava vamapwevo.
Ngoco makumbi aSete osena ahe­tele mumyaka makulukaji atanu naawana namyaka likumi nayivali, kaha afwile.
Enoxe ayoyele myaka makumi atanu naawana, numba aseme Kenane.
Jino omu alingile hanaseme lyehi Kenane, Enoxe ayoyele myaka yikwavo makulukaji atanu naatatu namyaka likumi nayitanu, kaha ase­mene vana vamalunga navava va­mapwevo.
N goco makumbi aEnoxe osena ahetele mumyaka makulukaji atanu naawana namyaka yitanu, kaha afwile.
Kenane ayoyele myaka makumi atanu naavali, numba aseme Mahalalele.
Jino omu alingile hanaseme lyehi Mahalalele, Kenane ayoyele myaka yikwavo makulukaji atanu naatatu namakumi awana, kaha asemene vana vamalunga navava vamapwevo.
Ngoco makumbi aKenane osena ahetele mumyaka makulukaji atanu naawana namyaka likumi, kaha afwile.
Mahalalele ayoyele myaka ma­kumi atanu nalimwe namyaka yita­nu, numba aseme Yalete.
Jino omu alingile hanaseme lyehi Yalete, Mahalalele ayoyele myaka yikwavo makulukaji atanu naatatu namakumi atatu, kaha asemene vana vamalunga navava vamapwevo.
Ngoco makumbi aMahalalele osena ahetele mumyaka makulukaji atanu naatatu namakumi atanu na­awana namyaka yitanu, kaha afwile.
Yalete ayoyele myaka likulukaji namakumi atanu nalimwe namyaka yivali, numba aseme Enoke.
Jino omu alingile hanaseme lyehi Enoke, Yalete ayoyele myaka yi­kwavo makulukaji atanu naatatu, kaha asemene vana vamalunga na­vava vamapwevo.
Ngoco makumbi aYalete osena ahetele mumyaka makulukaji atanu naawana namakumi atanu nalimwe namyaka yivali, kaha afwile.
Enoke ayoyele myaka makumi atanu nalimwe namyaka yitanu, nu­mba aseme Metusela.
Jino omu alingile hanaseme lyehi Metusela, Enoke atambukilenga na­Kalunga myaka makulukaji atatu, kaha asemene vana vamalunga na­vava vamapwevo.
Ngoco makumbi aEnoke osena ahetele mumyaka makulukaji atatu namakumi atanu nalimwe namyaka yitanu.
Enoke atambukilenga naKalu­nga, kaha ikiye hipimbi, mwomwo Kalunga amutambwile, xikaho.
Metusela ayoyele myaka liku­lukaji namakumi atanu naatatu na­myaka yitanu nayivali, numba ase­me Lameke.
Jino omu alingile hanaseme lyehi Lameke, Metusela ayoyele myaka yikwavo makulukaji atanu naavali namakumi atanu naatatu namyaka yivali, kaha asemene vana vamalunga navava vamapwevo.
Ngoco makumbi aMetusela osena ahetele mumyaka makulukaji atanu naawana namakumi atanu nalimwe namyaka yitanu nayiwana, kaha afwile.
Lameke ayoyele myaka likulu­kaji namakumi atanu naatatu na­myaka yivali, numba aseme mwana walunga.
Amulukile lijina lyenyi ngwenyi, Nowa, ngwenyi, You vene mwaka-tuvendejeka kumilimo yetu nakuku-kilikita camavoko etu mwomwo hamavu vangwile kuli Yehova.
Jino omu alingile hanaseme lyehi Nowa, Lameke ayoyele myaka yikwavo makulukaji atanu namakumi atanu naawana namyaka yitanu, kaha asemene vana vamalunga na­vava vamapwevo.
Ngoco makumbi aLameke osena ahetele mumyaka makulukaji atanu naavali namakumi atanu naavali namyaka yitanu nayivali, kaha afwile.
Nowa apwile namyaka maku­lukaji atanu, kaha Nowa asemene Xeme, naHame, naYafwete.
Jino casolokele, omu vaputukile vatu kuvula kwilu lyamavu, omu vasemene vana vavo vamapwevo,
kaha vana vaKalunga hivamwene vana vavatu vamapwevo ngwavo, vanawahe, kaha vambacile mapwevo vosena vaze vasakwile.
Yehova ambile ngwenyi, Xipilitu yami kexi kuxinjila vatu haya myaka yosena ko, mwomwo vakivo vanapu vakweci mijimba yanyama. Oloze makumbi avo nawakaheta mumyaka likulukaji namakumi avali.
Makumbi aze hamavu hapwile vatu vakutaluka cikuma, nahakukumisa makumbi aze nawa, haze vengi­lile vana vaKalunga muli vana vavatu vamapwevo, kaha vasemene navo Vana, vakivo vapwile vindume vaze vapwileko kuxikulu, vatu vapuho.
Yehova amwene kupuya cavatu ngwenyi, cinatoho cikuma hamavu, ngwenyi, Kujina cavixinganyeka vyamicima yavo cosena cinapihi lika makumbi osena.
Yehova apihililile mwomwo ate­ngele vatu hamavu, kaha alinyengele mumucima wenyi.
Yehova alyambile ngwenyi, Nangunongesa vatu ngunatenge kwilu lyamavu, navatu natunyama, na­vaka-kuhalala, natujila vahelu, mwo­mwo ngunapihililomu ngwavatengele, xikaho.
Oloze Nowa awanyine likoji ku­meso aYehova.
Eci cikiko kusemunwina caNowa. Nowa apwile muka-kwoloka, ikiye wakulonga muli vaka-myaka yenyi. Nowa atambukilenga naKalunga.
Kaha Nowa asemene vana vama­lunga vatatu, ou Xeme, ou Hame, ou Yafwete.
Hamavu hapihile kumeso aKalunga, hamavu hosena hapwile ulyanyi lika.
Kalunga amwene hamavu, kaha kumana, hanapihi, mwomwo vatu vosena vapihixile jila yavo hamavu.
Kaha Kalunga ambile kuli Nowa ngwenyi, Ngunajinyi kuvalalisa vatu vosena, mwomwo hali vakivo ha­mavu hosena hali ulyanyi lika, kaha tala, nangukavanongesa namavu ha­mwe.
Lipacile wato wamungofwele. Kavatulemo mazuvo muwato, kaha ukaujika naukokotwa namutulo yawo nakusali yawo.
Ukaupata ngana. Kusuhwa cawo cikahete mujikuvite makulukaji atatu, kutohwa cawo jikuvite maku­mi atanu, kusuhwa cawo helu jiku­vite makumi atatu.
Ukasonga njanena muwato, ukayilinge yakweseka mukuvite yimwe kutala kwilu, kaha cikolo cawato ukacihaka kuluhaci lwawo. Kaulinge najizuvo kumavu, najizuvo hakaci, najizuvo helu.
KahAmi, tala, Ami nangukatuma livaji lyameya hamavu nakunongesa vakweci mijimba vosena muli kuhwima cakuyoya muxi ya­lilu, vosena vali hamavu navakafwa.
Oloze nanguzamisa luxiko lwami nayove, kaha naukengila muwato, nayove, navana vove vamalunga, napwevo lyove, namapwevo javana vove nayove hamwe.
Kaha kuli vaka-kuyoya vosena vakweci mijimba vosena ukaneha vavali kumuyaci vavali kumuyaci muwato, ukavalame vavatonyi na­yove hamwe. Vakapwe cilunga naci­pwevo, cilunga nacipwevo.
Natujila nawa kumiyaci yavo, navimuna kumiyaci yavo, navaka-kuhalala hamavu vosena kumiyaci yavo, kumuyaci vavali kumuyaci vavali vakeze kuli ove ukavalame vavatonyi.
Kalitalile nawa vyakulya vyosenovyo veji kulyanga, ukalikungulwilevyo, kaha navikapwa kulya kuli ove nakuli vakivo.
Mukiko vene mwalingile Nowa, nge kutesa namwosenomwo vamu­lwezele kuli Kalunga, ngoco mwali­ngile.
Yehova ambile kuli Nowa ngwe­nyi, Twayenu mwingile muwato, nayove navaze vakuzuvo yove vo­sena, mwomwo ngunakumono ove ngwami, umuka-kwoloka kumeso ami muli vaka-myaka yino.
Kuli tunyama vosenava vatoma ulitalila vatanu navavali vatanu na­vavali, nacilunga nacipwevo nacilu­nga nacipwevo. Kaha kuli tunyama vavapi nawa vavali vavali, nacilunga nacipwevo nacilunga nacipwevo.
Nakuli tujila vahelu nawa, vatanu navavali vatanu navavali, nacilunga nacipwevo nacilunga nacipwevo, ukalame mbuto yavo yayitonyi kwilu lyamavu kwosena.
Mwomwo kunasale makumbi ata­nu naavali, numba ngunokese vula hamavu makumbi makumi awana namusana naufuku, kaha vaka-kuyoya vosenava ngunatenge nangu-vanongesa kwilu lyamavu.
 Kaha Nowa alingile nge kutesa namwosenomwo vamulwezele kuli Yehova.
Nowa apwile namyaka makulu­kaji atanu nalimwe haze lyejile li­vaji lyameya hamavu.
Kaha Nowa engilile muwato, na­vana venyi vamalunga, napwevo lyenyi, namapwevo javana venyi nenyi hamwe, kucina meya alivaji.
Kuli tunyama vatoma, nakuli tu­nyama vavapi, nakuli tujila, nakuli vaka-kuhalala hamavu vosena,
kwengilile vavali vavali muwato muli Nowa, nacilunga nacipwevo nacilunga nacipwevo, nge kutesa nomwo vamulwezele Nowa kuli Ka­lunga.
Kaha casolokele, omu mwahicile makumbi aze atanu naavali, meya alivaji ejile hamavu.
Hamwaka uze ahetele Nowa mumyaka makulukaji atanu nali­mwe, hakakweji wamucivali, haliku­mbi lyakakweji lyakuheta mulikumi naatanu naavali, halikumbi lize vene tuselwoke vamukajinga kakanene vo­sena vapazukile, kaha jinjanena jamwilu jasokolokele.
Kaha vula yapwilenga nakunoka hamavu makumbi makumi awana namusana naufuku.
Halikumbi lyolyo limwe vene Nowa naXeme naHame naYafwete, vana vaNowa, napwevo lyaNowa, namapwevo javana venyi vatatu na­vo hamwe, vengilile muwato,
navakivo, natunyama vosena ku­miyaci yavo, navimuna vosena kumi­yaci yavo, navaka-kuhalala vakuta­mbuka hamavu vosena kumiyaci yavo, natujila vosena kumiyaci ya­vo, tujila vosena vene vamiyaci yo­sena.
Vengilile muwato muli Nowa, vavali navavali kuli vakweci miji­mba vosena muli kuhwima cakuyoya.
Vaze vengililemo vengilile nacilu­nga nacipwevo nacilunga nacipwevo kuli vakweci mijimba vosena, nge muze vamulwezele kuli Kalunga. Kaha Yehova amusokelelelemo.
Jino livaji lyapwile makumbi makumi awana hamavu. Meya avulile nakuzundula wato, kaha wazundukile helu lyamavu.
Meya alitulileho nakuvula ci­kuma hamavu, kaha wato watambukile helu lyameya.
Meya alitulileho cikumakuma ha­mavu, kaha jipili jakunyunga josena japwile kuxi yalilu kwosena jajimi-nyine.
Meya alitulileho helu jikuvite likumi najitanu, kaha jipili jajimi-nyine.
Vakweci mijimba vosenovo vata-mbukilenga hamavu vatokele, natu­jila, navimuna, natunyama, navaka-kuhalala vakutambuka hamavu vo­sena, navatu vosena.
Vosenovo vapwile nakuhwima cakuyoya mumazulu avo, vosenovo vapwile kutunda yakuma vafwile.
Vaka-kuyoya vakwilu lyamavu vosena vavanongesele, navatu, navi­muna, navaka-kuhalala, natujila va­helu, kaha vavanongesele hamavu. Nowa kaha asalileho, navaze apwile navo nawa muwato.
Kaha meya alitulileho makumbi likulukaji namakumi atanu hama­vu.
Jino Kalunga anukile Nowa na­tunyama vosena navimuna vo­sena vaze apwile navo muwato. Kalunga ahuhwixile peho helu lya­mavu, kaha meya ahohonyokele.
Tuselwoke vamukajinga najinjanena jamwilu vavijikile, vula yaku-fuma mwilu yavatukile,
kaha meya apwile nakuya nakuho-honyoka hamavu. Ngoco hakuku-misa makumbi likulukaji namakumi atanu meya anyekumukile.
Kaha hakakweji wamucitanu na­vavali, halikumbi lyakakweji lyaku­heta mulikumi naatanu naavali, wato watwamine hajipili jaAlalate.
Kaha meya apwile nakuya nakunyekumuka palanga nakukakweji likumi. Hakakweji likumi, halikumbi lyakakweji lyatete, jisongo jajipili jalovokele.
Jino casolokele, omu mwahicile makumbi makumi awana, Nowa asokolwele njanena yawato uze apacile,
kaha alowele likololo, uze ayile nakuhitangana noku noku, palanga nahaze omine meya hamavu.
Kaha alowele katela akatale nu­mba nge meya anahohonyoka lyehi kwilu lyamavu.
Oloze uze katela kawanyine kwakuwilako, kaha akindulukile muli j ikiye muwato, mwomwo meya apwile kwilu lyamavu kwosena, xikaho. Nowa atandavikile livoko lyenyi nakumukwata, nakumwingisa muli ikiye muwato.
Aximbwile makumbi eka atanu naavali, kaha ceka nawa amulowele katela muwato.
Uze katela akindulukile kuli ikiye halikumbi lyacingoloxi, kaha kumana, kumuvumbo wenyi apwile nalifo lyakuhela kumulive. Ngoco Nowa atacikijile ngwenyi, meya anahohonyoka lyehi hamavu.
Aximbwile makumbi eka atanu naavali, hikumulovola katela, kaha kakindulukile ceka kuli ikiyeko.
Kaha casolokele, hamwaka wakuheta mumakulukaji atanu nalimwe namwaka umwe, hakakweji watete, halikumbi lyakakweji lyatete, meya omine hamavu. Nowa apandumwine cifwiko cawato naku­tala, amwene kwilu lyamavu kunomu lyehi.
Hakakweji wamucivali, haliku­mbi lyakakweji lyakuheta mumakumi avali namakumbi atanu naavali, mavu omine cau.
Kaha Kalunga ambile kuli Nowa ngwenyi,
Lovokenu muwato, nayove, napwevo lyove, navana vove vamalu­nga, namapwevo javana vove nayove hamwe.
Lovola vaka-kuyoya vosena uli navo nayove hamwe, vakweci miji­mba vosena, natujila, navimuna, navaka-kuhalala vakutambuka ha­mavu vosena, mangana vakaseme cikuma hamavu, vakasemunwine, vakavule cikuma hamavu.
Ngoco Nowa alovokele, navana venyi vamalunga, napwevo lyenyi, namapwevo javana venyi naikiye hamwe,
tunyama vosena, navaka-kuhalala vosena, natujila vosena, vexovo veji kutambukanga hamavu, kumiyaci yavo, valovokele muwato.
Nowa amutungilile Yehova lijiko lyakulumbila, kaha kuli tunyama vosena vatoma nakuli tujila vosena vatoma akwacile vamwe vakulumbila mawana akulumba halize lijiko lya­kulumbila.
 Yehova evwile livumba lyalupe-ngopengo lize, kaha Yehova alya­mbile mumucima wenyi ngwenyi, Kangwexi kukangula ceka mavu hali vatuko, mwomwo kujina camumicima yavatu cinapu cacipi kufumisa kuunyike wavo. Kaha kangwexi kukaveta ceka vaka-kuyoya vosena nge omu ngunalingi lyehiko.
Ximbu mavu kuwacili, namyaka yakukuva namyaka yakwaha, nacixika naliyena, namyaka yavula na­myaka yacixika, namusana naufuku, kavyexi kukakumako.
Jino Kalunga akiswile Nowa navana venyi vamalunga, ava­mbile ngwenyi, Semenunga mukavule cikuma, mukasulise hamavu.
Kaha tunyama vahamavu vosena natujila vahelu vosena navaka-kuhalala hamavu vosena navaixi vali mukalungalwiji vosena nava-mivwanga woma namuzuzu. Nguna-vecela mumavoko enu.
Vaka-kutambuka vakuyoya vose­na navapwanga kulya cenu, nge omu ngwamihana lyehi vyuma vituta, ngoco mungunamihane vyosena.
Oloze kanda mukalya nyama namwono wayo hamweko, akiko manyingayo.
Camwenemwene manyingenu amyono yenu nangukawehula. Na­ngukawehula kuli tunyama vosena nakuli vatu. Mwono wamutu nangukawihula kuli mutu himutu ndumbwenyi.
Wexowo mwakamwanga manyinga amutu, vakamwange manyingenyi kuli mutu, mwomwo Kalunga atengele mutu wakutambula kuli Ikiye, xikaho.
Kahenu, semenunga, mukavule, kayongenu hamavu, mukavulileho.
Kalunga ambile kuli Nowa na­kuli vana venyi vamalunga apwile navo ngwenyi,
KahAmi, talenu, Ami nanguzamisa luxiko lwami nayenu navaka-tanga yenu nawa vakumikava,
navaka-kuyoya vosenava muli navo, natujila navimuna natunyama vahamavu vosena nayenu hamwe, ava vakulovoka muwato, tunyama vahamavu vosena vene.
Nanguzamisa luxiko lwami nayenu, kaha kangwexi kukavanongesa ceka vaka-mijimba vosena nameya alivajiko, kakwexi kukapwa ceka livaji lyakunongesa hamavuko.
Kalunga avambile ngwenyi, Eci cikiko cinjikizo caluxiko elu ngunalixiki nayenu navakweci myono ya-kuyoya vosenava muli navo, navo-sena vaze navakasemuka haya myaka yosena.
Nanguhaka kongolo yami halivwi, kaha mwapwanga cinjikizo caluxiko elu ngunalixiki navaka-mavu.
Kaha nacikasoloka, cosena nangukahicisa livwi helu lyamavu, navakamona kongolo halivwi,
kaha nangukanuka luxiko lwami ngunalixiki nayenu navakweci myo­no yakuyoya vosena, kaha meya kawexi kukapwa ceka livaji nakuno-ngesa vakweci mijimba vosenako.
Kongolo mwakapwa halivwi, kahAmi nangukamutala, mangana ngwanuke luxiko lwahaya myaka yosena elu ngunalixiki Ami Kalunga navakweci myono yakuyoya vosena vakweci mijimba vosena vali hamavu.
Kalunga ambile kuli Nowa ngwe­nyi, Eci cikiko cinjikizo caluxiko elu ngunalixiki navakweci mijimba vo­sena vali hamavu.
Vana vaNowa vamalunga, vaze valovokele muwato, vapwile vakivo Xeme naHame naYafwete. Hame ikiye ise yaKanane.
Ava vatatu vapwile vana va­Nowa, kaha vana vavakivo hivalimwangile kumavu kwosena.
Jino Nowa aputukile kupwa njimi, ngoco atumbile wande wamivinyo.
Anwine vinyo, apendele, kaha alizulile mumbalaka yenyi.
Hame, ise yaKanane, amumwene ise uselesele, kaha avalwezele vandumbwenyi vavali vapwile kuweluka.
Xeme naYafwete vakwacile lihina, valihakile havifwiji vyavo nakutambuka futanyima nakuwuva sevo apwile uselesele. Oloze meso avo atalile kweka, kavamwene sevo useleseleko.
Kaha Nowa atonene kuvinyo vyenyi, atacikijile oco vamulingile kuli mwanenyi wapindakaci.
Ambile ngwenyi,
Ambile nawa ngwenyi,
Kalunga akatohwese Yafwete, Akatwamenga mujimbalaka ja-Xeme,
Jino omu lyalingile livaji linahici lyehi, Nowa ayoyele myaka yikwavo makulukaji atatu namakumi atanu.
Kaha makumbi aNowa osena ahetele mumyaka makulukaji atanu naawana namyaka makumi atanu, kaha afwile.
Jino eci cikiko kusemunwina cavana vaNowa, Xeme na­Hame naYafwete. Kuli vakivo kwa-semukile vana vamalunga omu lyapwile livaji linahici lyehi.
Vana vaYafwete vamalunga ava, ou Ngomele, ou Mangonge, ou Matai, ou Yavane, ou Tuvale, ou Me-xeke, ou Cilase.
Vana vaNgomele vamalunga ava, ou Axekenaze, ou Lifwate, ou Tongalama.
Vana vaYavane vamalunga ava, ou Elixa, ou Talaxixi, ou Kicime, ou Ndotanyime.
Tunda yavaka-mafuci valipangilileyo kuli ava kumafuci avo, ava nalilimi lyavo ava nalilimi lyavo, mwaya jitanga javo, kumiyaci yavo.
Vana vaHame vamalunga ava, ou Kuxe, ou Mizelaime, ou Pute, ou Kanane.
Vana vaKuxe vamalunga ava, ou Seva, ou Havila, ou Savata, ou Lama, ou Savateka. Vana vaLama vama­lunga ava, ou Xeva, ou Ndetane.
Kuxe asemene Nyimelote. Ikiye aputukile kupwa cindume hamavu.
Ikiye apwile cindume caunyanga kumeso aYehova, xikaho veji kwambanga ngwavo, Nge Nyimelote, cindume caunyanga kumeso aYehova.
Kuputuka cawangana wenyi capwile kuMbavele, nakuEleke, nakuAkate, nakuKalane, mulifuci Xinale.
Afumine mulifuci lize, ayile ku-Asulya nakutunga Nyineve, naLehovote-ile, naKala,
naLesene hakaci kaNyineve na­Kala (likiko limbo lize lyalinene).
Kaha Mizelaime asemene vaLute, navaAname, navaLehave, navaNafutuhe,
navaPataluse, navaKasaluhe (kukiko kwafumine vaFwilixite), nava-Kafwatole.
Kanane asemene Xitone mwanenyi watwatwa, naHete,
navaYevuse, navaAmole, navaNgilingaxe,
navaHivi, navaAlake, navaXine,
navaAlavate, navaZemale, navaHamate, kaha kulutwe numba jita­nga javaKanane valimwange.
Ngiza yavaKanane yafumine ku-Xitone, nge nauya kuNgelale, nakutwala kuNgaza, nge nauya kuSotome naNgomola naAtama naZevo-wime, nakutwala kuLaxa.
Ava vakivo vana vaHame vama­lunga mwaya jitanga javo, mwaya malimi avo, kumafuci avo nakumiyaci yavo.
Nakuli Xeme nawa, sevo yavana vaEvele vosena, songo yaYafwete, kuli ikiye nawa kwasemukile vana.
Vana vaXeme vamalunga ava, ou Elame, ou Axule, ou Alafwakasate, ou Lute, ou Alame.
Vana vaAlame vamalunga ava, ou Uze, ou Hule, ou Ngetele, ou Maxe.
Alafwakasate asemene Xela, kaha Xela asemene Evele.
Kuli Evele kwasemukile vana vamalunga vavali, umwe lijina lyenyi apwile ikiye Pelenge, mwomwo hamakumbi enyi hahandunukile mavu, xikaho. Kaha lijina lyandumbwenyi apwile ikiye Yokotane.
Yokotane asemene Alamotate, naXelefwe, naHazalamavete, naYela,
naHatolame, naUzale, naNjikila,
naOvale, naAvimayele, naXeva,
naOfwile, naHavila, naYovave. Ava vosena vapwile vana vaYokotane vamalunga.
Kaha kuze vatwamine kufuma kuMexa, nge nauya kuSefwale, kupili yize yili kumusamuko.
Ava vakivo vana vaXeme vama­lunga, mwaya jitanga javo, mwaya malimi avo, kumafuci avo nakumiyaci yavo.
Eji jikiko jitanga javana va­Nowa, mwaya kusemunwina cavo, kumiyaci yavo, kaha kuli vakivo kwahandunukile miyaci yavatu omu lyalingile livaji linahici lyehi.
Jino vaka-mavu vosena va­pwile nalilimi limwe namazu amwe.
Kaha casolokele, omu vapwile nakutambuka kumusamuko, vawanyine cana mulifuci Xinale, vatwamine kuze.
Kaha valyambile ngwavo, Twatuyenu, tutengenu tumenga, tuvocenu vakwoca. Vapwile natumenga vakutenga nge malolwa, kaha vapwile namalova elava kuwatenga nge ndambo.
Valyambile ngwavo, Twatuyenu, tulitungilenu limbo, nakapoxi, songo yako yikahete nakwilu. Kaha tulivwasanenu lijina, kucina natukamwangala kwilu lyamavu kwosena.
Yehova afumine kwilu nakwiza nakutala limbo nakapoxi vapwile nakutunga vana vavatu.
Yehova alyambile ngwenyi, Tala, vatu vanapu vamwe, kaha vosena vali nalilimi limwe. Eci vene vanaputuka kulinga, kaha jino kavexi kukava-kanda cuma nacimwe pimbi navajina kulingako.
Twatuyenu, tusulukenu, tuluwa-nganyisenu lilimi lyavo, mangana mutu himutu ahone kwivwa lilimi lyamukwavo.
Ngoco Yehova avafumixile kuze nakuvamwanga kwilu lyamavu kwo­sena. Ngoco valitwaminyine kutunga limbo lize.
Xikaho valukile lijina lyalyo ngwa­vo, Mbavele, mwomwo Yehova aluwanganyixile lilimi lyavaka-mavu vosena kuze, kaha hakuvafumisa kuze Yehova avamwangile kwilu lya­mavu kwosena.
Eci cikiko kusemunwina caXeme. Xeme apwile nalikulukaji lyamyaka, numba aseme Alapakasate, omu mwalingile munahici lyehi myaka yivali kufumisa kulivaji.
Jino omu alingile hanaseme lyehi Alapakasate, Xeme ayoyele myaka yikwavo makulukaji atanu, kaha asemene vana vamalunga navava vamapwevo.
Alapakasate ayoyele myaka ma­kumi atatu namyaka yitanu, nu­mba aseme Xela.
Jino omu alingile hanaseme lyehi Xela, Alapakasate ayoyele myaka yikwavo makulukaji awana namyaka yitatu, kaha asemene vana vamalu­nga navava vamapwevo.
Xela ayoyele myaka makumi atatu, numba aseme Evele.
Jino omu alingile hanaseme lyehi Evele, Xela ayoyele myaka yikwavo makulukaji awana namyaka yitatu, kaha asemene vana vamalunga na­vava vamapwevo.
Evele ayoyele myaka makumi atatu namyaka yiwana, numba ase­me Pelenge.
Jino omu alingile hanaseme lyehi Pelenge, Evele ayoyele myaka yi­kwavo makulukaji awana namakumi atatu, kaha asemene vana vamalunga navava vamapwevo.
Pelenge ayoyele myaka maku­mi atatu, numba aseme Leu.
Jino omu alingile hanaseme lyehi Leu, Pelenge ayoyele myaka yikwavo makulukaji avali namyaka yitanu nayiwana, kaha asemene vana va­malunga navava vamapwevo.
Leu ayoyele myaka makumi atatu namyaka yivali, numba aseme Sehinge.
Jino omu alingile hanaseme lyehi Selunge, Leu ayoyele myaka yikwavo makulukaji avali namyaka yitanu nayivali, kaha asemene vana vama­lunga navava vamapwevo.
Selunge ayoyele myaka makumi atatu, numba aseme Nahole.
Jino omu alingile hanaseme lyehi Nahole, Selunge ayoyele myaka yi­kwavo makulukaji avali, kaha ase­mene vana vamalunga navava va­mapwevo.
Nahole ayoyele myaka makumi avali namyaka yitanu nayiwana, nu­mba aseme Tela.
Jino omu alingile hanaseme lyehi Tela, Nahole ayoyele myaka yikwavo likulukaji nalikumi namyaka yitanu nayiwana, kaha asemene vana vama­lunga navava vamapwevo.
Tela ayoyele myaka makumi atanu naavali, numba aseme Apalama, naNahole, naHalane.
Eci cikiko kusemunwina caTela. Tela asemene Apalama, naNahole, naHalane, kaha Halane asemene Lote.
Halane alivangile kufwa Ximbu apwile ise Tela kanda afwe, mulifuci lize vasemukilile, muUle, mulifuci lyavaKalateya.
Apalama naNahole vambacile mapwevo javo. Lijina lyapwevo lyaApalama apwile ikiye Salai. Lijina lyapwevo lyaNahole apwile ikiye Milika, mwanaHalane, ou Halane ise yaMilika namukwavo Ixika.
Oloze Salai apwile mumba, hapwile namwanako.
Kaha Tela ayile namwanenyi Apalama, naLote mwanaHalane, muzukulyenyi, nanayewenu Salai, pwevo lyamwanenyi Apalama. Vakatukile kuUle kulifuci lyavaKala­teya, mangana vakaye kulifuci lyaKanane. Vahetele kuHalane, kaha vatwamine kuze.
Makumbi aTela ahetele mumya­ka makulukaji avali namyaka yitanu, kaha Tela afwile kuHalane.
Jino Yehova ambile kuli Apalama ngwenyi, Fuma ku­lifuci lyove nakuli vausoko wove nakuzuvo yaiso, uyenga kulifuci li­ze nangukakulweza.
Nangukakulingisa kupwa umuyaci waunene, nangukakuwahisa, nakufumakanyisa lijina lyove, kahove upwenga umuka-kuwahisa vakwenu.
Nangukakisula vaze navakakukis-ulove, kahou mwakakwangulove nangukamwangula. Kaha muli ove vaka-jitanga jahamavu vosena navakamona kutokwa.
Ngoco Apalama akatukile, nge omu vamulwezele kuli Yehova, kaha ayile naLote. Apalama apwile na­myaka makumi atanu naavali na­myaka yitanu haze akatukile ku­Halane.
Apalama ayile napwevo lyenyi Salai, naLote mwanayayenyi walu­nga, navikumba vyavo vyosena vize vahetele, navatu vosena vaze vahetele kuHalane. Vakatukile vaye kulifuci lyaKanane, kaha vahetele kulifuci lyaKanane.
Apalama ahicile mulifuci palanga nakuXekeme, kuze kumutelevinde uze uli kuMole. VaKanane vapwile makumbi aze mulifuci.
Yehova alisolwele kuli Apalama nakumwamba ngwenyi, Lifuci lino nangukalihana kutanga yove. Kaha kuze Apalama amutungilileko Ye­hova lijiko lyakulumbila, Uze alisolwele kuli ikiye.
Alukile kuze, ayile kupili yize yili kumusamuko, kuhambakana Mbetele, kaha atungile mbalaka yenyi kuze, naMbetele kumuyakumbi, naAi kumwizakumbi. Kaha kuze amutungilileko Yehova lijiko lyakulu­mbila, asanyikile Yehova halijina lyenyi.
Apalama atambukilenga, cayanga lika nakutwala kuSulo.
Jino kulifuci lize kwaholokele zala yakalombolombo, kaha Apala­ma ayile kuEjipitu nakuzuzumana kuze, mwomwo zala yakalombolombo yize yapwile yayinene mulifuci lize, xikaho.
Kaha casolokele, omu alingile hanahete lyehi kwakamwihi numbengile muEjipitu, ambile kuli pwevo lyenyi Salai ngwenyi, Tala jino, ngunatacikiza ngwami, ove kukutala kumeso upwevo wamwaza.
Kaha nacikasoloka, omu navakakumona vaEjipitu, navakalyamba ngwavo, Ou pwevo lyenyi. Kaha navakangujihami, oloze navakakulamove umutonyi.
Ngunasakwila mwane, ukamba ngwove, Ngundumbwenyi, manganami ngukamone kuwaha hali ove.
Kaha casolokele, omu ahetele Apalama muEjipitu, vaEjipitu vamwene pwevo lyenyi ngwavo, wa­mwaza cikuma.
Vilolo jaFwalo vamumwene, vamusangejekele kuli Fwalo. Kaha vamwingixile pwevo muzuvo yaFwalo.
Fwalo amulingilile Apalama mwamwaza hali uze pwevo, kaha Apalama ahetele mikoko navangombe navimbulu vavikuji navandungo vamalunga navava vamapwevo navimbulu vavipwevo navangamela.
Oloze Yehova avijixile Fwalo misongo yayinene navaze vakuzuvo yenyi nawa, hali Salai pwevo lyaApalama.
Kaha Fwalo asanyikile Apalama, amwihwile ngwenyi, Eyi unangulingi ika? Ikaze wakanyinanga kungulweza? ngwove, Ikiye pwevo lyami.
Ikaze wambilanga ngwove, Ikiye ndumbwami? numba ngumutambule kupwa pwevo lyami. Xikaho jino, tala pwevo lyove, mutambule, muliyilenga kwenu.
Fwalo avahanyine vatu jenyi luximbi lwakumuvuluka, kaha vamukatwile, napwevo lyenyi navyosena vize ahetele.
Apalama afumine muEjipitu, naikiye napwevo lyenyi navize ahetele vyosena naLote nawa hamwe, nakuya kulifuci lyaKanane kuSulo.
Apalama apwile navikumba vyavivulu, navimuna napalata naulu.
Ayile nakunungwojoka kufuma kuSulo palanga nakuMbetele, kuze atungile mbalaka yenyi hakavanga, hakaci kaMbetele naAi,
kuze kwapwile lijiko lyakulumbila lize atungile hakutetekela. Apalama asanyikile Yehova halijina lyenyi kuze.
NaLote nawa, ou ayilenga naApalama, apwile namautanga avimuna vavandende nawawa avangombe, najimbalaka.
Kaha lifuci kalyavahaxile numba vatwame hamweko; Mwomwo vikumba vyavo vyavulile, ngoco kavahaxile kutwama hamweko.
Jino tufunga twavimuna jaApalama valizungile natufunga twavi­muna jaLote. VaKanane navaPeliji vatwaminenga makumbi aze muli­fuci.
Apalama ambile kuli Lote ngwe­nyi, Ngunakusakwilila mwane, ka­nda tulizunga nayoveko, cipwe tufunga twove natufunga twami kanda valizungako, mwomwo etu muusoke wetu.
Lifuci lyosena kalyexi kumeso oveko numba? Tulihandunune na­yove. Nge ove nausakula kumutamba wakulivoko lyacimoswe, kahami nanguya kumutamba wakulivoko lyacilyo. Mokomoko, nge ove nauya kumutamba wakulivoko lyacilyo, ka­hami nanguya kumutamba wakulivoko lyacimoswe.
Lote andwile meso enyi, amwene cana caYotau cosena, cikiko capwile nameya kanawa kwosena ximbu kwapwile kanda Yehova anongese Sotome naNgomola, nge milemba yaYehova, nge lifuci lyaEjipitu, omu nauya kuZowale.
Ngoco Lote alisakwilile cana caYotau cosena. Lote ayile kumusa­muko, kaha valihandunwine.
Apalama atwaminenga mulifuci lyaKanane, kaha Lote atwaminenga mumembo akucana, nakunungwojola mbalaka yenyi palanga nakuSotome.
Jino vatu vakuSotome vapwile vaka-kuhuka, vapwile vaka-xili vakumuvulumuna Yehova cikuma.
Jino omu alingile Lote hanalihandununa lyehi naApalama, Ye­hova ambile kuli Apalama ngwenyi, Andula meso ove utale kufumisoku unemana, utale kunote, nakusulo, nakumusamuko, nakumulauko,
mwomwo lifuci lyoseneli uli na­kutala nangukalihana kuli ove nakuli vaka-tanga yove haya myaka yosena.
Vaka-tanga yove nangukavavulisa nge lukungu lwahamavu, ngoco kaci mutu mwahasa kulava lukungu lwahamavu, kaha mwakahasa nawa kulava vaka-tanga yove.
Katuka, tambwojoka mulifuci namukusuhwa calyo namukutohwa calyo, mwomwo nangukakuhanalyo.
Apalama anungulwile mbalaka yenyi, ayile nakutwama kumitelevinde yaMamele yize yili kuHevelone. Kaha amutungilile Yehova lijiko lyakulumbila kuze.
Kaha casolokele, hamakumbi aAmalafwele mwangana waXinale naAlvoke mwangana waElasale naKetolamele mwangana waElame naCitale mwangana waNgoyime,
vakivo vaxile jita naMbela mwa­ngana waSotome naMbilixa mwa­ngana waNgomola naXinave mwa­ngana waAtama naXemevele mwa­ngana waZevowime namwangana waMbela (likiko Zowale).
Ava vosena valifumbilile mucinema caXicime (cikiko Cijiva caMungwa).
Vakivo vamulambwililenga Ketolamele myaka likumi nayivali, oloze hakuheta kumyaka likumi nayitatu valikangile.
Hakuheta kumyaka likumi nayi­wana vaKetolamele navamyangana vaze apwile navo vejile, kaha vavetele vaLefwai kuAxatelote-kalanaime, navaZuze kuHame, navaEme kuXave-kilyataime,
navaHole kupili yavo Seile, pala­nga nakuEle-palane, kukiko kwakamwihi napambo.
Kaha vakindulukile, vahetele kuEne-mixipate (kukiko kuKatexe), va­vetele lifuci lyavaAmaleke lyosena, navaAmole nawa, vaze vatwaminenga kuHazazone-tamale.
Mwangana waSotome alovokele, namwangana waNgomola, namwa­ngana waAtama, namwangana waZevowime, namwangana waMbela (likiko Zowale), valitanjikile navo kucinema caXicime,
naKetolamele mwangana waElame naCitale mwangana waNgoyime naAmalafwele mwangana waXinale naAlyoke mwangana waElasale, vamyangana vawana navamyangana vatanu.
Jino kucinema caXicime kwosena kwapwile mena amalova elava, kaha vamyangana jaSotome naNgomola vacinyine, valindumukile kuze, kaha vaze vasalileho vacinyinyine kupili.
Vambacile vikumba vyakuSotome naNgomola vyosena, nakulya cavo cosena, kaha vayile kwavo.
Vakwacile Lote, mwanayaya yaApalama walunga, uze atwamine muSotome, navikumba vyenyi, kaha vayile.
Jino kwejile umwe acinyine, amulwezele Apalama kaHepeleu, ikiye atwamine kumitelevinde ya­Mamele kaAmole, ndumbwaExekole naAnele. Vakivo valingile vanalixiki lyehi luxiko naApalama.
Omu evwile Apalama ngwavo, Mwanayayove vanamukwate ufunge, akatwile vatu jenyi vakulongesa lyehi, vaze vasemukile kuzuvo yenyi, malunga makulukaji atatu nalikumi limwe navatanu navatatu. Kaha vavakavangijile palanga nakuNdane.
Ikiye navandungo jenyi valiha­ndunwine haufuku nakulwa navo. Kaha vavavetele, vavahangasanyine palanga nakuHova, kukiko kuluhaci lwaNdamaxiku lwacimoswe.
Ahilwixile ceka vikumba vyo­sena, naLote nawa mwanayayenyi, navikumba vyenyi, namapwevo nawa navatu vakwavo.
Kaha ikiye hakukinduluka omu alingile hanajihi lyehi vaKetolamele navamyangana vakwavo, mwangana waSotome ayile palanga nakucinema Xave (cikiko cinema camwangana) nakumukikilila.
Kaha Mekizeteke, mwangana waSalema, alowele mbolo navinyo, Ikiye apwile kapilixitu kaKalunga wakulitulaho.
Amukiswile, ambile ngwenyi, Vamukisule Apalama kuli Kalu­nga wakulitulaho, Mwenyalilu-namavu,
kaha vamukisule Kalunga waku­litulaho, Ou nahane vaka-kole jove mumavoko ove. Kaha Apalama amuhanyine vyakusokesa mumaku­mi vyakuvyuma vyosena.
Mwangana waSotome ambile kuli Apalama ngwenyi, Nguhane vatu, kahove utambule vikumba.
Apalama ambile kuli mwangana waSotome ngwenyi, Ngunazundula livoko lyami kuli Yehova, Kalunga wakulitulaho, Mwenyalilu-namavu, ngwami,
Kangwexi kutambula cipwe wa­nda, cipwe kacikapa kalindelo, ci­pwe cuma cove nacimwe pimbi, ku­cina naukamba ngwove, Ami yami ngunamuhetesa Apalama luheto.
Xinevi kaha vanali vakweze, na­cazano camalungava vayanga naya­mi hamwe, Anele naExekole naMa­mele, vakivo kaha vatambule cazano cavo.
Hakukumisa vyumevi, lizu lyaYehova lyejile kuli Apa­lama mukumumwenesa ngwenyi, Ove Apalama, kanda wivwa woma­ko. Ami ngulukepwe lwove, ngu­fweto vove yayinene cikuma.
Apalama amwambile ngwenyi, Ove Mwata Yehova, naukanguhana ika, hamono ami kangwexi namwa­nako, kahou mwakaheta zuvo yami ikiye Eliyeze wakuNdamaxiku?
Apalama amwambile ngwenyi, Tala, kawanguhanyine mwanako, kaha tala, umwe wakusemukila mu­zuvo yami ikiye napu swana yami.
Kaha tala, lizu lyaYehova lyejile kuli ikiye nakumwamba ngwenyi, Ou kexi kukapwa swana yoveko, oloze uze mwakasemuka mujimo lyove ove lyavene ikiye mwakapwa swa­na yove.
Amulowele haweluka, amwambile ngwenyi, Tala jino kwilu, ulave va­tanganyika, numba nge nauhasa kuvalava. Kaha amwambile ngwenyi, Mukiko vene munavakapwa vaka-tanga yove.
 Jino ikiye amwitavile Yehova, kaha Yehova amuvulukilileco ngwe­nyi, Cikiko kwoloka.
Amwambile ngwenyi, Ami yami Yehova, yami ngwakulowele kuUle kulifuci lyavaKalateya, mangana ngukakuhane lifuci lino ukaliswane.
Ikiye amwambile ngwenyi, Ove Mwata Yehova, halihi nangutacikijila ngwami, nangukaliswana?
Amwambile ngwenyi, Ngukwacile ngombe wacipwevo wamyaka yitatu kanda aseme, napembe wacipwevo wamyaka yitatu, nacizamba camu­koko wamyaka yitatu, nakatela na­mwanaliyembe.
Amutwalilile ava vosena, avaha­ndunwine mukaci, ahakile mutamba kuluhaci, mutamba nawa kuluhaci, oloze tujilanyi kavahandunwineko.
Kahomu vasakile makuvi kuwila hamijimba, Apalama avahangile.
Omu lyapwile likumbi nakulauka, tulo twatuvulu twamuwanyine Apa­lama, kaha tala, muzuzu wamilima wi wamuwanyine.
Yehova ambile kuli Apalama ngwenyi, Tacikiza kanawa,  mwo­mwo vaka-tanga yove navakapwanga vaka-kuzuzumana mulifuci lyambala. Navakavazacilanga. Vakivo navaka-vayanjisanga myaka makulukaji awana.
Kaha nawa, vaka-lifuci lize, vaze vene navakazacilanga, Ami nangu-kavapayisa, kaha kulutwe numba vakalovokemo naluheto Iwalunene.
Oloze ove naukaya kuli vakaka jove nakeke, navakakufunda haukule wamwaza.
Oloze hakusemunwina camuci­wana navakahiluka ceka kuno, mwo­mwo kanda kuhenga cavaAmole cisulilile.
Kaha casolokele, omu lyalaukile likumbi, kwalingile kuneza lyehi mi­lima, kwapwile lilungu lyakufwinda wixi namumunyi wakakahya, ukiko wahicile mukaci kamitamba yize.
Halikumbi lize Yehova alixikile luxiko naApalama ngwenyi, Vaka-tanga yove ngunavahane lifuci lino, kufumisa kukalwiji kaEjipitu pala­nga nakukalwiji wamunene, kalwiji Yufwalate,
navaKene navaKeneze navaKatamone
navaHete navaPeliji navaLefwa
navaAmole navaKanane nava­Ngilingaxe navaYevuse.
Jino Salai pwevo lyaApalama kasemene nenyi vanako. Kaha apwile nandungo yenyi wapwevo, kaEjipitu, lijina lyenyi ikiye Hangale.
Salai ambile kuli Apalama ngwe­nyi, Tala jino, Yehova nangukanyisa kusema. Acingile muli ndungo yami wapwevo, kwiji, pamo nangukawanyina vana hali ikiye. Apalama evwililile mulizu lyaSalai.
Salai pwevo lyaApalama anehele Hangale kaEjipitu ndungo yenyi wapwevo, omu alingile Apalama natwame lyehi myaka likumi mulifuci lyaKanane, kaha amuhanyine kuli lunga lyenyi Apalama kupwa pwevo lyenyi.
Engilile muli Hangale, kaha ikiye emicile lijimo. Jino hakulimona ngwenyi, Ngunemita lijimo, alelesele kaka yenyi wapwevo.
Salai ambile kuli Apalama ngwe­nyi, Mulonga vananguvulumuna ukutelele ove. Ngwahanyine ndungo yami wapwevo hatulo yove, kaha hakulimona ngwenyi, Ngunemita li­jimo, nangulelesami. Yehova ayule mukaci ketu nayove.
Oloze Apalama ambile kuli Salai ngwenyi, Tala, ndungo yove ali kumavoko ove, mulinge nge omu unamono ngwove, mwamwaza. Ka­homu vamuyanjixile kuli Salai, ikiye amucinyine.
Kangelo kaYehova amuwanyine mupambo kukaselwoke wameya, kukaselwoke uze ali mujila yakuya kuXule.
Amwambile ngwenyi, Ove Ha­ngale ndungo yaSalai, unafumu kulihi? kahokwo nauya kulihi?
Kangelo kaYehova amwambile ngwenyi, Hiluka kuli kaka yove, umwononokenga.
Kangelo kaYehova amwambile ngwenyi, Nangukavulisa vaka-tanga yove cikuma, mangana vakahone kuvalava hakuvula cavo.
Kangelo kaYehova amwambile ngwenyi, Tala, uli najimo, kaha naukasema mwana walunga. Ukamuluka lijina lyenyi ngwove, Iximele, mwomwo Yehova nevu lyehi luyando lwove, xikaho.
Ikiye mwakamwanga nge cimbulu wamucipapa muli vatu. Mwakapwanga nakole navatu vosena, kaha vatu vosena navakapwanga nakole nai­kiye. Mwakatwamanga kuze kwakulitalasana navandumbwenyi vose­na.
Hangale amulukile Yehova ahanjikile kuli ikiye ngwenyi, Ove yove Kalunga Muka-kumona. Mwomwo ambile ngwenyi, Kumana, cipwe kuno nawa ngunamutalatala Muka-kungumona numba?
Xikaho uze kaselwoke vamulukile ngwavo, Mbele-lahai-loi. Ikiye ali mukaci kaKatexe naMbelete.
Kaha Hangale asemene mwana walunga naApalama. Apalama alu­kile mwanenyi uze asemene naHangale ngwenyi, Iximele.
Jino Hangale hakumusema Iximele naApalama, Apalama apwile namyaka makumi atanu naatatu namyaka yitanu naumwe.
Omu apwile Apalama namyaka makumi atanu naawana namyaka yitanu nayiwana, Yehova alisolwele kuli Apalama nakumwa­mba ngwenyi, Ami yami Kalunga ngukweci ngolo josena. Tambukanga kumeso ami, upwenga uwakulonga.
Nangulixika luxiko lwami nayove, nakukuvulisa cikuma.
Apalama alimbilile cameso-hamavu, kaha Kalunga ahanjikile nenyi ngwenyi,
KahAmi, tala, ngunalixiki lyehi luxiko lwami nayove, kaha naukapwa usevo yaliyongomena lyavaka-mafuci amavulu.
Kaha nawa, kavexi kukavuluka ceka lijina lyoveko ngwavo, Apala­ma, oloze lijina lyove nalipwanga yove Apalahama, mwomwo ngunakulingisa lyehi kupwa usevo yaliyongomena lyavaka-mafuci amavu­lu, xikaho.
Nangukakuhana lusemo cikuma, nakulingisa vaka-tanga yove kupwa vaka-mafuci amavulu, kaha kuli ove nakukasemuka vamyangana.
Nanguzamisa luxiko lwami ngu­nalixiki nayove navaka-tanga yove navakakukava mukusemunwina cavo cosena lupwenga luxiko lwakwilila haya myaka yosena, ngupwenga nguKalunga kove, nguKalunga kavaka-tanga yove nawa navakaku­kava.
Lifuci lino unazuzumana, lifuci lyaKanane lyosena, nangukalihana kuli ove nakuli vaka-tanga yove navakakukava, likapwenga luheto lwavo lwahaya myaka yosena, kahAmi nangukapwanga nguKa­lunga kavo.
Kalunga ambile kuli Apalahama ngwenyi, Ove kwove ulamanga lu­xiko lwami, nayove navaka-tanga yove navakakukava, mukusemunwi­na cavo cosena.
 Elu lukiko luxiko lwami ngunambe ngwami, mululamanga, elu ngunalixiki nayove navaka-tanga yove navakakukava. Vana vamalu­nga vosenava vali kuli enu vavajihane.
Vamyenge mivumbo yenu, kaha nakapwanga katacikijilo kaluxiko ngunalixiki nayenu.
Vana vali namakumbi atanu naatatu vakavajihane muli enu, ma­lunga vosena mukusemunwina cenu cosena, cipwe wakusemukila muzuvo yove, cipwe wakulanda najimbongo kuli muka-muyaci weka, ou wakuzeneka kupwa wakutanga yove.
Nayou wakusemukila muzuvo yove, nayou wakulanda najimbongo jove, xina vavajihane. Kaha luxiko lwami nalupwanga kumijimba yenu, lupwenga luxiko lwahaya myaka yosena.
Oloze lunga uze vanazeneka kwenga muvumbo wenyi, mutu uze navakamutetamo muli vaka-tanga yenyi. Ikiye najihi luxiko lwami.
Kalunga ambile kuli Apalaha­ma ngwenyi, Pwevo lyove Salai nawa, kanda ukamuvuluka cekako ngwove, Salai, oloze lijina lyenyi lipwenga ikiye Sala.
Nangukamuwahisa, kaha nawa nangukakuhana mwana walunga kuli ikiye. Camwenemwene nangukamu­wahisa, kaha mwakapwa nevo ya­vaka-mafuci amavulu. Kuli ikiye nakukasemuka vamyangana javatu.
Jino Apalahama alimbilile cameso-hamavu, asehele, alyambile mumucima wenyi ngwenyi, Lunga ali namyaka likulukaji mwakasema mwana numba? Kaha Sala nawa, ou ali namyaka makumi atanu naawana, mwakasema mwana numba?
Kaha Apalahama ambile kuli Kalunga ngwenyi, Kaci Iximele mwa­hasa kuyoya kumeso ove!
Kalunga amwambile ngwenyi, Nduma, oloze pwevo lyove Sala mwakasema nove mwana walunga, kaha ukamuluka lijina lyenyi ngwo­ve, Isaka. Nangukazamisa luxiko lwami naikiye, lukapwenga luxiko lwahaya myaka yosena hali vaka-tanga yenyi navakamukava.
Kaha hakuvuluka Iximele, ngunakwivu. Tala, ngunamuwahisa, ka­ha nangukamuhana lusemo cikuma, nakumuvulisa cikuma. Mwakasema vamyata likumi navavali, kaha nangukamulingisa kupwa muyaci wau­nene.
Oloze luxiko lwami nangukaluza-mixila kuli Isaka, ou navakasema kuli Sala hakakweji uno ngunatongola, hamwaka nawizaho.
Akumixile kuhanjika nenyi, kaha Kalunga ayile mwilu, asezele Apala­hama.
Apalahama atwalile mwanenyi walunga Iximele, navosena vaze va­semukilile kuzuvo yenyi, navosena vaze alanjile najimbongo jenyi, ma­lunga vosena vaze vamuli vatu vamuzuvo yaApalahama, kaha engele mivumbo yavo halikumbi lyolimwe, nge omu vamwambile kuli Kalunga.
Apalahama apwile namyaka ma­kumi atanu naawana namyaka yitanu nayiwana omu vamwengele muvumbo wenyi.
Mwanenyi Iximele apwile namya­ka likumi nayitatu omu vamwengele muvumbo wenyi.
Halikumbi lyolimwe vajihanyine Apalahama namwanenyi Iximele.
Kaha vosena vakuzuvo yenyi, navaze vasemukilile muzuvo yenyi, navaze vakulanda najimbongo jenyi kuli vaka-miyaci yeka, vavajihanyine naikiye hamwe.
Yehova alisolwele kuli ikiye kumitelevinde yaMamele, omu atwamine kucikolo cambalaka yenyi halikumbi lyamulungu.
Andwile meso enyi nakutala, kaha kumana, kwapwile malunga vatatu vanemana kwakulitalasana nenyi. Haze avamwene, akatukile kucikolo cambalaka alahile nakuvakikilila. Kaha alifukwile nameso enyi ha­mavu,
ambile ngwenyi, Ove mwata wami, kaci nge ngunawane likoji kumeso ove, kanda uhambakanako mwane nakungusezami ngamba yoveko.
Acitavenu vaminehele tumeya musane kumahinji enu, munoke muxi yamutondo.
Kahami nanguneha kacihanda kambolo, mulikolezeze mumicima ye­nu, numba muyenga. Mwomwo xikaho muneza kuli ami ngamba yenu. Vamwambile ngwavo, Linga nganomu unambe.
Apalahama anguhwixile nakwingila mumbalaka muli Sala, amwa­mbile ngwenyi, Anguhwisa unehe vyesekelo vyawunga wamwaza yi­tatu, uucike, woce jimbolo.
Apalahama alahilile kuutanga, anehele mwanangombe wakununa wamwaza, amuhanyine kuli mukweze, kaha ikiye anguhwixile kumulongesa.
Apalahama anehele mateka namavele nanyama yamwanangombe yize alongesele, kaha avahanyine kumeso avo. Emanyine kwakamwihi navo muxi yamutondo, kaha valile.
Vamwihwile ngwavo, Pwevo lyove Sala ali kulihi? Ambile ngwenyi, Tala, ali mumbalaka.
Amwambile ngwenyi, Camwene­mwene nangukakinduluka ceka kuli ove omu naukeza mwaka, kaha tala, pwevo lyove Sala mwakakwata mwana walunga. Jino Sala evwileko muze apwile mucikolo cambalaka munyima yenyi.
Kaha Apalahama naSala valingile vanakulu lyehi, vapwile tuxinakaji vene, Sala alitwaminyine lyehi kufumako nge mwamapwevo.
Xikaho Sala asehele mumucima wenyi ngwenyi, Omu ngunakulu lyehi nangwivwa cipepa numba? namwata wami nawa nakulu lyehi.
Yehova amwihwile Apalahama ngwenyi, Sala nasehela ika ngwenyi, Camwenemwene ami nangukasema mwana numba? ami ngwakula lyehi.
Kuli cuma cimwe mwamona Yehova cacikalu numba? Hakakweji ngunatongola nangukeza ceka kuli ove, hamwaka nawizaho, kaha Sala mwakasema mwana walunga.
Sala ahamikile ngwenyi, Caseheleko, mwomwo evwile woma, xikaho. Amwambile ngwenyi, Nduma, wasehanga vene.
Vaze malunga Vakatukile kuze, vatalile meso avo kuSotome. Apalahama ayile navo nakuvatwala mujila yavo.
Yehova alyambile ngwenyi, Ngumusweke Apalahama oco nangulinga numba?
mwomwo Apalahama mwakapwa muyaci wangolo waunene, kaha hali ikiye vaka-mafuci ahamavu osena navakamona kutokwa.
Mwomwo ngunamutacikiza, ma­ngana akononone vana venyi navaze vakuzuvo yenyi navakamukava, ma­ngana vakalamenga jila yaYehova, nakulinga mwakwoloka mwaciyulo, mangana Yehova akanehe hali Apalahama nge omu namuvuluka.
Yehova amwambile ngwenyi, Mwomwo miteto yakuSotome na­Ngomola yinahambakana, kaha mwomwo xili yavo yinaleme ciku­ma,
xikaho Ami nanguxikumukako jino ngukatale numba nge vanalingi mwosenomu mwaya miteto yavo ngunevu, kaci nge pimbi kaha nangukatacikiza.
Vaze malunga valumukileko nakutalisa kuSotome, oloze Apalahama hanga emanyine kumeso aYehova.
Apalahama apandamineko, amwambile ngwenyi, Naukanongesa vaka-kwoloka navaka-kuhuka hamwe tahi?
Kwiji, pamo munganda yize muli vaka-kwoloka makumi atanu, kaha naukayinongesa nawa, kaute kuyitetela hali vaka-kwoloka makumi ata­nu valimo tahi?
Ove kulinga ngoco cijila, nakujiha vaka-kwoloka navaka-kuhuka hamwe, numba vaka-kwoloka va­pwenga nge vaka-kuhuka, Ove kuli­nga ngoco cijila. Muka-kuyula vaka-mavu vosena azeneke kulinga mwaciyulo?
Yehova amwambile ngwenyi, Kaci nge nangukawana munganda muSotome muli vaka-kwoloka ma­kumi atanu, kaha nangukatetela nganda yosena hali vakivo.
Apalahama amukumbulwile ngwenyi, Tala jino, ngunomika nakuhanjika kuli Ove Mwata, ami yami lukungu kaha nawuto.
Kwiji, pamo kuli vaze vaka-kwoloka makumi atanu nakuhona vatanu. Naukanongesa nganda yo­sena hakuhona vatanu tahi? Amwa­mbile ngwenyi, Kaci nge nanguka-wanamo makumi awana navatanu, kaha kangwexi kukayinongesako.
Ahanjikile ceka nawa kuli Ikiye, ambile ngwenyi, Kwiji, pamo naukawanamo makumi awana kaha. Amwambile ngwenyi, Kaci nge muli makumi awana, kaha kangwexi kucilingako.
Amwambile ngwenyi, Ove Mwa­ta, kanda utenukako, kaha nanguhanjika. Kwiji, pamo naukawanamo makumi atatu kaha. Amwambile ngwenyi, Kaci nge nangukawanamo makumi atatu, kaha kangwexi kucilingako.
Amwambile ngwenyi, Tala jino, nguneseka kuhanjika kuli Ove Mwa­ta. Kwiji, pamo naukawanamo ma­kumi avali kaha. Amwambile ngwe­nyi, Kaci nge muli makumi avali, kaha kangwexi kuyinongesako.
Amwambile ngwenyi, Ove Mwa­ta, kanda utenukako, kaha nanguhanjika ceka kamwe kaha. Kwiji, pamo naukawanamo likumi kaha. Amwambile ngwenyi, Kaci nge muli likumi, kaha kangwexi kuyinongesako.
Kahomu akumixile kuhanjika naApalama, Yehova aliyilile kwenyi, kaha Apalahama akindulukile kumahyenyi.
Jino vaze vangelo vavali vahetele kuSotome hacingoloxi. Lote apwile nakutwama kucikolo caSotome. Lote avamwene, kaha akatukile nakuvakikilila, alifukwile nameso enyi hamavu.
Avambile ngwenyi, Enu vamyata jami, talenu jino, peukilenu muzuvo yayami ngamba yenu, mwane, mutwamemo ufuku wosena, musane kumahinji enu, kaha namumeneka cimenemene hinamuya mujila yenu. Vamwambile ngwavo, Nduma, oloze natutwama ufuku wosena haweluka.
Avaxinjilile cikuma, kaha vapeukilile muze mwenyi nakwingila muzuvo yenyi. Avatelekelele kulya cacivulu, ocele jimbolo jakuzeneka cimbalwila, kaha valile.
Oloze Ximbu vapwile kanda vasavale, malunga vamunganda, malunga vamuSotome, vajingulwixile zuvo ce ndo, navakweze navakulwane, vatu vosena vakumitamba yosena.
Vamutainbikile Lote, vamwambile ngwavo, Ava malunga vaneza kuli ove naufuku uno vali kulihi? Tulowelevo tulimone navo.
Lote alovokele kuli vakivo kuze apwile kucikolo, asokelemo lipito munyima yenyi.
Avambile ngwenyi, Enu vandu-mbwami, ngunasakwila mwane, ka­nda mupihisa ngocoko.
Talenu jino, nguli navana vami vamapwevo vavali kanda valimone lyehi namalunga. Ngumilowelevo vakivo mwane, muvalinge vakivo nge omu munamono mwamwaza. Oloze kanda muvalinga malungava cumako, mwomwo vanengila mu­zuvo yami.
Vamwambile ngwavo, Ehukako. Valyambile nawa ngwavo, Ou ejile muno azuzumane, kaha mwasaka kupwa muka-kuyula. Jino natukupi-hisove kuhambakana vakivo. Kaha vamuxindakanyine cikuma uze lu­nga, ivene Lote, vapandamineko ngwavo, vapazule lipito.
Oloze vaze malunga valowele mavoko avo, vamukokele Lote mu­zuvo muli vakivo, nakusokako lipito.
Kaha vavetele malunga vaze vapwile kucikolo cazuvo naupuputa, navava vavandende navava vava­nene, ngoco valikatalixile ngwavo, vawane lipito.
Vaze malunga vamwihwile Lote ngwavo, Uli navakwenu veka muno, tahi? vaisowenu navana vove vamalunga navava vamapwevo navexovo uli navo munganda, valovole muno.
Mwomwo natunongesa nganda yino, mwomwo miteto yavo yinatoho cikuma kumeso aYehova, kaha Ye­hova natutumu mangana tuyinongese.
Lote alovokele, ahanjikile kuli vaisewenu, vaze vambacile vana venyi vamapwevo, avambile ngwe­nyi, Katukenu, fumenu muno, mwo­mwo Yehova mwanongesa nganda yino. Oloze vaisewenu vamujinyine ngwavo, ali nakutuhenda.
Kaha nge kuce, vangelo vamwa-nguhwixile Lote ngwavo, Katukako, yako napwevo lyove navana vove vamapwevo vavali ava vali kuno, kucina naunonga mukuhenga cavaka-nganda.
Oloze alangixile, kaha vaze ma­lunga vamukwacile kulivoko lyenyi, napwevo lyenyi nawa kulivoko lye­nyi, navana venyi vamapwevo vavali kumavoko avo, mwomwo Yehova amutetelele. Vamulowele nakumutwala kusali yanganda.
Kaha casolokele, omu valingile hivanavalovola lyehi, Yehova amwa­mbile ngwenyi, Cina, ulwile mwono wove. Kanda utala ceka munyima yoveko, kaha kanda wimana hacana cosenako. Cinyina kupili kucina naunonga.
Lote avambile ngwenyi, Ciku mwane, ove mwata wami.
Tala jino, ami ngamba yove ngunawane likoji kumeso ove, kaha i unatohwesa keke yove unangulweze hakulwila mwono wami. Ami kangwexi kuhasa kucinyina kupiliko, kucina lupi nalukanguwana, kucina nangukafwa.
Tala jino, limbo eli lili hakamwihi mangana ngucinyineko, likiko lyalindende. Ngwitavile mwane ngucinyine kuze (likiko lyalindende nyi?), kaha mwono wami nauyoya.
Amwambile ngwenyi, Tala, ngunakwitavila hacumeci nawa, ngoco kangwexi kunongesa limbo lize unavulukako.
Anguhwisa ucinyine kuze, mwo­mwo kangwexi kuhasa kulinga cumako kuvanga unahete kuze. Xikaho valukile lijina lyalimbo lize ngwavo, Zowale.
Likumbi lyalingile linatutuka lye­hi hamavu haze ahetele Lote kuZowale.
Hahaze vene Yehova anokesele vula yasulufulu nakakahya haSotome nahaNgomola, vula yakufuma kwilu kuli Yehova.
 Anongesele jinganda jize, nacana cosena, navosena vaze vatwamine­nga mujinganda jize, navize vyasokele hamavu.
Oloze pwevo lyaLote apwile mu­nyima yenyi atalile munyima, kahalumukile kupwa kaumbu kamungwa.
Apalahama amenekele cimenemene nakuya kuze emanyine kumeso aYehova.
Atalile kuSotome naNgomola nakulifuci lyacana lyosena nakumona, kaha kumana, wixi walifuci lize wapwile nakufwinda nge wixi walilungu.
Kaha casolokele, omu anongesele Kalunga jinganda jahacana, Kalunga anukile Apalahama, alowele Lote mukunonga cize, omu anongesele jinganda jize mwatwaminenga Lote.
Lote afumine muZowale, ayile nakutwama kupili, navana venyi va­mapwevo vavali nawa ayile navo, mwomwo evwile woma wakutwama muZowale, xikaho. Atwamine muwina wakusendeleka, naikiye nava­na venyi vamapwevo vavali.
Jino mwanenyi watwatwa ambile kuli songo yenyi ngwenyi, Setu nakulu lyehi, kaha hamavu kahexi lunga wakwingila muli etu nge omu veji kulinganga vaka-mavu vosena.
Tuyenga, tumunwise setu vinyo, kaha natusavala nenyi, mangana tulame tanga yasetu.
Ufuku uze vamunwixile sevo vinyo, kaha mwanenyi watwatwa i engilile nakusavala naise. Oloze ise katacikijileko nomu asavalile mwa­nenyi nomu ahindukile.
Kaha casolokele hakuca, mwana watwatwa ambile kuli songo yenyi ngwenyi, Tala, ami ngwasavalanga natata zau. Ufuku walelo nawa tumunwise vinyo, kaha ingilove usavale nenyi nawa, mangana tulame tanga yasetu.
Vamunwixile sevo vinyo naufuku uze nawa. Kaha mwanenyi wakanyike ayile nakusavala nenyi. Oloze ise katacikijileko nomu asavalile nomu ahindukile.
Ngoco vana vaLote vosena vavali vapwile namajimo akuli sevo.
Mwanenyi watwatwa asemene mwana walunga, amulukile lijina lyenyi ngwenyi, Mowave, ikiye ise yavaMowave nakulikumbi lyalelo.
Nasongo yenyi nawa, ikiye nawa asemene mwana walunga, amulukile lijina lyenyi ngwenyi, Mbenami, ikiye ise yavana vaAmone nakulikumbi lyalelo.
Apalahama afumine kuze, ayile kulifuci lyakusulo, atwamine hakaci kaKatexe naXule, kaha azuzumanyinenga kuNgelale.
Apalahama avulukile pwevo lye­nyi Sala ngwenyi, Ikiye ndumbwami. Kaha Avimeleke mwangana waNgelale atumine nakutambula Sa­la.
Oloze Kalunga ejile kuli Avime­leke naufuku nakumulotesa naku­mwamba ngwenyi, Tala, unafu hali ou pwevo unatambula, mwomwo ikiye pwevo lyambala, xikaho.
Oloze Avimeleke apwile kanda alipandame nenyi, kaha amwambile ngwenyi, Ove Mwata, naujiha na­wa muyaci wavaka-kwoloka tahi?
Ivene lunga kangulwezeleko nu­mba? ngwenyi, Ikiye ndumbwami. Naivene pwevo nawa ambanga ngwe­nyi, Ikiye ndumbwami. Cuma cino ngunacilingi mukulonga camucima wami, nakuzeneka mulonga wamavoko ami.
Kalunga amwambile hakumulotesa ngwenyi, Mwomwo vene, ngu­natacikiza ngwami, unacilingi mukulonga camucima wove, kahAmi nawa ngunakukingi kucina naungu-vulumuna mulonga, xikaho kangwa-kwitavilile kulipandama nenyiko.
Xikaho jino, muhilwixile uze lunga pwevo lyenyi, mwomwo ikiye kapolofweto, mwakulombela kaha nau­yoya. Oloze nge naukana kumuhilwisa, tacikiza, mwomwo naufwa cakufwa, nayove navatu jove vo­sena.
Xikaho Avimeleke amenekele cimenemene, asanyikile vatu jenyi vosena, avambulilile vyuma vyose­nevi. Kaha vaze malunga vevwile woma mateli.
Jino Avimeleke asanyikile Apala­hama, amwambile ngwenyi, Eyi unatulingi ika? Ngunakuvulumuna mulihi numba utuvulumwise mulonga waxili waunene ami nawangana wami? Unangulingi vilinga cijila kulinga.
Avimeleke amwambile nawa Apalahama ngwenyi, Wamonanga ika numba ulinge cumeci?
Apalahama amwambile ngwenyi, Mwomwo ngwaxinganyekanga ngwami, Camwenemwene, muno ka­mwexi kumwivwa Kalunga womako, ngwami, navangujiha hali pwevo lyami.
Kaha nawa, ikiye ndumbwami vene, ikiye mwanatata, Oloze kexi mwanamamako, kaha asombokele kuli ami.
Kaha casolokele, omu angukatwile Kalunga kuzuvo yatata ngutambwojoke, ngwamwambile ngwami, Eli likiko likoji mukangulweza, ngwami, kwexokwo natukaheta ukanguvuluka ngwove, Ikiye ndumbwa­mi.
Kaha Avimeleke akwacile mi­koko navangombe navandungo va­malunga navava vamapwevo, ava­hanyine kuli Apalahama, nakumuhilwixila nawa pwevo lyenyi Sala.
Avimeleke amwambile ngwenyi, Tala, lifuci lyami lili kumeso ove, katwamenga kwexokwo unamono kwamwaza.
Ambile kuli Sala ngwenyi, Tala, ngunamuhane ndumbwove likombakaji lyajimbongo japalata. Tala, jinapu jakukukukila kumeso avatu vosenava vali nayove hamwe, kaha kumeso avosena unasambe.
Ngoco Apalahama alombele kuli Kalunga, kaha Kalunga ahindwile Avimeleke napwevo lyenyi navandu­ngo jenyi vamapwevo, kaha vase­mene vana.
Mwomwo Yehova alingile najiki lyehi mumajimo amapwevo vamuzuvo yaAvimeleke vosena, mwomwo hali Sala, pwevo lyaApalahama.
Yehova ejile kuli Sala nge omu ambile, kaha Yehova amulingile Sala nge muze ahanjikile.
 Sala emicile lijimo, asemene mwana walunga naApalahama hauxinakaji wenyi, hakakweji wakutongola uze amuvulukilile Kalunga.
Mwanenyi walunga uze asemukile kuli ikiye, uze asemene naSala, Apalahama amulukile lijina lyenyi ngwe­nyi, Isaka.
Apalahama ajihanyine mwanenyi Isaka omu apwile namakumbi atanu naatatu, nge muze vamulwezele kuli Kalunga.
Apalahama apwile nalikulukaji lyamyaka omu asemuwile mwanenyi Isaka.
Kaha Sala ambile ngwenyi, Kalunga nangusehesa, ngoco wose mwevwako mwaseha nayami hamwe.
Ambile nawa ngwenyi, Iyaze ahaxile kuhanjika kuli Apalahama ngwe­nyi, Sala mwakamwisa vana? mwomwo ngunaseme nenyi mwana hauxinakaji wenyi.
Uze mwana azovolokele, kaha amusumwine. Apalahama atelekele ciwanyimo cakulya cacivulu hali­kumbi lize vasumwine Isaka.
Kaha Sala amwene mwanaHangale kaEjipitu, uze asemene na­Apalahama, apwile nakuseha.
Xikaho ambile kuli Apalahama ngwenyi, Hangou pwevo wandungo namwanenyi hamwe, mwomwo mwanou pwevo wandungo kexi kukapwa swana namwanami Isaka hamweko.
Cuma kana capihile cikuma kumeso aApalahama mwomwo hali mwanenyi.
Kaha Kalunga ambile kuli Apa­lahama ngwenyi, Kanda wivwa kupihya hali mwanove nahali ndungo yoveko. Ivwilila mulizu lyaSala mwosenomu mwakwamba, mwomwo muli Isaka mukiko navakavulukila vaka-tanga yove.
Nangukalingisa muyaci wavatu nakuli mwana wakuli pwevo wandungo nawa, mwomwo ikiye napu mwanove, xikaho.
Apalahama amenekele cimene­mene, ambacile mbolo natuku yameya, avihanyine kuli Hangale, kumutwikavyo hacifwiji cenyi, amuhanyine mwanenyi, hikumusuwula. Ikiye akatukile, ayile nakulumbwangila mupambo yaMbele-xeva.
Jino meyaze apwile mutuku ahwile, kaha atumbikile mwanenyi muxi yaciputa.
Asosolokele, atwamine kwakulitalasana nenyi kwakusuku, tando nge kwakuwilila mwivwi wakwasa. Mwo­mwo alyambile ngwenyi, Kanda ngutala kufwa camwanamiko. Atwamine kwakulitalasana nenyi kuze, lilile nalizu lyakukanguka.
Kalunga evwile lizu lyayauze mukweze, kaha kangelo kaKalunga atambakanyine kuli Hangale muze apwile mwilu, amwambile ngwenyi, Ove Hangale, ngacilihi? Kanda wi­vwa womako, mwomwo Kalunga nevu lizu lyamukweze muze ali.
Katuka, muzundule mukweze, mukwate kulivoko lyove, mwomwo nangukamulingisa kupwa muyaci waunene.
Kalunga amutonesele meso enyi, kaha amwene lixima lyameya. Aka­tukile, asulixile tuku nameya, amunwixile mukweze.
Kalunga apwile nayauze mu­kweze, kaha azovolokele. Atwami­nenga mupambo, kaha ikiye hakuzovoloka apwile muka-kwasa nauta wamanana.
Atwaminenga mupambo Palane, kaha naye amumbacilile pwevo wakulifuci lyaEjipitu.
Kaha casolokele hamakumbi aze, Avimeleke naFwikole kapitau kajita yenyi vahanjikile kuli Apalahama ngwavo, Kalunga ali nayove mwexo­mwo weji kulinganga.
Xikaho jino, lixinge Kalunga kuli ami kuno ngwove, kawexi kuka-ngwongako, cipwe mwanami, cipwe muzukulyami, oloze nge mwaya likoji kana ngunakulingi ove, ngoco munaungulingangami nalifuci lino unazuzumana.
Apalahama ngwenyi, Nangulixinga.
Apalahama amuhanjikilile Avi­meleke halixima lyameya lize vamunyangile vangamba jaAvimeleke.
Avimeleke amwambile ngwenyi, Kangwatacikijile ou nalingi cuma kanako. Cipwe ove kawangulwezeleko, cipwe ami kangwacivwileko, kuvanga lelo kaha.
Apalahama akwacile mikoko na­vangombe nakuvahana kuli Avimeleke, kaha vosena vavali valixikile luxiko.
Apalahama atumbikile vana vamikoko vavipwevo vatanu navavali nahavo.
Avimeleke amwihwile Apalaha­ma ngwenyi, Ava vana vamikoko vavipwevo vatanu navavali, ava unahake nahavo, mangana kana aya mulihi?
Amwambile ngwenyi, Ava vana vamikoko vavipwevo vatanu nava­vali uvatambula kulivoko lyami va­pwenga unjiho wami ngwavo, ami ngunafulu lixima lino.
Xikaho alukile kuze ngwenyi, KuMbele-xeva, mwomwo kuze vo­sena vavali valixingile, xikaho.
Ngoco valixikile luxiko kuMbelexeva, kaha Avimeleke akatukile, naFwikole kapitau kajita yenyi, va­kindulukile kulifuci lyavaFwilixite.
Apalahama atumbile mutondo kuMbele-xeva, kaha asanyikile Ye­hova halijina lyenyi kuze, Kalunga wahaya myaka yosena.
Apalahama azuzumanyinenga makumbi amavulu mulifuci lyava­Fwilixite.
Kaha casolokele hakukumisa vyumevi, Kalunga amwesekele Apalahama, amwambile ngwenyi, Ove Apalahama. Ikiye etavile ngwe­nyi, Yami uno mwane.
Amwambile ngwenyi, Twala jino mwanove walunga, mwanove umwe kaha lyamunwe, ou wazanga, ou Isaka, uyenga kulifuci lyaMoliya, ukangulumbileyo kuze kupwa wana wakulumba hapili yize nangukaku­lweza.
Apalahama amenekele cimenemene, alemene cimbulu cenyi, akatwile vakweze jenyi vavali aye navo, na­mwanenyi Isaka. Kaha acavile jikunyi jawana wakulumba, akatukile, ayile kuze vamulwezele kuli Kalu­nga.
Halikumbi lyamucitatu Apalaha­ma andwile meso enyi, amwene kuze kwakusuku.
Apalahama ambile kuli vakweze jenyi ngwenyi, Twamenu kuno nacimbulu, kahetu namwanami natuya kuze nakulemesa Kalunga, Hakuki­nduluka ceka kuli enu.
Apalahama anonele jikunyi jawana wakulumba nakumutwikajo mwa­nenyi Isaka. Akwacile kakahya mulivoko lyenyi, napoko nawa. Kaha vayile vosena vavali hamwe.
Isaka ahanjikile kuli ise Apala­hama ngwenyi, Ove tata. Ikiye etavile ngwenyi, Yami uno, mwanami. Amwihwile ngwenyi, Tala, kakahya kakako najikunyi jejijo. Oloze musamba wawana wakulumba ali kulihi?
Apalahama amwambile ngwenyi, Ove mwanami, Kalunga mwakalitalila Ivene musamba wawana wakulu­mba. Ngoco vayile vosena vavali hamwe.
Kaha Vahetele kuze amulwezele Kalunga. Apalahama atungile lijiko lyakulumbila kuze, alileho jikunyi, hikukasa mwanenyi Isaka nakumusavalika halijiko lyakulumbila hajikunyi.
Apalahama olwele livoko lyenyi, akwacile poko ngwenyi, ajihe mwa­nenyi.
Kaha kangelo kaYehova amutambakanyine muze apwile mwilu, amwambile ngwenyi, Ove Apala­hama, ove Apalahama. Ikiye etavile ngwenyi, Yami uno mwane.
Amwambile ngwenyi, Kanda unangika livoko lyove hali mukwezeko, cipwe kumulinga cuma cimwe pimbi. Mwomwo jino ngunatacikiza ngwami, unevu woma waKalunga, mwomwo kawanguminyine niwanoveko, ikiye mwanove umwe kaha lyamunwe.
Apalahama andwile meso enyi nakutala, kaha amwene cizamba camukoko munyima yenyi naliswiki jimbinga mulifufwa. Apalahama ayile nakumukwata mukoko, nakumulumba hiwana wakulumba wakuxixisa muli mwanenyi.
Apalahama alukile kuze ngwenyi, KuYehova-yile, nge omu veji kuhanjikanga nakulikumbi lyalelo ngwavo, Kupili yaYehova kukiko navakaciwanyina.
Kaha kangelo kaYehova amutambakanyine Apalahama kamucivali muze apwile mwilu
ngwenyi, Yehova nambe ngwenyi, Ngunalixingi Ami lyavene ngwami, mwomwo unalingi cuma cino naku­zeneka kungumina mwanove, mwanove umwe kaha lyamunwe,
xikaho nangukukisula nakukukisula, kaha nangukavulisa vaka-tanga yove nakuvavulisa nge vata­nganyika vamwilu, nge musekulula wakungenge yakalungalwiji. Mukatanga yove mwakaheta cikolo cavaka-kole jenyi.
Kaha muli muka-tanga yove vaka-mafuci ahamavu vosena na­vakamona kutokwa, mwomwo unononoka mulizu lyami, xikaho.
Ngoco Apalahama akindulukile kuli vakweze jenyi. Vakatukile, va­yile hamwe kuMbele-xeva, kaha Apalahama atwaminenga kuMbelexeva.
Kaha casolokele, hakukumisa vyumevi, vamulwezele Apalahama ngwavo, Tala, naMilika nawa naseme vana nayayove Nahole,
ou Uze mwanenyi watwatwa, ou songo yenyi Mbuze, ou Kemwele ise yaAlame,
ou Kesete, ou Hazo, ou Pilitaxe, ou Yitalafwe, ou Mbetwele.
Kaha Mbetwele asemene Laveka. Ava vatanu navatatu Milika avasemene naNahole, yaya yaApalahama.
Kaha pwevo lyenyi wakwingilila, lijina lyenyi apwile ikiye Leume, ikiye nawa asemene Teva, naNgahame, naTahaxe, naMaka.
Sala ayoyele myaka likulukaji namakumi avali namyaka yi­tanu nayivali, eyi yikiko myaka yize ayoyele Sala.
Kaha Sala afwile kuKilyate-alava (kukiko kuHevelone) kulifuci lya­Kanane. Apalahama ayile nakupihilila hali Sala nakumulila.
Kaha Apalahama akatukile kwapwile civimbi cenyi, ambile kuli vana vaHete ngwenyi,
 Ngungeji, ngumuka-kuzuzumana nayenu. Nguhanenu kumwe kupwa luheto lwami kwakufunda vafu mu­kaci kenu, ngufundeko civimbi cami ngumufumise kumeso ami.
Vana vaHete vamukumbulwile Apalahama ngwavo,
Ove mwata wetu, aci twivwilile. Ove ulihando lyaKalunga muli etu. Funda civimbi cove mucimbumbe oco nausakula kuvimbumbe vyetu. Kakwexi mukwetu naumwe pimbi mwakukanyisa cimbumbe cenyiko, Oloze ufundemo tuhu civimbi cove.
Apalahama akatukile, alifukwile kuli venyalifuci, vaze vana vaHete.
Ahanjikile navo ngwenyi, Kaci nge cili mumicima yenu ngufunde civimbi cami ngumufumise kumeso ami, aci ngwivwililenu mwane. Ngulombelenu kuli Efwelone mwanaZohale,
mangana anguhane wina wakusendeleka wakuMakapela, uze ali nawo uli kusongo yamavu enyi. Ngumuhane jimbongo jakutamo, mangana anguhanewo mukaci kenu, upwenga luheto lwami kwakufunda vafu.
Jino Efwelone apwile natwame muli vana vaHete. Kaha Efwelone kaHete amukumbulwile Apalahama mumatwitwi avana vaHete vosena vaze vengilile kucikolo calimbo lye­nyi ngwenyi,
Nduma, ove mwata wami, aci ngwivwilile mwane. Mavu kana nangukuhanawo, nawina ulimo, nangukuhanawo, kumeso avana vavatu vakwetu nangukuhanawo, ijiva kufunda civimbi cove.
Apalahama alifukwile kumeso avenyalifuci.
Ambile kuli Efwelone mumatwi­twi avenyalifuci ngwenyi, Oloze nge nawitava, aci ngwivwilile mwane. Nanguhana ndando yamavu kana. Ngutambuleyo, kaha nangufunda civimbi cami muze.
Efwelone amukumbulwile Apa­lahama nakumwamba ngwenyi,
Ove mwata wami, aci ngwivwilile. Mavu akweseka mujixekele japalata makulukaji awana ali naka nayetu nayove? Xikaho funda tuhu civimbi cove.
Apalahama evwililile kuli Efwelone, kaha Apalahama amupezalixilile Efwelone palata yize avulukile mumatwitwi avana vaHete, jixekele japalata makulukaji awana, nge omu valanjilenga vaka-kusepa.
Ngoco mavu aEfwelone, aze apwile kuMakapela kwakamwihi na­Mamele, namavu aze nawina wakusendeleka wapwilemo, namitondo yosena yize yapwile mumavu aze, yize yapwile kungiza yawo yosena jingulwixi, vavizamixilile
kuli Apalahama kupwa luheto lwenyi kumeso avana vaHete nakumeso avosena vaze vengilile kucikolo calimbo lyenyi.
Kaha hakukumisa vyumevi, Apa­lahama afunjile Sala pwevo lyenyi muwina wamumavu aze akuMakapela kwakamwihi naMamele (kukiko kuHevelone) mulifuci lyaKanane.
Namavu nawina wakusendeleka ulimo vana vaHete vavizamixilile kuli Apalahama kupwa luheto lwenyi kwakufunda vafu.
Jino Apalahama alingile nakulu lyehi cikuma, apwile kaxinakaji vene. Yehova amuwahixile Apalahama kuvyuma vyosena.
Apalahama ambile kuli ndungo yenyi uze wamukulwane wakuzuvo yenyi, uze alaminenga vyuma vye­nyi vyosena ngwenyi, Aci hake livoko lyove muxi yatungi yami.
Kaha nangukuxingisa ulixinge Yehova Kalunga wamwilu, Kalu­nga wahamavu, ngwove, Kangwexi kukamumbacila mwanove pwevo wa­kuli vana yavaKanane, mukaci kavo ngwatwamako.
Oloze ukaya kulifuci lyami, kuli vausoko wami, ukamumbacile mwa­nami Isaka pwevo.
Ndungo yenyi amwambile ngwe­nyi, Kwiji, pamo pwevo mwakakana kwiza nayami kulifuci lino. Nyi kuvanga ngumutwale ceka mwanove kulifuci lize wafumine, tahi?
Apalahama amwambile ngwenyi, Lilamenga, kanda ukatwala ceka mwanami kuzeko.
Yehova, Kalunga wamwilu, Ou angukatwile kuzuvo yatata kulifuci lize ngwasemuwilile, Ou ahanjikile kuli ami nakulixinga kuli ami ngwe­nyi, Vaka-tanga yove nangukavahana lifuci lino, Ikiye mwakatuma kangelo kenyi kumeso ove, kaha ukamumbacila mwanami pwevo kuze.
Oloze kaci nge pwevo mwakakana kwiza nayove, kaha naukasamba kukulixinga kana ngunakuxingisa. Oloze kanda ukatwala ceka mwana­mi kuzeko.
Uze ndungo ahakile livoko lyenyi muxi yatungi yakaka yenyi Apala­hama, alixingile kuli ikiye mwayile lizu lize.
Jino kuli vangamela jakaka yenyi uze ndungo ahandunwineko vanga­mela likumi, akatukile. Mwomwo vikumba vyakaka yenyi vyosena vyapwile mumavoko enyi. Ngoco akatukile, ayile kuMesopotamya, kwimbo lyaNahole.
Avafukamixile vangamela kusali yalimbo kulixima lyameya halikumbi lyacingoloxi, haze veji kulovokanga mapwevo nakuswita meya.
Ambile ngwenyi, Ove Yehova, Kalunga kakaka yami Apalahama, aci ngumwenese mwamwaza likumbi lyalelo, umusolwele kaka yami Apa­lahama likoji.
Tala, ngunemana kulixima lya­meya, kaha vana vavenyembo vama­pwevo vali nakulovoka vaswite meya.
Acitave mwane cisoloke uze mwanapwevo nangwamba ngwami, Aci hotonone mulondo wove mwane ngunwe, kaha ikiye himwamba ngwe­nyi, Nwako, kaha nanguhana meya nakuli vangamela jove nawa, ikiye apwenga uze unamusakwila ngamba yove Isaka. Ngoco nangutacikiza ngwami, unamusolwela kaka yami likoji.
Kaha casolokele, ximbu apwile ikiye kanda akumise kuhanjika, tala, Laveka alovokele namulondo wenyi hacifwiji cenyi, ou asemukile kuli Mbetwele mwanaMilika pwevo lya­Nahole yaya yaApalahama walunga.
Uze mwanapwevo apwile wa­mwaza kumutala, mujike, kanda alimone lyehi nalunga. Axikumukile kulixima nakusulisa mulondo wenyi nakukanduka ceka.
Uze ndungo alahile mangana alihumangane nenyi, amwambile ngwenyi, Acitave ngunweko meya kumutondo wove mwane.
Ikiye amwambile ngwenyi, Ove mwata wami, nwako. Anguhwixile nakuhotonona mutondo wenyi kulivoko lyenyi, nakumuhana meya anwe.
Omu akumixile kumuhana meya, amwambile ngwenyi, Nanguvaswicila vangamela jove nawa, palanga nomu vanamanyisa kunwa.
Anguhwixile nakuhingununa me­ya amumulondo wenyi mucizau, alahilile ceka kulixima nakuswita, avaswicilile vangamela jenyi vosena.
Uze lunga amuxixikile, aholele kulu, atacikize numba nge Yehova nafukisa lyehi jila yenyi nyi ciku.
Kaha casolokele, omu vamanyixile vangamela kunwa, uze lunga akwacile kapata kaulu kapezo yacimbwa caxekele, navinunga vyaulu vivali vyamavoko enyi vyapezo yalikumi lyajixekele.
Amwihwile ngwenyi, Ove umwaneya? Aci ngulwezeko mwane. Mu­zuvo yaiso muli mwakusavaletu tahi?
Amwambile ngwenyi, Ami ngumwanaMbetwele, ikiye mwanaMi­lika, uze asemene naNahole.
Amwambile ngwenyi, Mwila tuli nawo, nawou wakuutama nawou wakulya, kaha muli nomu mwakusavala nawa.
Uze lunga anongamine mutwe wenyi, alemesele Yehova.
Ambile ngwenyi, Vamukisule Ye­hova Kalunga kakaka yami Apala­hama, mwomwo kalitwaminyine kusolola likoji lyenyi namucano we­nyi kuli kaka yamiko. Yehova nangutwaminyinako mujila nakuzuvo yavausoko wakaka yami.
Uze mwanapwevo alahile, ava­lwezele vaze vakuzuvo yanaye navo­sena mwaya mazu awa.
Laveka apwile nandumbwenyi walunga, lijina lyenyi ikiye Lavane. Kaha Lavane alahile kuli uze lunga kulixima,
kaha casolokele, omu amwene kapata navinunga kumavoko andumbwenyi, nomu evwile mazu andumbwenyi Laveka ngwenyi, Ngoco mwanahanjika uze lunga kuli ami, ikiye ayile kuli uze lunga, kaha tala, hanga nemanyina kuli vangamela kulixima.
Lavane amwambile ngwenyi, Twaya wingile, ove vawahisa kuli Yehova, unemanyina ika kuweluka? Mwomwo ngunalongesa lyehi zuvo, nakwakuutama vangamela nawa.
Uze lunga engilile muzuvo, alemwine vangamela, kaha avahanyine mwila wakuutama nawou wakulya, nameya akusana kumahinji enyi nakumahinji avaze apwile navo.
Vatumbikile kulya kumeso enyi alye. Oloze ikiye avambile ngwenyi, Kuvanga ngunamilwezeci ngunakatukila, numba ngulyenga. Lavane amwambile ngwenyi, Hanjika tuhu.
Avambile ngwenyi, Ami ngundungo yaApalahama.
Kaha Yehova namuwahisa kaka yami cikuma, ikiye napu wamulemu. Yehova namuhane mautanga avi­muna vavandende nawawa avango­mbe, napalata naulu, navandungo vamalunga navava vamapwevo, na­vangamela navimbulu.
Sala pwevo lyakaka yami ase­mene mwana walunga nakaka yami hauxinakaji wenyi. Apalahama na­muhane ikiye vyuma vyosena vize aheta.
Jino kaka yami anguxingixile ngwenyi, Kanda ukamumbacila mwanami pwevo wakuli vana vavaKananeko, venyalifuci lino ngwatwama.
Oloze ngwenyi, ukaya kuzuvo yatata kuli vausoko wami, ukamu­mbacile mwanami pwevo.
Ngwamwambile kaka yami ngwa­mi, Kwiji, pamo pwevo mwakakana kwiza nayami.
Angwambile ngwenyi, Yehova, Ou kumeso enyi ngweji kutambu­kanga, mwakatuma kangelo kenyi ayenga nayove kaha mwakafukisa jila yove. Kaha ukamumbacila mwa­nami pwevo wakuli vausoko wami, wakuzuvo yatata.
Naukasamba kukulixinga kana ngunakuxingisa, omu naukaheta kuli vausoko wami, kaci nge kavexi kukuhanayoko, kaha naukasamba kukuli­xinga kana ngunakuxingisa.
Jino ngwezanga lelo kulixima, ngwambanga ngwami, Ove Yehova, Kalunga kakaka yami Apalahama, nge jino uli nakufukisa jila yami,
tala, ngunemana kulixima lya­meya. Acitave mwane cisoloke, uze mwanapwevo mwalovoka nakuswita meya, ou nangwamba ngwami, Aci nguhane tumeya twamumulondo wo­ve mwane ngunwenga,
kaha ikiye himwamba ngwenyi, Nwako nayove, kaha nanguvaswicila navangamela jove nawa, ikiye apwe pwevo ou unamusakwila mwanakaka yami Ove Yehova.
Ximbu ngwapwanga kanda ngukumise kuhanjika mumucima wami, kumana, Laveka mwalovoka namu­londo wenyi hacifwiji cenyi, mwaxikumuka kulixima nakuswita meya. Ngwamwambanga ngwami, Aci nguhaneko meya ngunwe.
Anguhwisanga nakuhotonona mulondo wenyi, angwambanga ngwenyi, Nwako, kaha nanguhana meya kuli vangamela jove nawa. Ngoco ngwanwanga, kaha anwisanga vangamela nawa.
Ngwamwihulanga ngwami, Ove umwaneya? Angwambanga ngwenyi, NgumwanaMbetwele, ikiye mwanaNahole, uze asemene naMilika. Ka­ha ngwamuvwikanga kapata halizulu lyenyi navinunga kumavoko enyi.
Ngwanongaminanga mutwe wa­mi nakumulemesa Yehova nakumukisula Yehova, Kalunga kakaka yami Apalahama, Ou nangutwaminyinako mujila yamwenemwene ngumumbacile mwanakaka yami mwanandumbwenyi.
Jino nge namulinga mwalikoji mwamucano kuli kaka yami, ngulwezenu. Nge pimbi, ngulwezenu, ma­ngana nguyenga kulivoko lyacilyo cipwe kulivoko lyacimoswe.
Jino Lavane naMbetwele va­mukumbulwile ngwavo, Cuma cino cinafumu kuli Yehova. Etu katwexi kuhasa kuhanjika kuli ove cipwe mwamupi cipwe mwamwazako.
Tala, Laveka ali kumeso ove, mutambule, uyenga, akapwenga pwe­vo lyamwanakaka yove, nganomu nahanjika Yehova.
Kaha casolokele, omu evwile ndungo yaApalahama mazu avo, alifukwile kuli Yehova cameso-ha­mavu.
Uze ndungo alowele vyuma vyapalata navyevi vyaulu namahina, avihanyine kuli Laveka. Nandumbwenyi walunga nanaye nawa ava­hanyine nawa vyuma vyamwaza vyavikalu.
Kaha valile, vanwine, naikiye namalunga vaze apwile navo, vasavalile ufuku wosena. Vahindukile nacimene, kaha ikiye avambile ngwe­nyi, Ngusuwulenu nguyenga kuli kaka yami.
Ndumbwenyi walunga nanaye vamwambile ngwavo, Mwanapwevo acitwame nayetu makumbi amwe, cipwe likumi, numba akaye.
Avambile ngwenyi, Kanda munguhungikako, hamono Kalunga nafukisa lyehi jila yami. Ngusuwu­lenu nguyenga kuli kaka yami.
Vamwambile ngwavo, Natusanyika mwanapwevo nakumwihula twivwe mukanwa kenyi.
Kaha vasanyikile Laveka, vamwihwile ngwavo, Nauya nalunga uno tahi? Etavile ngwenyi, Nanguya.
Kaha vasuwile ndumbwavo La­veka nandeji yenyi nandungo ya­Apalahama natumbaji twenyi.
Vakiswile Laveka, vamwambile ngwavo, Ove ndumbwetu, ukapwe unevo yavatu makombakaji atununu, kaha vaka-tanga yove vakahete ci­kolo cavaze vavahunga.
Ngoco Laveka akatukile navangamba jenyi vamapwevo, vatambukile havangamela nakuya nayauze lunga. Kaha uze ndungo atwalile Laveka, ayile mujila yenyi.
Jino Isaka ejile mujila kufuma kuMbele-lahai-loi, mwomwo atwa­mine mulifuci lyaSulo.
Isaka alovokele mucipapa nakuxinganyeka hakutoka calikumbi. Andwile meso enyi nakumona, ka­ha tala, kwapwile nakwiza vanga­mela.
Laveka andwile meso enyi, kahomu amwene Isaka asulukile hangamela.
Amwihwile uze ndungo ngwenyi, Ou lunga muka ali nakutambuka mucipapa nakwiza nakutusesa? Uze ndungo amwambile ngwenyi, Ikiye kaka yami. Pwevo anonele ciwuva cenyi aliwuvile kumeso.
Kaha uze ndungo amulwezele Isaka vyuma vyosena vize alingile.
Isaka amwingixile Laveka mu­mbalaka yize yapwile yanaye Sala. Amumbacile Laveka, kaha ikiye hyapwile pwevo lyenyi. Isaka amuzangile, kaha Isaka alivendejekele kukufwa canaye.
Jino Apalahama ambacile pwevo weka, lijina lyenyi apwile ikiye Ketula.
Ikiye asemene nenyi Jimilane naYokoxane naMetane naMicane naIxivake naXuwa.
Yokoxane asemene Xeva naNdetane. Vana vaNdetane ava, ava vaAxule, ava vaLetuxe, ava vaLeume.
Vana vaMicane ava, ou Efwa, ou Efwele, ou Hanoke, ou Avita, ou Eleta. Ava vosena vapwile vana vaKetula.
Apalahama amuhanyine Isaka vyuma vyenyi vyosena.
Oloze vana vamapwevo vakwingilila vaze apwile navo Apalahama, Apalahama avahanyine mawana. Kaha ximbu apwile acili wamutonyi, avasuwile vafume kuli mwanenyi Isaka, vaye kumusamuko kulifuci lize lili kumusamuko.
Awa akiko makumbi amyaka ya­kuyoya caApalahama, yize ayoyele, myaka likulukaji namakumi atanu naavali namyaka yitanu.
Kaha mwono waApalahama wamufumine, afwile haukule wamwaza namyaka yenyi yayivulu, vamutwalile kuli vakaka jenyi.
Kaha vana venyi Isaka naIximele vamufunjile muwina wakusendeleka wakuMakapela, mumavu aEfwelone mwanaZohale kaHete, aze ali kwa­kamwihi naMamele,
mavu aze alanjile Apalahama kuli vana vaHete. Mwamuze vafunjile Apalahama mwomumwe napwevo lyenyi Sala.
Kaha casolokele, omu alingile Apalahama hanafu lyehi, Kalunga awahixile mwanenyi Isaka, kaha Isaka atwaminenga kuMbele-lahai-loi.
Eci cikiko kusemunwina caIximele mwanaApalahama, uze ase­mene Apalahama naHangale kaEji­pitu ndungo yaSala.
Awa akiko majina avana vaIximele, hamajinavo, mwaya kusemumwina cavo. MwanaIximele watwa­twa ikiye Nevayote, naKetale, naAtavele, naMivisame,
naMixima, naNduma, naMasa,
naHatate, naTema, naYetule, naNafwixe, naKetema.
Ava vakivo vana vaIximele, awa akiko majinavo, nge kumembo avo, nakuvilombo vyavo, vamyata likumi navavali nge mwaya miyaci yavo.
Eyi yikiko myaka ayoyele Ixi­mele, myaka likulukaji namakumi atatu namyaka yitanu nayivali, kaha mwono wenyi wamufumine, afwile, kaha vamutwalile kuli vakaka jenyi.
Vana venyi vatungile kufumisa kuHavila palanga nakuXule kwaka­mwihi naEjipitu, omu nauya nakutalikisa kuAsulya. Atwaminenga kwakulitalasana navandumbwenyi vosena.
Eci cikiko kusemunwina caIsaka mwanaApalahama. Apalahama ase­mene Isaka.
Kaha Isaka apwile namyaka ma­kumi awana omu ambacile pwevo lyenyi Laveka mwanaMbetwele kaSulya wakuPatane-alame, ndumbwaLavane kaSulya.
Kaha Isaka amulembelelele Ye­hova hali pwevo lyenyi, mwomwo ikiye apwile mumba, xikaho. Yehova amwitavilile hakumulembelela, kaha pwevo lyenyi Laveka emicile lijimo.
Vana valipikile mujimo lyenyi. Ikiye alyambile ngwenyi, Kaci nge ngana, ikaze ngunapu ngana? Kaha ayile nakwihula kuli Yehova.
Yehova amwambile ngwenyi, Mujimo lyove muli miyaci yivali,
Jino omu atelemo makumbi enyi numba asapuluke, kumana, mujimo lyenyi mwapwile vapasa.
Uze watete asemukile, apwile ucila, kumujimba wenyi kwosena kwapwile nge cikovelo camangona, kaha vamulukile lijina lyenyi ngwa­vo, Esau.
Munyima yenyi mwasemukile so­ngo yenyi, kaha livoko lyenyi lyakwacile kukakukunya kaEsau. Ngo­co vamulukile lijina lyenyi ngwavo, Yakova. Isaka apwile namyaka makumi atanu nalimwe omu avase­mene pwevo lyenyi.
Vaze vana vamalunga vazovolokele. Esau apwile cinyanga wakuzangama, mutu wamucipapa. Yakova apwile mutu wakuunda, waku­twama mujimbalaka.
Jino Isaka azangile Esau, mwo­mwo alilenga nyama yenyi azombele, xikaho. Oloze Laveka azangile Yakova.
Yakova atelekele vyakulya, kaha Esau ejile hakufuma mucipapa, nafu lyehi cizava.
Esau ambile kuli Yakova ngwe­nyi, Aci nguhane ovyo vicila ngulye, mwomwo ngunafu cizava. Xikaho vamulukile lijina lyenyi ngwavo, Etome.
Yakova amwambile ngwenyi, Ngulanjise lelo utwatwa wove.
Esau amwambile ngwenyi, Ku­mana, ngunasake kufwa, nyi ngulamine utwatwou ika?
Yakova ambile ngwenyi, Lixinge lelo kuli ami. Alixingile kuli ikiye, kaha amulanjixile Yakova utwatwa wenyi.
Yakova amuhanyine Esau mbolo namakunde akuteleka, kaha alile, anwine, akatukile nakuliyila kwenyi. Ngoco Esau alumbilixile utwatwa wenyi.
Zala yakalombolombo yeka yaholokele kulifuci, kexi yize yaholokele hamakumbi aze aApalahamako. Kaha Isaka ayile kuli Avi­meleke mwangana wavaFwilixite ku­Ngelale.
Yehova alisolwele kuli ikiye, amwambile ngwenyi, Kanda uxikumuka kuEjipituko. Twama mulifuci kana nangukulweza.
Zuzumana mulifuci lino, kahAmi nangutwama nayove hamwe nakukuwahisa, mwomwo nangukahana mafuci osenawa kuli ove nakuli vaka-tanga yove, nakuzamisa nenu kulixinga kana ngwalixingile kuli iso Apalahama.
Nangukavulisa vaka-tanga yove vakavule nge vatanganyika vali mwi­lu. Kaha vaka-tanga yove nanguka­vahana mafuci osenawa. Kaha mu­li muka-tanga yove vaka-mafuci osena ahamavu navakamona ku­tokwa,
mwomwo Apalahama ononokele mulizu lyami nakulameci ngwamuhanyine kulama, navyevi ngwamulwezele, navilikevi ngwambile, najiximbi jami.
Isaka atwaminenga muNgelale. Malunga venyembo Vamwihwile pwevo lyenyi.
Avambile ngwenyi, Ikiye ndu­mbwami. Mwomwo evwile woma wakwamba ngwenyi, Pwevo lyami, ngwenyi, Kucina malunga venyembo navangujiha hali Laveka. Mwomwo ikiye kumutala apwile wamwaza, xikaho.
Kaha casolokele, omu aximbwile cikuma muze, Avimeleke mwangana wavaFwilixite atalile munjanena na­kumona, kaha tala, Isaka apwile nakusapula napwevo lyenyi Lave­ka.
Avimeleke asanyikile Isaka, amwa­mbile ngwenyi, Tala, Camwenemwene ikiye napu pwevo lyove. Ikaze wambilile ngwove, Ikiye ndumbwami? Isaka amwambile ngwenyi, Mwo­mwo ngwalyambile ngwami, Kucina nangufwa hali ikiye.
Avimeleke amwambile ngwenyi, Eyi unatulingi ika? Mukwetu umwe kaci nasavala tuhu napwevo lyove, ngoco kaci unatuwanyisa kupaya.
Avimeleke avalwezele vatu je­nyi vosena ngwenyi, Wose mwalinga cuma kuli ou lunga cipwe kuli pwevo lyenyi, mwafwa cakufwa.
Jino Isaka akuvile mbuto mu­lifuci lize, kaha hamwaka uze awanyinyineho likulukaji. Yehova amu­wahixile.
Uze mutu atohwele, hakuya nakutohwa palanga nomu atohwele cikumakuma.
Apwile naluheto lwamautanga avimuna vavandende, naluheto lwa­mautanga avangombe, navatu vavavulu vakuzuvo yenyi. Kaha vaFwili­xite vamwivwilile luxiwuxiwu.
Jino maxima osenaze vafulile vandungo jaise hamakumbi aise Apalahama, vaFwilixite vawajikile nakuxikilamo mavu.
Kaha Avimeleke ambile kuli Isaka ngwenyi, Tufume, mwomwo unatuhambakana cikuma ngolo.
Isaka akatukile kuze, atungile cilombo cenyi kucinema cakuNgelale, atwamine kuze.
Isaka afululwile maxima ameya aze vafulile hamakumbi aise Apala­hama, mwomwo vaFwilixite vawa­jikile hakufwa caApalahama. Kaha awalukile majinawo majinaze awa­lukile ise.
Vandungo jaIsaka vafulile kuci­nema, vawanyine kaselwoke wameya akuvweluka kuze.
Tufunga vakuNgelale vavakokojwesele tufunga twaIsaka ngwavo, Meyawa etu. Kaha alukile lijina lyalixima lize ngwenyi, Eseke, mwo­mwo vamukokojwesele, xikaho.
Vafulile lixima lyeka, kaha nalikiko nawa valikokojwelele. Alilukile lijina lyalyo ngwenyi, Setena.
Kaha alukile kuze, afulile lixima lyeka, likiko kavalikokojweleleko. Alilukile lijina lyalyo ngwenyi, Lehovote, ngwenyi, Mwomwo jino Ye­hova natutalila kwakutwama, kaha natusemunwina mulifuci.
Akatukile kuze, ayile kuMbele­xeva.
Yehova alisolwele kuli ikiye Ufu­ku uze, amwambile ngwenyi, Ami yami Kalunga kaiso Apalahama. Kanda wivwa womako, mwomwo nguli nayove hamwe, kaha nangukuwahisa, nakuvulisa vaka-tanga yove mwomwo hali ngamba yami Apalahama.
Atungile lijiko lyakulumbila kuze, asanyikile Yehova halijina lyenyi. Alemene mbalaka yenyi kuze, kaha vandungo jaIsaka vafulile lixima kuze.
Jino Avimeleke akatukile ku­Ngelale nakuya kuli ikiye, naAhuzate sepa lyenyi, naFwikole kapitau kajita yenyi.
Isaka avehwile ngwenyi, Munejila ika kuli ami, hamono munanguhungu, kaha munanguhange?
Vamwambile ngwavo, Twamonanga kanawa ngwetu, Yehova ali nayove hamwe, kaha twambanga ngwetu, Hakaci ketu hapwenga kulixinga, hakaci ketu nayove, tulixike luxiko nayove,
ngwetu, kanda ukatulinga mwamupiko, nge omu tunazeneka kukwata hali ove, nomu tunazeneka kukulinga mweka xina mwamwaza kaha, nakukusuwula nakeke, ove yove ou vanawahisa jino kuli Ye­hova.
Avatelekelele kulya cacivulu, ka­ha valile nakunwa.
Vamenekele cimenemene, valixingile umwe naumwe. Isaka avasuwile, kaha Vakatukile kuze kwenyi nakeke.
Kaha casolokele, halikumbi lize vene vandungo jaIsaka vejile nakumulweza lixima lize vafulile ngwavo, Tunawanemo meya.
Alilukile ngwenyi, Xiva. Xikaho lijina lyalimbo lize likiko Mbele-xeva nakulikumbi lyalelo.
Omu apwile Esau namyaka ma­kumi awana, ambacile pwevo lyenyi Yutete mwanaMbeli kaHete, naMbasemate mwanaElone kaHete.
Vakivo vevwixilenga Isaka naLaveka kunyengetela mumicima yavo.
Kaha casolokele, omu alingile Isaka hanakulu lyehi cikuma, omu afuvalalile meso enyi, kahaxile kumonako, asanyikile mwanenyi wa­twatwa Esau, amwambile ngwenyi, Ove mwanami. Amwitavilile ngwe­nyi, Yami uno mwane.
Amwambile ngwenyi, Tala jino, ngunakulu lyehi cikuma, kangwatacikijile likumbi lyakufwa camiko.
Xikaho jino, aci mbate vitwa vyove, namusakali wove nauta wove wamanana, uye mucipapa, ukangujihile nyama,
ukangutelekele kulya ciyema nge omu ngwazanga, ukanguneheleco, ngulyenga, mangana mwono wami ukukisule ximbu kanda ngufwe.
Laveka evwileko haze ahanjikile Isaka kuli mwanenyi Esau. Esau ayile mucipapa nakuzomba nyama, akayinehe.
Kaha Laveka ahanjikile kuli mwa­nenyi Yakova ngwenyi, Tala, ngwevwanga iso hakuhanjika kuli yayove Esau ngwenyi,
Ngunehele nyama, ungutelekele kulya ciyema ngulyenga, ngukukisule kumeso aYehova ximbu kanda ngufwe.
Xikaho jino, ove mwanami, ononoka mulizu lyami omu nangukulweza.
Yako jino kuutanga wavimuna vavandende, ungunehele misamba javapembe vamwaza vakuze vavali. Nangutelekela iso kulya ciyema, nge omu azanga.
Kaha ucitwala kuli iso, alyenga, akukisule ove ximbu kanda afwe.
Yakova ambile kuli naye Laveka ngwenyi, Tala, yayami Esau ikiye lunga waungona, Oloze ami ngumutu usenena.
Kwiji pamo tata mwangupapacila nakungumona ngwenyi, muka-kutangisa. Kaha nangulikokela kwangula, kexi kungukisulako.
Naye amwambile ngwenyi, Ove mwanami, kwangula kana cipwenga hali ami. Ijiva kwononoka mulizu lyami, yako ungunehelevo.
Ayile nakuvasaka, avanehele kuli naye. Naye atelekele kulya ciyema, nge omu azangile ise.
Laveka anonele mahina amwanenyi watwatwa Esau amwaza apwile nawo muzuvo, amuvwikilewo mwa­nenyi wakanyike Yakova.
Ahakile nawa vilambu vyavaze vana vavapembe kumavoko enyi nahakusenena haxingo yenyi.
Kaha kulya cize ciyema nambolo yize alongesele avihanyine muma­voko amwanenyi Yakova.
Ikiye ayile kuli ise, amwambile ngwenyi, Ove tata. Etavile ngwenyi, Yami uno, ove yoveya, mwana­mi?
Yakova ambile kuli ise ngwenyi, Yami mwanove watwatwa Esau. Ngunalingi nge omu wangulwezanga. Aci hinduke utwame ulyenga nyama yami, mangana mwono wove ungukisule.
Isaka amwihwile mwanenyi ngwenyi, Ove mwanami, ngacilihi unayiwane lufuxi ngana? Amwambile ngwenyi, Mwomwo Yehova Kalunga kove nanguwanyisayo, xikaho.
Isaka ambile kuli Yakova ngwe­nyi, Aci pandame kuno, mwanami, ngukupapacile, numba ove lyavene umwanami Esau nyi ciku.
Yakova apandamine kuli ise Isaka. Ikiye amupapacilile, ambile ngwenyi, Olyo lizu linapu lizu lyaYakova, Oloze mavoko anapu ma­voko aEsau.
Kamutacikijileko, mwomwo ma­voko enyi apwile namangona, nge mavoko ayayenyi Esau, xikaho amukiswile.
Amwihwile ngwenyi, Yove vene mwanami Esau tahi? Amwambile ngwenyi, Yami vene.
Amwambile ngwenyi, Nguneheleyo, kaha nangulya nyama yamwanami, mangana mwono wami umukisule. Amutwalilileyo, kaha alile. Amutwalilile navinyo nawa, kaha anwine.
Ise Isaka amwambile ngwenyi, Pandama kuno jino, ove mwanami, ungusweswenye.
Apandamineko, amusweswenyele. Isaka evwile livumba lyamahinenyi, kaha amukiswile, ambile ngwe­nyi,
Kaha Kalunga akakuhane kumume wakufuma kwilu,
Vatu veka naveka vakakuzacilenga milimo,
Kaha casolokele, omu alingile Isaka hanakumisa kukisula Yakova, Yakova mukulovoka kuli ise Isaka, yayenyi Esau ejile hakufuma kukuzomba cenyi.
Naikiye nawa atelekele kulya ciyema, acitwalile kuli ise. Ambile kuli ise ngwenyi, Ove tata, hinduka ulyenga nyama yayami mwanove, mangana mwono wove ungukisule.
Ise Isaka amwihwile ngwenyi, Yoveya? Amwambile ngwenyi, Ya­mi Esau mwanove watwatwa.
Isaka acikimine cikumakuma, amwambile ngwenyi, Kaha iyaze ou akwatanga nyama nakungunehelayo, kaha ngwayilyanga yosena ximbu wapwangove kanda wize, nakumukisula? pundu vene, ikiye mwakamona kutokwa.
Omu evwile Esau mazu aise, atetele muteto wakulinyenga wau­nene cikuma, ambile kuli ise ngwe­nyi, Ove tata, ngukisule nayami nawa.
Isaka amwambile ngwenyi, So­ngo yove ezanga nakungwonga, na­kutambula kukisuloco capwanga cove.
Esau ambile ngwenyi, Kavamulukile lijina lyaYakova mwamucanoko, numba? Mwomwo ikiye nangwongo kavali. Angutambwile utwatwa wami, kaha jino natambula kukisuloco capwanga cami. Amwa­mbile ngwenyi, Kawalamine kukisula cakungukisulako, tahi?
Isaka amukumbulwile Esau, amwambile ngwenyi, Tala, ngunamulingisa kupwa mwata wove, va­ndumbwenyi vamalunga vosena ngunamuhanevo kupwa vangamba jenyi, ngunamuzamikisa natiliku na­vinyo. Kaha jino, ove mwanami, nangukulingila ika?
Esau amwihwile ise ngwenyi, Ove tata, uli nakukisula cimwe kaha, tahi? Ngukisule nayami nawa, ove tata. Kaha Esau alilile nalizu lya­kukanguka.
Ise Isaka amukumbulwile, amwambile ngwenyi,
Naukayoyela hapoko yove ya­mukwale, kaha naukamuzacilanga songo yove.
Esau ahungile Yakova hakukisula cize amukiswile ise. Esau alya­mbile mumucima wenyi ngwenyi, Makumbi akulila tata ali kwaka­mwihi, numba ngumujihe songo ya­mi Yakova.
Vamwambulilile Laveka mazu amwanenyi wamukulwane Esau. Kaha atumine nakusanyika mwa­nenyi wakanyike Yakova, amwa­mbile ngwenyi, Tala, yayove Esau ali nakulivendejeka hali ove, ngwe­nyi, akujihe.
Xikaho jino, ove mwanami, ononoka mulizu lyami. Katuka, Cinyina kuli ndumbwami Lavane ali kuHa­lane.
Kaximbule nenyi makumbi amwe amandende, palanga nomu yinapeuka ndombo yayayove,
palanga nomu unapeuka utenu wayayove kuli ove, nomu navulyameci unamulingi, numba ngukatume kuze nakukusaka. Ngumivindamine muvosena muvavali halikumbi limwe ika?
Laveka ambile kuli Isaka ngwe­nyi, Mwono wami unanguseke lyehi hali vana vaHete vamapwevo. Kaci nge Yakova mwambata pwevo wa­kuli vana vaHete nge ava, vakuli vana vamapwevo valifuci lino, kaha mwono wami naukanguwahila ha­lihi?
Isaka asanyikile Yakova, amukiswile, amulwezele ngwenyi, Kanda ukambata pwevo wakuli vana vamapwevo vamuKananeko.
Katuka, uyenga kuPatane-alame, kuzuvo yaMbetwele ise yanoko, ukambate pwevo kuze, wakuli vana vaLavane ndumbwanoko.
Kalunga Ukweci ngolo josena akakuwahise, akakuhane lusemo, akakuvulise, mangana ukapwe uliwuka lyavatu veka naveka.
Akakuhane nawa kukisula cize capwile caApalahama, nayove na­vaka-tanga yove nawa, mangana ukahete lifuci lino unazuzumananga, eli ahanyine Kalunga kuli Apala­hama.
Isaka asuwile Yakova, kaha ikiye ayile kuPatane-alame kuli Lavane mwanaMbetwele kaSulya ndumbwa-Laveka naye yaYakova naEsau.
Jino Esau amwene omu akiswile Isaka Yakova nakumusuwula aye kuPatane-alame, mangana akambate pwevo kuze, nomu amulwezele hakumukisula ngwenyi, Kanda uka­mbata pwevo wakuli vana vama­pwevo vamuKananeko,
nomu ononokele Yakova kuli ise nanaye nakuya kuPatane-alame.
Kaha Esau amwene omu vapihililile vana vamapwevo vakuKanane kumeso aise Isaka.
Ngoco Esau ayile kuli Iximele, ambacile Mahalate MwanaIximele mwanaApalahama ndumbwaNevayote kupwa pwevo lyenyi wakulunjika hali mapwevo vaze apwile navo.
Kaha Yakova afumine kuMbele­xeva nakuya mujila yaHalane.
Axikilile kumwe nakusavala kuze ufuku wosena, mwomwo haze liku­mbi lyalingile hilinalauka lyehi. Kumalolwaze apwileko akwacile lilolwa limwe nakusacilaho mutwe wenyi, nakusavala tulo kuze.
Alotele, kaha kumana, ndondelo yakwimika hamavu, songo yayo yinahete mwilu, navangelo jaKalunga vapwile nakunyina nakusulukaho.
Kaha tala, Yehova emanyine he­lu lyayo, amwambile ngwenyi, Ami yami Yehova Kalunga kaiso Apala­hama, Kalunga kaIsaka. Lifuci eli uli nakusavala nangukakuhanalyo navaka-tanga yove.
Vaka-tanga yove navakavula nge lukungu lwahamavu. Ove naukazevumuka nakumuyakumbi nakumwizakumbi nakunote nakusulo. Kaha muli ove namutanga yove vaka-jitanga jahamavu josena navaka­mona kutokwa.
Kaha tala, Ami nguli nayove ha­mwe, nangukulamanga kwexokwo naukaya, nangukakuneha ceka kuli­fuci lino. Mwomwo kangwexi kukakusezako, palanga nomu ngunalingi eci ngunakuvulukila.
Yakova atonene kutulo twenyi, alyambile ngwenyi, Camwenemwene Yehova ali kuno, kahami kangwacitacikijileko.
Evwile woma, alyambile ngwenyi, Kumona kuno, owoma! Kuno ka­kwexi kwekako, kuzuvo yaKalunga kaha, kuno kucikolo camwilu.
Yakova amenekele cimenemene, ambacile lilolwa lize asacilile mutwe wenyi, alimikile kupwa lilolwa lyakwimika, kaha ahingunwinyineho maji.
Alukile kuze ngwenyi, kuMbetele. Oloze hakulivanga lijina lyali­mbo lize lyapwile Luze.
Yakova alixingile ngwenyi, Kaci nge Kalunga mwapwa nayami ha­mwe nakungulamanga mujila yino nguli nakuya, nakunguhana kulya ngulyenga nakuvwala nguvwale,
mangana ngukeze ceka kuzuvo yatata nakeke, kaci nge Yehova mwapwa Kalunga kami,
kaha lilolwa lino ngunemika nalikapwa zuvo yaKalunga, kaha ku­vyuma vyosenovyo naukanguhana, Camwenemwene nangukakuhanako vyakusokesa mumakumi.
Yakova ayile mujila yenyi, ahetele kulifuci lyavaka-musamuko.
Atalile, amwene lixima kucana, kaha tala, kwapwile mautanga amikoko atatu vanautamako, mwomwo kulixima lize kukiko vavahanyinyinenga mikoko meya. Lilolwa lize lyapwile kukanwa kalixima lyapwile lyalinene.
Vakungulwilenga mautangosena kuze, hikuxindumuna lilolwa kuka­nwa kalixima, nakuhana mikoko meya, numba vahilwise ceka lilolwa kukanwa kalixima kukahela kalyo.
Yakova avehwile tufunga ngwenyi, Enu vandumbwami, munafumu ku­lihi?
Vamwambile ngwavo, TuvakuHalane. Avehwile ngwenyi, Munatacikiza Lavane mwanaNahole walunga, tahi? Vamwambile ngwavo, Tunamutacikiza.
Avehwile ngwenyi, Ikiye ali ka­nawa, tahi? Vamwambile ngwavo, Ali kanawa, kaha tala, mwanenyi wapwevo Lakele ou mweza namikoko.
Avambile ngwenyi, Talenu likumbi lyalihwila, kanda lihete hakukungulula vimuna. Vahanenu mikoko meya, numba muyenga mukavalise.
Vamwambile ngwavo, Katwexi kuhasako, kuvanga vanakungulula mautangosena nakuxindumuna lilolwa kukanwa kalixima, numba tuvahane mikoko meya.
Ximbu apwile nakuhanjika navo, Lakele ejile namikoko jaise, mwo­mwo avafungilenga.
Kaha casolokele, omu amwene Yakova Lakele mwanaLavane ndumbwanaye, namikoko jaLavane ndumbwanaye, Yakova apandamineko nakuxindumuna lilolwa kukanwa kalixima nakuhana mikoko jaLava­ne ndumbwanaye meya.
Yakova amusweswenyele Lakele nakulila nalizu lyakukanguka.
Yakova amulwezele Lakele ngwe­nyi, Yami mwihya waiso, yami mwanaLaveka. Kaha ikiye alahile nakulweza ise.
Kaha casolokele, omu evwile Lavane mazu akuvuluka Yakova mwanandumbwenyi, alahile nakumusesa, amukwacile mukapanga nakumusweswenya, nakumutwala kuzuvo yenyi. Yakova amulwezele Lavane vyuma vyosenevi.
Lavane amwambile ngwenyi, Ca­mwenemwene ove ucifuhwa cami, unyama yami. Kaha atwamine nenyi kakweji wosena.
Jino Lavane amwihwile Yakova ngwenyi, Ove unapu ukausoko wa­mi, xikaho unguzacilenga tuhu cawana numba? Ngulweze, fweto yove yikapwe yika?
Lavane apwile navana venyi va­mapwevo vavali. Ou wamukulwane lijina lyenyi apwile ikiye Leya, ou wakanyike lijina lyenyi apwile ikiye Lakele.
Meso aLeya apwile akufuvalala, oloze Lakele apwile wamwaza kume­so nakumujimba.
Kaha Yakova azangile Lakele. Amwambile ngwenyi, Nangukuzacilanga myaka yitanu nayivali ukanguhane mwanove wakanyike Lakele.
Lavane amwambile ngwenyi, Ci­nawahe ngukamuhangise kuli ove, kuhambakana kumuhangisa kuli lu­nga weka. Twamanga nayami.
Ngoco Yakova azacililenga La­kele myaka yitanu nayivali. Kaha ayimwene nge makumbi amandende kaha, mwomwo hazangi yenyi amuzangile.
Yakova ambile kuli Lavane ngwenyi, Nguhane pwevo lyami, mwo­mwo makumbi ami anatemo lyehi, mangana ngwingile muli ikiye.
Lavane akungulwile malunga vosena vakuze, atelekele kulya caciwanyino.
Kaha casolokele, hacingoloxi akondwele mwanenyi Leya nakumutwalilayo, kaha engilile muli ikiye.
Lavane amuhanyine mwanenyi Leya ndungo yenyi wapwevo Zelepa kupwa ndungo yenyi.
Kaha casolokele, hakuca, kuma­na, ikiye Leya. Amwihwile Lavane ngwenyi, Eyi unangulingi ika? Kangwamuzacilile Lakeleko numba? Unangutangixila ika?
Lavane amwambile ngwenyi, Kuno katwexi kulinga ngocoko, kulivanga kuhangisou wakanyike Ximbu kanda vahangise ou watwatwa.
Kumisa semana yayou, kaha natukuhana mukwavo nawa hamilimo naunguzacilanga myaka yikwavo yitanu nayivali.
Yakova alingile ngoco, akumixile semana yenyi, kaha amuhanyine mwanenyi Lakele kupwa pwevo lyenyi.
Lavane amuhanyine mwanenyi Lakele ndungo yenyi wapwevo Mbiliha kupwa ndungo yenyi.
Engilile namuli Lakele nawa, kaha amuzangile Lakele kuhamba­kana Leya. Kaha amuzacililenga myaka yeka yitanu nayivali.
Jino Yehova amwene omu vamuhungile Leya, kaha amuhanyine lusemo, oloze Lakele apwile mumba.
Leya emicile lijimo, asemene mwana walunga, kaha amulukile lijina lyenyi ngwenyi, Luvene. Mwo­mwo ambile ngwenyi, Camwene­mwene Yehova namono luyando lwami, xikaho lunga lyami mwanguzanga jino.
Ceka nawa emicile lijimo, ase­mene mwana walunga. Kahambile ngwenyi, Mwomwo Yehova nevu omu vananguhungu, xikaho nangu­hane nauno mwana walunga nawa. Kaha amulukile lijina lyenyi ngwe­nyi, Ximeyone.
Ceka nawa emicile lijimo, aseme­ne mwana walunga. Ambile ngwe­nyi, Jino lunga lyami mwalipanjika nayami, mwomwo ngunaseme nenyi vana vamalunga vatatu. Xikaho va­mulukile lijina lyenyi ngwavo, Levi.
Ceka nawa emicile lijimo, ase­mene mwana walunga. Kahambile ngwenyi, Jino ngunamwalisa Yeho­va. Xikaho amulukile lijina lyenyi ngwenyi, Yuta. Kaha akumixile kusema.
Omu alimwene Lakele ngwenyi, Kangwasemene vana naYakovako, Lakele evwile luxiwuxiwu kuli yayenyi, ambile kuli Yakova ngwenyi, Nguhane vana, mo­komoko nangufwa.
Kaha Yakova amutenukilile La­kele, amwambile ngwenyi, Ami ngunapu mukahela kaKalunga numba, Ou nakuminyi kusema vana?
Lakele amwambile ngwenyi, Talou ndungo yami wapwevo Mbiliha. Ingila muli ikiye, mangana akasemene hamambuli ami, ngoco nayami nawa ngukawane vana hali ikiye.
Amuhanyine ndungo yenyi Mbiliha kupwa pwevo lyenyi, kaha Yakova engilile muli ikiye.
Mbiliha emicile lijimo, asemene mwana walunga naYakova.
Lakele ambile ngwenyi, Kalunga nanguyulu, nevwilila mulizu lyami, nanguhane mwana walunga. Xikaho amulukile lijina lyenyi ngwenyi, Ndane.
Ndungo yaLakele Mbiliha emicile ceka lijimo, asemene mwana walu­nga wamucivali naYakova.
Lakele ambile ngwenyi, Kulipika ngunalipiki cikuma nayayami, kaha ngunamuhase. Kaha amulukile lijina lyenyi ngwenyi, Nafwatale.
Omu alimwene Leya ngwenyi, Ngunakumisa kusema, anehele ndu­ngo yenyi wapwevo Zelepa, amu­hanyine kuli Yakova kupwa pwevo lyenyi.
Ndungo yaLeya Zelepa asemene mwana walunga naYakova.
Leya ambile ngwenyi, Okutokwa! Kaha amulukile lijina lyenyi ngwe­nyi, Ngate.
Zelepa ndungo yaLeya asemene mwana walunga wamucivali naYakova.
Leya ambile ngwenyi, Ngunawahilila! Mwomwo vana vamapwevo navakanguvuluka ngwavo, Nawahilila! Kaha amulukile lijina lyenyi ngwenyi, Axele.
Luvene ayile mucipapa hamaku­mbi akwaha tiliku, kaha awanyineko mandeleke, awatwalile kuli naye Leya. Lakele ambile kuli Leya ngwe­nyi, Aci nguhaneko mandeleke amwanove.
Amwambile ngwenyi, Omu unangutambula lunga lyami cinapu cu­ma cacindende numba? Kaha jino nausaka kutambula mandeleke amwanami nawa? Lakele amwambile ngwenyi, Xikaho ufuku uno Yakova mwasavala nayove hamandeleke amwanove.
Hacingoloxi Yakova afumine mu­cipapa, kaha Leya ayile nakumu­kikilila, amwambile ngwenyi, Catela kuli ove kwingila muli ami, mwomwo Camwenemwene ngunakuhanyina lyehi fweto yamandeleke amwanami. Ngoco asavalile nenyi ufuku uze.
Kalunga amwivwililile Leya, kahemicile lijimo, asemene mwana wa­lunga wamucitanu naYakova.
Leya ambile ngwenyi, Kalunga nanguhane fweto yami, mwomwo ngwahanyine ndungo yami wapwevo kuli lunga lyami. Kaha amulukile lijina lyenyi ngwenyi, Isakale.
Leya emicile ceka lijimo, asemene mwana walunga wamucitanu nau­mwe naYakova.
Leya ambile ngwenyi, Kalunga nanguhane wana waunene. Jino lu­nga lyami mwatwama nayami mwo­mwo ngunaseme nenyi vana vamalu­nga vatanu naumwe. Kaha amulukile lijina lyenyi ngwenyi, Zevulune.
Munyima yavo asemene nawa mwana wapwevo, amulukile lijina lyenyi ngwenyi, Njina.
Kalunga anukile Lakele, Kalunga amwivwililile nakumuhana lusemo.
Emicile lijimo, asemene mwana walunga. Ambile ngwenyi, Kalunga nangufumisa kusauka cami.
Kaha amulukile lijina lyenyi ngwenyi, Yosefwe, ambile ngwenyi, Yehova mwakanguhakilako mwana walunga mukwavo.
Kaha casolokele, omu alingile Lakele hanaseme lyehi Yosefwe, Yakova ambile kuli Lavane ngwe­nyi, Ngusuwule, mangana nguyenga kumahyami, kulifuci lyami.
Nguhane mapwevo jami navana vami, ava ngunakuzacililanga, ngu­yenga, mwomwo unatacikiza milimo yami ngunakuzacilanga.
Lavane amwambile ngwenyi, Ka­ci nge ngunawane likoji kumeso ove, twamanga tuhu, mwomwo ngunamono ngwami, Yehova nanguwahisa hali ove.
Amwambile ngwenyi, Tongola fweto yove, kaha nangukuhanayo.
Yakova amwambile ngwenyi, Unatacikizomu ngunakuzacila, no­mu vanatwame vimuna jove kuli ami.
Mwomwo ximbu ngwapwile ka­nda ngwizenga, ove wapwile navi­muna vavandende kaha, oloze jino vanazevumuka, vanapu vavavulu. Yehova nakuwahisa kwexokwo ngunalumukila. Kaha jino mwaka uka nangukavatalilava vakuzuvo yami nawa vyuma?
Amwambile ngwenyi, Ngukaku­hane ika? Yakova ambile ngwenyi, Kanda ukanguhana cumako. Kaci nge naungulingila cumeci, kaha nangulisanga ceka vimuna jove nakuvafunga.
Lelo nanguhita muutanga wove wosena, nakuhandununava vali namavalanga-mavalanga mumikoko, navava vali namapelenge, navosenava velava, navapembe vosenava vali namapelenge navava vali namavalanga-mavalanga, vakivo navapwa fweto yami.
Ngoco kwoloka cami nacikangu-hakwila kumwaka, omu naukeza hafweto yami yili kumeso ove. Vapembe vosena vakuzeneka mavalanga-mavalanga namapelenge, na­mikoko vosena vakuzeneka kwilava, vaze, nge navakavamona kuli ami, navakavamona ngwavo, vakwiva.
Lavane amwambile ngwenyi, Ta­la, ngwami, kaci nacipwa nganomu unahanjika.
Halikumbi lize Lavane ahandu­nwine vizamba javapembe vapwile namapenga navava vapwile nama­pelenge, navihwevo javapembe va­pwile namavalanga-mavalanga na­vava vapwile namapelenge, navosena vaze vapwile namangonamwe atoma, namikoko vosena velava, kaha ava­hanyine mumavoko avana venyi vamalunga.
Ahandukile kuli Yakova, tando yakutambuka camakumbi atatu. Kaha Yakova afungilenga vimuna jaLavane vakwavo.
Yakova atetele tuvitondo twamipopela namimonde namipelene tututa, atendwileho mahanya atoma, alingixile kutoma catuze tuvitondo kusoloka.
Kaha tuvitondo tuze atendwile atujikile kwakulitalasana navimuna muze mwakuhicila meya muvizau vyameya kuze vejilenga vimuna na­kunwa, kaha vemicilenga majimo omu vejile nakunwa.
Vimuna vemicilenga majimo ku­lutwe lwatuze tuvitondo, kaha vase­mene vana vakweci mapenga navava vamavalanga-mavalanga navava vamapelenge.
Yakova ahandunwine vana, atalixile vimuna kuli vakweci mapenga, nakuli vosena vaze vamuutanga waLavane velava. Ahakile mautangenyi nahawo, kavahakile navimuna ja­Lavane hamweko.
Kaha casolokele, cosena vemicile vimuna vaka-ngolo majimo, Yakova atumbikile tuze tuvitondo kumeso avimuna kuze kwakuhicila meya, mangana vemite majimo mukaci katuvitondo.
Oloze omu vahonene vimuna ngolo, kahakile tuze tuvitondoko. Ngoco vaze vakuhona ngolo vapwile vaLavane, oloze vaze vangolo va­pwile vaYakova.
Ngoco uze lunga luheto lwenyi lwambwambumukile cikumakuma, apwile namautanga amanene, na­vandungo vamapwevo navava va­malunga, navangamela, navimbu­lu.
Jino evwile mazu avana vaLavane, vapwile nakwamba ngwavo, Yakova natambula vyosena vyapwile vyasetu. Kuvyuma vya­pwile vyasetu kukiko nawanyinako ulemu wosenou.
Yakova amwene meso aLavane, kaha tala, kawamutalile nge muze mwamwakako.
Yehova ambile kuli Yakova ngwe­nyi, Hiluka kulifuci lyavakaka jove, kuli vausoko wove, kaha nangupwa­nga nayove hamwe.
Yakova atumine nakusanyika La­kele naLeya veze mucipapa mwa­pwile vimuna jenyi.
Avambile ngwenyi, Ngunamono meso asenu, kawexi nakungutala nge muze mwamwakako. Oloze Ka­lunga katata napunga nayami ha­mwe.
Enu munatacikiza ngwenu, ngunamuzacila senu nangolo jami jo­sena.
Kaha senu nangutangisa, nalumuna fweto yami kusokesa muli­kumi. Oloze Kalunga kamwitavilile kungupihisako.
Kaci nge angwambile ngwenyi, Vosena vali namavalanga-mavalalanga navakapwa fweto yove, kaha vimuna vosena vasemene vakweci mavalanga-mavalanga. Kaci nge angwambile ngwenyi, Ava vali namapenga navakapwa fweto yove, kaha vimuna vosena vasemene va­kweci mapenga.
Ngoco Kalunga namufumisa senu vimuna, navahane kuli ami.
Kaha casolokanga, omu vapwanga vimuna nakwimita majimo, ngwandulanga meso ami, ngwamonanga hakulota, kaha tala, vizamba vaze vapwanga nakunyina havihwevo vapwanga vakweci mapenga, navava vamavalanga-mavalanga, navava vamapelenge.
Kaha kangelo kaKalunga hakungulotesa kana angwambanga ngwe­nyi, Ove Yakova. Ngwambanga ngwami, Yami uno mwane.
Angwambanga ngwenyi, Andula jino meso ove utale, vizamba vose­nava vali nakunyina havihwevo vanapu vamapenga, navava vamavalanga-mavalanga navava vamapelenge. Mwomwo ngunamono vyose­novyo ali nakukulinga Lavane.
Ami yami Kalunga wakuMbetele, kuze wahingunwinyine maji kulilolwa lyakwimika, kuze walixingilile kuli Ami. Katuka jino, ufume muli­fuci lino, uhiluke kulifuci lize wasemuwilile.
Lakele naLeya vamukumbulwile ngwavo, Muzuvo yasetu mucili ca­zano cetu, cipwe uswana wetu numba?
Eji kutumonanga nge tuvakatanga yeka nyi? Mwomwo natulande, kaha nali nawa jimbongo jetu josena ma.
Mwomwo vikumba vyosenevi nafumisa Kalunga kuli setu vinapu vyayetu navana vetu. Xikaho jino, mwexomwo nahanjika Kalunga kuli ove, ijiva kulingamo.
Yakova akatukile, atwamixile vana venyi namapwevo jenyi hava­ngamela.
Atwalile vimuna jenyi vosena, navikumba vyenyi vyosena vize ahe­tele, vimuna vaze apwile navo, vaze ahetele kuPatane-alame, akatukile nakuya kuli ise Isaka kulifuci lya­Kanane.
Lavane alingile hanayi lyehi nakutewula mikoko jenyi. Lakele evile vakixi vaze vapwile vaise.
Yakova aseunukile kuli Lavane kaSulya, mwomwo kamulwezele omu acinyineko.
Ngoco acinyine navyuma vyenyi vyosena, akatukile, azaukile Kalwiji, atalixile meso enyi kupili Ngileyate.
Vamulwezele Lavane halikumbi lyamucitatu ngwavo, Yakova nacinyi lyehi.
Lavane akatwile vausoko wenyi aye navo, vamukavangijile makumbi atanu naavali, kaha vamuwanyine kupili Ngileyate.
Kalunga ejile kuli Lavane ka­Sulya nakumulotesa naufuku, amwa­mbile ngwenyi, Lilame, kanda uhanjika kuli Yakova cipwe mwamwaza cipwe mwamupiko.
Lavane ahetele kuli Yakova. Jino Yakova alingile hanatungu lyehi mbalaka yenyi kupili. Lavane navausoko wenyi vatungile jimbalaka javo kupili Ngileyate.
Lavane amwihwile Yakova ngwe­nyi, Unalingi ngacilihi nakuseunuka kuli ami nakutwala vana vami vama­pwevo nge vafunge vakukwata kujita?
Ikaze wacinyinanga kupenge, nakunguseunuka, nakuzeneka kungu­lweza mangana ngukuxinjikizeko namiselo namyaso nakwimba tungoma navisaji?
Kawangwitavilile kusweswenya vana vami vamalunga navava vamapwevoko. Jino unalingi mwakuhulama.
Cili mungolo jamavoko ami ku­kulinga mwamupi, oloze Kalunga kaiso ahanjikanga kuli ami ufuku walelo ngwenyi, Lilame, kanda uhanjika kuli Yakova cipwe mwamwaza cipwe mwamupiko.
Kaha jino, cipwe nausaka kuya mwomwo uli nakufwila cikuma kumona kuzuvo yaiso, oloze ikaze unevila tulunga twami?
Yakova amukumbulwile Lavane ngwenyi, Mwomwo ngwevwanga wo­ma ngwami, Kucina naungunyanga vana vove vamapwevo nangolo.
Wexowo nauwana ali natulunga twove kexi kuyoyako. Kumeso avausoko wetu talovyo vyove vili kuli ami, uvitambule. Mwomwo Yakova katacikijileko ngwenyi, Lakele avevile.
Lavane engilile mumbalaka yaYakova, namumbalaka yaLeya, namujimbalaka javaze vandungo vamapwevo vavali, oloze kavawanyinemoko. Alovokele mumbalaka aLeya, engilile mumbalaka yaLa­kele.
Lakele alingile hanambate lyehi vaze vakixi nakuvasweka muselei yangamela, kaha atwamineho. La­vane atalile mumbalaka mwosena, Oloze kavawanyinemoko.
Lakele ambile kuli ise ngwenyi, Ove mwata wami, kanda wivwa kupihyako omu ngunahono kukatuka kumeso ove, mwomwo kaxilikilo kamapwevo kananguwane. Lavane atalatalile, oloze kawanyine vaze vakixiko.
Kaha Yakova atenukile, akokojwesele Lavane. Yakova amwi­hwile ngwenyi, Oho ngunazombokela jiximbi halihi? mulonga wami uka? numba unguzengalale ngana nautenu.
Omu unapapacila kuvyuma vya­mi vyosena unawane cuma cakuvyuma vyakuzuvo yove cika? Citumbike kuno kumeso avausoko wami navausoko wove, mangana vayule mu­kaci ketu.
Myakeyi makumi avali ngunatwamenga nayove. Mikoko jove navapembe jove vavihwevo kavahongomwenengako, navizamba jove vamikoko kangwavalileko.
Vaze vakutanya kuli visuma ami kangwavatwalilenga kuli oveko, ngwaxixixilengamo veka. Ove wavasakilenga kulivoko lyami, cipwe vakwiva namusana cipwe vakwiva naufuku.
Mukiko mungwapwilenga, liyena lyanguyanjixilenga namusana, naci­xika naufuku, kaha tulo twami twafuminenga kumeso ami.
Myakeyi makumi avali ngunatwamenga kuzuvo yove. Ngwakuzacilile myaka likumi nayiwana hali vana vove vamapwevo vavali, na­myaka yitanu naumwe hali vimuna jove, kaha unalumuna fweto yami kusokesa mulikumi.
Kaci Kalunga katata, Kalunga kaApalahama, Woma waIsaka kaci kapwile nayamiko, kaci Camwene­mwene unangusuwula jino mavokovoko. Kalunga namono luyando lwami nakukilikita camavoko ami, kaha akuhanjikilanga ufuku wale­lo.
Lavane amukumbulwile Yakova ngwenyi, Ava mapwevo vanapu vana vami, ava vana vavo vanapu vana vami, ava vimuna vanapu vimuna jami, navyosenevi unamono vinapu vyayami. Nanguhasa lelo kuvalinga ikava vana vami navava vana vavo vanaseme?
Kaha jino twaya, tulixike luxiko nayami nayove, upwenga unjiho mukaci ketu nayove.
Yakova anonele lilolwa, alimikile kupwa lilolwa lyakwimika.
Yakova ambile kuli vausoko we­nyi vamalunga ngwenyi, Kungululenu malolwa. Vanonele malolwa nakulumbika mulumba, kaha valile kulya kuze kwakwamwihi namulumba uze.
Lavane aulukile ngwenyi, Yengale-saha-nduta. Oloze Yakova au­lukile ngwenyi, Ngalete.
Kaha Lavane amwambile ngwe­nyi, Lelo lino mulumba uno unapu unjiho mukaci ketu nayove. Xikaho vaulukile lijina lyawo ngwavo, Ngalete,
ngwavo, Mijipa, mwomwo amwambile ngwenyi, Yehova atale hakaci ketu nayove Ximbu natuhona kulimona.
Kaci nge naukayanjisa vana vami vamapwevo, mokomoko kaci nge naukambata mapwevo veka nawa vakulunjika hali vana vami, kuli etu kakwexi mutu umweko, tala, Kalu­nga Ikiye Cinjiho mukaci ketu na­yove.
Lavane ambile kuli Yakova ngwe­nyi, Tala, mulumba uno, nalilolwa lyakwimika lino ngunatumbika mu­kaci ketu nayove.
Mulumba uno upwenga unjiho, nalilolwa lyakwimika lino lipwenga unjiho, ngwavyo, ami kangwexi ku­hambakana mulumba uno nakuya kuli oveko, nayove nawa kawexi kuhambakana mulumba uno nalilolwa lino nakwiza kuli ami nakulilinga mwamupiko.
Kalunga kaApalahama, Kalunga kaNahole, Kalunga kasevo, akayule mukaci ketu. Yakova alixingile Wo­ma waise Isaka.
Yakova avatwile cimuna kuze kupili, kaha avasanyikile vausoko wenyi valyenga. Valile kulya, vasa­valile ufuku wosena kuze kupili.
Lavane amenekele cimenemene, asweswenyele vana venyi vamalunga navava vamapwevo, avakiswile. Ka­ha Lavane akatukile, akindulukile kumahyenyi.
Yakova ayile mujila yenyi, kaha vangelo jaKalunga va­ muwanyine.
Omu avamwene Yakova ambile ngwenyi, Eli lizavu lyaKalunga. Ka­ha alukile kuze ngwenyi, KuMahanaime.
Yakova atumine valuwa kulutwe lwenyi kuli yayenyi Esau kuSeile, kulifuci lyavaEtome.
Avalwezele ngwenyi, Mukamwambulila mwata wami Esau ngwenu, ngamba yove Yakova ngwenyi, Ngunazuzumananga kuli Lavane, ngunakaximbula kuze palanga nakuli­kumbi lyalelo.
Ngunahete vangombe navimbulu namautanga avimuna vavandende navandungo vamalunga navava va­mapwevo. Kaha ngunatumu nakukulwezove mwata wami, mangana nguwane likoji kumeso ove.
Valuwa vakindulukile kuli Ya­kova, vamwambile ngwavo, Twahetanga kuli yayove Esau, kaha ive­ne ali nakwiza nakukusesa, namalu­nga makulukaji awana nawa vali nenyi hamwe.
Kaha Yakova evwile woma mateli nakulyonyinga. Ahandunwine vatu vaze apwile navo, namautanga avi­muna vavandende nawawa avango­mbe navangamela, nakulinga mazavu avali.
Alyambile ngwenyi, Kaci nge Esau mwawana lizavu limwe nakuliveta, kaha lizavu linasaleho nalihasa ku­cina.
Kaha Yakova ambile ngwenyi, Ove Kalunga katata Apalahama, Kalunga katata Isaka, Ove Yehova, Ove yove wangwambile ngwove, Kinduluka kulifuci lyove kuli vau­soko wove, kaha nangukuwahisa,
kuvilinga vyove vyalikoji vyosena nakumucano wove wosenou unangu­lweze ami ngamba yove kangwatela cipwe cacindende kahako. Mwomwo ngwazaukile uno Yotau namukombo wami kaha, oloze jino ngunapu mazavu avali.
Aci ngupululule mwane muma­voko ayayami, mumavoko aEsau, mwomwo ngunamwivu woma, ku­cina mweza nakungujiha, navanevo navana vavo nawa.
KahOve wangwambile ngwove, Nangukakuwahisa cakukuwahisa, nakuvulisa vaka-tanga yove nge musekulula wakukalungalwiji, uze vahona kulava hakuvula cawo.
Ufuku uze asavalile kuze. Kaha kuvyuma vize apwile navyo asakwileko wana auhane kuli yayenyi Esau,
vapembe vavihwevo makulukaji avali, navapembe vavizamba ma­kumi avali, namikoko vavihwevo makulukaji avali, namikoko vaviza­mba makumi avali,
navangamela vakukamuna mavele makumi atatu navana vavo, navangombe vavihwevo makumi awana, navangombe vavikuji likumi, navimbulu vavihwevo makumi avali navana vavo likumi.
Avahanyine mumavoko avangamba jenyi, utanga nahawo utanga nahawo. Ambile kuli vangamba jenyi ngwenyi, Zaukenu kulutwe lwami, museze tando hakaci kautanga nautanga.
Alwezele ou wakulivanga ngwe­nyi, Omu mwakuwana yayami Esau nakukwihula ngwenyi, Ove uweya? ngwenyi, Uli nakuya kulihi? ngwe­nyi, Ava vali kulutwe lwove vanapu veya?
ukamwambulila ngwove, Vanapu vangamba yove Yakova, ukiko wana natumu kuli mwata wami Esau. Kaha tala, ivene nawa ali munyi­ma.
Alwezele ngoco nayou wamuci­vali nawa nayou wamucitatu, navose­na vatambukile munyima yamautanga ngwenyi, Mukiko vene mumukamwambulila Esau omu namukamuwana.
Kaha mukamwambulila nawa ngwenu, Kaha nawa, tala, ngamba yove Yakova ali munyima. Mwo­mwo alyambile ngwenyi, Nangutulisa utenu wenyi nawanou uli nakuya kulutwe lwami, kaha hakukuminyina numba ngumone meso enyi. Kwiji, pamo mwangwitavila.
Ngoco wana uze wazaukile kulu­twe lwenyi, kaha ivene asavalile ufuku uze navakwavo hamwe.
Akatukile ufuku uze, ayile na­mapwevo jenyi vavali, navandungo jenyi vamapwevo vavali, navana venyi likumi naumwe, kaha azaukile kucau caYavoke.
Ayile navo nakuvazawisa kalwiji, nakuzawisa nawa vyuma vize ahetele.
Yakova asalile uka wenyi, kaha kwasolokele lunga alipikile nenyi palanga namukuku lyakuca.
Omu amwene ngwenyi, Ngunamuhono, amukwacile mulukuma lwenyi. Kahomu alipikile nenyi lihinji lyaYakova lyatungumukile mu­lukuma.
Uze lunga amwambile ngwenyi, Ngwece, mwomwo hinakuca. Yako­va amwambile ngwenyi, Kangwexi kukwecako, xina kuvanga unangukisula.
Uze lunga amwihwile ngwenyi, Lijina lyove yoveya? Ambile ngwe­nyi, Yami Yakova.
Uze lunga ambile ngwenyi, Ka­vexi kukakuvuluka ceka lijina lyove yove Yakovako, Oloze ngwavo, Yove Isalele, mwomwo unalipiki naKa­lunga navatu nakuvahasa, xikaho.
Yakova amwihwile ngwenyi, Aci ngulwezeko lijina lyove mwane. Amwambile ngwenyi, Unangwihwila lijina lyami ika? Kaha amukiswile kuze.
Yakova alukile kuze lijina lyaPenyele. Mwomwo ngwenyi, Ngu­namono Kalunga meso nameso, kaha nalame mwono wami.
Omu azaukile Penwele, likumbi lyamututukilile, kaha ikiye himwambilikita hatungi yenyi.
Xikaho nakulikumbi lyalelo nawa vana vaIsalele kavexi kulya wama wamulukumako, mwomwo akwacile mulukuma lwaYakova muwama wamulukuma.
Yakova andwile meso enyi, atalile, amwene Esau mweza, namalunga makulukaji awana. Aha­ndunwine vana, ava kuli Leya, ou kuli Lakele, ava kuli vandungo va­mapwevo vavali.
Vandungo vamapwevo navana vavo avatwamikile kulutwe, naLeya navana venyi munyima yavo, naLakele naYosefwe hakukuminyina.
Ivene ahicile kulutwe lwavo, alifu­kwile katanu nakavali nameso enyi hamavu, palanga nomu ahetele kwa­kamwihi nayayenyi.
Esau alahile nakumusesa, amu­kwacile mukapanga, amukundaminyine haxingo yenyi nakumuswe­swenya, kaha valilile.
Andwile meso enyi nakumona mapwevo navana. Amwihwile ngwe­nyi, Ava uli navo veya? Amwambile ngwenyi, Ava vakivo vana nahane Kalunga nalikoji lyenyi kuli ami ngamba yove.
Kaha vandungo vamapwevo va­pandamineko, navakivo navana vavo nakulifukula.
NaLeya nawa navana venyi vapa­ndamineko nakulifukula. Hakukuminyina Yosefwe apandamineko naLakele nakulifukula.
Esau amwihwile ngwenyi, Lizavu lyosenolyo ngwahumangananga lyaka? Amwambile ngwenyi, Mangana nguwane likoji kumeso ayove mwata wami.
Esau amwambile ngwenyi, Ove songo yami, nguli naluheto twatu­vulu. Ovyo uli navyo vilamenga tuhu.
Yakova amwambile ngwenyi, Ci­ku mwane, kaci nge ngunawane jino likoji kumeso ove, aci tambule wana wove kulivoko lyami mwane. Mwo­mwo ngunamono meso ove, nge kumona meso aKalunga, kahove unangwivwila kuwaha.
Aci tambule mwane wana wove ngunakunehela, mwomwo Kalunga nangutetela, kaha nguli navyuma vyavivulu. Amuxinjilile, kaha autambwile.
Esau amwambile ngwenyi, Tukatukenu tuyenu, kahami nangukutwaminyinako.
Yakova amwambile ngwenyi, Ove mwata wami, unatacikiza vana va­napu vavavwovu, mautanga avimuna vavandende nawawa avangombe nguli nawo vali navana vavo. Kaci nge navavatambukisa cikuma liku­mbi limwe, kaha vimuna vavandende vosena navafwa.
Ove mwata wami, acitave mwane kuya kulutwe lwayami ngamba yove, kahami nangutambuka cikoki-cikoki nge omu navatambuka vimuna nguli navo, nge omu navatambuka vana vami, palanga nomu nangukaheta kuli ove mwata wami kuSeile.
Esau amwambile ngwenyi, Ngukuseleko vatu vamwe nguli navo. Amwambile ngwenyi, Mwomwo ika? Nguwane likoji kumeso ayove mwata wami.
Ngoco Esau ahilukile likumbi lize, ayile mujila yenyi kuSeile.
Oloze Yakova atambukile nakuya kuSukote, alitungilile zuvo kuze, navisakila vyavimuna jenyi. Xikaho valukile kuze ngwavo, kuSukote.
Jino omu afumine kuPatane-alame, Yakova ahetele nakeke kwi­mbo lyaXekeme lili mulifuci lyaKa­nane. Atungile cilombo cenyi kwa­kamwihi nalimbo lize.
Kaha mavu aze kwalemene mba­laka yenyi awalanjile nalikulukaji lyajimbongo kuli vana vaHamole, ise yaXekeme.
Atungile lijiko lyakulumbila kuze, alilukile ngwenyi, Ele-elohe-Isalele.
Njina, mwanaLeya wapwevo, uze asemene naYakova, alo­vokele nakutala vana vamapwevo vamulifuci.
Xekeme, mwanaHamole kaHivi, mwata walifuci, omu amumwene amukwacile, asavalile nenyi nakumupika.
Mwono wenyi wakakacilile kuli Njina mwanaYakova, amuzangile uze mwanapwevo, ahanjikile kuli uze mwanapwevo nakumukokweza.
Xekeme ambile kuli ise Hamole ngwenyi, Ngumbacile ou mwana­pwevo.
Jino Yakova evwile ngwavo, Xe­keme napihisa lyehi mwanenyi Njina. Vana venyi vamalunga vapwile navi­muna jenyi mucipapa. Yakova aliholelele kulu palanga nomu vejile.
Hamole ise yaXekeme alovokele nakuya kuli Yakova akahhanjikise nenyi.
Vana vaYakova vamalunga yafu­mine mucipapa omu vacivwile, kaha vaze malunga vanyengetelele, vevwile matoto cikuma, mwomwo alingile mwakuhulama muli vaIsalele, naku­savala namwanaYakova wapwevo, cuma cangoco cijila kucilinga.
Hamole ahanjikile navo, avambile ngwenyi, Mwono wamwanami Xeke­me unafwila mwanenu wapwevo. Aci muhanenuyo mwane amumbate.
Kaha tulimbatenu nayenu, mutuhanahanenu vana venu vamapwevo, mumbatambatenu nawa vana vetu vamapwevo.
Namutwamanga nayetu hamwe, kaha lifuci lino nalipwa kumeso enu. Twamenungamo, sepenungamo, mukahetelemo luheto.
Xekeme ahanjikile kuli ise yamwanapwevo nakuli vandumbwenyi, ngwenyi, Nguwane likoji mwane kumeso enu, kaha vyexovyo namungwamba nangumihanavyo.
Cipwe namutohwesa cikuma mivwi nawana, nangumihana mwexo­mwo namungwamba. Oloze nguhanenu mwanapwevou ngumumbate.
Vana vaYakova vavakumbulwile Xekeme naise Hamole nakuvambe-mbejeka, vahanjikile mwomwo apihixile ndumbwavo Njina.
Vavambile ngwavo, Cuma kana katwexi kuhasa kucilingako, kuhana ndumbwetu kuli cilima, ngoco kaci tunasauka.
Hoho kaha natumitavila ngwetu, kaci namupwa nge mutwapwetu, va­kwenu malunga vosena vamijihane.
Numba hinatumihanahana vana vetu vamapwevo, kaha nawa natumbatambata vana venu vamapwevo. Kaha natutwamanga nayenu hamwe nakupwa tuvatu vamwe.
Oloze kaci nge kamute kutwivwilila nakumijihana, kaha natutambula mwanetu wapwevo, hinatuya.
Mazu avo avevwixile Hamole namwanenyi Xekeme kuwaha.
Uze mwanalunga kalangixile ku­linga cuma cizeko, mwomwo evwile cipepa kuli mwanaYakova wapwevo, kaha vamulemeselenga kuhamba­kana vaze vakuzuvo yaise vosena.
Hamole namwanenyi Xekeme ve­jile kucikolo calimbo lyavo, vahanji­kile namalunga vamwimbo lyavo ngwavo,
Vaze malunga vali nakeke nayetu. Xikaho vatwamenga mulifuci, vasepengamo, mwomwo lifuci linatoho mangana vatwamemo. Tukambatambatenu vana vavo vamapwevo, kaha tukavahanahanenu vana vetu vamapwevo.
Oloze hoho kaha navatwitavila vaze malunga nakutwama nayetu hamwe, nakupwa tuvatu vamwe, ngwavo, kaci lunga hilunga muli etu navamujihana, nge omu vavajihana lyehi vakivo.
Vimuna javo navikumba vyavo natunyama twavo vosena navikapwa vyetu nyi? Oloze tuvetavilenu, kaha navatwamanga nayetu.
Vosena vakulovoka kucikolo ca­limbo vevwililile mumazu aHamole namwanenyi Xekeme. Lunga hilunga vamujihanyine, vaka-kulovoka kuci­kolo calimbo lyenyi vosena.
Kaha casolokele, halikumbi lya­mucitatu, omu vevwile kukola, vana vaYakova vamalunga vavali, ou Ximeyone, ou Levi, vayaya jaNjina, vakwacile mutu himutu poko yenyi yamukwale, vayile kwimbo nakumika nakujiha malunga vosena.
Vajihile Hamole namwanenyi Xe­keme nauvela wajipoko jamikwale, kaha valowele Njina muzuvo yaXekeme nakulovokamo.
Vaze vana vaYakova vejile kuli vaze vajihile, kaha vapupile limbo, mwomwo vapihixile ndumbwavo wa­pwevo, xikaho.
Vakwacile mautangavo avimuna vavandende nawawa avangombe, na­vimbulu javo, navyuma vyapwile mwimbo, navize vyamumawande.
Kaha vikumba vyavo vyosena, navana vavo vosena, namapwevo javo vavakwacile ufunge, vapupile vyuma vyosena vize vyapwile mujizuvo.
Yakova ambile kuli Ximeyone nakuli Levi ngwenyi, Munanguyanjisa nakungunukisako nalivumba lyalipi muli ava vatwama mulifuci, muli VaKanane navaPeliji. Ami nguli navatu vavandende kaha, kaha navanguwungilila nakungujiha. Navangulalisa, nayami navava vakuzuvo yami.
Kaha vamwambile ngwavo, Amulinge ndumbwetu nge omu mwa­linga napwevo muka-ujila numba?
Kalunga ambile kuli Yakova ngwenyi, Katuka, yako ku­Mbetele, ukatwame kuze. Ukamutungileko Kalunga lijiko lyakulumbila, Ou vene alisolwele kuli ove omu wacinyine kumeso ayayove Esau.
Yakova ambile kuli vaze vakuzuvo yenyi nakuli vosena vaze apwile navo ngwenyi, Mbilenu tulunga veka vali muli enu, litomesenu, vwalenu mahineka.
Kaha tukatukenu, tuyenu kuMbe­tele. Kuze nangukamutungila Kalu­nga lijiko lyakulumbila, Ou angwitavilile halikumbi lyamalwami, Ou apwile nayami mujila ngwatambukile.
Vamuhanyine Yakova tulunga ve­ka vosena vaze vapwile navo, natupata twaulu twakumatwitwi avo. Yakova avivumbikile muxina yamutelevinde uze wapwile kwakamwihi naXekeme.
Vakatukile. Kaha mumembo akuvajingilika mwapwile muzuzu wakuli Kalunga, ngoco kavavahangasanyine vana vaYakovako.
Ngoco Yakova ahetele kuLuze mulifuci lyaKanane (kukiko kuMbe­tele), naivene navatu vosena vaze apwile navo.
Atungile lijiko lyakulumbila kuze, alukile kuze ngwenyi, kuEle-Mbetele, mwomwo Kalunga alisolwele kuli ikiye kuze omu acinyine kumeso ayayenyi, xikaho.
Ndevola, ndeji yaLaveka, afwile, kaha vamufunjile kumavu vaMbetele muxina yamutelevinde. Kaha valu­kile kuze lijina lyaAlone-mbakute.
Kalunga alisolwele ceka kuli Ya­kova omu afumine kuPatane-alame, amukiswile.
Kalunga amwambile ngwenyi, Lijina lyove yove Yakova. Kavexi kukavuluka ceka lijina lyove ngwavo, Yakovako, oloze lijina lyove lipwe­nga yove Isalele. Amulukile lijina lyenyi ngwenyi, Ikiye Isalele.
Kalunga amwambile ngwenyi, Ami yami Kalunga ngukweci ngolo josena. Semunwina ukavule. Kuli ove nakukafuma muyaci naliwuka lyamiyaci, navamyangana navakafuma mumitanda yove.
Lifuci eli ngwahanyine kuli Apa­lahama nakuli Isaka nangukakuha-nalyove, navaka-tanga yove navaka­kukava nangukavahana lifuci eli.
Kalunga ayile mwilu nakumuseza kuze apwile nakuhanjika nenyi.
Yakova emikile lilolwa kuze pwile nakuhanjika nenyi, lilolwa lyakwimika. Kaha ahingunwinyineho wana wakunwa, nakuhingunwinaho maji.
Yakova alukile kuze ahanjikile Kalunga nenyi ngwenyi, KuMbetele.
Vakatukile kuMbetele. Kwasalile katando nakuheta kuEfwalate. La­kele evwile misongo yakusema, kaha misongo yenyi yapwile yayinene.
Omu evwile misongo cikuma, cifungiji amwambile ngwenyi, Ka­nda wivwa womako, mwomwo jino naukwata mwana walunga mu­kwavo.
Omu wapwile mwono wenyi nakumufuma (mwomwo afwile), amulukile lijina lyenyi ngwenyi, Mbenonyi. Oloze ise amulukile ngwenyi, Mbenjamine.
Lakele afwile, kaha vamufunjile mujila yakuya kuEfwalate (kukiko kuMbetelema).
Yakova emikile lilolwa kucimbumbe cenyi, likiko lilolwa lyakwimika lyakucimbumbe caLakele nakuliku­mbi lyalelo.
Isalele atambukile, alemene mba­laka yenyi oku kuhambakana kapoxi kaEtele.
Kaha casolokele, omu atwamine Isalele mulifuci lize, Luvene engilile nakusavala naMbiliha pwevo lyaise wakwingilila, kaha Isalele acivwile.
Vana vaLeya ava, ou Luvene, mwana Yakova watwatwa, ou Xime­yone, ou Levi, ou Yuta, ou Isakale, ou Zevulune.
Vana vaLakele ava, ou Yosefwe, ou Mbenjamine.
Vana vaMbiliha ndungo yaLa­kele wapwevo ava, ou Ndane, ou Nafwatale.
Vana vaZelepa ndungo yaLeya wapwevo ava, ou Ngate, ouAxele. Ava vakivo vana vaYakova vama­lunga, vaze asemene kuPatane-alame.
Kaha Yakova ahetele kuli ise Isaka kuMamele, kuKilyate-alava (kukiko kuHevelone), kuze vazuzumanyinenga Apalahama naIsaka.
Makumbi aIsaka ahetele mulikulukaji lyamyaka namyaka maku­mi atanu naatatu.
Kaha mwono waIsaka wamufu­mine, afwile, vamutwalile kuli va­kaka jenyi, apwile kaxinakaji wa­myaka yayivulu. Kaha vana venyi Esau naYakova vamufunjile.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Jino eci cikiko kusemunwina caEsau, ou vene Etome.
Esau ambacile mapwevo jenyi vana yavaKanane, ou Ata mwana­Elone kaHete, ou Oholivama mwanaAna mwanaZeveyone, kaHivi,
ou Mbasemate mwanaIximele, ndumbwaNevayote.
Ata asemene Elifwaze naEsau. Mbasemate asemene Leule.
Oholivama asemene Yeuxe, naYalame, naKola. Ava vakivo vana vaEsau vamalunga, vaze asemene mulifuci lyaKanane.
Esau ayile namapwevo jenyi na­vana venyi vamalunga navava va­mapwevo navatu vakuzuvo yenyi vosena navimuna jenyi natunyama twenyi vosena naluheto lwenyi lwosena luze ahetele mulifuci lyaKa­nane, ayile kulifuci lyeka nakufuma kuli songo yenyi Yakova.
Mwomwo vikumba vyavo vyavu­lile cikuma, ngoco kavahaxile ku­twama hamweko, lifuci lize vazuzumanyine kalyavahaxileko mwomwo vimuna javo.
Xikaho Esau atwamine kupili Seile. Esau ikiye Etome.
Eci cikiko kusemunwina caEsau ise yavaEtome vali kupili Seile.
Awa akiko majina avana vaEsau vamalunga, ou Elifwaze mwanaAta pwevo lyaEsau, ou Leule mwanaMbasemate pwevo lyaEsau.
Kaha vana vaElifwaze vapwile ava, ou Temane, ou Omale, ou Zefwo, ou Ngatame, ou Kenaze.
Cimina apwile pwevo lyaElifwaze mwanaEsau wakwingilila, kaha Elifwaze asemene nenyi Amaleke. Ava vakivo vapwile vana vaAta vamalunga, ou pwevo lyaEsau.
Vana vaLeule vamalunga ava, ou Nahate, ou Zela, ou Xama, ou Miza. Ava vakivo vapwile vana vaMbasemate pwevo lyaEsau.
Ava vakivo vapwile vana vaOholivama vamalunga, ou mwanaAna mwanaZeveyone, ou Oholivama pwevo lyaEsau. Esau asemene nenyi Yeuxe naYalame naKola.
Vamyangana vana vaEsau va­malunga ava. Vana vaElifwaze mwanaEsau watwatwa, ou mwangana Temane, ou mwangana Omale, ou mwangana Zefwo, ou mwangana Kenaze,
ou mwangana Kola, ou mwa­ngana Ngatame, ou mwangana Amaleke. Ava vakivo vapwile va­myangana vaze vasemukile kuli Elifwaze mulifuci lyaEtome, ava va­kivo vapwile vana vaAta.
Kaha vana vaLeule mwanaEsau vamalunga ava, ou mwangana Na­hate, ou mwangana Zela, ou mwa­ngana Xama, ou mwangana Miza, ava vakivo vapwile vamyangana vaze vasemukile kuli Leule mulifuci lyaEtome, vakivo vapwile vana vaMbasemate pwevo lyaEsau.
Kaha vana vaOholivama pwevo lyaEsau ava, ou mwangana Yeuxe, ou mwangana Yalame, ou mwa­ngana Kola. Ava vakivo vapwile vamyangama vaze vasemukile kuli Oholivama mwanaAna wapwevo, ou Oholivama pwevo lyaEsau.
Ava vakivo vana vaEsau vama­lunga, ava vakivo vamyangana javo. Esau ikiye Etome.
Vana vaSeile kaHole vamalunga, vaze vatwaminenga mulifuci lize, ava, ou Lotane, ou Xovale, ou Zeveyone, ou Ana,
ou Njixone, ou Ezele, ou Njixane. Ava vakivo vapwile vamyangana vaze vasemukile kuli vaHole, vana vaSeile mulifuci lyaEtome.
Vana vaLotane ava, ou Holi, ou Hemane, kaha ndumbwaLotane wa­pwevo apwile ikiye Cimina.
Vana vaXovale ava, ou Alavane, ou Manahate, ou Evale, ou Xefwo, ou Oname.
Vana vaZeveyone ava, ou Aya, ou Ana. Ou Ana ikiye apwile uze awanyine tuselwoke vameya azuma mupambo, omu afungile vimbulu jaise Zeveyone.
Vana vaAna ava, ou Njixone, ou Oholivama mwanaAna wapwevo.
Vana vaNjixone ava, ou Hemetane, ou Exevane, ou Italane, ou Kelane.
Vana vaEzele ava, ou Mbilihane, ou Zavane, ou Akane.
Vana vaNjixane ava, ou Uze, ou Alane.
Vamyangana vaze vasemukile kuli vaHole ava, ou mwangana Lotane, ou mwangana Xovale, ou mwangana Zeveyone, ou mwangana Ana,
ou mwangana Njixone, ou mwa­ngana Ezele, ou mwangana Njixane. Ava vakivo vapwile vamyangana vaze vasemukile kuli vaHole mwayile vamyangana javo mulifuci Seile.
Vamyangana vaze vapwile na­wangana mulifuci lyaEtome ximbu vapwile vana valsalele kanda va­twame namwangana ava.
Mbela mwanaMbeyole apwile mwangana muEtome. Lijina lyanganda yenyi yapwile yikiko Njinyihava.
Mbela afwile, kaha Yovave mwanaZela wakuMbozola amuswanyine.
Yovave afwile, kaha Huxame wamulifuci lyaTemane amuswanyine.
Huxame afwile, kaha Hatate mwanaMbetate amuswanyine, uze avetele vaMicane mulifuci lyaMowave. Lijina lyanganda yenyi ya­pwile yikiko Avite.
Hatate afwile, kaha Samala wakuMasaleka amuswanyine.
Samala afwile, kaha Xaule wakuLehovote kwakamwihi naKalwiji amuswanyine.
Yakova atwaminenga mulifuci lyaKanane, muze azuzu­manyinenga ise.
Eci cikiko kusemunwina caYakova. Omu apwile Yosefwe namyaka likumi nayitanu nayivali, apwile nakufunga vimuna vavandende navayayenyi hamwe. Apwile mwana­lunga navana vaMbiliha vamalunga hamwe, navana vaZelepa vamalunga, ava mapwevo jaise. Yosefwe amwambuliiilenga sevo vilinga vyavo vyavipi.
Jino Isalele azangilenga Yosefwe kuhambakana vana venyi vakwavo vosena, mwomwo ikiye apwile mwa­nenyi wahauxinakaji wenyi, xikaho. Kaha amutongelele cikuto caulombo weka naweka.
Vayayenyi vamalunga vamwene omu amuzangile sevo kuhambakana vandumbwenyi vosena, kaha vamu­hungile, kavahaxile kuhanjika nenyi nakekeko.
Yosefwe alotele, acilwezele kuli vayayenyi, kaha vakivo vahambakanyine kumuhunga.
Avambile ngwenyi, Acivwililenu omu ngunaloto.
Mwomwo talenu, twapwanga nakukasa mikuta muwande, kaha mukuta wami wakatukanga, wemananga. Kaha kumana, mikuta yenu yaujingulwisanga ce ndo nakulifukula kumukuta wami.
Vayayenyi vamwambile ngwavo, Kumana, ove naukapwa umwangana wetu numba? Nyi naukapwa umwata wetu numba? Kaha vahambakanyine kumuhunga hakulota cenyi nahamazu enyi.
Alotele ceka, ahicilemo kuli vaya­yenyi ngwenyi, Talenu, ngunaloto ceka. Kaha kumana, nalikumbi nakakweji navatanganyika likumi na­umwe valifukulanga kuli ami.
Acambulwile kuli ise nakuli va­ndumbwenyi. Kaha ise amuhanjiki­lile, amwihwile ngwenyi, Eci kulota kana unaloto cika? Kumana, nayami nanoko navayayove natwiza kulifukula kuli ove cameso hamavu nu­mba?
Vayayenyi vamwivwilile luxiwu­xiwu. Oloze ise alaminenga cihande kana mumucima wenyi.
Vayayenyi vayile nakufunga uta­nga wasevo wavimuna vavandende kuXekeme.
Isalele ambile kuli Yosefwe ngwe­nyi, Vayayove vali nakufunga vi­muna vavandende kuXekeme nyi? Twaya, nangukutuma kuli vakivo. Amwitavilile ngwenyi, Yami uno mwane.
Amwambile ngwenyi, Yako jino, ukavatale numba nge vayayove vali kanawa, navimuna nawa, kaha ukeze ceka ungulweze. Ngoco amusuwile kucinema caHevelone, kaha ahetele kuXekeme.
Lunga umwe amuwanyine, kaha tala, apwile nakulumbwangila muci­papa. Uze lunga amwihwile ngwenyi, Uli nakutalatala ika?
Amwambile ngwenyi, Nguli na­kutalatala vayayami. Aci ngulwezeko mwane oku vali nakulixila utanga wavimuna vavandende kulihi.
Uze lunga amwambile ngwenyi, Kunonyi vanafumuko lyehi. Mwo­mwo ngwavevwanga hakuhanjika ngwavo, Tuyenu kuNdotane. Kaha Yosefwe akavangijile vayayenyi, avawanyine kuNdotane.
Jino omu vamumwene ndola, ximbu apwile kanda ahete hakamwi­hi navo, vamutwamine punga ngwa­vo, vamujihe.
Valyambile ngwavo, Talenu, muka-kulotou mweza.
Xikaho tuyenu jino, tumujihenu, tumumbilenu muwina, kaha natukamba ngwetu, Kanyama wamupi na­muli. Kaha natukatala mwaya kulota cenyi.
Oloze Luvene evwileko, kaha amupululwile mumavoko avo. Ava­mbile ngwenyi, Kanda tumujihako.
Luvene avambile ngwenyi, Kanda mumwanga manyingako. Mumbilenu muwina uno uli mupambo. Oloze kanda mumunangika livokoko. Ngwenyi, Mangana ngumupululule mumavoko avo, ngukamuhilwise ceka kuli ise.
Kaha casolokele, omu ahetele Yosefwe kuli vayayenyi, vamuzulile cikuto cenyi, cikuto caulombo weka naweka cize avwalile.
Vamukwacile nakumumbila mu­wina, muwina kana mwapwile mwamupolongwa, kamwapwile meyako.
Vatwamine nakulya. Kaha vandwile meso avo nakutala, vamwene cendo cavalximele vapwile nakwiza kufuma kuNgileyate, navangamela javo vanambate xitolake, nambalasamu, nalatanume, navaya nakuvitwala kuEjipitu.
Yuta ambile kuli vandumbwenyi ngwenyi, Kaci nge natujiha songo yetu nakucisweka, kaha nacikatuwahisa ngacilihi?
Tuyenu, tumulandenu kuli va­Iximele, kanda tumunangika mavoko etuko. Mwomwo ikiye songo yetu, nyama yetu. Vandumbwenyi vevwi­lilile mulizu lyenyi.
Kwapalikile vaMicane vaka-ku­sepa, kaha vamukokele Yosefwe nakumufumisa muwina, vamulanjile Yosefwe kuli vaIximele najimbongo japalata makumi avali. Vakivo va­mutwalile Yosefwe kuEjipitu.
Luvene ahilukile kuwina, kaha kumana, Yosefwe kapwile muwinako, kaha apulile mahinenyi.
Kaha casolokele hamakumbi aze Yuta afumine kuli va­ndumbwenyi, axikumukile, axikilile kuli mutu umwe wakuAtulame, li­jina lyenyi ikiye Hila.
Yuta amwene pwevo mwanakaKanane kuze, lijina lyenyi ikiye Xuwa. Amumbacile, engilile muli ikiye.
Kahemicile lijimo, asemene mwa­na walunga. Yuta amulukile lijina lyenyi ngwenyi, Ele.
Emicile ceka lijimo, asemene mwa­na walunga, amulukile lijina lyenyi ngwenyi, Onane.
Ceka nawa asemene mwana wa­lunga, amulukile lijina lyenyi ngwe­nyi, Xela. Kaha Yuta apwile kuKezeve haze pwevo amusemene.
Yuta amumbacilile mwanenyi wa­twatwa Ele pwevo, lijina lyenyi ikiye Tamale.
Kaha Ele, mwanaYuta watwatwa, apwile wamupi kumeso aYehova, kaha Yehova amujihile.
Yuta ambile kuli Onane ngwenyi, Ingila muli pwevo lyayayove, umulingile milimo yandumbwalunga lye­nyi, umusemene yayove vana.
Onane atacikijile ngwenyi, Vana kavexi kupwa vamiko. Xikaho caso­lokele, omu engilile muli pwevo lyayayenyi, avamwangilile hamavu, kucina mwamusemena yayenyi vana.
Oloze cize alingile capihile ku­meso aYehova, xikaho amujihile naikiye nawa.
Kaha Yuta ambile kuli nayewenu Tamale ngwenyi, Ijiva kutwamanga muujike kuzuvo yaiso palanga nomu nakulu lyehi mwanami Xela. Mwo­mwo alyambile ngwenyi, Kucina ikiye nawa mwakafwa nge mwavayayenyi. Kaha Tamale ayile naku­twama kuzuvo yaise.
Omu mwahicile makumbi ama­vulu, pwevo lyaYuta, uze mwanaXuwa, afwile. Vamuvendejekele Yu­ta, kaha ayile kuli vaka-kutewula mikoko jenyi kuCimina, naikiye nasepa lyenyi Hila wakuAtulame.
Vamulwezele Tamale ngwavo, Tala, isowenu mwaya kuCimina akatewule mikoko jenyi.
Kaha alizulile mahinenyi autuliwe, aliwuvile naciwuva kumeso enyi, avwalile mahineka, ayile naku­twama kucikolo caEnaime cili mu­jila yakuya kuCimina. Mwomwo amwene ngwenyi, Xela nakulu lyehi, kaha kavanguhangixile kuli ikiyeko.
Yuta hakumumona amujinyine ngwenyi, Pwevo muka-ujila, mwo­mwo aliwuvile naciwuva kumeso enyi, xikaho.
Apeukilile kuli ikiye mujila, amwambile ngwenyi, Acitave mwa­ne ngwingile muli ove. Mwomwo katacikijileko ngwenyi, ikiye nayewenu. Uze pwevo amwambile ngwe­nyi, Naungwonda ika numba wingile muli ami?
Amwambile ngwenyi, Nangukakutumina mwanapembe wakuta­nga. Uze pwevo amwambile ngwenyi, Naunguhana cijikilo, tahi? palanga nomu naukamutuma.
Yuta amwihwile ngwenyi, Ngukuhane cijikilo cika? Amwambile ngwenyi, Nguhane kazekeso kove, navinunga vyove, namukombo uli mulivoko lyove. Amuhanyinevyo, kahengilile muli ikiye. Uze pwevo emicile lijimo naikiye.
Uze pwevo akatukile, ayile, afumixile ciwuva kumeso enyi, avwalile ceka mahinenyi autuliwe.
Yuta atumine mwanapembe kuli­voko lyasepa lyenyi wakuAtulame, mangana akatambule cijikilo kuli­voko lyapwevo, oloze kamuwanyineko.
Kaha ehwile kuli malunga va­kutwama kuze ngwenyi, Uze pwevo muka-ujila atwamanga kuEnaime kutenga yajila ali kulihi? Vamwa­mbile ngwavo, Kuno kakwapwile pwevo muka-ujilako.
Akindulukile kuli Yuta, amwa­mbile ngwenyi, Kangwamuwanyineko. Kaha nawa, malunga vaku­twama kuze vangwambanga ngwavo, Kuno kakwapwile pwevo mukaujilako.
Yuta amwambile ngwenyi, Akamutambule, kucina natutwama nasonyi. Tala, ngwatumanga uno mwa­napembe, kahove kawamuwanyineko.
Kaha casolokele, omu mwahicile tukweji vatatu, vamulwezele Yuta ngwavo, Nokowenu Tamale nalingi ujila. Kaha nawa, nemita lijimo kuujila wenyi. Yuta ambile ngwenyi, Vamulovole vamulumbe.
Omu Vamulowele atumine kuli isewenu, amwambile ngwenyi, Lu­nga ukweci vyumevi ikiye nangu­hane lijimo. Amwambile nawa ngwenyi, Aci tale vyumevi, kazekeso, navinunga, namukombo, vinapu vyeya?
Yuta avitavilile, ambile ngwenyi, Ikiye wakwoloka kunguhambakanami, mwomwo kangwamuhanyine kuli mwanami Xelako. Kaha kalimwene ceka nenyiko.
Jino casolokele halikumbi lyakusapuluka, kumana, mujimo lyenyi mwapwile vapasa.
Kaha casolokele hakusapuluka, mwana umwe alowele livoko lyenyi. Cifungiji akwacile kulivoko lyenyi, akaxilileko wanda ucila, ambile ngwenyi, Ou nalivange kusemuka.
Kaha casolokele, omu ahilwixile ceka livoko, ndumbwenyi asemukile. Cifungiji ambile ngwenyi, Unalicicimikila ika? Xikaho vamulukile lijina lyenyi ngwavo, Peleze.
Kaha jino, munyima yenyi mwa­semukile songo yenyi, uze wawanda ucila kulivoko lyenyi, kaha vamulu­kile lijina lyenyi ngwavo, Zela.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Yosefwe vamutwalile kuEjipitu. Kaha Potefwale, kapitau kaFwalo, citapanga wamukulwane, kaEjipitu, amulanjile kumavoko avaIximele vaze vamutwalile kuze.
Yehova apwile naYosefwe, ngoco ikiye apwile muka-kufukisa, kaha atwamine muzuvo yakaka yenyi uze kaEjipitu.
Kaka yenyi amwene ngwenyi, Yehova ali naYosefwe, nomu afukixile Yehova vyuma vyosena vize alingile mumavoko enyi.
Yosefwe awanyine likoji kumeso enyi, kaha amuzacililenga milimo. Potefwale amulingixile kupwa mukakulama zuvo yenyi, vyuma vyenyi vyosena avihanyine mumavoko enyi.
Kaha casolokele, kufumisa kulikumbi lize amulingixile kupwa muka-kulama zuvo yenyi navyuma vye­nyi vyosena, Yehova awahixile ku­zuvo yayauze kaEjipitu hali Yosefwe. Kuwahisa caYehova capwile havyuma vyenyi vyosena, navyevi vyamuzuvo navyevi vyamuwande.
Vyuma vyenyi vyosena avihanyine mumavoko aYosefwe. Katacikijile cuma apwile naco cimweko, xina kulya cenyi kaha alilenga. Yosefwe apwile wamwaza kumujimba wenyi nakumeso enyi nawa.
Kaha casolokele hakukumisa vyu­mevi, pwevo lyakaka yenyi atalile meso enyi kuli Yosefwe, amwambile ngwenyi, Tusavale nayami.
Oloze ikiye akanyine, ambile kuli pwevo lyakaka yenyi ngwenyi, Ta­la, kaka yami katacikijile vyuma nguli navyo muzuvoko, kaha na­hane vyuma vyenyi vyosena muma­voko ami.
Muzuvo muno kanguhambakanamiko. Kanguminyine cuma cipwe cimweko, xinove kaha, mwomwo unapu upwevo lyenyi. Nyi nanguhasa ngacilihi kulinga kupihya kana cacinene nakuvulumuna kuli Kalu­nga?
Kaha casolokele, omu ahanjikile kuli Yosefwe hakumbi hakumbi, kamwitavilileko, cipwe kusavala ne­nyi cipwe kutwama nenyi.
Kaha casolokele, halikumbi li­mwe Yosefwe engilile muzuvo azate milimo yenyi, kamwapwile malunga vakuzuvo vekako.
Uze pwevo amukwacile kulihina lyenyi ngwenyi, Tusavale nayami. Ikiye asezele lihina lyenyi mulivoko lyapwevo, acinyine, alovokelemo.
Kaha casolokele, omu amwene pwevo Yosefwe naseze lihina muli­voko lyenyi, nacinyimo,
atambikile malunga vakuzuvo ye­nyi, avambile ngwenyi, Talenu, lunga lyami atunehelele kaHepeleu muno nakutuhenda. Engilanga muli ami mangana asavale nayami, kaha ngwatambakananga nalizu lyakuka­nguka.
Kaha casolokanga, omu evwanga nangutambakana nalizu lyakuka­nguka, asezanga lihina lyenyi kuli ami, acinanga, alovokanga.
Alamine lihina lyaYosefwa pala­nga nomu ahetele kaka yenyi kuzuvo.
Ahanjikile kuli ikiye nge mwaya mazu awa ngwenyi, Ou ndungo wakaHepeleu, ou watunehelele engi­langa muli ami nakunguhenda.
Kaha casolokanga, omu ngwata­mbakananga nalizu lyakukanguka, asezanga lihina lyenyi kuli ami, acinangamo.
Kaha casolokele, omu evwile kaka yenyi mazu apwevo lyenyi aze ahanjikile kuli ikiye ngwenyi, Ngoco mwanalingi ndungo yove kuli ami, akwacile utenu.
Kaka yaYosefwe amukwacile, amusokelele mukamenga, muze vasokelelenga vafunge jamwangana. Ngoco apwilenga muze mukamenga.
Oloze Yehova apwilenga na­Yosefwe, amutetelele, amuwanyixile likoji kumeso amwata wakamenga.
Mwata wakamenga ahanyine va­funge vosena vaze vapwile muka­menga mulivoko lyaYosefwe. Kaha vyexovyo valingile muze, ikiye apwile muka-kuvilinga.
Uze mwata wakamenga katalile kucuma cimwe capwile kulivoko lyenyiko, mwomwo Yehova apwile naYosefwe, kaha vize alingile, Ye­hova avifukixilenga.
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Empty verse
Kaha casolokele hakukumisa vyumevi, muka-kuhana lupasa kuli mwangana waEjipitu namuka-kumwocela jimbolo vavulumwine milonga kuli mwata wavo mwangana waEjipitu.
Fwalo avasangumukilile vaze va­ngamba jenyi vavakulwane vavali, ou mukulwane wavaka-kuhana lupasa, nayou mukulwane wavakakwoca jimbolo.
Kaha avasokelele mwakuvalamina muzuvo yacitapanga wamukulwane, mukamenga muze vakaxilile Yo­sefwe.
Citapanga wamukulwane amulwe­zele Yosefwe kuvatala, kaha ikiye avazacilile milimo. Vaximbwile ma­kumbi amwe mwakuvalamina.
Kaha vosena vavali valotele, mutu himutu nakulota cenyi naufuku woumwe, mutu himutu nge mwalumbunukila kulota cenyi, namuka-kuhana lupasa kuli mwangana waEjipitu namuka-kumwocela jimbolo, vaze vapwile vakukasa mukamenga.
Hacimene Yosefwe engilile muli vakivo, avamwene, kaha tala, va­pwile nakunyengetela.
Avehwile vaze vangamba jaFwalo vavakulwane vapwile nenyi mwaku­valamina muzuvo yakaka yenyi ngwenyi, Muli nakunyengetela ngoco lelo ika?
Vamwambile ngwavo, Tunaloto, kaha kakwexi mutu mwahasa kucilumbununako. Yosefwe avambile ngwenyi, Kulumbununa mangana cinapu caKalunga nyi? Aci ngulwezenuco.
Kaha mukulwane wavaka-kuhana lupasa amulwezele Yosefwe kulota cenyi. Amwambile ngwenyi, Ami hakulota, tala, muvinyo wapwanga kumeso ami.
Kumuvinyo kana kwapwanga mitango yitatu. Kaha nge wafukulanga, nakusakumwina jitemo, kaha misusu yawo yemanga mihako yavinyo yakwihya.
Lupasa lwaFwalo twapwanga mulivoko lyami. Kaha ngwakwatanga mihako yavinyo nakuyikamwina mulupasa lwaFwalo, nakuhana lu­pasa mulivoko lyaFwalo.
Yosefwe amwambile ngwenyi, Mucalumbunukila ngana. Oyo mitango yitatu yinapu makumbi atatu.
Ximbu kanda muhite makumbi atatu Fwalo mwazundula mutwe wove nakukuhana ceka milimo yove. Kaha nauhananga lupasa lwaFwalo mulivoko lyenyi nge muze walingilenga hakavanga omu wapwilenga umuka-lupasa lwenyi.
Oloze kangwanukenga omu naukamona kuwaha, ukangusolwele li­koji mwane, ukanguvuluke kuli Fwalo, ukangulovole muzuvo yino.
Mwomwo Camwenemwene vangwivile mulifuci lyavaHepeleu. Kaha cipwe kuno nawa kangwalingile cumako numba vangusokelele mukamenga.
Omu amwene mukulwane wavaka-kwoca jimbolo ngwenyi, nalumbununa kanawa, ambile kuli Yose­fwe ngwenyi, Nayami nawa ngwalotanga. Kaha tala, mitonga yajimbolo jitoma yitatu yapwanga hamutwe wami.
Mumutonga wahelu mwapwanga kulya caFwalo cakwoca ceka naceka. Tujila vacilyanga mumutonga kana wapwanga hamutwe wami.
Yosefwe amukumbulwile ngwe­nyi, Mucalumbunukila ngana. Mitonga yitatu yinapu makumbi atatu.
Ximbu kanda muhite makumbi atatu Fwalo mwazundula mutwe wove nakukufumisawo, nakukusukika kucitondo, kaha tujila navalya nyama yove.
Kaha casolokele halikumbi lya­mucitatu, likiko likumbi lyakwanuka kusemuka caFwalo, avatelekelele vangamba jenyi vosena ciwanyino cakulya. Azundwile mutwe wamu­kulwane wavaka-kuhana lupasa namutwe wamukulwane wavaka-kwoca jimbolo muli vangamba jenyi.
Mukulwane wavaka-kuhana lu­pasa amuhanyine ceka milimo yenyi yakuhana lupasa, kaha ahanyinenga lupasa mulivoko lyaFwalo.
Oloze mukulwane wavaka-kwoca jimbolo amusukikile, nge omu avalumbunwinyine Yosefwe.
Cipwe ngoco, mukulwane wavaka-kuhana lupasa kamwanukile Yosefweko, Oloze amuvulyamine.
Empty verse
Empty verse
Kaha casolokele, omu mwahicile myaka yivali lukombo, Fwalo alotele, kaha tala, nemana kukalwiji.
Kaha tala, mukalwiji mwakandukile vangombe vatanu navavali, va­mwaza vakununa, valile mwila wakucikulo.
Kaha tala, munyima yavo muka­lwiji mwakandukile vangombe va­tanu navavali, vakivo vakuhokama vavapi. Vemanyine navangombe va­kwavo hamwe kungenge yakalwiji.
Kaha vaze vangombe vakuhokama vavapi valile vaze vangombe va­mwaza vakununa vatanu navavali. Ngoco Fwalo atonene.
Asavalile ceka tulo, alotele kamu­civali. Kaha tala, mitwe yatiliku yitanu nayivali yasokele kucisaci cimwe, yikiko yakununa yamwaza.
Kaha tala, munyima yayo mwasokele mitwe yakuhokama yakuzuza napeho yakumusamuko yitanu na­yivali.
Mitwe yize yakuhokama yitanu nayivali yaminyine mitwe yize yaku­nuna yayinene yitanu nayivali. Ngo­co Fwalo atonene, kaha kumana, naloto.
Kaha casolokele nacimene alinye­ngele muxipilitu yenyi. Atumine nakusanyika vanganga vamuEjipitu vosena navaka-mangana vaze vapwilemo vosena. Fwalo avambulilile kulota cenyi, oloze kakwapwile cipwe umwe ahaxile kucilumbununa kuli Fwaloko.
Kwivwa, mukulwane wavaka-kuhana lupasa ambile kuli Fwalo ngwenyi, Lelo ngunanuka mulonga wami.
Fwalo atusangumukililetu vanga­mba jenyi, kaha angusokelele mwakunguiamina muzuvo yacitapanga wamukulwane, nayami namukulwane wavaka-kwoca jimbolo.
Twalotele naufuku woumwe, na­yami naikiye. Twalotele mutu hi­mutu nge mwalumbunukila kulota cenyi.
Muze mwapwile mwanalunga nayetu hamwe, kaHepeleu, ndungo yacitapanga wamukulwane. Twamulwezele, kaha atulumbunwinyine ku­lota cetu. Amulumbunwinyine mutu himutu nge mwayile kulota cenyi.
Kaha casolokele, nge muze atulumbunwinyineco, mukiko mwa­pwile, ami anguhanyine ceka milimo yami, oloze uze amusukikile.
Jino Fwalo atumine mutu na­kusanyika Yosefwe, kaha Vamulo­wele mukamenga lufuxi. Atewile wevu wenyi, avwalile mahineka, ka­hengilile muli Fwalo.
Fwalo ambile kuli Yosefwe ngwe­nyi, Ngunaloto, kaha kakwexi mutu nahase kungulumbunwinacoko. Olo­ze ngunevu ngwavo, ove hakwivwa kulota nauhasa kucilumbununa.
Yosefwe amukumbulwile Fwalo ngwenyi, Kacexi kuli amiko. Kalu­nga Ikiye mwakukumbululove Fwalo nakeke.
Fwalo amwambulilile Yosefwe ngwenyi, Hakulota cami, tala, ngwemananga kungenge yakalwiji.
Kaha tala, mukalwiji mwakandukanga vangombe vakununa vamwaza vatanu navavali, valyanga mwila kucikulo.
Kaha tala, munyima yavo mwakandukanga vangombe veka vatanu navavali, vakivo vakuzeya vavapi vakuhokama, kanda ngumone lyehi vangombe vavapi ngacize mulifuci lyaEjipitu lyosena.
Vaze vangombe vakuhokama vavapi valyanga vaze vangombe vakulivanga vakununa vatanu na­vavali.
Kahomu valinganga hivanavali lyehi, mutu kaci katacikijileko ngwe­nyi, vanavali, oloze hanga vanapihila nge hakuputuka. Ngoco ngwatonanga.
Hakulota ceka ngwamonanga, kaha tala, mitwe yitanu nayivali yasokanga kucisaci cimwe, yikiko vamwaza yayinene.
Kaha munyima yayo mwasokanga mitwe yeka yitanu nayivali, yakuminyina, yakuhokama, yakuzuza napeho yakumusamuko.
Mitwe yize yakuhokama yaminanga mitwe yize yamwaza yitanu na­yivali. Ngwacambululanga kuli vanganga, oloze kakwapwanga cipwe umwe ahasanga kungulumbunwinacoko.
Yosefwe ambile kuli Fwalo ngwe­nyi, Kulota caFwalo cinayi mumwe. Kalunga namulweze Fwalo eci mwa­saka kulinga.
Vaze vangombe vamwaza vatanu navavali vanapu myaka yitanu na­yivali. Nayize mitwe yamwaza yitanu nayivali yinapu myaka yitanu nayi­vali. Kulota cinayi mumwe.
Jino Yakova evwile ngwavo, kuEjipitu kuli tiliku. Yakova ambile kuli vana venyi vamalunga ngwenyi, Muli nakulitalila ika?
Avambile ngwenyi, Talenu, ngu­nevu ngwavo, kuEjipitu kuli tiliku. Yenu kuze, mukatulanjileko, ma­ngana tuyoye, kucina natufwa.
Kaha vayaya jaYosefwe vamalu­nga likumi vayile vakalande tiliku kuEjipitu.
Oloze Mbenjamine, songo yaYosefwe, Yakova kamutumine navaya­yenyi hamweko. Mwomwo ambile ngwenyi, Kucina pamo lupi naluka-muwana.
Jino vana valsalele vayile naku­landa muli vaze vayile, mwomwo zala yakalombolombo yize yapwile mulifuci lyaKanane.
Yosefwe apwile nguvulu mulifuci, ikiye vene uze alanjixilenga vatu vakulifuci vosena. Vayaya jaYosefwe vejile, valifukwile kuli ikiye nameso avo hamavu.
Yosefwe amwene vayayenyi, kaha avatacikijile. Oloze aliswekele nge weka kuli vakivo, ahanjikile kuli vakivo namazu amakalu. Avehwile ngwenyi. Munafumu kulihi? Va­mwambile ngwavo, Tunafumu kuli­fuci lyaKanane, tuneza nakulanda kulya.
Yosefwe atacikijile vayayenyi, Oloze vakivo kavamutacikijileko.
Yosefwe anukile kulota cenyi avalotele, kaha avambile ngwenyi, Enu muvandoji. Muneza nakutala lifuci omu lili uselesele.
Vamwambile ngwavo, Nduma, mwata. Oloze etu vangamba jove tuneza nakulanda kulya.
Tuvosena tuvana valunga umwe. Tuvatu vamucano, etu vangamba jove katwexi tuvandojiko.
Avambile ngwenyi, Ciku, oloze muneza nakutala lifuci omu lili uselesele.
Vamwambile ngwavo, Etu va­ngamba jove tunapu tulikumi nava­vali muundumbu wetu. Tuvana va­lunga umwe wakulifuci lyaKanane. Uze wakanyike noholili ali kuli setu, kaha umwe wauciko.
Yosefwe avambile ngwenyi, Mwo­mwo vene ngunahanjika kuli enu ngwami, Enu muvandoji.
Munavamyeseka ngana. Naku­yoya caFwalo tu, enu kamwexi kufu­ma kunoko, xina kuvanga songo yenu wakanyike neza kuno.
Tumenu mukwenu umwe, aye nakusanyika songo yenu. Kahenu navamikasa, mangana veseke mazu enu numba nge munapu muvaka-mucano. Mokomoko nakuyoya caFwalo tu, enu Camwenemwene muvandoji.
Kaha avasokelele vosena mumwe mwakuvalamina makumbi atatu.
Halikumbi lyamucitatu Yosefwe avambile ngwenyi, Lingenu ngana, muyoye, mwomwo ami ngunamwivu Kalunga woma.
Kaci nge muvatu vamucano, kaha ndumbwenu umwe vamukase mu­zuvo yakamenga, oloze enu yenu mutwale tiliku kuli vaze vakujizuvo jenu vali nazala.
Kaha kangunehelenu songo yenu wakanyike, ngoco mazu enu nawakalumbunuka amucano, kaha ka­mwexi kufwako. Valingile ngo­co.
Zala yakalombolombo yize yatohwele mulifuci.
Kaha casolokele, omu valingile hivanali lyehi tiliku yize vejile nayo kuEjipitu yosena ma, sevo avambile ngwenyi, Yenu ceka, mukatulanjile tumwe twakulya.
Yuta amwambile ngwenyi, Uze lunga atulwezele cikuma nangolo ngwenyi, Kamwexi kukamona meso amiko, kuvanga muneza nasongo yenu.
Kaci nge nausuwula songo yetu nayetu hamwe, kaha natuya nakukulanjila kulya.
Oloze nge kaute kumusuwula, kahetu katwexi kuyako. Mwomwo uze lunga atwambile ngwenyi, Ka­mwexi kukamona meso amiko, ku­vanga muneza nasongo yenu.
Isalele avambile ngwenyi, Ikaze mwangulingilile ngoco mwamupi na­kumulweza uze lunga ngwenu, Tucili nasongo yetu weka?
Vamwambile ngwavo, Uze lunga atwihwojwele kutwala kuli etu nakuli vausoko wetu, ngwenyi, Senu acili wamutonyi, tahi? Ngwenyi, Muli nandumbwenu weka, tahi? Kaha twamulwezele nge mwaya mazu awa. Kutacikiza twatacikijile numba, ngwetu, pamo mwatwamba ngwenyi, Kanehenu songo yenu kuno?
Yuta ambile kuli ise Isalele ngwe­nyi, Musuwule mukweze nguyenga nenyi, kaha natukatuka, natuya, ma­ngana tukayoye, kucina natufwa, nayetu nayove navana vetu nawa.
Ami nangupwa ngucijikilo hali ikiye. Ukamwihula kumavoko ami. Kaci nge ami kangwexi kumuneha ceka kuli ove, nakumutumbika ku­meso oveko, Ukapwenga mulonga wayami haya myaka yosena.
Mwomwo kaci katwalangixileko, Camwenemwene oholili kaci tunahiluka lyehi kamucivali.
Sevo Isalele avambile ngwenyi, Kaci nge ngoco, kaha lingenu ngana. Mbatenu vyuma vyakusakula vya­mulifuci lino mujituku jenu, mumutwalile uze lunga wana, nambalasamu yayindende, nawuci waundende, naxitolake, nalatanume, namikau, namamonde.
Kaha mbatenu jimbongo jajindando jivali mumavoko enu, najimbo­ngo jize vahilwixile mutunwa twajituku jenu, jimbatenu ceka muma­voko enu.
Kwiji, pamo vahungumukile. Ye­nu nawa nasongo yenu, katukenu, muyenga ceka kuli uze lunga.
Kaha Kalunga ukweci ngolo josena akamimwenese keke kuli uze lunga, akece ndumbwenu mukwavo naMbenjamine nawa. Kaci nge navakanguvindamisa vana vami, kaha ngunavindama vene.
Malunga vaze vambacile wana uze najimbongo jajindando jivali mumavoko avo, vayile naMbenja­mine, kaha vakatukile, vayile kuEji­pitu, vemanyine kumeso aYosefwe.
Yosefwe amwene vaneza na­Mbenjamine, ambile kuli muka-kumulamina vyuma muzuvo yenyi ngwenyi, Vengise malungava mu­zuvo yami, jiha nyama, uteleke ku­lya. Mwomwo malungava navalya nayami halikumbi lyamulungu.
Uze lunga alingile nge omu amu­lwezele Yosefwe, avatwalile vaze malunga muzuvo yaYosefwe.
Kaha vaze malunga vevwile wo­ma mwomwo vavatwalile muzuvo yaYosefwe. Valyambile ngwavo, Mwomwo jimbongo jize vahilwixile mujituku jetu haze twejile hakuli­vanga, xikaho vanatwingisa muzuvo muno, mangana awane kanyinyilo kuli etu, atuhane mulonga nakutukwata tupwenga tuvandungo, atambule navimbulu jetu nawa.
Kaha vapandamine kuli uze muka-kulama vyuma muzuvo yaYose­fwe, vahanjikile kuli ikiye kucikolo cazuvo,
vamwambile ngwavo, Ove mwa­ta, Camwenemwene twejile hakuli­vanga nakulanda kulya.
Kaha casolokele, omu twahetele kucilombo, twakasunwine kujituku jetu, kaha kumana, jimbongo jamutu himutu japwile kukanwa katuku ye­nyi, jimbongo jetu vene, pezo yajo yatelemo. Tunajinehe ceka muma­voko etu.
Najimbongo jeka nawa tunajinehe mumavoko etu jakulanda kulya. Katwatacikijile iyaze ahakile jimbo­ngo jetu mujituku jetuko.
Avambile ngwenyi, Undenu mu­micima yenu, kanda mwivwa wo­mako. Kalunga kenu, Kalunga kasenu, namihane luheto mujituku jenu. Ami ngwapwile najimbongo jenu. Avalowelele Ximeyone.
Uze lunga avengixile muzuvo yaYosefwe, avahanyine meya, kaha vasanyine kumahinji avo.
Kaha ahanyine kulya kuli vi­mbulu javo. Kaha valongesele wana wavo mangana Yosefwe auwane hakwiza halikumbi lyamulungu. Mwomwo vevwile ngwavo, navalya muze.
Omu ejile Yosefwe kuzuvo ye­nyi, vamutwalilile wana uze wapwile mumavoko avo muzuvo yenyi, valifukwile kuli ikiye nameso avo ha­mavu.
Avehwile muvanatwame, ava­mbile ngwenyi, Senu ali kanawa tahi? uze kaxinakaji mwavulukile. Acili wamutonyi, tahi?
Vamwambile ngwavo, Ngamba yove Setu ali kanawa, acili wamu­tonyi vene. Kaha vanongamine mi­twe yavo nakulifukula.
Andwile meso enyi, amwene so­ngo yenyi Mbenjamine, mwananaye. Avambile ngwenyi, You songo yenu wakanyike mwanguvulukilile tahi? Kaha amwambile ngwenyi, Ove mwanami, Kalunga akutetele.
Yosefwe amulwezele muka-kumulamina vyuma muzuvo yenyi ngwenyi, Sulisa jituku javaze malunga jato nakulya nge omu vanahase kumbata. Kaha haka jimbo­ngo jamutu himutu kukanwa katuku yenyi.
Haka nawa lupasa lwami lwapalata kukanwa katuku yayou waka­nyike, najimbongo jenyi jandando yatiliku nawa. Alingile nge mwayile lizu lize ahanjikile Yosefwe.
Linwomu kwalingile to nacimene, vasuwile vaze malunga navimbulu javo.
Kahomu valingile hivanalovoka lyehi munganda, ximbu kanda vaye kwakusuku, Yosefwe ambile kuli muka-kumulamina vyuma vyenyi ngwenyi, Katuka, vakavangize vaze malunga. Kaha hakuvawana, kavehule ngwove, Enu munaxixisa kupi­hya mukuwaha, mwomwo ika?
Elu lukiko luze eji kunwinanga mwata wami nakulutahisa nawa nyi? Hakulinga ngoco munalingi mwa­mupi.
Kaha avawanyine avambulilile ma­zu awa.
Vamwambile ngwavo, Mwata wetu nahanjikila mazu awa ika? Etu vangamba jove kulinga cuma ca­ngoco cijila!
Tala, jimbongo jize twawanyine kutunwa twajituku jetu twakunehe-langajo ceka kufuma kulifuci lya­Kanane. Nyi ngacilihi natwiva cipwe ulu cipwe palata muzuvo yamwata wove?
Etu vangamba jove, Wexowo nau­wana ali nalwo afwenga, kaha nayetu nawa natupwa tuvandungo jamwata wetu.
Avambile ngwenyi, Cipwe jino nge mwaya mazu enu. Ou nanguwana ali nalwo mwapwa ndungo yami, kahenu kamwexi kupwa namulongako.
Kaha vanguhwixile nakutula mutu himutu tuku yenyi hamavu, nakukasununa mutu himutu tuku yenyi.
Atalatalilemo, alivangile kuli ou wamukulwane, akumixile kuli ou wakanyike. Kaha lupasa aluwanyine mutuku yaMbenjamine.
Kaha vapulile mahinavo, valemene mutu himutu cimbulu cenyi, vakindulukile kunganda.
Yuta navandumbwenyi vahetele kuzuvo ya Yosefwe, vamuwanyine acili kuze. Valimbilile cameso-ha­mavu kumeso enyi.
Yosefwe avehwile ngwenyi, Eyi munalingi ika? Kamwatacikijileko tahi, ngwenu, mutu nge ami mwahasa kutaha?
Yuta amwambile ngwenyi, Natukwambove mwata wami ngwetu ika? Natuhanjika ngwetu ika? Nyi natulisambisa ngacilihi? Kalunga nasolola mulonga wayetu vangamba jove. Tala, etu tuvandungo jayove mwata wami, nayetu nayou nawa vanawane nalupasa.
Yosefwe amwambile ngwenyi, Ami kulinga ngoco cijila! Ou vana­wane nalupasa, ikiye mwapwa ndu­ngo yami, oloze enu, yenunga nakeke kuli senu.
Jino Yuta apandamine kuli ikiye, amwambile ngwenyi, Ove mwata wami, acitave ami ngamba yove ku­hanjika kalizu kuli ove mwata wami, mwane. Kanda wivwa matoto kuli ami ngamba yoveko, mwomwove unapu nge omu apwa Fwalo.
Ove mwata wami watwihwiletu vangamba jove ngwove, Enu muli nasenu cipwe nandumbwenu walu­nga tahi?
Twambile kuli ove mwata wami ngwetu, Tuli nasetu, ikiye kaxina­kaji, ali namwanenyi wahauxinakaji wenyi, ikiye kanyike. Yayenyi afwa lyehi, ikiye kaha nasaleho mujimo lyanaye, kaha ise amuzanga.
Ove wambile kuli etu vangamba jove ngwove, Munehenu kuno kuli ami mangana ngumumone nameso ami.
Twambile kuli ove mwata wami ngwetu, Mukweze kexi kuhasa kuseza iseko. Mwomwo kaci nge mwaseza ise, kaha ise mwafwa.
Jino Yosefwe kahaxileko kulihulika kumeso avosena vaze Vemanyine kuli ikiye. Atambaka­nyine ngwenyi, Lovolenu vatu vo­sena kumeso ami. Kuli ikiye kakwemanyine mutu wekako, haze aliso­lwele Yosefwe kuli vandumbwenyi.
Alilile nalizu lyakukanguka, kaha vaEjipitu vevwileko, navaze vaku­zuvo yaFwalo nawa vevwileko.
Yosefwe ambile kuli vandumbwe­nyi ngwenyi, Ami yami Yosefwe. Tata acili wamutonyi tahi? Vandu­mbwenyi kavahaxile kumukumbululako, mwomwo valizuzukilile nawoma kumeso enyi, xikaho.
Yosefwe ambile kuli vandumbwe­nyi, ngwenyi, Aci pandamenu kuno kuli ami. Kaha vapandamineko. Avambile ngwenyi, Ami yami songo yenu Yosefwe, yami mwalanjile vangunehe kuEjipitu.
Kaha jino, kanda mulinyengako, cipwe kulitenukilomu mwangulanjile vangunehe kuno. Mwomwo Kalu­nga angutumine kulutwe lwenu nakulwila myono yavatu.
Mwomwo zala yakalombolombo yinaximbula lyehi myakeyi yivali mulifuci, kaha kunasale myaka yi­kwavo yitanu, vatu kavexi kukalimako cipwe kwaha.
Kalunga angutumine kulutwe lwenu nakumilamina vakusalaho hama­vu, nakulwila myono yenu nakuyovoka cacinene.
Xikaho kexi yenuko mwangutumine kuno, oloze Kalunga. Kaha Ikiye nangulingisa kupwa nge nguise yaFwalo, ngumwata kuzuvo yenyi yosena, ngumuka-kuyula mulifuci lyaEjipitu lyosena.
Anguhwenu muyenga kuli tata, mukamwambulile ngwenu, Mwa­nove Yosefwe nambe ngwenyi, Ka­lunga nangulingisa kupwa ngumwata walifuci lyaEjipitu lyosena. Twaya kuno kuli ami, kanda ukalangisako.
Naukatwamanga mulifuci Ngoxene, naukapwanga kwakamwihi na­yami, nayove navana vove navazukulu jove namautangove avimuna vavandende namautangove avango­mbe navyuma vyosena vize uli navyo.
Kuze vene nangukakulixilanga. Mwomwo kunasale myaka yazala yakalombolombo yitanu. Kucinove navaze vakuzuvo yove navosenava uli navo naveza kumona kukalikiza.
Talenu, meso enu anamono, na­meso asongo yami Mbenjamine anamono, kanwa kayami lyavene kali nakuhanjika kuli enu.
Mukamulweza tata upahu wami wosenou nguli nawo muEjipitu, na­vyosenevi munamono. Kaha mukanguhwisa nakuneha tata kuno.
Akundaminyine haxingo yasongo yenyi Mbenjamine nakulila. NaMbe­njamine nawa alililile haxingo yenyi.
Asweswenyele vandumbwenyi vo­sena nakulilila hali vakivo. Hakuku­misa, Vayayenyi vahanjikile nenyi.
Jino puho yaco yevwakanyine muzuvo yaFwalo, ngwavo, Vandu-mbwaYosefwe vaneza. Fwalo evwile kuwaha, navangamba jenyi nawa.
Fwalo ambile kuli Yosefwe ngwe­nyi, Vambulile vandumbwove ngwo­ve, Lingenu ngana, lemenu tunyama twenu, katukenu, muyenga kulifuci lyaKanane, mukasake senu navaze vakujizuvo jenu, mukeze kuli ami.
Kahami nangukamihana kuwaha califuci lyaEjipitu, kaha namukalyanga vyamaji vyamulifuci.
Jino ngunakulweze ngwami, Li­ngenu ngana, tambulenu matemba mulifuci lyaEjipitu, avana venu na­mapwevo jenu, kasakenu senu, mu­keze.
Kaha nawa, kanda mukahaka micima yenu kuvyuma vyenuko, mwomwo kuwaha califuci lyaEjipitu lyosena cinapu cenu.
Vana valsalele valingile ngoco. Yosefwe avahanyine matemba, nge omu ambile Fwalo, kaha avahanyine pau jamujila.
Avahanyine vosena mutu himutu mahina akuvwala. Oloze amuhanyine Mbenjamine jimbongo japalata ma­kulukaji atatu, namahina akuvwala atanu.
Atumine nawa vyumevi kuli ise, vimbulu likumi vakumbata vyuma vyamwaza vyamuEjipitu, navimbu­lu vavihwevo likumi vakumbata ti­liku nambolo napau jaise jamujila.
Ngoco asuwile vandumbwenyi, kaha Vakatukile. Avambile ngwenyi, Kanda mukalitenukila mujilako.
Vafumine kuEjipitu, vahetele ku­lifuci lyaKanane kuli sevo Yakova.
Vamulwezele ngwavo, Yosefwe acili wamutonyi, ikiye muka-kuyula mulifuci lyaEjipitu lyosena. Evwile kumucima wenyi mbe, mwomwo iki­ye kavetavileko, xikaho.
Vamwambulilile mazu aYosefwe osena, aze avambile. Kahomu amwe­ne matembaze atumine Yosefwe akumumbacilamo, xipilitu yasevo Yakova yahizumukile.
Isalele ambile ngwenyi, Kunahu, mwanami Yosefwe acili wamutonyi.
Empty verse
Empty verse
Empty verse
Empty verse
Isalele akatukile navyuma vyosena vize apwile navyo, ahetele kuMbele-xeva. Kaha amuvatwilile Kalunga kaise Isaka vimuna.
Kalunga ahanjikile kuli Isalele ha­kumulotesa naufuku, amwambile ngwenyi, Ove Yakova, Ove Yakova. Ikiye etavile ngwenyi, Yami uno mwane.
Amwambile ngwenyi, Ami yami Kalunga, nguKalunga kaiso. Kanda wivwa woma wakuya kuEjipituko, mwomwo kuze nangukakulingisa ku­pwa umuyaci waunene.
Nanguya nayove hamwe kuEjipitu, kaha Camwenemwene nangukaku­neha ceka kuno. Kaha Yosefwe mwakanangika livoko lyenyi hameso ove.
Yakova akatukile kuMbele-xeva. Kaha vana valsalele vatwalile sevo Yakova, navana vavo, namapwevo javo, namatembaze atumine Fwalo kumumbacilamo.
Vayile navimuna javo, navikumba vyavo vize Vahetele kulifuci lyaKa­nane, kaha vahetele muEjipitu, na­Yakova navaka-tanga yenyi vosena hamwe,
navana venyi vamalunga, navazukulu jenyi vamalunga, navana venyi vamapwevo, navazukulu jenyi va­mapwevo, navaka-tanga yenyi vo­sena avatwalile nenyi hamwe kuEji­pitu.
Awa akiko majina avana va­Isalele, vaze vahetele muEjipitu, na­Yakova navana venyi vamalunga, ou Luvene mwanaYakova watwatwa.
Vana vaLuvene vamalunga ava, ou Hanoke, ou Palu, ou Hezelone, ou Kalami.
Vana vaXimeyone vamalunga ava, ou Yemwele, ou Yamine, ou Ohate, ou Yakine, ou Zohale, ou Xaulu mwanapwevo kaKanane.
Vana vaLevi vamalunga ava, ou Ngelexone, ou Kohate, ou Melali.
Vana vaYuta vamalunga ava, ou Ele, ou Onane, ou Xela, ou Peleze, ou Zela. Oloze Ele naOnane vafwile mulifuci lyaKanane. Vana vaPeleze vamalunga ava, ou Hezelone, ou Hamule.
Vana valsalele vamalunga ava, ou Tola, ou Puva, ou Yove, ou Ximilone.
Vana vaZevulune vamalunga ava, ou Selete, ou Elone, ou Yalele.
Ava vakivo vana vaLeya, vaze asemene naYakova kuPatane-alame, naNjina nawa mwanenyi wapwevo. Vatu vosena vavana venyi, navava vamalunga navava vamapwevo, va­pwile makumi atatu navatatu.
Vana vaNgate vamalunga ava, ou Zefwiyone, ou Hangi, ou Xunyi, ou Ezevone, ou Eli, ou Alote, ou Aleli.
Vana va Axele vamalunga ava, ou Yimina, ou Ixiva, ou Ixivi, ou Mbeliya, ou Sela ndumbwavo wa­pwevo. Vana vaMbeliya vamalunga ava, ou Hevele, ou Malakiyele.
Ava vakivo vana vaZelepa, ou ahanyine Lavane kuli mwanenyi Leya. Ava vene avasemene naYa­kova, vakivo vatu likumi navatanu naumwe.
Vana vaLakele pwevo lyaYakova ava, ou Yosefwe, ou Mbenjamine.
Kaha kuli Yosefwe kwasemukile Manase naEfwaiime mulifuci lya­Ejipitu, vaze asemene naAsenate mwanaPotefwela kapilixitu waku­One.
Vana vaMbenjamine vamalunga ava, ou Mbela, ou Mbekele, ou Axavele, ou Ngela, ou Namane, ou Ehi, ou Loxe, ou Mupime, ou Hupime, ou Alate.
Ava vakivo vana vaLakele va­malunga vasemukile kuli Yakova, vatu vosena vapwile likumi navawana.
Kaha mwanaNdane walunga iki­ye Huxime.
Vana vaNafwatale vamalunga ava, ou Yazele, ou Ngunyi, ou Yezele, ou Xileme.
Ava vakivo vana vaMbiliha, ou ahanyine Lavane kuli mwanenyi Lakele. Ava avasemene naYakova, vatu vosena vapwile vatanu navavali.
Vatu vosena vaze vayile naYa­kova hamwe kulifuci lyaEjipitu, vaze vafumine mumitanda yenyi, vapwile vatu makumi atanu nalimwe navatu vatanu naumwe. Kwayile namapwe­vo javana venyi nawa.
Kaha vana yaYosefwe vamalu­nga, vaze asemene mulifuci lyaEji­pitu, vapwile vatu vavali. Ngoco vatu vakutanga yaYakova vosena vaze vayile kuEjipitu vapwile vatu makumi atanu naavali.
Atumine Yuta kulutwe lwenyi kuli Yosefwe, akavalweze jila ya­kuya kuNgoxene, kaha Vahetele ku­lifuci Ngoxene.
Yosefwe alongesele litemba lye­nyi, ayile nakusesa ise Isalele kuNgoxene. Alisolwele kuli ikiye, akundaminyine haxingo yenyi, aximbwile nakulilila haxingo yenyi.
Isalele ambile kuli Yosefwe ngwe­nyi, Jino ngufwenga tuhu, mwomwo ngunamono meso ove, kumana ucili umutonyi.
Yosefwe ambile kuli vandumbwe­nyi nakuli vaze vakuzuvo yaise ngwenyi, Nanguya nakumulweza Fwalo ngwami, Vandumbwami na­vaze vakuzuvo yatata, vaze yapwi­lenga mulifuci lyaKanane, vaneza kuli ami.
Ngwami, Malunga vanapu tufu­nga, mwomwo vakivo vaka-kufunga vimuna. Vaneza namautangavo avi­muna vavandende nawawa avango­mbe navyuma vyavo vyosena.
Jino Yosefwe engilile, amulwezele Fwalo ngwenyi, Tata navandumbwami vanafumu kulifuci lyaKanane vaneza lyehi namautangavo avimuna vavandende nawawa avangombe navyuma vyavo vyo­sena, kaha tala, vali mulifuci Ngoxene.
Kuli vandumbwenyi atwalile ma­lunga vatanu, avemikile kumeso aFwalo.
Fwalo avehwile vandumbwenyi ngwenyi, Enu milimo yenu yika? Vambile kuli Fwalo ngwavo, Etu vangamba jove tutufunga, nayetu navakaka jetu nawa.
Vahanjikile kuli Fwalo ngwavo, Tuneza nakuzuzumana mulifuci li­no, mwomwo kakwexi ulilo wakulila vimuna jayetu vangamba joveko. Mwomwo zala yakalombolombo yi­natoho kulifuci lyaKanane. Xikaho jino, acitavetu vangamba jove tutwamenga kulifuci Ngoxene.
Fwalo ambile kuli Yosefwe ngwe­nyi, Iso navandumbwove vaneza kuli ove.
Lifuci lyaEjipitu lili kumeso ove. Katwamise iso navandumbwove kuze kunahambakana kuwaha mulifuci lino. Vatwamenga mulifuci Ngoxene. Kaci nge unatacikiza malunga vakuzangama muli vakivo, kavalingise kupwa vakulwane kumilimo yavimuna jami.
Yosefwe engixile ise Yakova, amwimikile kumeso aFwalo, kaha Yakova akiswile Fwalo.
Fwalo amwihwile Yakova ngwe­nyi, Makumbi amyaka unayoyo lyehi anahete mumyaka yingahi?
Yakova ambile kuli Fwalo ngwe­nyi, Makumbi akuzuzumana cami anahete mulikulukaji lyamyaka na­myaka makumi atatu. Makumbi amyaka yami ngunayoyo anapu amandende amapi, kaha kawahetele mumakumbi amyaka yize vayoyele vakaka jami hamakumbi akuzuzu­mana cavoko.
Yakova akiswile Fwalo, kaha afumine kumeso aFwalo.
Yosefwe atungixile ise navandu­mbwenyi, avahanyine luheto ku­lifuci lyaEjipitu, kuze kulifuci lya­mwaza cakuhambakana cikuma, ku­lifuci lyaLamesese, nge omu vamu­lwezele kuli Fwalo.
Yosefwe alixilenga ise navandu­mbwenyi navaze vakuzuvo yaise vosena, nge kumajiko avo.
Kulifuci lyosena kakwapwile kulyako, mwomwo zala yakalombo­lombo yize yatohwele cikuma, xika­ho. Ngoco vatu vamulifuci lyaEjipitu namulifuci lyaKanane vazeyele na­zala yakalombolombo yize.
Yosefwe akungulwile jimbongo josena japwile mulifuci lyaEjipitu namulifuci lyaKanane, hatiliku yize valanjile. Kaha Yosefwe atwalile jimbongo jize muzuvo yaFwalo.
Omu jahwile jimbongo josena japwile mulifuci lyaEjipitu namuli­fuci lyaKanane, vaEjipitu vosena vejile kuli Yosefwe, vamwambile ngwavo, Tuhane kulya. Nyi tufwile ika kumeso ove? mwomwo jimbongo jinahu lyehi.
Yosefwe avambile ngwenyi, Nehenu vimuna jenu. Kaci nge jimbo­ngo jinahu lyehi, kaha nangumilanjisa kulya navimuna jenu.
Vanehele vimuna javo kuli Yose­fwe, kaha Yosefwe avalanjixile kulya natuvalu, namautanga avimuna va­vandende, nawawa avangombe, na­vimbulu. Ngoco avalixile uze mwaka nakulya cakulanda navimuna javo vosena.
Omu wahwile uze mwaka, vejile ceka kuli ikiye hamwaka wamucivali, vamwambile ngwavo, Katwexi kukuswekacoko ove mwata wetu, mwo­mwo jimbongo jetu tunajilande lyehi josena ma. Namautanga avimuna jetu nawa vanapu vayove mwata wetu. Kumeso ayove mwata wetu kakwasalile cipwe cuma cimweko, xina mijimba yetu kaha namavu etu.
Kaha casolokele, hakukumisa vyumevi mutu umwe ambile kuli Yosefwe ngwenyi, Tala, iso ali nakuviza. Ayile navana ve­nyi vamalunga vavali, Manase naEfwalime.
Mutu umwe amulwezele Yakova ngwenyi, Tala, mwanove Yosefwe ou mweza kuli ove. Kaha Isalele alikolezezele, atwamine hakahela ke­nyi.
Yakova ambile kuli Yosefwe ngwe­nyi, Kalunga ukweci ngolo josena alisolwele kuli ami kuLuze mulifuci lyaKanane. Angukiswile,
ambile kuli ami ngwenyi, Tala, nangukakuhana kusemunwina na­kukuvulisa, nangukakulingisa ku­pwa uliwuka lyavatu veka naveka, kaha nangukahana lifuci lino kuli vaka-tanga yove navakakukava vakalihetenga haya myaka yosena.
Jino vana vove vamalunga vavali, ava unaseme mulifuci lyaEjipitu ximbu ngwapwile kanda ngwize kuli ove muEjipitu, vanapu vami. Efwa­lime naManase navapwa vami nge omu vapwa Luvene naXimeyo­ne.
Vaze naukasema munyima yavo navakapwa vayove, kaha kuuswana wavo navakavavulukila hamajina avayayavo.
Kahami, haze ngwafumine kuPatane, Lakele afwile kumeso ami mujila mulifuci lyaKanane, omu hasalile hahandende kaha nakuheta kuEfwalate. Ngwamufunjile muze mujila yakuya kuEfwalate (kukiko kuMbetelema).
Isalele avatalile vana vaYosefwe, amwambile ngwenyi, Ava veya?
Yosefwe ambile kuli ise ngwenyi, Vakivo vana vami, ava nanguhane Kalunga kuno. Amwambile ngwenyi, Aci vanehe kuno kuli ami, kaha nanguvakisula.
Jino meso aIsalele afuvalalile hauxinakaji, ngoco kahaxile kumona kanawako. Avapandamixile kuli ikiye, kaha avasweswenyele nakuvakwata mukapanga.
Isalele ambile kuli Yosefwe ngwe­nyi, Kangwaxinganyekele kumona meso oveko, kaha jino Kalunga nangulingisa kumona vana vove nawa.
Yosefwe avalowele mukaci kamahinji enyi, alifukwile nameso enyi hamavu.
Yosefwe avakwacile vosena va­vali, Efwalime nalivoko lyenyi lya­cilyo nakumuhana kulivoko lyaIsalele lyacimoswe, naManase nalivoko lyenyi lyacimoswe nakumuhana kuli­voko lyaIsalele lyacilyo, nakuvapandamisa kuli ikiye.
Isalele olwele livoko lyenyi lya­cilyo, alinangikile hamutwe waEfwalime, ikiye kanyike, nalivoko lyenyi lyacimoswe hamutwe waManase. Asepasanyine mavoko enyi mwakutacikiza, mwomwo Manase ikiye watwatwa.
Kaha akiswile Yosefwe, ambile ngwenyi, Kalunga, Ou vene kumeso enyi vatambukilenga yatata Apala­hama naIsaka, KalungOu angulixilenga makumbi ami osena nakuliku­mbi lyalelo lino,
Kangelo Ou angusokwele kulupi lwosena, Ikiye avawahisenga va­kweze, kaha vakavavuluke nalijina lyami namajina avatata Apalahama naIsaka. Vakavule vakapwe liyongomena muli vaka-mavu.
Omu amwene Yosefwe ise nanangika livoko lyenyi lyacilyo hamutwe waEfwalime, evwile kupihya. Azu­ndwile livoko lyaise ngwenyi, alifumise hamutwe waEfwalime alinangike hamutwe waManase.
Yosefwe ambile kuli ise ngwenyi, Ove tata, kexi ngocoko, mwomwo mwanami watwatwa you, nangika livoko lyove lyacilyo hamutwe we­nyi.
Ise akanyine, amwambile ngwe­nyi, Ngunatacikiza, mwanami, ngu­natacikiza. Ikiye nawa mwakapwa muyaci wavatu, ikiye nawa mwakatohwa. Oloze songo yenyi mwaka-muhambakana, kaha vaka-tanga yenyi navakapwa liyongomena lya­vaka-mafuci amavulu.
Halikumbi lize avakiswile ngwe­nyi, Hali ove hakiko navakakisula valsalele ngwavo, Kalunga akakulingise kupwa nge Efwalime naManase. Kaha ahakile Efwalime ku­lutwe lwaManase.
Isalele ambile kuli Yosefwe ngwe­nyi, Tala, ami hikufwa. Oloze Ka­lunga mwakapwa nayenu hamwe, nakumihetesa ceka mulifuci lyava­kaka jenu.
Kaha nawa ngunakuhane cazano cimwe cakuhambakana cize cavandumbwove, cize ngwatambwile ku­mavoko avaAmole napoko yami yamukwale nauta wami wamana­na.
Empty verse
Empty verse
Empty verse
Empty verse
Empty verse
Empty verse
Empty verse
Yakova asanyikile vana venyi vamalunga, avambile ngwenyi, Kungulukenu, mangana ngumilweze vize navikamiwana ha­makumbi akukuminyina.
Wungenu, ivwililenu, enu vana vaYakova,
Ove Luvene, ove yove mwanami watwatwa, yove ngolo jami, yove kuputuka catwima jami,
Watutumuka nge meya, ove kawexi kukalitulahoko,
 Ximeyone naLevi vanapu mujimo lyavo,
Ove mwono wami, kanda wingila mupunga yavoko,
Vangule utenu wavo, mwomwo wapwile wangolo,
Ove Yuta, yove vene uze navakalisa kuli vandumbwove.
Yuta napu mwevu wandumba.
Mukombo wawangana kawexi kukafuma kuli Yutako,
Hakukaxilila mwanacimbulu ce­ yi kumuvinyo,
Meso enyi nawakacilana navi­nyo,
Zevulune mwakatwama kucihukula cakalungalwiji,
Isakale napu cimbulu wa­ngolo,
Amwene kwakunoka ngwenyi,
Ndane mwakayula vatu je­nyi
Ndane mwakapwa linoka ute­nga yajila,
Ove Yehova, ngunavandaminanga ulwilo wove.
Ngate, lizavu nalikamuxi-ndakanya,
Kuli Axele navakalingisa ku­lya cenyi kupwa camaji,
Nafwatale napu nge cila wacipwevo wakusuwula,
Yosefwe napu mutango wakwima mihako,
Vaka-mata amanana vanamumwenesa malwa,
Yosefwe alimbilile kumeso aise, alililile hali ikiye nakumusweswenya.
Yosefwe alwezele vangamba jenyi vandotolo valongesele ise hakumufunda. Kaha vandotolo valongeselele Isalele hakumufunda.
Makumbi makumi awana atelemo hali ikiye, mwomwo ngoco muveji kutesamo makumbi hakulongesela vafu hakuvafunda. Kaha vaEjipitu vamulilile jimbimbi makumbi ma­kumi atanu naavali.
Omu mwahicile makumbi aze akumulila jimbimbi, Yosefwe ambi­le kuli vaze vakuzuvo yaFwalo ngwenyi, Kaci nge ngunawane likoji kumeso enu, aci hanjikenu mu­matwitwi aFwalo ngwenu,
Tata anguxingixile ngwenyi, Tala, ami hikufwa. Ukangufunda muci­mbumbe cami ngunalilanjila mulifuci lyaKanane. Xikaho jino, acitave nguye kuze ngukafunde tata, kaha nangukinduluka ceka.
Fwalo amwambile ngwenyi, Yako ukafunde iso nge omu akuxingixile.
Yosefwe ayile nakufunda ise, ayile navangamba jaFwalo vosena, nava­kulwane vamuzuvo yenyi, navaku­lwane jalifuci lyaEjipitu vosena,
navaze vakuzuvo yaYosefwe vo­sena, navandumbwenyi, navatu va­kuzuvo yaise. Vasezele vana vavo namautangavo avimuna vavandende nawawa avangombe mulifuci Ngoxene.
Ayile namatemba navaka-tuvalu, vapwile lizavu lyalinene cikuma.
Vahetele kucizungwilo caAtate, kukiko musali yaYotau muze. Va­lilile jimbimbi jajivulu cikumakuma. Avalwezele valile ise makumbi atanu naavali.
Kaha vatu vakutwama kulifuci lize, VaKanane, omu vamwene kulila kana kucizungwilo caAtate, valya­mbile ngwavo, Eci kulila kana cavaEjipitu cacinene. Xikaho valukile kuze ngwavo, KuAvele-mizalaime, kukiko musali yaYotau muze.
Vana venyi vamulingilile nge omu avalwezele.
Mwomwo vana venyi vamutwa­lile mulifuci lyaKanane, vamufunjile muwina wakusendeleka wamumavu aze akuMakapela, uze alanjile Apa­lahama namavu aze hamwe kuli Efwelone kaHete kulutwe lwaMamele, kupwa luheto lwenyi kwaku­funda vafu.
Kahomu alingile hanafundu lyehi ise, Yosefwe ahilukile kuEjipitu, naikiye, navandumbwenyi navosena vaze Vakatukile nenyi nakuya naku­funda ise.
Omu vamwene vayaya jaYose­fwe sevo nafu lyehi, valyambile ngwavo, Kwiji, pamo Yosefwe mwatuhunga, nakutuhilwixila kupi­hya cosenoco twalingile kuli ikiye.
Xikaho vatumine mazu kuli Yo­sefwe ngwavo, Ximbu kanda iso afwe atulwezele ngwenyi,
Mukambulula ngana kuli Yo­sefwe ngwenu, Aci konekele jino mulonga wavandumbwove naxili yavo, mwomwo vakulingile mwa­mupi. Jino, tunasakwila mwane, ijiva kukonekela mulonga wayetu vangamba jaKalunga kaiso.
Yosefwe alilile omu vahanjikile kuli ikiye. Vandumbwenyi vejile nawa nakulimbila hamavu kumeso enyi, vamwambile ngwavo, Tala, etu tunapu tuvandungo jove.
Yosefwe avambile ngwenyi, Ka­nda mwivwa womako. Ami nguli mukahela kaKalunga numba?
Enu mwajinyine kulinga mwa­mupi, oloze Kalunga acijinyine ku­pwa camwaza, mangana cisoloke nge omu cinapu lelo, kuyoyesa vatu vavavulu.
Xikaho jino, kanda mwivwa wo­mako, nangumilisanga navana venu. Kaha avavendejekele, ahanjikile kuli vakivo nakuvakokweza.
Yosefwe atwaminenga muEjipitu, naikiye navaze vakuzuvo yaise. Yo­sefwe ayoyele myaka likulukaji na­myaka likumi.
