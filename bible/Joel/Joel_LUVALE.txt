Awa akiko mazu aYehova aze ejile kuli Yowele mwanaPetwele.
Enu vakulwane, ivwililenu eci. Enu mwatwama mulifuci muvosena, tengelekenu matwitwi enu. Cumeci casoloka lyehi hamakumbi enu, cipwe hamakumbi avakakuluka jenu numba?
Kavahicilenumo vana venu, vana venu vakavahicilemo vana vavo, kaha vana vavo vakavahicilemo vaka-cisemunwino ceka.
Ovyo vanaseze vasenya Vambimba-makumbi vanavili, kahovyo vanaseze Vambimba-makumbi vasamuyandulu vanavili, kahovyo vanaseze vasamuyandulu vambimba-kalunga vanavili.
Enu vaka-kupenda, tonenu, lilenu. Enu mweji kunwanga vinyo, kalwomwokenu havinyo vyavihya, mwomwo vanaviteteko lyehi kutunwa twenu, xikaho.
Mwomwo halifuci lyami hanakanduka lyehi vaka-muyaci wakujikiza, ava vanahono vatu kulava. Mazo avo anapu mazo aundumba, vali namazo mujimbange javo nge awa andumba wacihwevo.
Muvinyo wami vanawenyeka lyehi, mukuyu wami vanauhulu lyehi, vanauhulula cakuuhulula, vanaumbili, mitango yawo vanayitomesa.
Lilenu nganomu mwalinga mwanapwevo nalijingilika vikelei nakulila lunga lyenyi wahawana wenyi waupwevo.
 Mawana akulya namawana akuhingununa vanawateteko lyehi kuzuvo yaYehova. Vangamba jaYehova vapilixitu vali nakulixona.
Mawande vanawenyeka lyehi, mavu ali nakulixona, mwomwo kulya camanona vanacenyeka lyehi, wala wamihako yavinyo unominako, maji ali nakulehuka.
Enu vanjimi, ivwenu sonyi, enu mweji kunonganga mivinyo, kalwomwokenu, hatiliku nambale, mwomwo evi vyakwima kumawande vinanongo lyehi, xikaho.
Mivinyo yinominyina, mikuyu yinalehuka, namiloma namikoma nawa namitondo yamihako yeka, mitondo yamuvipapa yosena yinominyina, mwomwo cisambo cinominyina nakufuma kuli vana vavatu.
Enu vapilixitu, lijingilikenu vikelei, lilenu, enu mweji kuzacilanga kulijiko lyakulumbila, kalwomwokenu. Enu mweji kumuzacilanga Kalunga kami, twayenu, Savalenu ufuku wosena nakuvwala vikelei. Mwomwo mawana akulya namawana akuhingununa vanawakanyisa kwiza kuzuvo yaKalunga kenu, xikaho.
Jilikenu kulitwamina kulya, Vilikenu kuunga cacilemu, vakulwane navava vatwama mulifuci vosena vakungulwilenu kuzuvo yaKalunga kenu Yehova, mukatetenga kuli Yehova.
Mama lelo, likumbi kana! Mwomwo likumbi lyaYehova lili hakamwihi, kaha naliza nge hikwenyeka cakuli Ukweci ngolo josena.
Kulya vanaciteteko lyehi kumeso etu nyi? nakuwahilila nakukinyinyina vanaviteteko lyehi kuzuvo yaKalunga ketu nyi?
Mbuto jili nakupolela muxi yamaundu amavu, visete vanaviseze vyahwilici, jizuvo jakusweka kulya jinaxiuka, mwomwo kulya camanona cinominyina, xikaho.
Tunyama omwo navaliximwokela! Mautanga avangombe veji kuhilasananga, mwomwo kavexi nauliloko, xikaho. Namautanga avimuna vavandende nawa vanawapayisa.
Ove Yehova, yove vene nangusanyika, mwomwo kakahya kanali lyehi malilo amupambo, milangi yinawemesa lyehi mitondo yamuvipapa yosena.
Natunyama vamuvipapa nawa navakulembelela, mwomwo tulwiji vameya vanominyina lyehi, kaha kakahya kanali lyehi malilo amupambo, xikaho.
Imbenu luneta muZeyone, imbenu cakuvatungumuna kupili yami yajila. Vosenava vatwama mulifuci vacikime, mwomwo likumbi lyaYehova lili nakwiza, mwomwo lili hakamwihi.
Likiko likumbi lyamilima lyakajimbavenyi, likiko likumbi lyamavwi lyamilima wi, nge kupulika calikumbi vanacitanduwila hajipili. Kuli nakwiza vatu vavavulu vakujikiza. Kumyaka yosena kanda kupwe lyehi vapwaha, kaha munyima yavo kamwexi kukapwa ceka vapwahako haya myaka hacisemunwino hacisemunwino.
Kulutwe lwavo kunakwate kakahya nakulyalya vyuma, kaha kunyima yavo kuli milangi yili nakuwemesa vyuma. Lifuci linapu nge milemba yaEtene kumeso avo, kaha kunyima yavo linapu pambo yahwilici, Camwenemwene, kakwexi nou mwakayovoka kuli vakivoko.
 Kuvatala vanafwane nge tuvalu. Navakalaha nge mwavaka-tuvalu.
Navakatumbwojoka nge luxindo lwamatemba helu lyajipili, nge luxindo lwamilangi yakakahya kali nakulya mwila waumu, nge mwavatu vakujikiza vanalitanjika lyehi vaye kujita.
Kumeso avo vatu veka naveka vali nakusalwomwoka, kumeso avatu vosena kunatomonoka nawoma.
Navalaha mwaundume, navanyina hakembwe nge mwamalunga vakajita, navaya mutu himutu mujijila jenyi, kavexi kutalisa kwekako.
Mutu umwe kexi kuxinjika mukwavoko, mutu himutu eji kuyanga mulikulakula lyenyi, navalinjinjimika muvitwa, kavexi kulemanako.
Limbo navalizombokela, navalundumukila kembwe, navanyinanyina kujizuvo nakwingilengilamo, navengilengila mujinjanena nge veji.
Mavu nawandenda kumeso avo, melu nawacikima, likumbi nakakweji navilava, vatanganyika navakana kulovola myeji yavo.
Yehova mwahanjika nalizu lyakukanguka kumeso alizavu lyenyi, mwomwo cilombo cenyi cinapu cacinene cikuma, mwomwOu mwalinga mwaya mazu enyi napu wakujikiza, mwomwo likumbi lyaYehova linapu lyalinene lyakwivwisa woma cikuma, iyaze mwalihasa?
Oloze Yehova ngwenyi, Cipwe noholili, kindulukenu kuli Ami namicima yenu yosena, nakulitwamina kulya, nakulila nakulixona.
Pulenu micima yenu, kexi mahinenuko, kindulukenu kuli Kalunga kenu Yehova, mwomwo Ikiye napu wakutetela, wakeke, wakuxipwokela kutenuka, walikoji lyalivulu, kaheji kupihililanga nakwalumuka kulupi.
Kwiji, mwalumuka pamo nakupihilila nakumisela kuwahisa munyima yenyi, ukiko wana wakulya nawana wakuhingununa wakuhana kuli Kalunga kenu Yehova.
Imbenu luneta muZeyone, jilikenu kulitwamina kulya, Vilikenu kuunga cacilemu.
Vakungululenu vatu, jilikenu liuka, vahomesenu vakulwane, vakungululenu vanyike, navaze nawa veji kwamwanga kumavele, venyamyenga valovoke mujizuvo javo, navamyenga nawa mujizuvo javo.
Vapilixitu vaka-kumuzacila Yehova vakalile hakaci kasenge nalijiko lyakulumbila, vakambe ngwavo, Ove Yehova, meso ove avatale vatu jove nalikoji, uswana wove kanda uuhana kupwa wakutomba numba vaka-mafuci eka vapwenga vamyata javoko. Nyi vambilenga ika muli vatu veka naveka? ngwavo, Kalunga kavo yaulihize?
Ngoco Yehova asungwilile lifuci lyenyi, avatetelele vatu jenyi.
Yehova avakumbulwile vatu jenyi nakuvamba ngwenyi, Ivwenu, nangukamitumina kulya camanona nawala wamihako yavinyo namaji, kaha namukekuta navyo. Kangwexi kukamihana ceka kupwa muvakutomba kuli vaka-mafuci ekako.
Oloze ovo vakufuma kunote nangukamisosololavo kwakusuku, nangukavahangasana namulifuci lyakuma cau lyahwilici, nameso avo akutala kucijiva cakumusamuko najinyima javo jakutalisa kukalungalwiji wakumulauko. Kaha livumba lyavo lyalipi nalikakanduka, kunuka cavo cacipi nacikakanduka, mwomwo vanalingi lyehi vyuma vyavinene, xikaho.
Ove mavu, kanda wivwa womako, kinyinyina, wahilila, mwomwo Yehova nalingi lyehi vyuma vyavinene, xikaho.
Enu tunyama vamuvipapa, kanda mwivwa womako, mwomwo kumalilo amupambo kuli nakusoka mwila, mwomwo mitondo yili nakwima mihako yayo, mikuyu namivinyo yili nakuhana ngolo jayo.
Enu vana vaZeyone, kinyinyinenunga, wahililenunga muli Kalunga kenu Yehova, mwomwo namihane lyehi vula yakulivanga nganomu mwoloka, ali nakuminokesela mixilinjinji, navula yakulivanga navula yakukuminyina, hakakweji wakulivanga.
Kaha kuvizungwilo nakukapwa kwato natiliku, mwakukwacila namukasupuka wala wamihako yavinyo namaji.
Nangukamixixixilamo myaka yize vanali lyehi Vambimba-makumbi navasamuyandulu navambimba-kalunga navasenya, lizavu lyami lyalinene eli ngwatumine muli enu.
Namukalyanga cakulya nakwikuta, namukalisanga lijina lyaKalunga kenu Yehova, Ou namilingila lyehi mwakukomwesa, kaha vatu jami kavexi kukavevwisa sonyiko haya myaka yosena.
Namukatacikizomu nguli mukaci kavaIsalele, nomu ngunapu nguKalunga kenu Yehova, kakwexi wekako, kaha vatu jami kavexi kukavevwisa sonyiko haya myaka yosena.
 Kaha nacikasoloka hakukuminyina, nangukahingunwina Xipilitu yami hali vatu vosena. Vana venu vamalunga navava vamapwevo navakahanjika mazu aupolofweto, vakulwane jenu vamalunga navakateta vilota, vakweze jenu vamalunga navakamona vyuma vyakuvamwenesa.
Nahali vandungo vamalunga nawa nahali ava vamapwevo nangukahingunwinaho Xipilitu yami hamakumbi aze.
 Nangukasolola vyakukomwesa mwilu nahamavu, namanyinga nakakahya najipanda jawixi.
 Likumbi nalikalumuka kupwa milima, kakweji mwakalumuka kupwa nge manyinga, numbanyi likumbi lyaYehova lyalinene lyakwivwisa woma likeze.
Kaha nacikasoloka, wexowo mwakamusanyika Yehova halijina lyenyi nangukamuyovola. Mwomwo kupili Zeyone nakuYelusalema nakukapwa vaze navakayovoka nganomu nambe Yehova, muli vaze navakasalaho, vaze mwakasanyika Yehova.
Mwomwo ivwenu, kumakumbi aze, kumwaka uze, omu nangukakindulwisa ceka ufunge waYuta naYelusalema,
nangukavahomesa vaka-mafuci osena, nangukavaxikumwisa namucinema caYehoxafwate, kaha nangukalisopesela navo muze hali vatu jami, hauswana wami vaIsalele, ava vanamwange muli vaka-mafuci, nomu vanapange lyehi lifuci lyami.
Vanatahisa navitaho hali vatu jami, vanahane kanyike walunga hali pwevo muka-ujila, vanalande kambululu navinyo mangana vanwenga.
Kaha nawa, enu Tule naXitone nayenu mafuci aFwilixite, munangulemena halihi? Namunguhana vyakukuka nawa? Nge namunguhana vyakukuka, kaha nangusasulwila nakwanguhwisa kumikindulwixilevi munakuku hamitwe yenu.
Mwomwo munatambula lyehi palata yami naulu wami, vyuma vyami vyavilemu munavitwale mujitembele jenu,
vana vaYuta navana vaYelusalema munavalandalanda navana vavaHelase, mangana muvatwale kwakusuku nangiza yavo.
Kumana, nangukavasangumuna kuma kuze munavalanjila, kahevi munakuku nangukamihilwixilavyo hamitwe yenu.
Vana venu vamalunga navava vamapwevo nangukavalanjila mumavoko avana vaYuta, vakivo navaka-valandulula kuli vana vaXeva, kuli vaka-lifuci lili kwakusuku, mwomwo Yehova nacihanjika lyehi.
Vilikenu eci muli vaka-mafuci, jilikenu jita, vasangumunenu vindume, malunga vaka-jita vosena vapandame vakanduke.
 Fulululenu matemo enu nakuwatenga jipoko jamikwale, fulululenu jipoko jakunongesa kumitondo nakujitenga makunga, muka-kuhehela ambe ngwenyi, Ngucindume.
Enu vaka-mafuci muvosena muli kwosena jingulwixi, lyanguhwisenu kwiza mulihomene. Ove Yehova, xikumwisa vindume jove kuze.
Vaka-mafuci valisangumune, vakanduke kucinema caYehoxafwate, mwomwo kwakuze vene nangukatwamina nakuvasopesa vaka-mafuci vosena vali kwosena jingulwixi.
Mbilenuko poko yakukambisa, mwomwo evi vyakwaha vinahi lyehi, xikaho. Twayenu, lyatenu, mwomwo mucikamwino munasulu, mwakukwacila vinyo muli nakusupuka, mwomwo kupihisa cavo cinavulu, xikaho.
Masetaseta, masetaseta, mucinema cakupayixila muli masetaseta! Mwomwo likumbi lyaYehova lili hakamwihi mucinema cakupayixila, xikaho.
Likumbi nakakweji vinelava, vatanganyika vanakane kulovola myeji yavo.
Yehova mwakakumbwoka kuZeyone, mwakahanjika nalizu lyenyi lyakukangwoka kuYelusalema, kaha melu namavu nawakandenda. Oloze Yehova mwakapwanga ucinyino wavatu jenyi, muma lyavana vaIsalele mwakukola.
Ngoco namukangutacikiza Ami yami Kalunga kenu Yehova ngunatwame kupili yami yajila Zeyone. Kaha Yelusalema nalikapwanga lyajila, mulikiko kamwexi kukahicilamo ceka vatu vekako.
Nacikasoloka halikumbi lize, jipili jajinene najikanoka vinyo vyavihya, kujipili jajindende nakukahitanga mavele, kutulwiji twaYuta vosena nakukahitanga meya. Kuzuvo yaYehova nakukalovoka kaselwoke, nakunwisanga cinema caXicime.
Ejipitu nalikapwanga lyahwilici, kuEtame nakukapwanga kwapambo yahwilici, mwomwo haulyanyi vanavalyane vana vaYuta, omu vanamwange manyinga akuzeneka cuma cakuwahanyina mutanga mulifuci lyavo.
Oloze Yuta mwakatwamanga haya myaka yosena, naYelusalema nawa hacisemunwino hacisemunwino.
Nangukavatomesa kumanyingavo aze ngwazenekele kuvatomesa, mwomwo Yehova natwame muZeyone, xikaho.
