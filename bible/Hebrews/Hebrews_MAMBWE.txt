Ku mpiti Leza wavwanzile ku vikolwe vitu umu nzila zipusanepusane na maila avule kupitila muli yakasema. 
Lelo mu manda yaa akusyalikizya wene wavwanga kunotuli mu Mwana wakwe. Muli wikwene amuno Leza waumvile uumbo onsi, nupya wene wamusolwile kuti aye umweneco wa vintu vyonsi. 
Kuyengesa kwa lulumbi lwakwe Leza kukaloleka muli aliwe, nupya wene atapusana na aliwe mu mwata wakwe. Wene walemelela vintu vyonsi kwi zwi lyakwe lya maka. Pacisila cakuswefya antu kufuma ku maifyo, wene waile aikala kwiyulu kwikasa lilunji lyakwe Leza wa maka yonsi.
Mwana wacisilwe kuya mukulu kuluta angeli, wakwe vino izina lino wamupeela lyaluta mazina yao. 
 Pano Leza atatazile anena umwi uwamu angeli yakwe ati,
  Lelo lino Leza wali pipi nu kutuma Mwana nupya iyeli lyakwe mu nsi, wene wavwanzile ati,
  Lelo pa angeli Leza wavwanzile ati,
  Alino pa Mwana wakwe Leza wavwanzile ati,
Wemo watemwa ulungami wapata lufyengo.
  Nupya ati,
Vii vyonsi vilasila, lelo wemo ulasyala,
Nga ulavikonza wa nsalu, nupya ulavicinja wa cizwalo.
  Leza atatazile anena umwi uwamu angeli yakwe ati,
Uzye lyene angeli aweni? Yene ali mipasi ino
Cili cino tulinzile kwika mano cuze ku mazwi ya cumi yano tuuvwa, nu kukana tintilwa kuze. 
Ilandwe lino Leza wavwangile mu angeli lyali lya cumi, icakuti wiyo atalyuvwile nanti uwalisuzile, wavunwikwe ndi vino camulingine. 
Uzye lyene tungatuulwa uli ndi tusyakwika mano ku ufyusi wakula musango uu? Mwene umwisikulu uwatandike kulanda pa ufyusi uu, na yao auvwileko mazwi yaa yasininkizye kunotuli ukuti avino cili. 
Leza walunzileko umboni wakwe pakucita vinjelengwe ni vizungusyo vya misango yonsi nu kupeela mawila ya Mupasi kulingana nu kulonda kwakwe.
Leza atasolwile angeli kuti yaye yakateeka amu nsi ipya ino iliza, insi ino tukalandapo. 
 Lelo ndi vino umwi mu malembelo wati,
Wene mwamucefizye insita inono pa angeli.
na kuti ateeke vintu vyonsi.”
Lelo ndakai tukalola Yesu wino pa nsita imwi inono wacefiwe kuya pisika lya angeli. Ndakai tukalola vino wene wapelwa lulumbi nu mucinzi pano wene wacuzile kufika lino wafwile. 
Cali icisuma ukuti Leza, wino uwaumba vintu vyonsi nu kuvisunga ningo, acite Yesu aye umufumaluke mu kupita mu macuzi kuti atungulule ana yakwe aingi kukumako ku lulumbi lwakwe. Pano Yesu ali ntunguluzi ya kuyatungulula ku ufyusi. 
Wene akaswefya antu ku maifyo yao, nga aliwe pamwi na yao aswefiwa yonsi kwene Isi a wenga mpo. Uli mulandu uno Yesu asi ni nsonyi zya kuyama ukuti aina yakwe. 
 Wene wavwanga wati,
  Nupya wati, “Namatailanga Leza wane.”
Twazana ukuti yano akwamwa ana, antu akwata munyefu nu wazi. Acino Yesu umwisikulu wizile akolana nayo ku mwili wa untu. Wene wacisile cii kuti mu mfwa yakwe amuno aonone Ciwa, wino uwakwata maka pa mfwa. 
Lyene mu musango uu, amuno yayo yano umi wao wayateeka uzya pamulandu wa koopa imfwa, yaye antungwa. 
Pano cili paswe ukuti asi angeli yano akaazwilizya. Lelo calembwa ukuti wiza azwa vizikulula vyakwe Abulaamu. 
Cii cikusenula ukuti calinzile ukuti wene akolane na ina yakwe muli vyonsi, kuti aye Simapepo Mukulu uwakutailwa nu wa mizu mu kutumikila Leza, na kuti maifyo ya antu yelelwe. 
Acino ndakai wene ali na maka yakwazwa yao akutunkwa pano umwisikulu watunsilwe nu kucula.
Mwe inane aina Klistu, mwe muno Leza waama, nkuti mwaelenganya pali Yesu. Leza wamutumile kuti aye Simapepo Mukulu nu mutumwa wa utailo uno tukulanda. 
 Wene wali uwakutailwa kuli Leza, wino wamusolwile kuti aombe mulimo uu, wakwe vino Mose wali uwakutailwa mu mulimo wakwe uwamu ng'anda yakwe Leza. 
Muntu wino akakuula ng'anda akapokelela mucinzi kuluta mucinzi wa ng'anda kwene iyo. Mu musango uli onga Yesu alinzile kupelwa mucinzi ukulu kuluta uno wapelwa kuli Mose. 
Endi, cila ng'anda ikakuulwa nu muntu umwi, nga Leza aliwe uwakuula vintu vyonsi. 
Mose wali muomvi uwakutailwa mu ng'anda yakwe Leza nupya wene wavwanzile vintu vino Leza alavwanga mu manda akwiza. 
Lelo Klistu u Mwana uwakutailwa wino akaangalila ng'anda yakwe Leza. Sweswe tuli ng'anda yakwe, ndi twalemasya kuposya nu kutaila muli vino tukapaalila.
  Caleka, ndi vino Mupasi Wamuzilo akuti,
mutakomya imyenzo inu ndi vino vikolwe vinu
Leza ati, kuku akuno yanjezizye nu kulola vino
Caleka nali musoke ku mukulo uwa, nga mvwanga inti,
Nali musoke nu kulapa inti,
Mwe inane, cenjelini kuti umwi uwa munomuli ataya nu mwenzo uwiipe uwa kuntataila, nu kufutatila Leza wa umi. 
Lelo mwakomelezyanya amanda onsi lino insita iciliko ino mazwi yakwe Leza akati, “Ilelo” yatusoka pakuti kutaya umwi wino, iifyo lingamukomya mwenzo.
Pano tukaya yacuza yakwe Klistu ndi cakuti twalemelela ku upaalilo witu kufika nu ku mpelelekezyo, uwo uno twakweti pa kutandika.
Vii avino malembelo yalanda yati,
  Uzye antu cii yano yuvwile izwi lyakwe Leza nu kumusangukila? Ayaya onsi yano Mose watungulwile kufuma mu Eguputo. 
Uzye aweni yano Leza wasokile pa myaka makumi yani? Ayaya kwene aifizye, yano afwilile mu lwanga. 
Lino Leza walafile ati, “Yene yatalatala ingile mu mpanga ilya mu kupuza kuno nange njapele,” uzye wene walandanga pali yaweni? Wene walandanga pali yao amusangukile. 
Lyene twalola vino yene yaposiwe kwingila mu kupuza kuku pano yatakweti utailo.
Ulayo wakwe Leza wakuti tulingila mu kupuza ucilipo. Lekini tucenjele kuti kutaya nanti umwi wino alaposiwa kwingila mu kupuza kuno Leza watulaya. 
Pano naswe kwene tuvwa Ilandwe Lisuma ndi vino yene yuvwile. Yene yuvwile landwe lelo litayacitile visuma vimwi, pamulandu wakuti lino yuvwile yatalipokelile nu utailo. 
 Lyene swe muno twataila tukaingila mu kupuza kuno Leza walavile. Cili wakwe vino wene wavwanzile ati,
 Pano mu malembelo cavwangwa pamwi pamulandu wa wanda uwalenga cinimbali cati, “Leza wapuzile ku milimo yakwe yonsi pa wanda uwalenga cinimbali.” 
Nupya cili cimwi kwene cavwangwa cati, “Yene yatalatala ingile mu mpanga ilya mu kupuza kuno nange njape.” 
Nalikwene Leza wateyanya kuti antu yamwi yalingila mu kupuza kwakwe. Lelo auvwile Ilandwe Lisuma nkolelo yatingile pamulandu wakuntayela. 
 Uli mulandu uno Leza wasonta uwanda nauze uno ukaamwa ukuti “Ilelo.” Pacisila ca myaka iingi iyapisile, wavwanzile kupitila muli Davidi, vya wanda ndi vino calembwa mu malembelo yano yakuti,
  Ndi cakuti Yoswa wapile antu kupuza kuno Leza walavile, Leza atange alande pamulandu wa wanda nauze. 
Lelo ndi vino cili, antu yakwe Leza yacikweti kupuza, ukuli wa kupuza kwakwe Leza pa wanda uwalenga cinimbali. 
 Pano wino wensi uwingila mu kupuza kwakwe Leza ala wapuza ku milimo yakwe yonsi, ndi vino Leza wapuzile ku milimo yakwe. 
Lekini lyene tucite consi cino tungacita kuti twingile mu kupuza kuku, pakuti kutaya umwi munotuli uwakuposiwa ndi vino cali kuli yaya pamulandu wa kuntataila kwao.
Izwi lyakwe Leza ilya umi nupya likuomba. Lyene lyakalipa kuluta lupanga luno lwanyolwa konsi koili. Lyene likaputula nu kupenka monsi, kufika pano umi nu mupasi vyakomana, na muno yanamfyumfyu ni mimfyompo vyakomana lyene likapingula vilondwa, nu kwelenganya kwa mu mwenzo wa muntu. 
Kusi cimwi cingafisama ku manso yakwe Leza. Vintu vyonsi mu uumbo onsi vili paswe nupya wene akavilola. Swensi kwene tulinzile kuilondolwela kunoli.
Lyene lekini tulemelele na maka ku utailo uno tukalanda. Pano tukweti Simapepo Mukulu nupya mucindame wino wapita kwiyulu kuli Leza. Wene a Yesu Mwana wakwe Leza. 
Simapepo witu Mukulu asi umwi wino atange atuvwile luse pa utonte witu. Tukweti Simapepo Mukulu wino weziwe mu misango yonsi ndi vino naswe tukaeziwa, lelo wene atifizye. 
Lyene lekini tutaile nu kupalamila ku cilimba ca wene cakwe Leza, kuno kuli cikuku. Tulapokelela mizu nu kuzana cikuku cakutwazwa lino twalonda kwazwiwa.
Simapepo Mukulu wensi akasololwa kufuma mu antu yauze. Wene akasontwa kuti atumikile Leza pa kuyazwa, nu kupeela impolelwa na mawila kuti maifyo yelelwe. 
Simapepo Mukulu wakwata utonte mu misango iingi. Acino wene akaezya ukutontela antu atutu nupya yano akaponga.
  Wene alinzile kupeela impolelwa pa maifyo ya antu na pa maifyo yakwe kwene. 
 Kusi umwi akaisolwela kupelwa mucinzi wa kuya Simapepo Mukulu. Suka sile waamwa na Leza, wakwe vino Aaloni wamilwe.
  Mu musango uli onga, Klistu umwisikulu ataipile mucinzi wakuya Simapepo Mukulu. Lelo, Leza wamunenyile ati,
  Nupya wene wavwanzile na pauze kwene ati,
  Lino Yesu wali pano nsi wene wapepanga nu kulenga Leza ni zwi likulu na minsozi, wino uwali na maka akumutuula ku mfwa. Leza wamuvwile, pano wene waicefizye nu kuya uwa cumi kunoli. 
Lelo nanti angala wali u Mwana wakwe Leza, wene wasambilile kuyela kupitila mu macuzi yakwe. 
Na lino wacisilwe umufumaluke, wizile aya intulo ya ufyusi wa manda pe kuli yonsi akamuyela. 
Leza nawe pali pakumwama Simapepo Mukulu mu mwata wa usimapepo wakwe Mekisedeki.
Tukweti vintu vingi ivya kulanda pamulandu uu. Lelo cili citale cuze kulondolola kunomuli pano musyauvwa zuwa. 
 Mwemo mwapilwe insita ilinge yakuti muye yakasambilizya. Lelo mucili mukulonda umwi uwa kumusambilizya masambilizyo ankolelo amwi landwe lyakwe Leza. Mwemo mucili mukumwa iziya lino mulinzile kulya vyakulya vikome. 
Muntu wino acili akumwa iziya ala wene umwana, wino angaposiwa kumanya vilungame nu kuluvyanya. 
Mukulanda kuze tumati vyakulya vikome ivya antu aikolo, yano asambiliziwa ningo kupalula visuma ni viipe.
Lyene katutale tuye pa nkolelo mu usambilizyo, tusye cisila masambilizyo yankolelo amwi landwe lyakwe Klistu. Tutaswilila mu kwimika mufula wa kuzenzuka ku milimo iipe nu kutaila Leza. 
Nanti mu usambilizyo wa luwatizyo nu wa kwikilapo makasa, nanti kuzyukuka kwa afwe nu upinguzi wa pe. 
Lekini tuye pa nkolelo, ndi Leza wazumilizya.
Pano uzye yao afutatila utailo wao yangaweziwa uli nu kuzenzuka? Yene yapisile mu luswepo lwakwe Leza, nupya yapokelile uwila kufuma kwiyulu nu kuyankanyako Mupasi Wamuzilo. 
Yene yamanyile vino mazwi yakwe Leza yazipa. Nupya yene yuvwile maka a mukulo ukwiza.
Alino yene yafutatile utailo wao! Cili citale ukuyawezya ku kuzenzuka nupya pano yene yakutana Mwana wakwe Leza pa lupanda nupya nu kumuzewanya paswe.
Leza akapolelela musili uno ukapokelela imvula iingi ino ikatonyapo nu kukuzya vilimwa vino vyakwata mulimo kuli yano vyalimilwa. 
 Lelo musili ndi wamezya myunga ni vikona wene ale utakweti mulimo nupya uli mu uzanzo wa kutipwa na Leza. Nga ulononwa ku moto.
Mwe yacuza akundwe, nanti tukulanda mu musango uu, twati tusininkizya ukuti mwemo mukucita visuma vino antu yakacita vya kuyatungulula ku ufyusi. 
Leza asi wa lufyengo. Wene atalilila mulimo uno mwaomba nanti kutemwa kuno mwalanga kunoli pa kwazwa kuno mucili mukwazwa aina Klistu yauzo. 
Kulondesya kwitu kukulu ukwakuti cila muntu munomuli alinzile atwalilile kucita visuma kufika nu ku mpelelekezyo, kuti vino mukapaalila vikafikiliziwe. 
Tusyakulonda kuti mwemo muye akasu. Lelo mulinzile kuya wakwe yao ataila nupya yano akateeka myenzo, nga yapokelela vino Leza walaya.
Lino Leza walavile Abulaamu, wene walavile nu mulapo kucita vino walavile. Vino kutali umwi mukulu kuluta aliwe, umwisikulu waomvizye izina lyakwe pa kulaya nu mulapo. 
 Wene wavwanzile ati, “Nakulaya ukuti ndakupolelela nu kukupeela ana aingi.” 
Abulaamu watesile mwenzo, acino wapokelile na vino Leza wamulavile. 
Lino umuntu akalaya nu mulapo, wene akaomvya zina lyakwe umwi mukulu kuluta aliwe, nu mulapo ukamala vikanza vyonsi. 
Nakuli yao ali nukupokelela vino Leza walavile, umwisikulu walondanga kulanga paswe ukuti atalatala asenule pange lyakwe. Caleka waomvizye mulapo pa kulaya. 
Lyene vintu vii viili, ulayo nu mulapo, vitangasenulwa nupya Leza pa kuviomvya atange atumpoke. Caleka swe muno twacingililwa na aliwe tukakomeleziwa cuze nu kulemasya na maka ku upaalilo uno uli nkolelo itu. 
 Twakwata upaalilo uu uno ukoline wa nanga pa kutungilila umi witu. Wene wasungwa ningo nupya uwa cumi, nupya ukapuzya mu nsalu yakucingilikizya mu Ng'anda ikulu yakwe Leza mwiyulu, wingila mukasi mu ncende yamuzilo. 
 Yesu watukolelela kwingila, nupya wene ali Simapepo Mukulu manda pe mu mwata wa usimapepo wakwe Mekisedeki.
  Mekisedeki wii wali umwene uwaku Salemu nupya simapepo wakwe Leza mukulu uwa papelapela. Lino Abulaamu akufuma ku ulwi kuno wacimvizye yakateeka yani, Mekisedeki amukomanya nu kumupolelela. 
Abulaamu nawe amupeela icikumi pali vyonsi vino wasenzile. Mekisedeki izina lino nkolelo likusenula ukuti “Kateeka wino akaleta uwololoke.” Cakwe ciili wene wali a kateeka wa Salemu, cikusenula ukuti, “Kateeka wino akaleta mutende.” 
Atamanyika isi nanti nyina, nanti vikolwe vyakwe, atakweti utandiko wa manda yakwe nanti mpelelekezyo ya umi wakwe. Wene akoline wa Mwana wakwe Leza, nupya a simapepo wa manda pe.
Lyene mwalola vino wene wali umucindame. Abulaamu cikolwe citu icalumbwike, wamupile icikumi pali vyonsi vino wasenzile kufuma ku anisi yakwe yano wacimvizye. 
 Masunde yakwe Mose yati, yasimapepo, amu mupanda wakwe Levi yatoola icikumi pali vino aina Izlaeli yakwata, kuli kuti yatoola ku antu yao nanti angala antu yao nao kwene ana yakwe Abulaamu. 
Mekisedeki atali uwamu mupanda wakwe Levi, lelo Abulaamu uwapokelile malayo yakwe Leza, wamupile icikumi nga apolelelwa na aliwe. 
Muntu wensi atangapazya ukuti wino akapolelela alusile umuntu wino akupolelelwa. 
Yasimapepo yakapelwa icikumi pali vino antu yakakwiila. Yasimapepo yakafwa suka sile Mekisedeki. Malembelo yakasambilizya ukuti wene ali nu umi. 
Ndakai amu mupanda wakwe Levi ayano yakapelwa icikumi kufuma ku antu. Lino Abulaamu wapile Mekisedeki icikumi, lyene na Levi kwene wamupileko icikumi. 
Cili ndi vivyo pamulandu wakuti Levi wavilwe cisila mu akazi kakwe Abulaamu, wino Mekisedeki wakomenkinye.
Masunde yakwe Mose yano apilwe ku ina Izlaeli iimikwe pali usimapepo wa ina Levi. Kuomba kwakwe yasimapepo aina Levi ndi kwali ukufumaluke, ale lyene kutange kuye usimapepo uze uwamu mwata wakwe Mekisedeki usi uwamu mwata wakwe Aloni. 
Pano lino usimapepo wasenulwa, ni sunde kwene lilinzile kusenulwa. 
Vintu vii vikalanda pa Mwene witu wino wali uwamu mupanda uiyele. Nupya kutali umwi uwamu mupanda wakwe wino uwatazile aomba mulimo wakwe usimapepo. 
Camanyikwa ningo ndi vino wene wavilwe mu mutundu wakwe Yuda. Lelo Mose atalanzile mutundu uu lino wavwanzile ivya pali yasimapepo.
Kuvwika kwakwe cii kwaya paswe, pa kuzana ukuti simapepo muze muiyele nupya akoline na Mekisedeki, wasontwa. 
Simapepo wiya wasonsilwe asi pamulandu wa malamulo ya antu. Lelo kupitila mu maka ya umi usi na mpela. 
 Pano calembwa mu malembelo cati, “Ulaya simapepo manda pe mu mwata wa usimapepo wakwe Mekisedeki.” 
Lyene ilamulo lyampiti likwa pa mbali, pano litali na maka nupya litali na mulimo. 
Pano Masunde yakwe Mose yatalenzile muntu kuya mufumaluke. Ndakai twapelwa upaalilo usuma cuze nupya wene ungatupalamika kuli Leza.
Kulunda papo, Leza atalafile mulapo lino yauze yasontwanga yasimapepo. 
Lelo Yesu lino wingile usimapepo kwali mulapo,
Lyene kulapa kuu kukalenga kuti Yesu aye cisininkizyo ca upangano usuma ukuluta. 
Uli upusano wakuti yasimapepo yali aingi lelo yafwanga kwaula kutwalilila milimo yao. 
Lelo Yesu uwa umi manda pe, nu mulimo wakwe uwa usimapepo usyatolwa nu muntu muze. 
Acino na ndakai kwene wene akweti maka akutuula yao akaiza kuli Leza kupitila munoli. Pano wene uwa umi manda pe pa kuyapapatilako kuli Leza. 
Lyene Yesu ali Simapepo Mukulu wino akafikilizya vilondwa vitu. Wene uwa muzilo. Wene atakwata mulandu, munoli mutaya ui. Wene wapatulwa kuli yakaifya, nupya wasendwa kwiyulu kupeelapela. 
 Wene atakolana na Simapepo Mukulu muze. Citakulondekwa kuti wene apeela impolelwa cila wanda, inkolelo zya pa maifyo yakwe nga ni zya pa maifyo ya antu asyala. Lino waipile lyonga umwisikulu, wene waipile kuya impolelwa yonga sile iya manda pe. 
Masunde yakwe Mose yakasonta antu asi yafumaluke kuti yaye yasimapepo akulu. Lelo ulayo wakwe Leza uno wene wacisile nu mulapo wizile cisila ala Masunde yakwe Mose yapeelwa, wene wasonta Mwana. Mwana wacitwa mufumaluke manda pe.
  Cikalamba cino tukulanda cakuti tukweti Simapepo Mukulu wino wikala kwi lunji lya cilimba cakwe Leza mwiyulu. 
Wene ali Simapepo Mukulu wino akatumikila mukasi mu Ncende ya Muzilo kuluta. Kuli kuti mwi tenti lya cumi lino limikwa nu Mwene, asi muntu foo.
Simapepo Mukulu wensi akasontwa kuti apeela mawila nga ni mpolelwa zya nyama kuli Leza. Caleka Simapepo witu Mukulu nawe alinzile akwate cimwi cakupeela. 
Ndi cakuti wali pano nsi lyene wene atangaya simapepo awe, pano kwaya yasimapepo yano akapeela mawila yano Masunde ya Ciyuda yalanda, nanti angala 
 mulimo uno yasimapepo yakaomba wene ukukolanya nupya ulangililo wa vintu vya mwiyulu. Cili ndi vino cali mu manda yakwe Mose. Lino wene wali pipi nu kukuula Itaalu lya upangano, Leza wamunenyile ati,
Lelo Yesu wapelwa mulimo wa usimapepo uwaluta pa mulimo wakwe yasimapepo yalya a mpiti, pano ali muntu wakukundanya antu na Leza mu upangano upya uwazipa kuluta uwa mpiti, pano upangano upya mwaya malayo asuma kuluta.
Ndi cakuti kutali kuluvyanya kumwi mu upangano wankolelo ale lyene upangano wakwe ciili utangalondekwa. 
 Lelo Leza wazana mulandu mu antu yakwe, lino wavwanga wati,
Utalaya wa upangano uno napanzile ni vikolwe vyao
Lelo Mwene witu akuti, uu upangano uno ndacita
Kusi umwi uwa munoyali wino alasambilizya mwina
Ndelela maifyo yao nupya ntaliusya viponge vyao.”
Lino Leza akulanda pa upangano upya, wene akusenula ukuti upangano wankolelo wakota. Pano cino icakota ala cacucuka nupya cili nu kusila zuwa.
Upangano wankolelo wakweti malamulo a mipepele ni cifulo ca mipepele icakuzilwe na antu. 
 Antu iimike itaalu. Muputule wakwe conga yawamanga ukuti Ncende Yamuzilo. Muu umwali cakutekapo ilampi ni cipango apali umukate uno wapilwe kuli Leza. 
Kucisila ca cisalu ca kucinga kwali Ncende Yamuzilo Kuluta. 
 Muu umwali kavuwa kakwe zaabu pano yocelanga ubani. Mwali (Alaka) mbokosi ya upangano ino yapomilwe na zaabu monsi kwene. Nu mukasi mwisilwe musazi wakwe zaabu muno mwali mana, nsonzo yakwe Aaloni iyawalwile maluwa, nga ni vipampa vya mawe viili ivyalemvilwepo masunde. 
 Papela ya mbokosi pali vimwi ivyakoline wa angeli vino yakati yakelubi, vyalanganga kucindama kwakwe Leza. Vyali na mapa akonzolwilwe nu kuvimba pa mbokosi apali pa ncende pano maifyo yelelwanga. Lelo ndakai isi ili nsita yakulondolola vyonsi mu kuzika.
  Vii avino vintu vyatantikwe. Yasimapepo ingilanga cila wanda mu muputule wakwe conga ku kuomba milimo yao. 
 Lelo mu muputule wakwe ciili mwingila sile Simapepo Mukulu, nupya wene wingilangamo sile lyonga pa mwaka. Wene pakwingilamo wasendanga uwazi uno wapelanga kuli Leza, pa maifyo yakwe umwisikulu na pa maifyo ya antu yauze yano yacitilanga kusi ku mufulo. 
Mu utantiko uu onsi amuno Mupasi Wamuzilo akusambilizya paswe ukuti inzila ya kwingila mu Ncende Yamuzilo Kuluta itange iyeko lino muputule wakwe conga uciimi. 
Cii icisontelelo ca nsita ya ndakai. Cikusenula ukuti mawila ni mpolelwa zya nyama vino vikapelwa kuli Leza vitangalenga mwenzo wa mupefi kuya ufumaluke. 
Cili vivyo pamulandu wakuti vyene vikaomviwa mu malamulo ya milile, nu kumwa nga ni misango ipusanepusane iya kuswefiwa. Vii vyonsi amalamulo ya pa vintu vino vikaloleka, yano yakuomba kufika lino Leza alaleta utantiko upya.
Lelo Klistu wiza wakwe Simapepo Mukulu wa vintu visuma vino vili pano. Itaalu muno wene akutumikila ilikulu nupya ilifumaluke cuze. Lyene litapanzilwe nu muntu. Kuli kuti lyene lisi lya pano nsi. 
Lino Klistu wingile lyonga mwitaalu, nu kwingilila limwi mu Ncende Yamuzilo Kuluta wene atasenzile wazi wa mbuzi na yacipambasi ya ng'ombe kuti apeele impolelwa. Lelo wene wasenzile wazi wakwe umwisikulu nu kutulonkela ukuluzi.
  Wazi wa mbuzi na yacipambasi ya ng'ombe nga ni twi lya ndama vyonsi vikakanyiwa pa antu akowele kulingana ni mipepele ya Ciyuda. Mu musango uu amuno yakaswefiwa ku kukukowela kwa ku mwili. 
Endi, vino cii ica cumi, uwazi wakwe Klistu ulaomba vikulu kuluta. Mu Mupasi wape, wene waipile kuli Leza wa mpolelwa yaula ndema. Wazi ukaswefya myenzo itu kufuma ku malamulo aciwelewele pakuti twatumikila Leza.
Pamulandu kwene uu, Klistu ali muntu wakukundanya antu na Leza mu upangano upya pakuti yao yano Leza waama yangapokelela upolelelo wape uno Leza walavile. Cii cingacitwa pamulandu wakuti Klistu wafwile, ni mfwa yakwe ikakulula antu ku maifyo yano yacisile lino upangano wankolelo waombanga.
Pakufikilizya cilayo cakusila umuntu muze vintu, suka wino uwalavile wafwa. 
Pano cilayo citangasenula cimwi lino uwalavile acili nu umi. Cene cikaomba sile pacisila ca kufwa kwakwe. 
Uli mulandu uno nu upangano wankolelo kwene waombanga sile pa kuomvya uwazi. 
 Nkolelo Mose wanenyile antu masunde yonsi ndi vino Leza wamupile. Lyene atoola wazi wakwe yacipambasi ya ng'ombe nu wa mbuzi, atikanya na manzi, nga ausansa pa lupapulo lwa Masunde, na pa antu onsi, ala akuomvya kamuti kakwe isopu na mavumbu ya mfwele ayenzu. 
Avwanga ati, “Uu uwazi uno Leza watama insimbi ya upangano namwe uno wamunena kuti mwayela.” 
 Mu musango uli onga Mose asansa wazi pi Taalu lya Upangano nga na pa vintu vyonsi vino vyaomviwanga mu upefi. 
 Kulingana na Masunde yakwe Mose, vintu vinono sile visiswefiwa nu wazi. Maifyo nayo yasyaelelwa ndu wazi utapongolwilwe.
Vintu vivi vyene ukukolanya kwa vintu vya mwiyulu ndi vino vili, nupya vyene vyaswefiwanga mu musango ndi uu. Lelo vintu vya mwiyulu vyene vikalondekwa kuswefiwa ni mpolelwa isuma cuze. 
Pano Klistu atingile mu Ncende Yamuzilo ino iyapangwa nu muntu, nupya ino iyali ukukolanya kwakwe iyo ya cumi. Wene wingile mwiyulu kwene muno ndakai ali pamwi na Leza kuti atwazwa. 
Simapepo Mukulu wa Ciyuda wingilanga mu Ncende Yamuzilo Kuluta lyonga cila mwaka, ala asenzile wazi wa nyama. Lelo Klistu atingile kwiyulu kuti apeela impolelwa lili lili, 
pano acita vivyo wange acule maila aingi kufuma ku kuumbwa kwa vintu vyonsi. Lelo ndakai, lino mpelelekezyo ya nsita zya mikulo yonsi yapalama, wene waloleka lyonga nupya calimwi kuti atufumizye maifyo kupitila mu mpolelwa ino umwisikulu waipile. 
Muntu wensi alinzile ukufwa lyonga nga pacisila apingulwe na Leza. 
 Mu musango uli onga Klistu wapilwe kuya impolelwa yakufumya maifyo ya antu aingi. Wene alaloleka iila lyakwe ciili, asi ku kufumya maifyo, lelo ukwiza tuula yao akumulolela.
Masunde yakwe Mose yalanga umusango uzimantukile uwa vintu visuma vikwiza. Yene yali sile unkolanya wa vintu vikwiza. Acino nanti mpolelwa zyapeelwanga cila wanda na cila mwaka, lelo Masunde yakwe Mose yaposiwa ku maka ya mpolelwa kulenga antu yaye afumaluke. 
Ndi cakuti antu apepanga Leza mu cumi yaswefiwe ku maifyo yao, lyene yene yatange yasakamikwe pa maifyo yao nupya, nga nu kupeela kwa mpolelwa kungasila. 
Lelo ndi vino cali, impolelwa zyaombanga ukwiusya antu maifyo yao cila mwaka. 
Pano wazi wakwe yacipambasi ya ng'ombe nu wa mbuzi vitangafumya maifyo.
  Pamulandu kwene uu, lino Klistu wali pipi nu kwiza muno nsi, wavwanzile ati,
Wemo usyazangila mu nyama zino zikaociwa pa kavuwa,
Lyene nani mvwanga inti,
Nkolelo wavwanzile ati, “Wemo usyalonda nupya usyazangila mu kupelwa impolelwa na mawila, nanti mu nyama zino zikaociwa pa kavuwa, nga ni mpolelwa zya kufumya maifyo.” Wene wavwanzile cii nanti angala impolelwa zii zyonsi zikapelwa kulingana na vino Masunde yakwe Mose yakasambilizya. 
Alino avwanga ati;
Pamulandu wakuti Yesu Klistu wacisile vino Leza walondanga kuti wene acite, swemo swensi kwene twaswefiwa kupitila mu mpolelwa ino umwisikulu waipile lyonga nupya calimwi.
Simapepo wensi Muyuda akaomba milimo yakwe cila wanda nu kupeela impolelwa zili zimwi maila aingi. Lelo impolelwa zii zitangafumya maifyo. 
Lelo Klistu wapile impolelwa yonga yakufumya maifyo, ni mpolelwa ii ikaomba manda pe. Lyene waile aikala kwi kasa lilunji lyakwe Leza. 
Kuku akuno ndakai wene akulolela kufika lino Leza alamucimvizya anisi yakwe kuti yaye wacilimba ca ngazo zyakwe. 
Mu mpolelwa yonga kwene amuno wene walenga ukuti antu yano aswefiwa kufuma ku maifyo yaye afumaluke manda pe.
Mupasi Wamuzilo nawe kwene watupeela umboni wakwe. Nkolelo wene akuti,
  “Uu uli upangano uno ndacita nao mu
  Alino avwanga ati, “Ntaliusya maifyo ni nkota zyao nupya.” 
Caleka lino vii vyelelwa, mpolelwa yakufumya maifyo isyakulondekwa.
Inane, swemo lyene tukweti untungwa umalilike uwakwingila mu Ncende Yamuzilo Kuluta, pano Yesu watufwilile. 
Wene watuyulila inzila ipya kupitila mu cisalu ca kucinga, kuli kuti kupitila mu mwili wakwe. 
Tukweti Simapepo Mukulu wino akaangalila ng'anda yakwe Leza. 
 Caleka lekini tupalamile kuli Leza nu mwenzo uwa cumi nu utailo uwa mpomvu. Lekini tusunge myenzo itu iye iswepe, ni myelenganyizizye itu nayo iye ya untungwa kufuma ku viipe, ni mili itu ifulwe na manzi aswepe. 
Lekini tulemasye kulanda pa upaalilo witu kwaula kutonta, pano tukutaila ukuti Leza alafikilizya ulayo wakwe. 
Lekini twasakamala nu kwazwana nu kutemwa kucita visuma. 
Tutata kukongana pamwi kulingana nu mwata witu, ndi vino yamwi yakucita. Lelo lekini twakomelezyanya nu kuluta, pano mwati mulola ukuti Wanda wa Mwene ukupalama pipi.
Pano ndi tukwifya ku mufulo nalino cumi cati cimanyikwa kunotuli lyene kutangaya impolelwa yakufumya maifyo itu. 
 Icingasyala kweneko ukulolela nu koopa upinguzi uno ukwiza nga nu moto uwipisye uno ulonona antu, yano akana Leza. 
 Muntu wensi wino asyakuyela Masunde yakwe Mose ndi yamusinila kuli yakambone yaili nanti kuluta, ala wene amapingulwa kukomwa kwaula luse. 
 Uzye lyene citalalusya ku muntu wino akusula Mwana wakwe Leza? Nu ku muntu wino akalola wazi wa upangano wakwe Leza kwati cintu casilesile uno wamuswefya ku ui? Nu ku muntu wino akatuka Mupasi wino akuleta cikuku? Elenganyini kwipisya kwa kuvunukwa kuno wene alavunukwa! 
 Pano twamanya wino uwavwanzile ati, “Ndalandula nu kumuswilizizya” nu wavwanzile ati, “Mwene alapingula antu yakwe.” 
Kufumbatwa mu makasa yakwe Leza wa umi cintu cimwi ca koofya cuze.
Iusyini vintu ivya mucitikile ku mpiti. Mu manda yaya, pacisila lino luswepo lwakwe Leza lwayengesile panomuli, mwemo mwacuziwe mu vintu vingi lelo mutacimviwe mukulwisya kwinu. 
Nsita zimwi antu yamutusile pa lwalala nu kumucuzya. Nsita zimwi mwali aiteyanye kuilundanya kuli yao acuziwanga mu musango ndi uu. 
Mwemo mwakumileko ku kucula pamwi na anyepwe. Nalino yamuposile vyuma vinu vyonsi, mwemo mwacipokelile ni nsansa, pano mwamanyile ukuti mucikweti cuma cisuma cuze cino cikaikalilila manda pe. 
Lekini kuposya kwinu kutanenuka, pano kulamuletela cilambu cikulu. 
Mulinzile kuteeka myenzo, kuti mucite kulonda kwakwe Leza nu kupokelela cino walaya. 
 Pano, cili ndi vino calembwa mu malembelo cati,
Lelo antu yane, aololoke, yalaya nu umi pa utailo wao.
Swemo tusi antu yano akamufutatila nu kulowa.
Utailo ukapeela maka akuntatwisika vintu vino tukupaalila, nupya ukasininkizya vintu vino tusyalola. 
Pa utailo wao apano Leza wavwangile antu yampiti visuma.
  Mu utailo amuno twamanya ukuti uumbo onsi waumvilwe kwi zwi lyakwe Leza, cakuti vikaloleka vyacisilwe kufuma mu vintu vino vitangaloleka.
  Mu utailo amuno Abeli wapile impolelwa isuma kuli Leza kuluta ino Kaini wapile. Mu utailo amuno Leza wavwangile Abeli visuma ukuti wene umololoke, pano Leza umwisikulu uwamucitile umboni pakupokelela uwila wakwe. Mu utailo wakwe Abeli acili akuvwanga nanti angala wene wafwa.
  Utailo uwalenzile kuti Enoki atafwa lelo asendwe kwiyulu. Kusi umwi uwamuzanyile, pano Leza wamusenzile kupeela. Malembelo yakalanda ukuti lino Enoki atali asendwe kupeela wene wazanzizye Leza. 
Kusi umwi angazanzya Leza kwaula kukwata utailo. Pano wino wensi akaiza kuli Leza alinzile ataile ukuti Leza akuno waya nupya akalambula yao akamulondalonda.
  Utailo uwalenzile kuti Nowa auvwe kusokwa kwakwe Leza pa vintu vino vyali nu kwiza, vino atatazile alola. Wene wayelile Leza nu kupanga cange muno aliwe na amu ng'anda yakwe yatuuzilwe. Cii calenzile kuti antu amu nsi yavunukwe, nga Nowa nawe apokelele uwila wa wololoke uno ukapelwa kuli yao ataila.
  Utailo uwalenzile kuti Abulaamu ayele Leza lino wamwamile kuti afume kumwao, aye ku mpanga ino Leza wamulavile kumupeela. Wene wasile mpanga ya kumwao kwaula kumanya kuno wayanga. 
 Mu utailo wene wikalanga wa mwinamasi mu mpanga ino Leza wamulavile. Wene wikalanga mu mataalu ndi vino Isaki na Yakobo ikalanga, yao apokelile ulayo uli onga kufuma kuli Leza. 
Pano Abulaamu walolelanga musumba ukulu uno kelenganya na kakuula wakweo a Leza, nga nu mufula wakweo uwa manda pe.
  Utailo uwalenzile kuti Sala apelwe maka akusenda indilwa nanti angala wali mukoloci. Wene welenginye vino wino uwamulavile wene uwakutailwa kukufikilizya malayo. 
 Caleka mu muntu wii wenga, uwali kwati wafwa mpiti, mwizile mufuma amu mupanda wakwe. Nu wingi wakweyo wali wa ntanda zya mwiyulu nupya wa musensenga uwamu nkumba yakwe yemba uno utangapendwa.
  Mu utailo amuno yaa yonsi yafwilile. Yene yatapokelile vintu vino Leza wayalavile. Lelo yavilolile kutali nu kuvizengela. Nupya yazumile paswe vino yali wa enyi nupya ainamasi muno nsi. 
Yao akalanda vintu ndi vii, yakalangilila paswe ukuti yene yakulondalonda mpanga iyakwao. 
Yene ndi yalukanga mpanga ino yasile, nga yali na mapange akuswililamo. 
Lelo yalondesyanga mpanga isuma kuluta, mpanga ya kwiyulu. Acino Leza asi ni nsonyi zyakuti yamwama ukuti a Leza wao, pano wayateyanyizizya musumba. 
 Utailo uwalenzile kuti Abulaamu apeele Isaki mwana wakwe kuya impolelwa. Cii cacitike lino Leza wezizye Abulaamu. Abulaamu awino Leza walavile, lelo wene waiteinye kupeela mwana wakwe wenga sile aye impolelwa. 
 Leza wamunenyile ati, “Muli Isaki umulafuma amu mupanda wako yano nakulavile.” 
Abulaamu welenginye ukuti Leza ali na maka akuleka kuti afwe yaye nu umi. Endi, tumalanda mukukolanya ukuti wene wapokelile Isaki kwati nalimwi wazyukuka kufuma ku afwe.
  Utailo uwalenzile kuti Isaki apolelele Yakobo na Esau, ayalaye ni vintu vya manda akwiza.
  Utailo uwalenzile kuti Yakobo apolelele cila mwana pa ana yonsi yakwe Yosefu, pa nsita ino wene wali pipi nu kufwa. Wene wasintilile pa nsonzo yakwe, apepa.
  Utailo uwalenzile kuti Yosefu alande pamulandu wa kufuma kwa ina Izlaeli mu Eguputo, pa nsita ino wali pipi nu kufwa, nga ayasila ulondolozi pali vino vyali nu kucitwa ku mwili wakwe.
  Utailo uwalenzile kuti akwasi yakwe Mose yamufise myezi itatu pacisila lino watavyalwa. Yene yaweni ukuti umwana muyembe nga yatuvwile intete zya kuntayela ilamulo lyakwe kateeka.
  Utailo uwalenzile kuti Mose lino wakula akane ukwamwa mwizikulu wakwe Falao kateeka. 
Mose camuzipile ukucula pamwi na antu yakwe Leza kuluta kuilyokezya mu kwifya pa nsita inono. 
Wene welenginye ukuti kusulwa pamulandu wakwe Mesiya kwacindama kuluta vyuma vyonsi vyamu Eguputo, pano wene walolekesyanga pa cilambu cilapelwa mu manda akwiza.
Utailo uwalenzile kuti Mose afume mu Eguputo kwaula koopa ukali wakwe kateeka. Wene wakanyile kuswilila pano cali kwati waweni Leza wino asyaloleka. 
 Utailo uwalenzile kuti Mose acite Ucilo nu kupeela ilamulo ku antu lyakukanya uwazi pa mema kuti mungeli wino wali nu kukoma mayeli atakoma mayeli ya ina Izlaeli.
  Utailo uwalenzile kuti aina Izlaeli yalambe Yemba Muyenzu kwati apa musili ume. Lelo aina Eguputo lino yezizye kucita cili conga, yene yamwela.
  Utailo uwalenzile viumba vi linga lya musumba wa Yeliko vipone pansi pacisila lino aina Izlaeli yauzingulwike manda cinimbali.
  Utailo uwalenzile kuti Laabu cizelele atakomwa pamwi na yao atayelanga Leza, pano wene wazengile ningo inengu zya ina Izlaeli.
  Uzye vyuze vino ningalanda vyani? Nati nulilwa insita yakulanda pali Gidyoni, Balaki, Samusoni, Yefita, Davidi, Samueli na yakasema. 
 Mu utailo amuno yene yalwisizye nu kucimvya impanga zyuze. Yene yacisile visuma nga yapokelela vino Leza wayalavile. Yene yayazile milomo yakwe yacisama, 
 yazimizye moto uwipisye nu kutuulwa ku kukomwa ku lupanga. Nanti angala yali atonte yene yapilwe maka nga yaya akome. Mu nkondo yali na maka cuze, nupya yacimvizye vita vya inamasi. 
 Pakuya nu utailo anaci yamwi yapokelile akazi kao yano azyukwike kufuma ku afwe.
 Yamwi yayasowike nu kuyanyambola, yauze nao yanyefilwe mu minyololo nu kuyatwala ku ng'anda yaminyololo. 
 Yamwi yatamilwe na mawe, yamwi nao mili yao yaputwilwe pakasi na mukalalu, nga yamwi nao yakomwa ku lupanga. Yene yapitananga ala yazwite vizwalo vyapanzilwe ku mpapa zya mfwele nanti zya mbuzi. Yali apina, yazunyiwe nu kucuziwa cuze. 
Mpalume zi, kunoyali insi itayalingine kwikalamo! Yene yapitananga wa mbutusi mu lwanga nu mu myamba, ala yakufisama mu macele nu mu mimba.
Yaa yonsi yalumbuka cuze pa utailo uno yakweti. Lelo yene yatapokelile vino Leza wayalavile, 
pano Leza mukuteyanya kwakwe watukwatila visuma kuluta. Ipange lyakwe lyali lyakuti yene yatangaya afumaluke suka twaya nao.
Swemo tukweti iumba likulu lyakwe yakambone, lino litulizizye. Acino lekini tufume ku vintu vyonsi vino vikatuvulunganya, na maifyo yano akatupalama lili lili. Lekini tusimule nu mukozya mu lwilo lwa kucimvya luno lwikwa nkolelo itu. 
Lekini twike manso pali Yesu, wino utailo witu wimililapo kufuma kukutandika kufika nu ku mpela. Wene atanenwike pamulandu wa mfwa ya pa lupanda! Wene atelenginye cimwi pa kuzewana kwa mfwa ya pa lupanda, pamulandu wa luzango luno lwali nkolelo. Ndakai atenzi kwi kasa lilunji lya cilimba cakwe Leza.
Elenganyini pa vintu vino wene wapisilemo nu kuposya lino yakaifya yamupasile cuze! Acino mutatonta nu kunenuka. 
Pano mukulwisya maifyo lelo mwemo mutacili mulwisye kufika ku musinku wa kukomwa. 
 Uzye mwati mwilila mazwi yakukomelezya yano Leza akalanda kunomuli wa ana? Wene akuti,
Pano Mwene akakalipila umuntu wensi wino
Posyini muli vino mukucula, pano kuli kusundwa kufuma kuli So. Kusundwa kwinu kukalanga ukuti Leza akucita vii kunomuli wa ana yakwe. Uzye kwatala kwaya mwana wino isi asyasunda? 
Ndi musyasundwa wakwe vino ana yakwe yonsi yakasundwa, ala cikusenula vino musi ana yakwe acumi. Lelo ale mwemwe ana amu uzelele. 
Akwasi itu yakatusunda, nga naswe tukayacindika. Uzye lyene tutangalusya kutontela Tata uwaku mupasi nga tuye nu umi? 
Akwasi itu, yatata yatusundanga pa nsita inono ndi vino cayazipile kucita. Lelo Leza akatusunda kuti vintu vituzipile pakuti tukakumeko ku muzilo wakwe. 
Lino tukasundwa cikaloleka kwati icintu cakutuletela ulanda, asi nsansa. Lelo pacisila, yao akasundwa mu musango ndi uwo yakaya nu umi uwa mutende nupya wakucita vyawololoke.
  Acino mukomye makasa inu atonte nupya mutaleka makokola inu yazakaza! 
 Twalililini kupita umu nzila zyololoke, pakuti ingazo izikasinta zitalemala lelo zipoziwe.
Ezyini kwikala mu mutende na antu onsi, nu kwikala umi wamuzilo. Pano kusi umwi wino alalola Mwene kwaula kwikala umi wamuzilo. 
 Cenjelini kuti mutafutatila cikuku cakwe Leza. Mutaleka umuntu umwi akolane wa cimuti cilule cino cikakula nu kuleta intazi zingi kwi sungwe lyaciko. 
 Mutaleka umuntu umwi aye cizelele nanti kusula vya mupasi ndi vino Esau wacisile, wino uwakazizye uyeli wakwe ni cakulya conga sile. 
 Mwati mumanya ukuti pacisila wene walondanga kupolelelwa ni isi. Lelo yamulesizye, pano atakweti nzila yakusenula vino wacisile nanti angala wapapasile nu kuponya minsozi.
  Ku mwamba wa Sinai, uno uwakanga moto nupya uno mungakumya, akuno aina Izlaeli izile. Lelo mwemo mutiza kweneko, ukuli mfinzi, kufitulukila ni cipupu, 
kulila kwa ntandala nu kuvwika kwi zwi. Pacisila cakuuvwa izwi, antu yapapata kuti yatuvwa izwi nalyuze, 
 pano yene yataposizye pa kuuvwa ilamulo likuti, “Nanti inyama kwene ndi yakumya ku mwamba, yene ilinzile kutamwa na mawe suka ifwe.” 
 Calolike ica koofya cuze cakuti Mose avwanga ati, “Nkuuvwa intete nupya nkuzakaza!”
Lelo mwemo mwiza ku Mwamba wa Zioni nu ku musumba wakwe Leza uwa umi, Yelusalemu uwa kwiyulu, muno mwaya angeli mintapendwa. 
Mwati mwiza ku ukongano wa luzango wa ana mayeli yakwe Leza yano mazina yao yalembwa mwiyulu. Mwati mwiza kuli Leza kapingula wa antu onsi, nu ku mipasi ya antu asuma yano Leza walula kuya afumaluke.
  Mwati mwiza kuli Yesu wakukundanya antu na Leza mu upangano upya nga nu ku wazi wakwe wapongolwilwe nu kukanyiwa muno mwaya vintu visuma cuze vyalavilwe kuluta, ivyamu wazi wakwe Abeli.
  Caleka tekelini, nupya mutakana kuuvwa kuli wino akuvwanga. Yao akanyile kuuvwa kuli Leza lino wavwanzile kunoyali kupitila muli Mose, yatatuuzilwe. Uzye lyene swemo tungatuulwa uli ndi twakana kuyela wino akuvwanga kunotuli kufuma kwiyulu?
  Lino Leza wavwanzile iila lyakutandika, izwi lyakwe lyatensizye insi pa nsita ilya. Lelo ndakai akulaya ati, “Nupya kwene ntalatensya sile insi, lelo ndatensya ni yulu kwene.” 
Mazwi akuti, “Nupya kwene” yakulanga paswe ukuti vintu ivyaumbwa vilatensiwa nu kufumiziwapo, pakuti vintu vino vitangatensiwa visyale.
Lekini tutaizye Leza ndakai, pano twapokelela uwene uno utangatensiwa. Lekini twataizya nu kupepa Leza umu nzila ino ingamuzanzya nu mucinzi ni coopo kunoli. 
 Tulinzile kucita cii, pano cumi kwene Leza umoto uno ukaonona.
Mwatwalilila kutemwana wa ina Klistu. 
 Mwaiusya kuzengela aenyi mu mang'anda inu. Kwali antu yamwi yano acisile vikwene nu kuzengela angeli kwaula kumanya. 
Mwaiusya anyepwe, nupya mwayasakamala kwati mwanyepwa nao mu ng'anda yaminyololo. Mwaiusya yao akucula nupya mwayasakamala kwati namwe kwene mukucula ndi vino yakucula.
Ing'anda ilinzile kucindikwa na antu onsi. Yaiya na Aci yalinzile kutailana. Leza alapingula yao akacita uzelele na yao akacita ulenzyo.
  Mwaikala umi uwa kuntatemwisya impiya, mwalola ukuti vino mukweti vyamukwana. Pano Leza wati, “Ntalatala imusye nanti kumutazyela.” 
 Lyene lekini tuvwange nu kupama, tuti,
Mwaiusya yao ali ntunguluzi zinu, yano amunenyile ilandwe, mazwi yakwe Leza. Elenganyini musango uno ikalanga na vino yafwile, nga mukolane na alio mu utailo wao. 
Vino Yesu wali apa mutondo avino ali ni lelo, nupya avino amayanga manda pe. 
Mutaleka usambilizyo nanti umwi uwa musango onsi umupumvyanye nu kumufumya umu nzila isuma. Cili cisuma kuti myenzo inu ikomeleziwe ni cikuku cakwe Leza, lelo asi mukuyela malamulo pamulandu wa vyakulya. Yao akayela malamulo yaa citayazwa foo.
Swemo tukweti kavuwa pano yasimapepo akatumikila vya mwi taalu yatangalyapo. 
 Simapepo Mukulu wa Ciyuda akaleta uwazi wa nyama mu Ncende Yamuzilo Kuluta kuti aupeele uye impolelwa ya kupelwa pa maifyo. Lelo vitumbi vya nyama vikaociwa kunzi ya nsakwe. 
Pamulandu kwene uu, Yesu nawe kwene wafwilile kunzi ya musumba ukulu, kuti aswefye antu nu wazi wakwekufuma ku maifyo yao. 
Lyene lekini tufumile kunoli kunzi ya nsakwe nu kukumako kukuzewana kwakwe. 
Pano kusi musumba ukulu pano pansi uwakuti twikalililemo. Swemo tukulonda musumba ukulu uno uliza. 
Lyene muli Yesu amuno lyonsi tulumbanyizizye Leza. Nupya lekini cii ciye wa kupeela impolelwa kunoli, ino tungati uli wila uno ukapelwa pa milomo ino ikamwama ukuti Mwene. 
Mwaiusya kucita visuma nu kwazwana pano vintu vii vikoline wa mpolelwa zino zikazanzya Leza.
Mwayela intunguluzi zinu nu kulondela malamulo yao. Yene yakasopa umi winu kwaula kupuza, pasi pano yalalondolola kuli Leza pa kutumikila kwao. Ndi mukuyayela lyene yamaombanga milimo yao ni nsansa. Lelo ndi musyakuyayela, yamaombanga milimo yao nu ulanda nga namwe citangaya cakumwazwa.
Mutwalilile kutupepela. Swemo twasininkizya ukuti myenzo itu ili ningo pano tukalondesya kucita cisuma nsita zyonsi. 
Nupya nkumupapata cuze mupepe kuli Leza kuti ace ambwezezye zuwa kunomuli.
Leza uwazyukwile Yesu Mwene witu kufuma ku mfwa. Yesu ali Mucemi Mukulu uwa mfwele pano imfwa ino wafwile pa kuipeela impolelwa ili ino wapangamo upangano namwe, wa manda pe. 
Leza wino akapeela mutende amupeele visuma vyonsi vino vikalondekwa pakuti mucite kulonda kwakwe. Nkupepa kuti muli Yesu Klistu, wene acite munotuli vyonsi vino vingamuzanzya. Lulumbi lupelwe kuli Klistu manda pe! Ameni.
Inane nkumupapata, uvwini ilandwe lii ilya kumukomelezya, pano kalata wii wino nati mulembela asi na mazwi aingi. 
Nkulonda mumanye ukuti Timoti mwina witu wasapulwa kufuma mu ng'anda yaminyololo. Ndi cakuti wene angiza zuwa, ndakatuka nawe pa kwiza lolana namwe.
Mutulamukile intunguluzi zinu zyonsi pamwi na antu yakwe Leza onsi. Aina itu aku Italya yamulamuka.
Cikuku cakwe Leza ciye namwe mwensi.
