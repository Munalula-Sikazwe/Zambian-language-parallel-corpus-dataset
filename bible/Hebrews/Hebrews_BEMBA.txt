Kale Lesa atumine bakasesema, ebalelanda amashiwi yakwe ku fikolwe fyesu mu misango iyingi, kabili pa nshita ishalekana lekana. 
Nomba muli ishi nshiku shakupelekeshako, alituma Mwane uwatulandila amashiwi yakwe. Ni ku maka yakwa Mwane, Lesa abumbila ifintu fyonse. Uyu wine Mwane eo Lesa asonta ukuti pakulekelesha akabe e mwine wa fintu fyonse. 
Eo ukubengeshima kwa bucindami bwakwa Lesa kumonekelamo. Kabili aba e cata cakwa Lesa icapwililika. Eulenga nokuti ifintu fyonse fikonkanye ukubapo ku maka ye shiwi lyakwe. Ilyo apwile umulimo wakufumisha abantu ifyabubifi, elyo aya ikala mu mulu lubali lwa ku kulyo kwakwa Lesa uwa maka yonse.
Mwana Lesa alicila apakalamba pali bamalaika, nga filya fine ishina Lesa amupeele lyacila pa mashina yabo. 
Pantu Lesa tatala ebapo umo pali bamalaika ati,
Kabili pakuleta Umwana wakwe ibeli muno calo, Lesa asosa ati,
 Lelo pali bamalaika bena, Lesa asosa ati,
 Lelo pali Mwane pena, Lesa atila ati,
Watemwa ifintu ifyalungama,
 Kabili atila nokuti,
Fyena fikaloba, lelo iwe ukabelelela pe.
Ukafifunga kwati mwingila,
 Lesa tatala alanda kuli umo pali bamalaika bakwe ati,
Kanshi bamalaika finshi? Bamalaika mipashi iyibombela Lesa, kabili eyo atuma kukwafwa abantu abali nokupusuka.
Kanshi eico tuli nokuposako amano nganshi kuli fyonse ifyo twaumfwa, epakuti twikesa sendwa na fimbi. 
Amashiwi bamalaika balandile, yali yacishinka. Elyo na onse uushaleyakonka nangu ukuyabeela, alekandilwapo ukulingana ne cilubo cakwe. 
Nga kanshi ifwe kuti twafulumukila kwi, nga twasuula ipusukilo ilyakula ifi? Imfumu iyine eyabalilepo ukubila pali ili ipusukilo, elyo abo baumfwileko baishile landa kuli ifwe no kutushinina ukuti lyacishinka. 
Kabili Lesa alibeminine bukambone ku fishibilo na ku fipeshamano ifya misango ne misango na ku finjelengwe alecita, elyo na pakubapeela ubupe bwakwa Mupashi Wamushilo ngomo alefwaila.
Lesa tasonta bamalaika ukuba bakateeka ba calo icili nokwisa, ico tulelandapo. 
Lelo umo, pamo asosa ati,
Pa kashita akanono wamulengele ukuti abe
Elyo walenga na fyonse ukulamukunkwila.”
Lelo uo tumona ni Yesu, uo pa kashita kanono Lesa amulengele ukuti abe uwacepa pali bamalaika, epakuti ku cikuuku cakwa Lesa, Yesu afwilile umuntu onse. Nomba tumona Yesu ukuti pali ico atufwilile bamufwika icisote cabufumu ica mucinshi no bucindami. 
Kanshi Lesa uubumba ifintu fyonse kabili uo fyonse fibombela, alilungike pakulenga ukuti Yesu ku macushi aculile abe uwapwililika, epakuti alete bamwane abengi kukukwatako ubucindami bwakwe. Pantu ni Yesu eka eulenga abantu ukupusuka.
Yesu eusangulula abantu ukubafumya ku fyabubifi fyabo. Elyo umwine wine na bantu bene abasangululwa, bonse Shibo umo wine. Kanshi eico takwata nsoni shakubeta, bamunyina. 
Asosa kuli Lesa ati,
 Kabili atila nokuti, “Ni muli Lesa emo nakulatetekela.” Kabili asosa nokuti, “Moneni epo ndi, ine pamo na bana abo Lesa ampeela.”
Apo abo eta abana, bantu ababa no munofu no mulopa, kanshi Yesu nao ayalwike ngefyo baba, aba umuntu. Acitile ifi, pakuti ku mfwa yakwe onaule Ciwa, uwakwata amaka pa mfwa. 
Elyo kabili epakuti alubule bonse abali abasha mu bumi bwabo bonse pa mulandu wakutiina imfwa. 
Pantu kwena calishibikwafye bwino ukuti te bamalaika Yesu afwilishako, lelo ba mu lupwa lwakwa Abrahamu. 
Eico kanshi Yesu ali nokwaluka ukuba nga bamunyina muli fyonse. Lyena epakuti abe Shimapepo mukalamba uwacine cine kabili uwaluse mukubombela Lesa wakwe, pakuti afute pa fyabubifi fya bantu. 
Apo Yesu umwine alitunkilwe no kucula, kanshi nomba kuti ayafwa bonse abaletunkwa.
Kanshi bamunyinane, mwe bamushilo, imwe ni Lesa ewamwita! Imwe mulebika amano pali Yesu, umusole kabili Shimapepo mukalamba wa mu cisumino cesu. 
Ali uwapetamina Lesa uwamusontele ukubomba uyu mulimo, nga filya Mose ali uwapetama mu milimo yonse iya mu ŋanda yakwa Lesa. 
Umuntu uwakuula iŋanda alacindikwa ukucila ne ŋanda ine. Efyo fine Yesu nao aliba nokucindikwa apakalamba ukucila Mose. 
Cacine, iŋanda yonse uukuula muntu, lelo uwapanga fyonse ni Lesa. 
Mose ali uwapetama mukubomba imilimo yonse mu ŋanda yakwa Lesa. Kabili ali kambone wa fintu Lesa ali nokwisa landa kuntanshi. 
Lelo Kristu wena apo ni Mwane, apetaminafye pakusunga iŋanda yakwa Lesa. Nifwe iŋanda yakwa Lesa, kulila twaikatisha ukukoselela no kutetekela mufyo tusubila.
 Kanshi Mupashi Wamushilo asosa ati,
mwiumalala mitima,
ilyo ifikolwe fyenu fyalenjesha no kunsonsomba,
Kanshi eco nafulilwe ilya nkulo,
Kanshi nalifulilwe, nalapile no mulapo nati,
Mwe bamunyinane, mulecenjela, peba nelyo umo pali imwe uwa mutima ubi, kabili uwabula icisumino icakuti aifumya na kuli Lesa wamweo. 
Mulekoseleshanya cila bushiku ilyo baleti, “Ni lelo,” epakuti nelyo umo pali imwe eumalala mutima no kubepwa no bubifi. 
Pantu ifwe twalyampana na Kristu, kumfwa nga twaikatilila pa maka mukutetekela kwine twakwete ukufumafye pakutampa pene, mpaka na ku mpela. 
Ngefyo calembwa ukuti,
 Bantu nshi baumfwile ishiwi lyakwa Lesa, kabili bamusangukila? Bantu bonse balya Mose afumishe mu Egupto. 
Nga ni bani balya Lesa afulilwe pa myaka amakumi yane? Bantu balya ababifishe ne fitumbi fyabo fyashele mu matololo. 
Ni bani Lesa alelandapo ilyo alapile no mulapo ati, “Tapakabe nelyo umo uwakwingila mu ncende yandi iyakutuushamo,” bushe teabo bakeene ukubeela?
Kanshi twamona ukuti, ico abo bantu bafililwe ukwingila, nico bashasumine.
Nomba apo icilayo cakutuusha ico Lesa alandapo epo cicili, kanshi natucenjele pakuti nelyo umo ekafilwa ukupokelela ukutusha batulaya. 
Pantu na ifwe twalyumfwa Imbila Nsuma, nga filya fine nabo baumfwile. Balyumfwile amashiwi ya Mbila, lelo tayababombele nelyo cimo, pantu nangu baumfwile, tabaipokelele ne cisumino. 
Apo ifwe twasumina, tulengila mu ncende yakutuushamo. Efyo Lesa asosa ukuti,
Pantu pamo calembwa palwa bushiku bwalenga cine lubali ukuti, “Mu bushiku ubwalenga cine lubali Lesa alituushishe, aleka imilimo yakwe yonse.” 
Uyu wine mulandu, aliulandapo nakabili ati,
Bamo kwena balengila mu ncende yakutuushamo. Lelo ababalilepo ukumfwa Imbila Nsuma tabaingile mu ncende yakutuusha, pantu balikeene ukubeela. 
Ici ecalenga ukuti Lesa asale ubushiku bumbi, ubwitwa “Lelo line.” Ilyo papitile inshita iyitali, elyo Lesa aishile eba Davidi ukulanda nga mulya mwine amashiwi tulumbwile kale yasosa ukuti,
Nga cakuti Yoshua alipeele abantu incende yakutuushamo iyo Lesa abalaile, ninshi Lesa nga taishile landa nakabili pa bushiku bumbi. 
Kanshi emukutila ukutuusha kwa pe Sabata kwashalilafye abantu bakwa Lesa. 
Pantu uwaingila mukutuusha uko Lesa alaile, ninshi aleka ukubomba umulimo wakwe, nga filya Lesa alekele ukubomba umulimo wakwe. 
Kanshi natulebombesha na maka yesu yonse pakuti twingile mu ncende yakutuushamo. Lyena epakuti umo pali ifwe ekafilwa nga filya bena bafililwe ico bashalebeela.
Ishiwi lyakwa Lesa lyamweo, kabili libomba na maka. Lyalitwa ukucila no lupanga ulwatwa kubili. Lilapitilila icakuti lyalekanya umweo no mupashi, lyalekanya no mwasuntanina amafupa ku bufyompo. Lilapelulula ififwaya ne fitontonkanya umutima wa muntu. 
Tapaba nelyo cimo icafisama ku cinso cakwa Lesa. Ifibumbwa fyonse fyabafye pa lwalala, fyonse alafimona na menso yakwe. Kabili ni kuli uyu eko twaba nokulubulula pali fyonse ifyo tucita.
Kanshi natuleikatilila pa maka ku cisumino cesu ico twasuminamo. Pantu twalikwata Yesu, Mwana Lesa, Shimapepo mukalamba uwacindamisha uwapula mu myulu, aba na pa cinso cakwa Lesa. 
Shimapepo wesu mukalamba tewakuti afilwe ukumfwa uluse pa bunasha bwesu. Lelo Shimapepo wesu mukalamba twakwata, untu nao atunkilwe mu misango yonse nga ifwe, lelo wena tabifishe. 
Kanshi natulepalama ku cipuna cakwa Lesa ukwaba icikuuku, ukwabula ukutwishika. Kulya eko twingapokelela uluse no kusanga icikuuku icakutwafwilisha pa nshita tulecikabila.
Shimapepo mukalamba onse asalwa ukufuma pakati ka bantu. Kabili asontwa ukulaimininako abantu muli fyonse ifilolele kuli Lesa, ukulaleka amalambo no kutuula imituulo pa mulandu wa fyabubifi. 
Apo umwine nao alomfwa ubunasha mu misango iyingi, kanshi kuti aba uwamutembo ku balecita ifyo bashishibe na ku balelufyanya. 
Apo nao alomfwa ubunasha, kanshi ali nokulaleka amalambo te pa mulandufye wa fyabubifi fya bantu, lelo na pa mulandu wa fyabubifi fyakwe umwine. 
Tapaba nelyo umo uuibuulila umwine uyu mucinshi wakuba Shimapepo mukalamba kanofye uo Lesa aita, nga filya aitile Aroni. 
Cimo cine, na Kristu wine taibuulilefye umwine umucinshi wakuba Shimapepo mukalamba. Lelo ni Lesa uwamwebele ati,
 Elyo pambi napo Lesa asosele ati,
 Ilyo Yesu acili pano calo, alepepa no kupapata Lesa mukukuuta ne filambapo, ico ewali na maka yakumupususha ku mfwa. Ico ali uwaicefya no kupetamina Lesa, Lesa alyumfwile amapepo yakwe. 
Yesu nangu ali ni Mwana Lesa, asambilile ukunakila Lesa ku macushi alecula. 
Ilyo asukile aba uwapwililika, ayalwike intulo ye pusukilo lya pe na pe kuli bonse abamunakila. 
Lesa nao epakumusonta ukuba Shimapepo mukalamba, muli bushimapepo bwakwa Melikisedeki!
Pali uyu mulandu tulipo ne fyakulanda ifingi, lelo cintu icayafya ukumulondolwela, pantu mwalikosa imitwe, tamumfwa bwangu. 
Kwena pa nshita ino nimwe mufwile ukuba bakafundisha, lelo ukufika na nomba mucili mulekabila uwakumufunda ifyakutampilakofye ukwishiba pa mashiwi yakwa Lesa. Mu nshita yakulalya icakulya icikosele, imwe mpaka na nomba mucili muleonka ibele. 
Umuntu uucili aleonka ibele, ninshi acili akanya, talati eshibe ukusala ifili bwino ne fishili bwino. 
Abalya icakulya icakosa bakalamba, pantu bena mukubomfya ifi fintu, basuka baishiba ukusobolola ifisuma ne fibi.
Kanshi natubale tushe ifyo twasambilile pali Kristu ilyo twatampile, tubikefye amano pakwishiba amafunde ayalingile abakalamba. Twibwekeshapo nakabili amafundisho ayaba ngo mufula, ayakulapila no kutaluka ku fintu ifituletela imfwa na palwa kusumina muli Lesa. 
Kabili twilabwekeshapo ukufunda palwa kubatishiwa, palwa kutambalikila amaboko, elyo na palwa kushukuka kwa bafwa na pakupingulwa kwa bantu bonse ukwakupelekeshako. 
Kanshi ifi efyo tuli nokucita, nga Lesa alefwaya.
Bushe abantu abasuula ku cisumino cabo, kuti bababwesha shani nakabili kukulapila? Aba bantu kale bali mu lubuuto lwakwa Lesa, bantu abalyako na ku bupe ubwafuma ku mulu, kabili bantu abapokelelako na Mupashi Wamushilo. 
Aba bantu bena balyumfwako ifyo amashiwi yakwa Lesa yawama kabili balyumfwako ne fya pa maka ya nshita iyileisa. 
Elyo nomba balisangukila icisumino cabo! Kanshi tekuti cibombe icakubabwesha nakabili. Pantu bena nakabili baletanika Umwana wakwa Lesa, no kulamusebanya pa lwalala.
Lesa eupaala umushili apo imfula iloka libili libili, wakusha ne filimwa pakuti abo abalimine balefibomfya. 
Lelo umushili uumesha imyunga na bacilasa, wena wafyefye ulifye mukuya mwishamo lyakutipwilwa. Na pakulekelesha bakaocafye no mulilo.
Lelo bacibusa bandi nangu twalanda ifi, pali imwe twalishininkisha. Twalishiba ukuti imwe muli ne fintu ifiwemepo ifilingile ipusukilo. 
Lesa taba na lufyengo. Ala tekuti alabe imilimo mwabomba nangu icitemwiko mwalanga pa mulandu wakwe mukwafwa abantu abamushilo abo na nomba mucili muleafwa. 
Ico ifwe tufwaisha cakuti cila umo pali imwe abe uwacincila mpaka na ku mpela, epakuti fyonse ifyo musubila fikafikilishiwe icine cine. 
Tatulefwaya imwe ukuti mube abanaŋani. Lelo tulefwaya ukuti imwe mube nga filya abantu bacisumino baba abamutekatima, epakuti mukapokelele ifyo Lesa alaya.
Ilyo Lesa alaile icilayo kuli Abrahamu, ailapilefye umwine pakulaya ico cilayo. Apo kushali umbi uwacindama ukumucila, abomfeshefye ishina lyakwe pakulaya icilayo cakwe. 
Atile ati, “Nkakupaala nganshi, kabili nkasandulula na ba mu lupwa lobe.” 
Abrahamu ali no mutekatima, asukile apokelela nefyo Lesa alaile. 
Ilyo abantu balapa umulapo, babomfya ishina lya muntu uucindeme ukubacila, elyo no mulapo ulaputula ifikansa fyonse. 
Eico ku bantu abali nokupokelela ifyo alaile, Lesa alundilepo no mulapo kufyo alaile, pakuti bashininkishe ukuti takatale alula ifyo apangile ukucita. 
Kanshi kwaba ifi fintu fibili ifishingalulwa, kabili pafyo Lesa ashingabepa bufi. Kanshi ifwe fwe babutukila kuli Lesa pakumona ukupusuka, tulakwata icikoseleshi nganshi no kwikatilila pa maka kwisubilo ilili kuntanshi. 
Icisubilo twakwata mu bumi bwesu caba kwati cela icafina ico baposa pali bemba pakulesha ubwato ukulaenda. Ici cisubilo cesu cintu cakosa, kabili te cakuteletenta. Cena cipula mu cisalu cakucingililako, cafika na mu muputule wamushilo uwamukati. 
Pa mulandu wa ifwe, muli uyu muputule emo Yesu atutangilila ukwingila, kabili ayaluka Shimapepo mukalamba uwape, ukukonka na bushimapepo bwakwa Melikisedeki.
 Uyu Melikisedeki ali ni mfumu ya Salemu, kabili ali shimapepo wakwa Lesa mukulu. Akumenye Abrahamu amupaala no kumupaala, ninshi Abrahamu alebwela ku bulwi uko acimfishe imfumu. 
Abrahamu nao abuulile icintu cimo pekumi lyonse ilya fintu asendele, amupeela. Ishina lya Melikisedeki pakubala lyalola mukutila, “Imfumu yakaele,” elyo kabili ico ali ni mfumu ya Salemu, kanshi ishina yakwe lyalola na mukuti, “Imfumu yacibote.” 
Takwata wishi nangu nyina nangu ifikolwe fyakwe, kabili tapaba bushiku afyelwemo nangu ilyo afwile. Aba kwati ni Mwana Lesa, ni shimapepo wape.
Kanshi mwamona ukuti Melikisedeki ali umuntu uwacindama nganshi. Abrahamu icikolwe cesu icalumbuka nao amupeele icintu cimo cimo pekumi lyonse ilya fintu atapile mu bulwi. 
Elyo Amafunde yakwa Mose yakonkomeshe ukuti aba mu lupwa lwakwa Levi bashimapepo, bali nokulapoka ku bena Israeli icintu cimo pekumi lyonse. Kanshi emukutila, bapoka kuli bamunyina, nangu bamunyina nabo ba mu lupwa lwakwa Abrahamu. 
Melikisedeki wena tali wa mu lupwa lwakwa Levi, lelo apokele icintu cimo pekumi lyonse ukufuma kuli Abrahamu, elyo amupaala no kumupaala, umuntu uo Lesa alaile icilayo. 
Cena ici te cakutwishika icakuti umukalamba eupaala umwaice. 
Elyo nga ni bashimapepo bena, bantu abenakufwa, ebalepoka icintu cimo pekumi lyonse. Lelo Melikisedeki wena, amashiwi yakwa Lesa yasosa ukuti, aba umumi uwapokele icintu cimo pekumi lyonse. 
Kanshi kuti twati apo Abrahamu apeele icintu cimo pekumi kuli Melikisedeki, Levi nao uupoka icintu cimo pekumi ku bena Israeli, ninshi nao alipeele icintu cimo pekumi kuli Melikisedeki. 
Pantu ilyo Abrahamu akumenye Melikisedeki, ninshi Levi talafyalwa lelo ali muli Abrahamu icikolwe cakwe.
Pali bushimapepo bwa bena Levi, epashintilila Amafunde yakwa Mose ayo yapeelwe ku bena Israeli. Kanshi ifyo bushimapepo bwa bena Levi bwalebomba afiba ifyapwililika ninshi nga tacalekabilwa ukwisa kwa bushimapepo bumbi ubwaibela, ubushili ubwakwa Aroni, lelo bwakwa Melikisedeki. 
Pantu kumfwa nga kwaba ukwalula bushimapepo, lyena ninshi na mafunde yene yali nokwaluka. 
Elyo Imfumu yesu, iyo balandapo ifi fyonse ili iya mu luko lumbi, elyo mu luko lwaiko tamwali nelyo umo atalile abomba umulimo wa bushimapepo. 
Calishibikwafye bwino ukuti Imfumu yesu yafyelwe mu luko lwakwa Yuda. Elyo ilyo Mose alandile pali bashimapepo, talandilepo pali ulu luko.
Uyu mulandu waishile ishibikwa bwino ukucilapo, ilyo kwaishile moneka Shimapepo uwaibela, uwaba nga Melikisedeki. 
Uyu wena bamucita Shimapepo te mulandu wakukonka amafunde ne ntambi sha bantu, lelo ni ku maka ya mweo uushonaika. 
Pantu Amalembo Yamushilo yatila,
Kanshi amafunde yakale yalisuulwa kabili tayalebomba nelyo cimo. 
Pantu Amafunde yakwa Mose tekuti yalenge icintu nelyo cimo cibe icapwililika. Nomba pa malo ya mafunde, paisa isubilo ilyawamapo, ilyakutwafwa ukupalama kuli Lesa. 
Teici ceka, Lesa alundapo no mulapo. Bambi bena, Lesa talapilepo mulapo ilyo abacitile bashimapepo. 
Lelo Yesu ena ayalwike shimapepo ilyo Lesa alapile amweba ati,
Kanshi Yesu aba e cakushininkishishako icipangano icacilapo ukuwama.
Bashimapepo bambi bena balya bali abengi, pantu balifilwa ukukonkanyapo ukubomba umulimo wabo ico balefwa. 
Lelo Yesu wena aba no mweo wakubelelela, kabili aba na bushimapepo bwakubelelela. 
Eico kanshi wena aliba na maka yakupususha umupwilapo abantu abaleisa kuli ena pakufika kuli Lesa, pantu lyonse aikalilafye ukuba uwakutupapatilako kuli Lesa.
Yesu, kanshi e Shimapepo mukalamba untu tulingile ukukwata. Pantu wena wamushilo, taba na cilubo, wakaele, alipatulwa ku babifi kabili alicindikwa pakumusenda ukucila ne myulu yonse. 
Yesu wena taba nga Bashimapepo bakalamba bambi. Takabila kuleka amalambo cila bushiku, pakubala pa fyabubifi fyakwe umwine elyo kabili na pa fyabubifi fya bantu. Ailekele ilambo umuku umo, ilyo aituulile umwine, no kupwa calipwa. 
Amafunde yakwa Mose yasonta abantu abanakuka ukuba Bashimapepo bakalamba. Lelo icilayo Lesa alaile no mulapopo, icaishile panuma ya Mafunde yakwa Mose, cena casonta Mwana Lesa, uo alenga ukuba uwapwililika pe na pe.
 Ico tulelandapofye nici icakuti ifwe twalikwata Shimapepo mukalamba uwa uyu musango. Aikala mu mulu lubali lwa ku kulyo kwa cipuna ca Mfumu iyacindama. 
E Shimapepo mukalamba uutumika mu Ncende Yamushilo icine cine, emukutila ni mwi Tenti lyacine cine ilyapangwa na Lesa, te muntu iyoo.
Shimapepo mukalamba onse asontwa pakuti aletuula imituulo, aleleka na malambo ya nama kuli Lesa. Kanshi na Shimapepo mukalamba wesu nao afwile ukutuula ifintu fimo. 
Nomba alaikala pano calo, nga tekuti abe shimapepo nakalya, pantu ukulingana na Mafunde yakwa Mose epo bali bashimapepo abatuula Lesa ifyabupe. 
Incende Yamushilo umo aba bashimapepo babomba, yabafye icimpashanya cakwishibilako Incende Yamushilo ine ine iya mu mulu. Efyo fine cali na kuli Mose. Ilyo Mose alefwaya ukutampa ukupanga Itenti lyakwa Lesa umwakwikala Imbokoshi ya cipangano, Lesa amwebele ati, “Uli nokumona ukuti fyonse ukafipange ukulingana nefyo nakulangile pa lupili.” 
Lelo Yesu ena apeelwa umulimo wa bushimapepo uwacindamishapo ukucila imilimo yabo, pantu ne cipangano cine aleta pakati kakwa Lesa na bantu naco caliwamapo ukucila. Kabili cashintilila na mu filayo ifyawamapo ukucila.
Pantu mu cipangano capakubala fyonse afiba bwino, nga tekuti cifwaikwe ukukwata icabubili. 
Pantu Lesa asangile icilubo ku bantu bakwe, ilyo asosele ati,
Cena tacakabe nge cipangano ico napangene na bashibo,
‘Ici e cipangano nkapangana na ba ŋanda yakwa Israeli,
Takwakabe nangu umo uwakufunda umwina mupalamano munankwe,
Pantu nkababelelako uluse pa bubi bwabo,
Ilyo Lesa alanda palwa cipangano cipya, ninshi icapakubala nacipwa tekuti cibombe kantu. Elyo icintu icakota no kusapuka casapuka, ninshi bwangu bwangu calobelela.
Icipangano cakubalilapo calikwete amafunde pafyo bali nokulapepa, kabili calikwete ne ncende pano calo iyakupepelamo. 
Incende bapangile iyakupepelamo, Litenti lyakwa Lesa. Umuputule wakubalilapo uwa ili Tenti waleitwa Incende Yamushilo. Umu emwaleba icakutekapo icisaniko, ne tebulo ne mikate yatuulwa kuli Lesa. 
Panuma ya cisalu calecingililako kwali umuputule wabubili uwaleitwa Incende Yamushilo icine cine. 
Muli iyi Ncende emwali ubulambo bwapangilwe na golide apo baleocela ububani, kabili emwali ne Mbokoshi ya cipangano iyakupilwefye yonse na golide. Mu Mbokoshi ya cipangano mwena emwali inongo ya golide umwali ubunga bwa mana. Kabili emwali ne nkonto yakwa Aroni ilya iyapukile amabula, elyo na amabwe ayapapatala apalembelwe amashiwi ya cipangano. 
Pa mulu wa Mbokoshi ya cipangano pali ifimpashanya fibili fya bamalaika bakerubi abakulanga ubucindami bwakwa Lesa. Amapindo yabo yakupile pa mulu wa calecilika pa Mbokoshi ya cipangano apo baleita ukuti incende yakubelelwapo uluse ku fyabubifi. Lelo kwena ino taili nshita yakuti nalondolola fyonse bwino bwino.
 Ilyo bapwile ukupekanya ifi fintu fyonse, bashimapepo nomba baleingila mu muputule wakubalilapo inshiku shonse kukubomba imilimo yabo. 
Lelo mu muputule wa mukati uwabubili, mwena ni Shimapepo mukalamba eka ewingilamo, kabili umukufye umo pa mwaka. Kabili tafwile kwingila ukwabula ukusenda umulopa, uo atuula kuli Lesa pa mulandu wa fyabubifi fyakwe umwine na pa fyabubifi fya bantu ayo bacita ukwabula ukwishiba. 
Kuli ifi, Mupashi Wamushilo aletulangafye bwino ukuti inshila yakwingila mu Ncende Yamushilo icine cine tailaisuka, ilyo Itenti lyakwa Lesa ilyakubalilapo licilipo. 
Ici cishibilo cakutulanga ifyo cili pali ino nshita. Kanshi ciletulangafye ukuti imituulo na malambo ya nama batuula kuli Lesa tekuti yawamye umupwilapo umutima wa muntu uupepa. 
Pantu ifi fintu fyabafye pa fyakulya, pa fyakunwa, elyo na pa misambile yakuisangulula ukwa misango ne misango. Aya mafunde ya fya ku mubilifye yali nokubapo mpaka na ku nshita Lesa akalula fyonse cipya cipya.
Lelo Kristu alisa Shimapepo mukalamba wa fintu fisuma ifilipo ndakai. Itenti lyakwa Lesa Kristu ena atumikilamo calicilapo ukucindama, kabili calicilapo ukupwililika ku busuma. Ili Tenti lyena te muntu wapanga, kabili talili lya pa fintu ifyabumbwa pano calo. 
Kristu aingile umukufye umo epela mu Ncende Yamushilo icine cine. Kristu wena pakwingilamo tasendele mulopa wa mbushi no wa fiponti fya ŋombe, lelo asendele umulopa wakwe, epakutumwena ukulubuka kwamuyayaya. 
Ukukonka ulutambi lwa Bayuda umulopa wa mbushi no wa ŋombe ishilume, elyo ne mito ya musepela wa ŋombe ilyo bafisansa pa bantu filasangulula abantu abakowela. 
Apo ciba ifyo, palibufi umulopa wakwa Kristu! Ku maka yakwa Mupashi wa pe Kristu umwine aituulile kuli Lesa nge lambo ilyabula ubulema. Kanshi umulopa wakwe ulawamya kampingu wa mitima yesu pakuti tutaluke ku ficitwa ifileta imfwa, tuletumika na Lesa wamweo.
Kanshi ni Kristu ewalenga ukuti kube icipangano cipya. Lyena epakuti abo Lesa aita, bamone ukukwatako umuyayaya ifisuma Lesa alaile. Nomba Kristu ku mfwa yakwe alilubula abantu ku bubi babifishe ilyo bali mu cipangano cakubalilapo.
Ilyo kuli icilayo cakushila umuntu ifintu panuma yakufwa, cena cilefwaikwa ukushininkisha imfwa ya muntu uwalembele ico cilayo. 
Pantu icilayo cakushila umuntu ifintu panuma yakufwa, tacibomba nelyo cimo ilyo umuntu uwalaya ico cilayo acili umumi. Ico cilayo cibombafye ilyo umuntu uwalaile afwa. 
Eico cine ne cipangano cakubalilapo tacatampile kubomba apabula umulopa wa cintu bepeye. 
Pakubala Mose alefunda abantu amafunde yonse ayalembwa mu citabo ica mafunde. Elyo alebuula umulopa wa ŋombe ishilume no wa mbushi aleusakanya mu menshi. Elyo aleukana pa citabo ca Mafunde yakwa Mose na pa bantu, alebomfya umusambo wa hisopo lwena na masako ya mpaanga ayakashika. 
Alesosa ati, “Uyu e mulopa wa cipangano ico Lesa alemukonkomesha ukulasunga.” 
Kabili mu musango umo wine, Mose alekana umulopa kwi Tenti lyakwa Lesa, alekana na pali fyonse ifyo balebomfya pakupepa. 
Mu cacine ukulingana na Mafunde yakwa Mose, ni cikanga ifintu fyonse fyalesangululwafye no mulopa. Kabili elyo na mukubelelwa uluse ku fyabubifi, kano baipaya cimo, pasuuma umulopa.
Ifi fintu cimpashanyafye ca fintu fine fine ifya mu mulu, kanshi fyena fyali nokusangululwa mu musango uyo wine. Nomba ifintu ifya mu mulu fyena fikabila amalambo ayacilapo pali aya. 
Pantu Kristu taingile mu Ncende Yamushilo iyapangwa no muntu, iyakuti yaba iyakupashanyakofye ku Ncende Yamushilo iyacine cine. Awe, wena aingile mu mulufye mwine, pakuti pa mulandu wa ifwe alemonekela pa cinso cakwa Lesa. 
Shimapepo mukalamba wa Bayuda wena cila mwaka aleingila mu Ncende Yamushilo icine cine, nasenda umulopa wa nama, lelo Kristu wena tengila mu Ncende Yamushilo ku mulu imiku iyingi. 
Aciba ifyo, ukufuma apo icalo cabumbilwe Kristu nga aba nokucula imiku iyingi. Lelo pa nshita ino, ilyo cili mupepi no kupwa kwa nshita, alimoneka umuku umo calipwa nokwisa ileka ilambo pakufumya ububifi. 
Umuntu onse aba nokufwa umuku umo, elyo panuma yakufwa Lesa amupingula. 
Efyo fine, Kristu ailekele lambo umuku umo pakufumya ifyabubifi fya bantu abengi. Akesa moneka umuku wabubili, lyena te pa mulandu wakufumya ububifi, lelo ni kukupususha abo abalemulolela.
Amafunde yakwa Mose yalifye icakwishibilako ifintu ifisuma ifyali nokwisa, lelo tayali e fintu fisuma fine iyoo. Eico kanshi amalambo ya mu Mafunde yakwa Mose, ayo baleka cila mwaka tekuti yalenge abantu abesa kukupepa Lesa ukuba abapwililika. 
Pantu abo bantu abesa kukupepa Lesa abalashininkisha ukuti ifyabubifi fyabo nafifuma, nga balileka ukutuula amalambo yonse, ico baleumfwa ukuti tabali na cabubifi nelyo cimo. 
Lelo mukutuula amalambo, cilenga abantu ukwibukisha ifyabubifi fyabo cila mwaka. 
Pantu umulopa wa ŋombe ishilume no wa mbushi tekuti ufumye ifyabubifi nakalya, cakaana.
 Eico Kristu pakwisa pano calo asosele ati,
Amalambo yakoca inama yonse
Na ine epakutila,
Ico abalilepo ukulanda, atile, “Amalambo ne mituulo, amalambo yakoca inama yonse, na malambo ya pa fyabubifi taufifwaya, kabili tafikusansamusha nakalya.” Amafunde yakwa Mose yena yalandile ukuti aya malambo yali nokutuulwa. 
Kabili atile ati, “Mona naisa kukucita ifyo ufwaya.” Kanshi Kristu alifumyapo ilambo lyakale apyanikishapo ilambo ilyacibili. 
Pantu Yesu Kristu acitile ifyo Lesa alefwaya ukuti acite. Ifwe bonse twalisangululwa twalifuma ku bubifi ku maka ye lambo ilya mubili wakwe umwine, ilyo alekele umukufye umo mpo.
 Kabili cila bushiku shimapepo onse Umuyuda alabomba imilimo yakwe, alatuula na malambo yamo yene imiku iyingi. Lelo aya malambo teti yafumye fyabubifi nakalya. 
Nomba Kristu wena atuulile ilambo limo ilyakubelelela pe ilifumya ifyabubifi. Elyo nomba aya ikala lubali lwa ku kulyo kwakwa Lesa. 
Eko nomba alolela mpaka Lesa akacite abalwani bakwe apakunyanta amakasa yakwe. 
Ku maka ye lambo limo, Kristu alenga ukuti abantu abo asangulula, abafumya ku bubifi, babe abapwililika pe na pe.
Mupashi Wamushilo nao ni kambone wesu pali uyu mulandu. Pakubalilapo atila ati,
 “Imfumu yasosa ukuti,
 Kabili atila nokuti,
Apo Lesa abelela abantu uluse pa fyabubifi, kanshi ilambo ilya pa fyabubifi talilekabilwa.
Mwe bamunyinane, kanshi tapaba cakutulesha ukwingila mu Ncende Yamushilo icine cine, apo Kristu alitufwilile. 
Kristu alitwiswila inshila ipya, inshila yamweo, iyapula na mu cisalu cakucingililako, ici calola mukuti, umubili wakwe. 
Twalikwata Shimapepo uwacindama uwangalila iŋanda yakwa Lesa. 
Kanshi natulepalamina kuli Lesa ne mitima iyacishinka ne cisumino nganshi. Natulekwata imitima iyasangululwa, na kampingu wa mitima yesu uwabula ububi, ne mibili yesu iyasambwa na menshi ayalengama. 
Natuleikatisha mwisubilo ilyo tulumbula ukuti lyesu, pantu twalishininkisha ukuti Lesa talaya bufi. 
Natuletontonkanya pafyo twingalacincishanya mukutemwana na mukucita ifisuma. 
Twilashala kukulongana pamo, nga filya bamo bacita. Lelo mufwile ukulakoseleshanya, palibufi apo mulemona ukuti Ubushiku bwa Mfumu bwile bulepalama.
Pantu ifwe fwe bapokelela icishinka, nga cakuti ku mufulofye twakonkanyapo ukubifya, awe takwakabe lambo nelyo limo ilyakufumya ifyabubifi. 
Awe lyena icikashalakofye, kulolela mwenso mwenso ukupingulwa ukukaba nokwisa no mulilo uukali uukonaula abo abapata Lesa. 
Umuntu onse uwapula Amafunde yakwa Mose, nga bantu babili nangu batatu bapeela bukambone, ninshi kumwipayafye ukwabula uluse. 
Nga kanshi ni shani umuntu uwasuula Umwana wakwa Lesa? Ni shani uyo muntu uumona ukuti cafyefye umulopa wa cipangano cakwa Lesa uwamusangulwile ukufuma ku bubifi? Ni shani umuntu uusaalula Mupashi wacikuuku? Kanshi tontonkanyenipo pafyo cikalinga uyu muntu ukukandwa icabipisha! 
Pantu twalishiba uwasosele ati, “Nine nkalandula, nine nkacita umulinganya.” Kabili atila nokuti, “Imfumu eikaputula imilandu ya bantu baiko.” 
Ala cintu cakutiina icakwikatwa mu minwe yakwa Lesa wamweo.
Muleibukisha shilya nshiku shakale ilyo mwapokelele ulubuuto. Lyena mwalishangile nganshi no kulwisha na maka nangu mwalecula. 
Limo limo balemutukaula no kulamucusha pa menso ya bantu, elyo limbi mwaleikumika no kucula pamo nabo balecushiwa mu musango umo wine. 
Mwalelangulukilako na bali mu cifungo, elyo kabili ilyo balemupokolola ifyuma fyenu, imwe mwalesansamuka, pantu mwalishibe ukuti mwalikwata icintu icicililepo ku busuma, kabili te cakonaika. 
Kanshi mwilafupuka, icilambu mukapoka cikalamba. 
Mulekoselela ukucita ifyo Lesa afwaya elyo mukapokelela ifyo alaya. 
Pantu,
Umololoke ena akulaba umumi
Lelo ifwe tatuli bantu abafutatila kuli Lesa kabili no kuloba baliloba. Ifwe tuli bantu abasumina no kupusuka twalipusuka.
Cisumino ecilenga tushininkishe ukupeelwa ifintu tusubila, tushininkishe nokuti ifintu tushimona eko fyaba. 
Ni pa mulandu wa cisumino epo Lesa atashishe ifikolwe fyesu.
 Ni pa mulandu wa cisumino ecalenga twiluke ukuti ni Lesa ewabumbile icalo kwishiwi lyakwe. Kanshi emukuti ifimoneka fyatula ku fishimoneka.
 Cisumino calengele ukuti Abeli atuule Lesa ilambo ilyawamapo ukucila ilyakwa Kaini. Ni pa mulandu wa cisumino Lesa aebele Abeli ukuba uwakaele pa cinso cakwe, ilyo amutashishe pa mulandu wa mituulo yakwe. Ku cisumino cakwe, Abeli nangu afwa, acili alelanda.
 Nico Enoki ali ne cisumino ecalengele nokuti efwa. Lelo Lesa amusendele umutuntulu ku mulu, tapali nangu umo uwakumumona pantu Lesa alimusendele. Pantu ilyo Enoki ali talasendwa, calishininkishiwa ukuti alesansamusha Lesa. 
Pantu ukwabula icisumino umuntu tekuti asansamushe Lesa. Pantu umuntu pakwisa kuli Lesa, kano asumina ukuti Lesa eko aba, kabili alalambula na bamufwaya.
 Cisumino calengele ukuti Noa, ilyo Lesa amusokele pa fintu ifyali nokwisa kuntanshi ifyo ashamwene pa nshita ilya, akwate akatiina kuli Lesa, apangile no bwato pakupususha ulupwa lwakwe. Noa ku cisumino cakwe ashinine abantu ba cino calo, kabili apokelele ne palo lyakuba uwakaele pa cinso cakwa Lesa ilyo Lesa apeela abantu abacisumino.
 Cisumino calengele ukuti Abrahamu anakile Lesa uwamwitile ukuti ashe cilya calo aye ku calo ico Lesa alaile ukumupeela. Ashile icalo cakwe no kulaya uko ashaishibe. 
Cisumino cakwe calengele ukuti ekale umweni mu calo Lesa amulaile. Aleikala mu matenti nga filya Isaki na Yakobo baleikala abo Lesa alaile icilayo cimo cine. 
Pantu Abrahamu alelolela umusumba. Fundi uwalengele ifyo umufula uli nokuba na kakuula wine wa musumba, ni Lesa.
 Cisumino calengele ukuti Abrahamu akwate umwana nangu ali umukote nganshi, elyo Sara nao ali ni ŋumba. Wena alitetekele ukuti Lesa wacishinka, akasunga icilayo cakwe. 
Kanshi ecalengele ukuti ku muntu umofye, nao kwati untu wafwa, kufume ba lupwa lwakwe abafula kwati ni ntanda sha mu mulu, kabili kwati musensenga wa pa lulamba lwa bemba uushingapendwa na kupendwa.
Aba bantu bonse ilyo bafwile, bali ne cisumino. Kwena tabapokele ifintu Lesa alaile, lelo balifimwene akatalamukila no kufisekelela. Elyo basuminisha nokuti, cine cine tuli beni, kabili abalendo pano calo. 
Abantu abalanda umusango uyu, balangafye bwino ukuti balefwaya icalo icakuti caba cabo. 
Tabaletontonkanya pa calo ico bafuminemo pantu aciba ifyo nga balisangile inshila yakubwelelamo. 
Lelo balefwaisha icalo iciwemepo, icalo ca ku mulu. Kanshi eco Lesa tomfwila nsoni ilyo balemwita ukuti ni Lesa wabo, pantu alibapekanishisha umusumba.
 Cisumino calengele ukuti Abrahamu ilyo Lesa amweseshe, atuule ilambo umwana wakwe Isaki. Ni kuli Abrahamu Lesa alaile icilayo, lelo ali uwaipekanya ukutuula ilambo umwana wakwefye umo. 
Lesa amwebele ati, “Ni kuli Isaki eko ukakwatila abantu ba mu lupwa lobe.” 
Abrahamu aletontonkanya ati Lesa kuti abusha umuntu uwafwa. Cacine kuti mwasosa nokuti Abrahamu ali kwati untu wapokelele Isaki ukufuma ku bafwa.
 Cisumino calengele ukuti Isaki apaale Yakobo na Esau pa fintu ifyali nokwisa kuntanshi.
 Cisumino calengele ukuti Yakobo ilyo ali mupepi nokufwa, apaale bamwana Yosefu umo umo. Abapaalile ninshi nashintilila pa nkonto alepepa.
 Cisumino calengele ukuti, Yosefu ilyo ali pakufwa, alande ukuti abana bakwa Israeli bakafuma mu Egupto, elyo na pafyo bali nokucita na mafupa yakwe.
 Cisumino calengele ukuti abafyashi bakwa Mose bamufise pa myeshi itatu ilyo afyelwe. Bamwene ukuti ali umwana umusuma nganshi, kanshi tabatiinine no kukanakonka ifunde imfumu yakonkomeshe.
 Cisumino calengele ukuti Mose ilyo akulile akaane ukulamwita umwana wakwa mwana Falao umwanakashi. 
Mose asalilepo ukucula pamo na bantu bakwa Lesa, ukucila ukubifya mukusansamuka pa kashita akanono. 
Wena amwene ukuti umusaalula engacula pa mulandu wakwa Kristu wacindamapo ukucila ifyuma fyonse ifya mu Egupto, pantu ena aposele amenso yakwe ku cilambu ca kuntanshi.
Cisumino calengele ukuti Mose afume mu Egupto ukwabula ukutiina ubukali bwa mfumu. Alishipikishe kwati untu alemona Lesa uushimoneka. 
Cisumino calengele ukuti Mose acite Pasaka, inshikunkulu ya Cakucilila.  Akanine umulopa pa filu fya pa minshi ya mayanda pakuti malaika uwali nokwipaya, eipaya amabeli ya bana abaume aba bena Israeli.
 Cisumino calengele abena Israeli babuke Bemba Wakashika kwati ni pa mushili uwauma ndi. Lelo abena Egupto bena ilyo baeseshe ukucita ifyo, bena babunda, banwena.
 Cisumino calengele amalinga ya musumba wa Yeriko ukuti yabongoloke, ilyo abena Israeli bashingulwike umusumba pa nshiku cine lubali. 
Cisumino calengele Rahabu cilende ukuti bemwipaila pamo na bashasumine Lesa, pa mulandu wakuti apokelele bwino inengu sha bena Israeli.
 Finshi fimbi ifyo ningasosa? Awe tekuti nkwate inshita iyakulanda pali Gideoni, Baraki, Samsoni, Yefuta, Davidi, Samwele na pali bakasesema. 
Aba bantu ku cisumino cabo bacimfishe ifyalo mu bulwi. Balecita ifyo Lesa afwaya, kabili bapokelele nefyo Lesa alaile. Balecilika no tunwa twa nkalamo. 
Baleshimya no mulilo uukali uulebilima no kupusunsuka ku lupanga ilyo balefwaya ukubepaya. Bali imbulwamaka, lelo bayalwike abamaka. Bayalwike abakosa mu nkondo, balecimfya ifita fya balwani. 
Pa mulandu wa cisumino, abanakashi bapokelele ba lupwa lwabo ababushiwe ku bafwa. Bambi bena bakeene nokuti babalekemo, lelo bacushiwe nganshi mpaka ne mfwa, ico balefwaya ukuti bakashukuke no mweo uwawamapo ukucila. 
Bambi nabo babacushishe mukubaseka no kuboma ifikoti, elyo bambi bena babakakile iminyololo no kubaposa mu cifungo. 
Balebepaya kukubalasa amabwe, bambi bena balebaputula pakati ne cela baputwilako imbao ico batila, soo.  Elyo bambi nabo balebepaya ku lupanga. Bali abapina, baleendaukafye bafwele impapa sha mpaanga nangu imbushi, abantu abo basuulile no kulabacusha. 
Aba bantu icalo tacabawamine. Baleseulukafye mu matololo na mu mpili kwati ni mbutushi, baleikala mu ncengo na mu mimba.
Aba bantu balabatasha pa mulandu wa cisumino cabo! Lelo tabapokelele ifyo Lesa alaile. 
Pantu nifwe Lesa ateyanishishe ifyawamapo ukucila. Lesa ateyenye ukuti, pakuti babe abapwililika kano tuli nabo pamo.
Nomba ifwe twalishingulukwa ne bumba ilikalamba ilya bakambone. Kanshi natuitalushe kuli fyonse ifitufinya na ku bubifi bwine ubutukakatilafye bwangu. Natuleshipikisha mukubutuka ulubilo batuteyanishisha. 
Natuletonta amenso yesu pali Yesu uwalengele ukuti tube ne cisumino, kabili eulenga nokuti cibe icapwililika. Wena asuulile na ku mfwa yamusebanya iya pa musalaba, lelo aculile amacushi ya pa musalaba pa mulandu wa nsansa ishali nokumwishila kuntanshi. Awe nomba aikala lubali lwa ku kulyo kwa cipuna cabufumu icakwa Lesa.
Muletontonkanya pafyo Yesu apitilemo. Wena aleshipikisha ilyo abantu babi bamupatile nganshi. Kanshi na imwe mwilanenuka, mwilafupuka. 
Pantu mukulwisha ububifi, tamulalwisha icakuti bamwipailapo.
 Bushe mwalilaba amashiwi yacikoseleshi ayo Lesa alanda kuli imwe bamwane ayakuti,
Pantu Imfumu ilakalipila abo yena yatemwa,
Muleshipikisha mu macushi, pantu ekufundwa. Ayo macushi yenu yalanga ukuti, Lesa alemulela nga abana bakwe. Bushe kwaliba umwana uo wishi ashikalipila? 
Nga talemukalipila, ifyo akalipila abana bakwe bambi bonse, ninshi tamuli bana bakwe abene bene, muli nga bana ba mu bucende. 
Nomba ifwe twalikwata abafyashi besu abantu, balatukalipila, no kubacindika tulabacindika pali ifyo. Palibufi tufwile ukunakila Shifwe wa mipashi yesu, pakuba abomi. 
Bashifwe bantu batukalipila pa kashita akanono ukulingana nefyo bamwene ukuti ecilingile. Lelo Lesa ena alatukalipila pakuti cituwamine, tukakume kukuba abamushilo nga ena. 
Kwena lyonsefye pa nshita tulekalipilwa, tacitusansamusha cilatukalipa. Lelo kuntanshi kwena abo baendele mukukalipilwa, bashukila umutende no kuba abakaele pa cinso cakwa Lesa.
 Kanshi kosheni amaboko yenu ayanakuka na makufi yenu ayaletutuma. 
Mulinganye inshila umwakupita amakasa yenu, epakuti ayalemana yeicena, lelo pakuti yamone ukupola.
Lyonse mulefwaya ukwikala no muntu onse mu mutende no kuba abamushilo, pantu ukwabula ukuba uwamushilo, umuntu nelyo umo takamone Imfumu. 
Mulecenjela pakuti umuntu nelyo umo elafutatila cikuuku cakwa Lesa. Mwileka nelyo umo aluke umushila uwalula, uwakuti cilya wakula walacusha abantu no kubakowesha. 
Mwileka nelyo umo abe cilende nangu uushisakamana Lesa nga Esau, uwashitishe insambu shakwe ishakuba ibeli pakulya icakulya umukufye umo. 
Mwalishiba ukuti panuma alefwaya ukupoka ipaalo ilyabubeli kuli wishi, lelo alimukeenye. Pantu nangu alefwaisha ipaalo uku alelila ne filamba, alifililwe ukusanga inshila yakwalula ico acitile.
 Imwe tamwatala amufika pa cintu icakuti mwaikatako ngo lupili lwa Sinai. Pali ulu lupili palebilima umulilo, lwakupilwe ne mfifi iyakutiina ne cimwela ica maka cilekuuka. 
Kabili paleumfwika iciunda ce penga ne shiwi ilikalamba. Ilyo abantu baumfwile ishiwi, bapapete ukuti ishiwi lileke ukulanda. 
Pantu abantu calibanshishe ukubeela icebo icasoselwe ukuti, “Nangu nga ni nama yakumya ku lupili, ninshi bali nokuipaya ku mabwe.” 
Cacine icamoneke ku lupili cali cakutiinya nganshi icakuti na Mose wine asosele ati, “Umwenso wanjikata nalatutuma!”
Lelo imwe mwaisa ku lupili lwa Sioni, na ku musumba wakwa Lesa wamweo, Yerusalemu wa mu mulu. Kabili mwaisa kuli bamalaika imyandamishila abalongana ne nsansa. 
Mwaisa ku lukuta lwa mabeli yakwa Lesa, ayo amashina yabo yalembwa mu mulu. Mwaisa kuli Lesa kaputula wa milandu ya bantu bonse, na ku mipashi ya bantu iyo Lesa alenga ukuba iyapwililika baba abakaele pa cinso cakwa Lesa. 
Mwaisa kuli Yesu uwatuwikishanya na Lesa mu cipangano cipya. Mwaisa ku mulopa waitike uutusosela ifyawamapo ukucila umulopa wakwa Abeli.
 Kanshi mulecenjela, mwilakaana kunakila uulelanda na imwe. Apo tapanishe abo bakeene ukunakila walebasokako pano isonde, palibufi takatupanye nga twasangukila uuletusoka ukufuma ku mulu! 
Pa nshita ilya, ishiwi lyakwe lyalengele icalo ukutenta. Lelo pali nomba alaya ati, “Nakabili nkalenga isonde ukutenta, lyena te sonde lyeka, lelo no mulu wine.” 
Pakusosa ati, “Nakabili” cilelanga ukuti akafumya ifintu ifitenta, emukutila, ifibumbwa, epakuti ifishitenta fyena fikashale.
Kanshi natuletasha Lesa, pantu tulepokelela ubufumu ubushili bwakutenta. Kabili tulemupepa no mucinshi, abakatiina mu musango uufwile ukumusansamusha. 
Pantu Lesa wesu cine cine mulilo uoca fyonse.
Mwilanenuka mukutemwana nga bamunyina. 
Mwilalaba ukusekelela abeni. Bamo abantu mukucita ifyo balisekelela bamalaika ukwabula ukwishiba. 
Muleibukisha abali mu cifungo, muleimona kwati muli nabo mu cifungo. Muleibukisha abantu abo balecusha, muleimona kwati nimwe bene balecusha.
Bonse muli nokucindika icupo. Mwe balume na imwe mwe bakashi mube ne cishinka mu cupo cenu. Lesa akapingula abacita ubulalelale na babembuka.
 Mu mikalile yenu mwilatemwa indalama, mulemona ifyo mukwete amuti nafitulinga. Pantu Lesa asosa ati,
 Kanshi natulecetekela Lesa, tulesosa atuti,
Muleibukisha intungulushi shenu ishamushimikile amashiwi yakwa Lesa. Muletontonkanya pafyo bacitile mu bumi bwabo, elyo mulebapashanya na mu cisumino bakwete. 
Yesu Kristu wena abafye cimo cine, ifyo ali mailo, efyo ali na lelo, efyo akaba umuyayaya. 
Mwileka amafunde yambi yambifye, kabili ayapusana pusana yamutwale kumbi kumbifye. Icawama, kupoka amaka ukufuma ku cikuuku cakwa Lesa, temukukonka amafunde ya pa fyakulya. Ayo mafunde tayabafwako nakalya abayakonka.
Ifwe pa bulambo bwesu bashimapepo ababomba kwi Tenti lyakwa Lesa tabakwata insambu shakulyako ifyelambo. 
Shimapepo mukalamba asenda umulopa wa nama no kuutula ilambo lyakufuta pa fyabubifi mu Ncende Yamushilo icine cine. Lelo ifitumbi fya nama fyena bafyocela kunse ya nkambi. 
Kanshi eico Yesu nao afwilile kunse ya musumba, pakuti ku mulopa wakwe asangulule abantu babe abamushilo. 
Kanshi na ifwe natuleya kuli Yesu kunse ya nkambi, elyo tulesenda umusebanya uo asendele. 
Pantu pano calo tatwakwata musumba wakubelelela, lelo tulelolela umusumba uli nokwisa. 
Ku maka yakwa Yesu, kanshi ukutasha kwesu lyonse nakuleba ilambo tulelekela Lesa, emukutila mashiwi ya bantu abalumbula icisumino cabo muli Yesu. 
Mwilalaba ukucita ifisuma no kwafwako abanenu kufyo mukwete, pantu ifi e malambo yasansamusha Lesa.
Mulebeela intungulushi shenu, mulekonka nefyo shilemweba. Intungulushi shenu eshisakamana ukusunga imyeo yenu, kabili shikaba nokulubulula pali uyu mulimo. Nga mwalashibeela, shikabomba uyu mulimo ne nsansa. Nga teifyo, shikalabomba no bulanda, elyo ico cena tacakamuwamine.
Muletupepelako na ifwe. Ifwe natushininkisha tatwaba nelyo cimo icakusakamika kampingu wa mitima yesu, pantu lyonse tulaicindika mu myendele yesu. 
Kanshi ndemupapata nganshi mulempepelako ukuti Lesa akambweseshe bwangu kuli imwe.
Lesa alibusha ku bafwa Yesu Imfumu yesu. Uyu Yesu e kacema mukalamba wa mpaanga uo ku mulopa wakwe apangile icipangano cakubelelela. 
Lesa wamutende engamupeela ifintu ifisuma fyonse ifyo mulekabila pakuti mulecita ifyo alefwaya, elyo na ku maka yakwa Yesu Kristu, Lesa alebomba muli ifwe ifilemusansamusha. Kristu nalelumbwa pe na pe! Ameni.
Mwe bamunyinane ndemupapata muteke imitima pakukutika kuli aya mashiwi ya cikoseleshi, pantu uyu kalata namulembela te mutali iyoo. 
Ndefwaya mwishibe nokuti munyinefwe Timote balimufumya mu cifungo. Nga ayangufyanya ukwisa, ninshi tukaba nankwe pakwisa mumona.
Poshenipo intungulushi shenu shonse na bamushilo bonse. Bamunyinefwe abafuma ku Itali balemuposha.
Icikuuku cakwa Lesa cileba na imwe bonse.
