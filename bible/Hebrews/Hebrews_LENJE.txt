Kale kale, Lesa wakalinga kwaamba kubamashali besu bakulukulu mankanda aanji alimwi amunshila shipusenepusene, kwiinda mubalaluki bakulukulu. 
Sombi munshiku shino shakweelaako, ulaamba kuli ndiswe kwiinda muMwanaakwe. Muli nguwe Lesa wakalenga cishi alimwi ngonguwe ngwaakasala kuba mwine shintu shoonse. 
Muli nguwe mulaboneka kumweka kwa bulemu bwakwe Lesa alimwi ncecikoshanyo ciine ca bube bucite Lesa. Ngoolengesha shintu shoonse mucishi ca panshi kuba bweenka mboshibete kwiinda mumaswi akwe a nkusu. Ndyaakamana kulengesha Lesa kulekelela shibiibi sha bantu, wakaya kwiculu mukwikala kululyo lwakwe Lesa Shinkusu shiindaawo.
Mwanaakwe Lesa ngumunene kwiinda baanjelo bweenka mbuli liina Lesa ndyaakamupa mbolibete linene kwiinda lya baanjelo. 
Mukwiinga kuswabo kale kale, taaku munjelo Lesa ngwaakaambilawo kale ayi,
Sombi Lesa ndyaakalinga kutuma Mwanaakwe wakwiiya mucishi ca panshi, wakaamba ayi,
Ono shabaanjelo bakwe, Lesa wakaamba ayi,
Sombi kwalo kuMwanaakwe, Lesa wakaamba ayi,
Ulisuni kucita shiluleme akupata shitaluleme.
Alimwi Lesa wakaamba ayi,
Shoonse ishi shilaakumana, sombi webo ulaakunoolikobo lyoonse.
Ulaakushifungafunga anga ncakufwala ca peculu.
Alimwi Lesa taakwe kwaambilawo kale munjelo wakwe nabi womwi ayi,
Sa te baanjelo bakwe Lesa njimyuuyabo iyo imusebensela akutumwa kubaabo mbweshi akapulushe?
Nceceeco ncetweelete kwiindilaawo kubikaako maano kushalushinisho isho nshetwakanyumfwa kwaamba ayi tutakasoweki. 
Makani Lesa ngaakaamba kwiinda mubaanjelo, akatondeshekwa ayi ngancinencine. Aboobo uyo woonse utakwe kucita kweelana amakani ayo, Lesa wakamupa mulandu weelete. 
Ino swebo tulaakupuluka buyani na tatutoonyumfwila makani a lupulusho lunene bobulya? Mwaami Jesu mwiine ngowakataanguna kwaamba shalupulusho ulu, abalo abo bakamunyumfwa bakatulwiitilisha ayi ngalushinisho. 
Alakwe Lesa wakalinga kuyumya bukamboni bwabo kwiinda mukucita shaankamiko shipusenepusene ashitondesho sha nkusu sha kwiculu alimwi akwiinda mukubapa shipo sha Mushimu Usalashi kweelana akuyanda kwakwe.
Lesa taakwe kubika baanjelo pabweendeleshi bwa cishi citoosa ico ncetutokwaambaawo. 
Sombi umwi wakaambisha pamwi muMalembo akwe Lesa ayi,
Paciindi ciniini mwakamuceesha kwiinda baanjelo banu,
akumupa bweendeleshi bwa shintu shoonse.”
Sombi ngotubona nguJesu, uyo wakaceeshekwa kwiinda baanjelo paciindi ciniini, watambula mushini wa bulemu abwaami ceebo ca mapensho ngaakeendaamo ndyaakafwa. Cakaba boobo mukwiinga Lesa muluse lwakwe, wakasuna ayi Jesu afwite bantu boonse.
Cakalinga kweelete kuli Lesa, uyo wakalenga akulama shintu shoonse, ayi kwiinda mumapensho, abike Jesu pamusena wakuleta bana bakwe baanji ayi babe anguwe mubulemu bwakwe. Ceebo nguJesu ubatanjilila kulupulusho. 
Ulasalasha myoyo ya bantu kuswa kushibiibi shabo alimwi lakwe abaabo basalashikwa, boonse balaba aIshiwabo womwi. Nceceeco Jesu ncaatanyumfwili nsoni kubeeta ayi bamakwabo. 
Ceebo wakaamba kuli Lesa ayi,
Wakaamba alimwi ayi, “Ndaakushoma muli Lesa.” Alimwi ayi, “Ndiwaano abaana abo Lesa mbwaakaampa.”
Ono mukwiinga baana aba mbantu bacite mibili alimwi abulowa, alakwe Jesu mwiine wakaba muntu mbuli mbabo. Wakacita boobo kwaamba ayi kwiinda mulufu lwakwe anyonyoole Mubiibi uyo ucite nkusu shakucaya. 
Mukucita boobo, wakaangulula baabo boonse bakalinga anga mbasha ceebo cakuloonda lufu. 
Cilibwenekete patuba ayi taabikite moyo kubaanjelo, sobwe. Sombi kweelana abwaamba Malembo akwe Lesa ayi, “Moyo wakwe uli kulunyungu lwakwe Abulaamu.” 
Nkokwaamba ayi wakaba mbuli bamakwabo munshila shoonse, kwaamba ayi abe Mupailishi wabo Munene, ushomeka alimwi shinkumbu, mukusebensela Lesa ayi shibiibi sha bantu shilekelelwe. 
Ono mukwiinga lakwe mwiine wakasunkwa alimwi akupenshekwa, inga wacikonsha kucafwa baabo batoosunkwa.
Nobamakwesu, nomwakeetwa kuli Lesa kwaamba ayi mube abuumi bwa kwiculu. Amuyeeye Jesu, Mutumwi alimwi Mupailishi Munene wa lushomo ndotushimikila. 
Wakashomeka kuli Lesa uyo wakamusala ayi acite mulimo uyu, bweenka mbuli Mose mbwaakashomeka mukutanjilila ŋanda iyo yakalinga mbantu bakwe Lesa. 
Muntu wayaka ŋanda ulapekwa bulemu kwiinda ŋanda iine. Paceebo ceeco, Jesu ulalemekwa kwiinda Mose. 
Ncakwiila, ŋanda yoonse ilayakwa aumwi muntu, sombi Lesa ngomuyaki wa shintu shoonse. 
Mose wakalinga kushomeka kuli Lesa ceebo wakalinga musebenshi shikutanjilila bantu bakwe Lesa alimwi wakalinga kwaamba shintu isho Lesa nshaakalinga kubambite kwaamba kunembo. 
Sombi Klistu mukuba Mwanaakwe Lesa, ulashomeka mukweendelesha bantu bakwe Lesa boonse. Nkokwaamba ayi swebo tuli bantu bakwe Lesa na twatolelela kutaloonda alimwi akulisumpwita mushintu ishi nshetutoolangila.
Ono aboobo, kweelana abwaamba Mushimu Usalashi ayi,
mutabi beshicimpamya
Muluyanga umo, bakansunka
Aboobo, ncendakakalalila bantu abo akwaamba ayi,
Ndakakalala akwaamba cakushinisha ayi,
Nobamakwesu, amucenjele kwaamba ayi mutabi muntu nabi womwi mulikoto lyanu, ucite moyo ubiibi alimwi utashomi, weenga wamukusha kuli Lesa muumi. 
Sombi cinene ncemweelete kucita nkuyumininshanya inshiku shoonse kwaamba ayi kutabi nabi womwi eshi abecekwe kwiinda mukubisha akuba shicimpamya, kulilabo liswi lya kwaamba ayi, “Sunu,” muMalembo akwe Lesa kalicitubikaako aswebo. 
Mukwiinga soonse tulasebensela pantu pomwi aKlistu kulilabo na twatolelela mulushomo ndotwakatalikaalo kushikila akumeelelesho a buumi bwesu.
Malembo akwe Lesa alaamba ayi,
Mbaani abo bakanyumfwa maswi akwe Lesa bamane bamubukila? Mbaabo boonse Mose mbwaakatanjilila pakuswa muIjipiti. 
Ino mbaani abo bakakalasha Lesa myaaka ili makani one? Mbantu abo bakabisha akufwita muluyanga. 
Ono Lesa ndyaakaamba cakushinisha ayi, “Teshi bakeenjileewo mucishi umo mondalinga kweelete kubapa kookesha,” mbaani mbwaakalinga kwaambila? Mbantu abo bakamubukila. 
Anu tweshiiba ayi bakaalilwa kwinjila mumusena uyo ceebo tabakwe kushoma.
Aboobo ceebo cakwaamba ayi kushomesha Lesa nkwaakaamba kwakwinjila mukookesha mpokucili. Anu atucenjele kwaamba ayi kutabi nabi womwi eshi akaalilwe kwinjila. 
Mukwiinga aswebo twakanyumfwa Makani Abotu bweenka mbuli mbabo. Sombi taaku bubotu mbobakacanaamo mukwiinga bakanyumfwabo, ono tabakwe kushoma. 
Nkokwaamba ayi swebo sotushoma muli Lesa ono twenjila mukookesha uko. Kweelana abwakaamba Lesa ayi,
MuMalembo akwe Lesa, pamwi palaamba shabushiku bwasanu ashobilo ayi, “Lesa wakookesha pabushiku bwasanu ashobilo, kucileka milimo yoonse njaakalinga kucita.” 
Alimwi pamakani ngomunya aya, Lesa wakaamba ayi, “Teshi bakenjileewo mumusena wangu mwakookeshesha.” 
Lesa wakabamba ayi bamwi benjile mukookesha uko. Sombi abo bakataanguna kunyumfwa Makani Abotu tabakwe kwinjilaamo ceebo bakakaka kushoma shakaamba Lesa. 
Nceceeco Lesa ncaakabambila bushiku bumwi, ubo mbwaaita ayi, “Sunu.” Lesa wakalinga kwaamba pabushiku mbomunya ubu kwiinda muli Defedi, ndipakeenda myaaka iinji ndyaakaamba paMalembo aya ngotwaambawo kale ayi,
Joshiwa naakalengesha ayi bantu bookeshe kweelana akushomesha kwakwe Lesa, naakwiinga pesule, Lesa taakwe kwaamba shabushiku bumwi alimwi. 
Paceebo ceeco, mpokucili kookesha kwa bantu bakwe Lesa bweenka mbuli Lesa mbwaakookesha pabushiku bwasanu ashobilo. 
Mukwiinga uyo woonse Lesa ngweshi akalengeshe ayi ookeshe kweelana ambwaakashomesha, ulaakookesha pakumanisha milimo yakwe, bweenka mbuli Lesa mbwaakookesha ndyaakamanisha milimo yakwe mwiine. 
Aboobo, atweeleshe cankusu kwaamba ayi tukenjile mukookesha umo, kuloonda ayi kutakabi muntu nabi womwi mulikoto lyesu eshi akaalilwe kwiinjilaamo ceebo cakukaka kushoma Lesa bweenka bwakacita bamashali besu bakulukulu muluyanga.
Mukwiinga maswi akwe Lesa ali anga ncintu cuumi alimwi alicite nkusu. Alikolete kwiinda mupeeni ukolete koonse kobilo. Alatimbula pakati kushikila apali moyo amuuya alimwi apali shifuwa alimwi amoomo. Maswi akwe Lesa alayubulula sheesho bantu nshebayeeya alimwi anshebasuni. 
Taaku cintu nabi comwi cishisitwe pameenso akwe Lesa, sombi shoonse shilengwa ulashibona bweenka mbuli mboshibete alimwi nkuli nguwe nkotweelete kusansulwita shoonse nshetwakacita.
Anu atuyuminine akutolelela mulushomo ndotushimikila. Mukwiinga tulicite Mupailishi Munene wiindaawo, uyo wakenjila kwiculu kubete Lesa. Uyu nguJesu, Mwanaakwe Lesa. 
Tatucite Mupailishi Munene utakoonshi kutunyumfwila nkumbu mukulefuka kwesu. Mupailishi wesu wakasunkwa munshila shoonse bweenka mbotusunkwa. Sombi lakwe taakwe kubishaawo. 
Aboobo, tutatonshi, atushike kucuuna cakwe Lesa ca bwaami uko kuli luse. Uko Lesa ulaakutunyumfwila nkumbu akutubonesha luse lwakutucafwa paciindi ceelete.
Mupailishi munene uli woonse ulasalwa pakati ka bantu bene mishaabo akubikwa ayi anobeemikanina kuli Lesa. Mulimo wakwe ngwakupa shipo sha banyama alimwi ashipo shimwi shoonse kuli Lesa kwaamba ayi shibiibi sha bantu shilekelelwe. 
Ceebo cakwaamba ayi alakwe mwiine ulilefukite, ulakonsha kubombya moyo kubaabo babisha mukubula lushibo. 
Alimwi mukwiinga alakwe ulilefukite, teelete kubenga milambu ya banyama kuli Lesa ceebo ca shibiibi sha bantu bamwi beenka, sombi ashibiibi shakwe mwiine. 
Taaku muntu usala kulipa bulemu bwakuba mupailishi munene, sombi nguLesa umwiita, bweenka mbwaakeeta Aloni.
Mbweeke ubo, alakwe Klistu taakwe kulipa bulemu bwakuba Mupailishi Munene mwiine. Sombi nguLesa wakamwaambila ayi,
MuMalembo akwe Lesa pamwi alimwi wakaamba ayi,
Jesu ndyaakalinga muntu mucishi ca panshi, wakalinga kupaila alimwi akusenga cakoolobesha alimwi aminsonshi kuli Lesa, uyo wakalinga kukonsha kumupulusha kulufu. Mukwiinga Jesu wakalinga kuliceesha akulibenga, Lesa wakamukumbula. 
Nakubi kwaamba ayi Jesu wakalinga Mwanaakwe Lesa, kwiinda mukupenshekwa kwakwe wakeeya kunyumfwila Lesa. 
Ndyaakamanisha mulimo wakwe woonse, wakaba nshila ya lupulusho lutamaani kubaabo boonse bamunyumfwila. 
Lyalo Lesa wakamubika ayi abe Mupailishi Munene, bupailishi ubo buli mbuli bwakalinga kucite Melikisedeki.
Pali maswi aanji ngweenga ndaamba pamakani aya, sombi nciyumu kwaasansulula kuli ndimwe mukwiinga tamufwambaani kunyumfwa. 
Nakubi kwaamba ayi bulya mwalinga kweelete kunooli kale bafundishi, muciyandika umwi shikumwiisha shiiyo shitaanshi sha makani akwe Lesa. Ciindi cakwaamba ayi munoolya shakulya shiyumuyumu, muceeletebo kunwa mukupa. 
Uyo woonse uciyandika kunoocinwa mukupa, uli anga ngumwaana kateta utacite lushibo pashintu shiluleme. 
Sombi shakulya shiyumuyumu nsha bamanene. Kwiinda mukusebensesha maano, balakonsha kupansaanya cibotu acibiibi.
Ono anu atuye kunembo mumakani eelete bamanene mulushomo. Tuteelilwibo kunokwaamba pasheesho nshemwakataanguna kwiiya shapali Klistu. Tatweelete kwiiya alimwi shakusanduka kuswa kushintu shitacite ncito alimwi ambweenga twashoma muli Lesa, 
shapakubombekwa, kubika maansa pabantu ayi bapekwe coolwe, kubuka kuswa kubafu alimwi ambuli Lesa mbweshi akoomboloshe bantu akubapa mulandu wamuyayaya. 
Atuye kunembo! Aboobo ici nceshi tucite, na nkuyanda kwakwe Lesa.
Inga tacicitikiiwo cakuboosha bantu bakasowa lushomo ayi basanduke kuswa kushibiibi shabo alimwi. Lesa wakalinga wabamunikilaawo kale, bakalinga basomawo kale cipo ciswa kwiculu, alimwi abalo bakalinga batambula Mushimu Usalashi. 
Bakalinga beshiba bubotu bwa maswi akwe Lesa alimwi akwishiba nkusu sha mubweendeleshi bwa ciindi citoosa. 
Lyalo balo bakacileka kushoma! Inga tatubasanduliiwo kuswa kushibiibi shabo alimwi mukwiinga mukucileka kushoma, cilibo anga batoopopa Mwanaakwe Lesa pamucilingano alimwi akumulensha nsoni pameenso a bantu.
Lesa ulapa coolwe bulongo bwa mumuunda umo mulokela mfula liinji liinji akulengesha ayi mbewu sha balimi shicate shisepo shibotu shibaletela mpindu. 
Sombi na mumuunda umo kamumena myuumfwa alimwi atulembwelembwe taucite mpindu alimwi ingayi Lesa uli pafwaafwi kuushingana, pesule akuunyonyoola mumulilo.
Nomusunikwi, nabi tutokwaamba bobulya, tatutonshi pali ndimwe. Tulishi kwaamba ayi muli munshila ibotu imutola kulupulusho. 
Lesa uliluleme, aboobo teshi akalube ncito njemwakacita, alimwi alusuno ndomwakamubonesha kwiinda mulucafwo ndomwakacita aloolo ndomucicita kubashominyinaanu. 
Ncetusuni bunene nkwaamba ayi womwi awomwi mulikoto lyanu atolelele cankusu kushoma kushikila akumamanino, kwaamba ayi isho nshemutoolangila shikacitike cancinencine. 
Tatusuni ayi mube batolo, sombi ayi mube anga mbaabo batambula sheesho Lesa nshaakashomesha, kwiinda mulushomo abushimoyonteeka.
Ono Lesa ndyaakashomesha kupa Abulaamu cintu cimwi, wakalumbila ayi ulaakucita kweelana akushomesha kwakwe. Ono mukwiinga tekwakalinga umwi munene kwiinda pali nguwe, Lesa wakasebensesha liina lyakwe mwiine pakulumbila. 
Wakaamba ayi, “Ndashomesha ayi ndaakukupa coolwe alimwi akufusha bamulunyungu lwako.” 
Abulaamu wakalindila camoyonteeka, aboobo wakatambula sheesho Lesa nshaakamushomesha. 
Bantu balalumbila muliina lya muntu wiinda pali mbabo, paceebo ceeco, kulumbila kwancinencine kwa mushobo wooyu, kulamanisha shimpikisha shoonse pakati kabo. 
Lesa wakayanda kubonesha baabo beshi bakatambule sheesho nshaakashomesha ayi ulaakucita kweelana akubamba kwakwe. Nceceeco ncaakalumbilila akukonkomesha mukushomesha kwakwe. 
Anu shintu shobilo ishi, kushomesha alimwi akulumbila, shilaakucitika cancinencine alimwi Lesa inga taabeciiwo pali nshisho. Aboobo, Lesa wakalinga kutuyumyayumya sotwakacicila kuli nguwe, ayi tuyuminine mukulangila nkwaakatupa. 
Kulangila kwesu uku, kuli anga nceela cakwiimikisha bwaato mubuumi bwesu. Nkokwaamba ayi kulalengesha ayi tubule boowa alimwi tunooshinishite. Kulaakutushisha kwiculu muŋanda yakwe Lesa kwiinda mucisani cishitilisha akwinjila mumusena usalalite wa mukati. 
Ceebo ca ndiswe, Jesu wakatutanjilila kwinjila mumusena usalalite uyo akuba Mupailishi Munene wamuyayaya, bupailishi buli mbuli bwakwe Melikisedeki.
Uyu Melikisedeki wakalinga mwaami wa kuSalemu alimwi wakalinga mupailishi wakwe Lesa wa kwiculu Wiindaawo. Ono Abulaamu ndyaakalinga kuswa kunkondo uko nkwaakakoma bamaami bone, Melikisedeki wakamukumanya akumupa coolwe. 
Mpomunyaawo Abulaamu wakapa Melikisedeki calikumi pashintu shoonse nshaakanyaya baabo mbwaakakoma. Busansulushi bwakutaanguna bwa liina lya Melikisedeki mbwakwaamba ayi “Mwaami wa Bululami.” Alimwi wakalinga mwaami wa Salemu, nkokwaamba ayi “Mwaami wa Luumuno.” 
MuMalembo akwe Lesa taaku palembetwe shabaishi Melikisedeki, banyina nabi bamashali bakwe bakulukulu. Taaku ushi shakushalwa nabi kufwa kwakwe. Ulibo anga nguMwanaakwe Lesa mukwiinga ngumupailishibo lyoonse muyayaya.
Ono inga mwaboona kwaamba ayi muntu uyu wakalinga mulemu abuumbi! Abulaamu mushali wesu mukulukulu wakamupa calikumi pashintu shoonse nshebakanyaya baabo mbobakakoma. 
Milawo ilaamba ayi bapailishi bamulunyungu lwakwe Lefi balyeelete kupekwa calikumi kuswa pashintu shoonse shicite bene mishaabo, nkokwaamba ayi bene Isilaelinyinaabo, nakubi kwaamba ayi abalo mbamulunyungu lwakwe Abulaamu. 
Melikisedeki taakalinga wamulunyungu lwakwe Lefi, sombi wakapekwa calikumi kuswa kuli Abulaamu. Kuswawaawo wakapa coolwe Abulaamu, muntu uyo Lesa ngwaakashomesha kumucitila shintu shiinji. 
Aboobo muntu uli woonse ulishi kwaamba ayi muntu upa coolwe ngumunene kwiinda wooyo utoopekwa coolwe. 
Ono kwaamba pamakani a bapailishi, bakalinga kupekwa calikumi mbantu bafwa. Sombi pali Melikisedeki, Malembo alaamba ayi ngumuntu muumi wakapekwa calikumi. 
Anu inga twaamba ayi Abulaamu ndyaakapa calikumi, alakwe Lefi, mushali mukulukulu wa bantu abo bakalinga kupekwa calikumi, wakacipa. 
Mukwiinga Lefi kaatana kushalwa, sombi inga twaamba ayi wakalinga kucili mumubili wakwe Abulaamu mushali wakwe mukulukulu, Melikisedeki ndyaakakumanaakwe.
Milawo yakapekwa bene Isilaeli yakapekwa kweendelana abupailishi bwa bene Lefi. Ono bapailishi bamulunyungu lwakwe Lefi nebakasebensela Lesa kweelana ambocakalinga kuyandika, naakwiinga takuyandiki mupailishi umwi upusene ambabo, wa wooyo uswa mumushobo wa bupailishi bwakalinga kucite Melikisedeki, kuteshi Aloni. 
Mukwiinga na bupailishi bwaba mushobo umwi, ayalo Milawo ilyeelete kupusana. 
Alimwi Mwaami wesu, uyo utokwaambwa, wakalinga wamulunyungu lumwi alimwi taaku nabi womwi mulunyungu lwakwe wakasebensawo kale mulimo wa bupailishi. 
Cilishibikitwe ayi Mwaami wesu wakalinga wamulunyungu lwakwe Juda alimwi Mose taakwe kulwaambaawo lunyungu ulu ndyaakalinga kwaamba shabapailishi.
Ono kupusana kwa mushobo wa bupailishi kweendaawo kushibikwa ceebo kwaboneka mupailishi umwi upusene, uli anga nguMelikisedeki. 
Lakwe taakwe kuba mupailishi kwiinda mumilawo yaamba palunyungu mwaakashalwa, sombi wakaba mupailishi kwiinda munkusu sha buumi bwakwe butamaani. 
Mukwiinga Malembo akwe Lesa alaamba ayi,
Paceebo ceeco, mulawo ukulukulu walekwa mukwiinga tewakalinga kucite nkusu alimwi taucafwi. 
Mukwiinga Milawo yakwe Mose taikwe kululika muntu nabi womwi. Sombi bulya tulicite kulangila kwiindaawo kubota uko kutusenya kufwaafwi aLesa.
Kwiilika pakulangila uku, Lesa wakalumbila. Sombi pabapailishi bamwi abo, Lesa taakwe kulumbilaawo pabupailishi bwabo. 
Sombi Jesu wakaba mupailishi kwiinda mukulumbila, Lesa ndyaakaamba kuli nguwe ayi,
Aboobo, bupusano ubu buliiwo bulatubonesha ayi Jesu ngoolengesha ayi cipangano cibotu ici cicitike.
Bupusano bumwi buliiwo mbwakwaamba ayi, bapailishi abo bakulukulu bakalinga baanji ceebo bakalinga kufwa. Aboobo tebakalinga kutolelela mumulimo wabo. 
Sombi Jesu ngwamuyayaya alimwi bupailishi bwakwe teshi bukamaane. 
Nceceeco bulya anshiiku shoonse, ulakonsha kupulushisha baabo besa kuli Lesa kwiinda muli nguwe mukwiinga ngumuumi lyoonse kwaamba ayi anoobasengelaako kuli Lesa.
Jesu anu ngoMupailishi Munene utucafwa munshila shoonse shiyandika. Ulisalalite alimwi taacite kampenda nabi bubi muli nguwe. Wakapusanishikwa abamucita shibi alimwi wakasumpulwa kwiinda shoonse sha kwiculu. 
Peculu lya waawo taabete mbuli bapailishi banene bamwi tau. Lakwe taceelete kunoocaya banyama nshiku shoonse pacipaililo ceebo ca shibiibi shakwe, kuboolaawo asha bantu. Wakacita boobo linkanda lyomwibo ndondoli, ndyaakalibenga mwiine ayi abe mulambu kuli Lesa. 
Milawo yakwe Mose ilabika bantu balefukite kuba bapailishi banene. Sombi kwiinda mukulumbila uko kwakesa pesule lya Milawo, Lesa wakabika Mwanaakwe ululeme, kwaamba ayi abe Mupailishi Munene wamuyayaya.
Makani eene eene ngakwaamba ayi tulicite Mupailishi Munene wa mbuli wooyu, uyo ushiite kululyo lwa cuuna ca bwaami cakwe Lesa Wiindaawo kwiculu. 
Ngowooyo usebensela Lesa muMusena Usalalite Wiindaawo, nkokwaamba ayi mutente yancinencine Mwaami Lesa njaakayaka, kuteshi muntu tau.
Mupailishi munene woonse ulapekwa mulimo wakupa shipo alimwi amilambu kuli Lesa, aboobo Mupailishi wesu Munene alakwe ulyeelete kuba ashintu shakupa kuli Lesa. 
Naalinga mucishi ca panshi, naakwiinga teshi mupailishi napaceyi mukwiinga mpobali kale bapailishi abo bapa shipo isho shaambwa muMilawo ya baJuda. 
Milimo bapailishi njebacita ilibo anga ncimfule nabi cikoshanyo ca sheesho sha kwiculu. Cilibo bweenka mbuli mbocakalinga kuli Mose. Mukwiinga Mose ndyaakalinga kusuni kuyaka Tente ya Cipangano Lesa wakamwaambila ayi, “Ulyeelete kuyaka akucita shoonse kweelana ambuli mbowakaboneshekwa pakalundu.” 
Sombi kuswawaawo, Lesa wakapa Jesu mulimo wa bupailishi unene kwiinda pawaabo, bweenka mbuli cipangano cili pakati kakwe Lesa alimwi abantu bashoma muli nguwe mbocibete cibotu kwiinda cikulukulu mukwiinga nshaakashomesha Lesa pali ncico shileendaawo kubota.
Cipangano cakutaanguna necakalinga kululeme naakwiinga takuyandiki cipangano acimwi cabili. 
Sombi Lesa wakacana kampenda mubantu bakwe akwaamba ayi,
Teshi cikabe mbuli ceeco cakalinga pakati ka bamashali babo bakulukulu
Ono nebo neMwaami Lesa mbulya mbweshi
Taaku weshi akanokwiisha mubye
Ndaakulekelela bubi bwabo,
Kwiinda mumaswi akwaamba ayi, “Cipangano cipya,” Lesa walengesha ayi cipangano citaanshi cibule mulimo. Ono na cintu coonse cabula mulimo alimwi cakubuluka, ingayi cili pafwaafwi kuloba.
Cipangano citaanshi cakalinga kucite milawo yakulambililaamo Lesa kubikaawo alimwi amusena wakulambililaamo wakayaka bantu. 
Kwakayakwa Tente itaanshi, umo mwakalinga pakubika lilampi, alimwi atebulu apo pakalinga cimaande cakapekwa kuli Lesa. Cipinda ici cakalinga kwiitwa ayi Musena Usalalite. 
Kwisule lya cisani cakalinga kushitilisha mwakalinga cipinda cakalinga kwiitwa ayi Musena Usalalite Wiindaawo. 
Mucipinda ici, mwakalinga cipaililo ca golodi apo pakalinga kutentelwa tununkila kabotu alimwi aLibokoshi lya Cipangano ilyo lyakalinga lya mukuba peculu. MuLibokoshi ili mwakalinga mungomo wa golodi umo mwakalinga mana, inkoli yakwe Aloni iyo yakalinga yasonsa matewu alimwi amabwe obilo apampamene apo pakalinga kulembetwe Milawo. 
Ono peculu paLibokoshi ili, pakalinga shintu shicite mapapaminwa shiitwa ayi bakelebu isho shakalinga kubonesha ayi Lesa mpwaali. Mapapaminwa a nshisho akalinga kufwekelesha cifwekesho ca Libokoshi apo pakalinga kulekelelwa shibiibi. Sombi bulya inga tacikonsheki kusansulula kabotu shoonse.
Anu mbulya shintu mboshakalinga kubambitwe muTente. Bapailishi bakalinga kwinjila mucipinda citaanshi ca muTente lyoonse mukusebensa milimo yabo ya bupailishi. 
Sombi mupailishi munene eenkabo ngowakalinga kwinjila mucipinda ca mukati alimwi ndinkanda lyomwibo pamwaaka. Wakalinga kwinjila abulowa ubo mbwaakalinga kupa kuli Lesa ceebo ca shibiibi shakwe mwiine alimwi asha bantu isho nshebakacita kabateshi. 
Munshila iyi, Mushimu Usalashi uleeisha patuba ayi taaku nshila yakwiinjililamo muMusena Usalalite Wiindaawo kulilabo Tente itaanshi kaicisebensa. 
Shoonse ishi ncikoshanyo ca ciindi cino. Nkokwaamba ayi milambu ya banyama alimwi ashipo shimwi shoonse tashikoonshi kulengesha moyo wa muntu ulambila Lesa kululama cancinencine. 
Mukwiinga shilaambabo pashakulya, shakunwa alimwi anshila shakulisalashilaamo shipusenepusene. Yoonse iyi njimilawobo itakumite kumoyo wa muntu, itoosebensa kushikila Lesa ndyeshi akalenge shintu shoonse cipya.
Sombi Klistu wakaba kale Mupailishi Munene wa shintu shibotu shiliiwo bulya. Tente njaasebenselaamo njabulemu alimwi teecite kampenda. Teshi bantu bakeeyaka alimwi tente iyi teshi ya mucishi ca panshi. 
Klistu ndyaakenjila mutente, akwinjila linkanda lyomwibo ndondoli muMusena Usalalite Wiindaawo, taakwe kutola bulowa bwa mpongo nabi bwa bacende ayi ape kuli Lesa. Sombi lakwe wakatola bulowa bwakwe mwiine akutubambila lupulusho lutamaani. 
Bulowa bwa mpongo, bwa bacende alimwi amilota ya moombe shilasanseelwa pabantu batasalalite kweelana aMilawo. Ishi shilabasalasha kuswa kububi boonse kweelana aMilawo. 
Ncakwiila bulowa bwakwe Klistu bwalo buleendaawo nkusu. Bulakonsha kutucitila shiindaawo. Kwiinda muMushimu utamaani, wakalibenga kuli Lesa anga ngumulambu utacite kampenda. Bulowa bwakwe bulasalasha myoyo yesu kumicito itacite ncito, kwaamba ayi tusebensele Lesa muumi.
Nceceeco Klistu ncaalengeshesha ayi cipangano cipya cibeewo, kwaamba ayi abo Lesa mbwaakeeta ayi bakatambule shoolwe shitamaani nshaakashomesha. Ishi inga shacitika ceebo ca lufu lwakwe Klistu ulo lufuna bantu kuswa mushibiibi nshibakacita muciindi ca cipangano cikulukulu.
Ono pamakani a nkalata yakupyana buboni, cilayandika kutondesha ayi mwine buboni wafwa. 
Ceebo nkalata yakupyana buboni taicite ncito na mwine buboni ucili muumi, sombibo na wafwa. 
Nceceeco cipangano citaanshi acalo ncecakalinga kucitile nkusu kwiinda mubulowa. 
Cakutaanguna, Mose wakalwiita bene Isilaeli shaMilawo yakwe Lesa yoonse. Lyalo wakabwesa bulowa bwa bacende alimwi ampongo, wabusenkanya amaanshi akusanseela palibuku lyakalinga kulembetwemo Milawo alimwi apabantu boonse. Pakusanseela wakasebensesha kasamu kwakalinga kwaangitwe booya busalala bwa mbelele. 
Ono wakaamba ayi, “Ubu mbobulowa buyumya cipangano ico Lesa ncaakaamba ayi munoocikonkela.” 
Munshila njemunya iyi, Mose alakwe wakasanseela bulowa paTente ya Cipangano alimwi apashintu shoonse shakalinga kusebenseshekwa pakulambila. 
Ncakwiila kweelana aMilawo, shintu shiinji shilasalashikwa abulowa alimwi shibiibi tashilekelelwi kwakubula kutilwa kwa bulowa.
Nkokwaamba ayi shintu isho shakalinga kwiimikanina shancinencine sha kwiculu, mboshakalinga kusalashikwa ubo. Sombi shintu sha kwiculu shiine kwaamba ayi shisalashikwe, kulayandika milambu yiinda payeeyo yakalinga kwiimikaninwa. 
Mukwiinga Klistu taakwe kwinjila muMusena Usalalite wakayaka bantu, ulibo cikoshanyo ca wooyo wa kwiculu. Sombi wakenjila mwiculu mwiine mwiine uko nkwaatwiimikaninaako kuli Lesa. 
Mupailishi munene wa baJuda ulenjila muMusena Usalalite Wiindaawo linkanda lyomwi pamwaaka, akutola bulowa bwa munyama, buteshi bwakwe. Sombi Klistu taakwe kwiinjila ayi anoolibenga lyoonse, 
mukwiinga ubo naakalinga kupenshekwa lyoonse, kuswa kumalengelo a cishi. Sombi wakabonekabo linkanda lyomwi kwiimikanina boonse mulishalane lino lya mamanino, kwaamba ayi akushe shibiibi kwiinda mukulibenga kwakwe. 
Muntu uli woonse ulafwa linkanda lyomwi, kuswawaawo ndyaaomboloshekwa. 
Mbweeke ubo alakwe Klistu wakabengwa ayi acaikwe linkanda lyomwibo ndondoli kwaamba ayi shibiibi sha bantu baanji shilekelelwe. Ulaakuboneka lwabili, ono teshi akeshiite kulekelela shibiibi sha bantu, sombi ulaakwisa mukupulusha baabo batoomulindila.
Milawo ya baJuda teshi nsheshoolwe shancinencine, sombi ileemikaninabo shoolwe isho shitoosa. Milambu ya mushobo womwi ilabengwa mwaaka amwaaka. Sombi Milawo taikoonshi kusalasha bantu besa kuli Lesa kwiinda mumilambu iyo. 
Bantu abo balambila Lesa nebakasalashikwa cancinencine kuswa kushibiibi shabo, naakwiinga taboongumani mumyoyo ceebo ca shibiibi shabo alimwi naakwiinga bakacileka akubenga milambu yoonse. 
Sombi kweelana ambocibete, milambu ileebalusha bantu shibiibi shabo mwaaka amwaaka. 
Mukwiinga bulowa bwa bacende alimwi abwa mpongo tabukushi shibiibi sha bantu.
Paceebo ceeco, Klistu ndyaakalinga pafwaafwi kwisa mucishi ca panshi, wakaambila Lesa ayi,
Tookwe kukondwa mumilambu ya banyama bakabumbulu bakalinga kutentwa pacipaililo,
Mpomunyaawo ndakaamba ayi, ‘Mpoondi nebo, kwaamba ayi ncite kuyanda kwako, OLesa,
Pakutaanguna Klistu wakaambila Lesa ayi, “Toosuni nabi kukondwa mumilambu alimwi ashipo shimwi shoonse, nabi banyama bakabumbulu bakutenta pacipaililo alimwi amilambu yakukusha shibiibi.” Wakaamba boobo nakubi kwaamba ayi Milawo njeyaamba ayi shipo shoonse ishi shinoopekwa kuli Lesa. 
Kuswawaawo, wakaamba ayi, “Mpoondi nebo, kwaamba ayi ncite kuyanda kwako, OLesa.” Aboobo, Klistu wakakusha milambu ikulukulu akubika mulambu upya mumusena wa njiyo. 
Ceebo Jesu Klistu wakacita ceeco Lesa ncaakalinga kusuni ayi acite, twakasalashikwa kwiinda mukubenga mubili wakwe linkanda lyomwibo ndondoli kwiimikanina bantu boonse.
Mupailishi wa baJuda woonse wakalinga kwiimikana akucita mulimo wakwe wa bupailishi inshiku shoonse alimwi wakalinga kubenga milambu yomwi ayomwi mankanda aanji. Sombi milambu teyakalinga kucikonsha kukusha shibiibi sha bantu, sobwe. 
Sombi Klistu lakwe wakalibengabo linkanda lyomwi ayi abe mulambu wakukusha shibiibi. Mulambu uyu ulicite nkusu lyoonse. Ndyaakamana kulibenga, wakaya mukwikala kululyo lwakwe Lesa. 
Ono uko, ulalindilabo kushikila Lesa akaalule balwani bakwe kuba mpopakulyata myeendo yakwe. 
Kwiinda mukulibenga linkanda lyomwi, wakalengesha kwaamba ayi abo mbwaasalasha kuswa kushibiibi shabo, banoosalalitebo cancinencine lyoonse.
Mushimu Usalashi awalo ulapa bukamboni pamakani ngomunya aya. Ulataanguna kwaamba ayi,
“Mwaami Lesa wakaamba ayi ici ncecipangano
Kuboolaawo, wakaamba alimwi ayi, “Teshi nkayeeyewo shibiibi shabo amicito yabo ibiibi.” 
Nkokwaamba ayi Lesa na walekelela bantu shibiibi shabo, takuyandiki mulambu aumwi wakukusha shibiibi.
Paceebo ceeco nobamakwesu, tulyaangulukite kwinjila muMusena Usalalite Wiindaawo ceebo ca bulowa bwakwe Jesu. 
Wakatucalwita nshila ipya ya buumi kwiinda mucisani cakalinga kushitilisha, nkokwaamba ayi kwiinda mumubili wakwe mwiine. 
Tulicite Mupailishi Munene weendelesha Ŋanda yakwe Lesa ya kwiculu. 
Aboobo, atusene pafwaafwi aLesa amyoyo yakutatonsha alimwi alushomo lwancinencine. Atusene kuli nguwe amyoyo yakasalashikwa itacite kampenda alimwi amibili yakasamba mumaanshi atacite matombe. 
Atutolelele mukulangila nkotucite uko nkotushimikila, mukwiinga Lesa wakatushomesha, ulashomeka. 
Katuyeeya bamakwabesu kwaamba ayi tunoocafwana kubonesha lusuno lwancinencine alimwi akucita shibotu. 
Anu tutacileeki kwishibila kwesu kwakubungana pantu pomwi, mbuli butoocita bamwi. Sombi twiindilisheewo kuyuminishanya, mukwiinga twaboona ayi Bushiku bwakwisa kwa Mwaami Jesu bwasenena.
Mukwiinga na twatolelela kunoobisha kashanga, sombi katwishi kale lushinisho, taaku mulambu umwi weenga wapekwa kuli Lesa ceebo ca shibiibi shesu. 
Sombi cacaala nkunoolindilabo koomboloshekwa kutoosa caboowa alimwi akunoolindila mulilo uloondesha weshi ukanyonyoole balwani bakwe Lesa! 
Muntu woonse utakonkeli Milawo yakwe Mose, ulacaikwa cakubula nkumbu, na wacanikwa ayi ulicite mulandu kwiinda mubukamboni bwa bantu bobilo nabi botatwe. 
Ino cilaakuba buyani kumuntu uyo unyansha Mwanaakwe Lesa. Uyo usuula bulowa bwakalengesha cipangano cakwe Lesa ico cakamusalasha kuswa kushibiibi akucobola Mushimu Usalashi utubonesha luse. Amuyeeye mbuli mbweshi ukeendeewo kubica mulandu ngweshi akapekwe muntu uyu! 
Mukwiinga tulimwishi uyo wakaamba ayi, “Amubaleeke ndime mboosha shishole, ndaakubapa milandu abalo.” Wakaamba alimwi ayi, “Mwaami ulaakoombolosha bantu bakwe.” 
Ncintu ciloondesha abuumbi kulokela mumaansaakwe Lesa muumi!
Amuyeeye cakamucitikila munshiku shakeenda. Munshiku isho Lesa ndyaakamumunikilabo, mwakapenshekwa abuumbi, nakubi boobo mwakatolelela cankusu. 
Cimwi ciindi mwakalinga kucobolwa alimwi akupenshekwa pameenso abantu. Ciindi cimwi alimwi mwakalinga kupenga pantu pomwi abaabo bakalinga kupenshekwa munshila iyi. 
Mwakoongumana pantu pomwi abaabo bakalinga bakaili alimwi beendeleshi ndibakamunyaya shintu shanu, mwakalinga kusangaletebo mukwiinga mwakalinga kwishi ayi mulicite shintu shiindaawo kubota alimwi shitamaani. 
Paceebo ceeco, mutatyongoli mukwiinga na mwatolelela kutaboola pesule, mulaakutambula cilambu cinene. 
Mulyeelete kukalika myoyo kwaamba ayi mucite kuyanda kwakwe Lesa alimwi akwaamba ayi mukatambule sheesho nshaakashomesha. 
Kweelana abwaamba Malembo akwe Lesa ayi,
Bantu bangu abo baluleme balaakunshoma akuba abuumi.
Swebo tatubete bantu beshikuboola kwisule akunyonyoolwa. Sombi tuli baabo bashoma beshi bakapulushikwe.
Kushoma nkutatonsha munshintu nshetutoolangila alimwi akushinisha ayi shintu nshetutaboni nkoshili cancinencine. 
Ceebo ca lushomo lwa bamashali besu bakulukulu, Lesa wakakondwa muli mbabo. 
Kwiinda mulushomo, tulishi kwaamba ayi Lesa wakalenga cishi kwiinda mumaswi. Aboobo shintu nshetubona, shakalengwa kuswa mushintu shitaboneki.
Kwiinda mulushomo, Abelo wakapa mulambu weelete kuli Lesa kwiinda wakwe Kaini. Ceebo ca lushomo, Lesa wakabanda Abelo ayi uliluleme mukwiinga Lesa mwiine wakakondwa pamulambu wakwe. Lushomo ndomunya ulu ndolulengesha ayi Abelo anoocaamba kuli ndiswe, nakubi kwaamba ayi ulifwite.
Ndushomo lwakalengesha ayi Enoki abule kufwa. Taaku muntu wakamubona mukwiinga Lesa wakamutola kwiculu. Malembo akwe Lesa alaamba ayi Enoki kaatana kutolwa kwiculu, wakalinga kukondelesha Lesa. 
Taaku muntu weenga wakondelesha Lesa kaatacite lushomo. Mukwiinga uyo woonse usuni kusena kuli Lesa ulyeelete kushoma ayi Lesa mpwaali alimwi ayi ulapa shilambu kubantu abo bamuyandoola.
Ndushomo lwakalengesha ayi Nowa anyumfwile sheesho Lesa nshaakamucenjesha, pashintu shakalinga kweelete kucitika kunembo kaatana kushibona. Wakacita kweelana abwakaamba Lesa kwiinda mukupanga bwaato, umo lakwe, bakaakwe alimwi abana bakwe mobakapulukila. Kwiinda munshila iyi Nowa wakabonesha bantu ba mucishi ca panshi ayi bakalinga kulubite, aboobo Lesa wakabanda Nowa ayi uliluleme kwiinda mukushoma nguwe.
Ndushomo lwakalengesha ayi Abulaamu anyumfwile Lesa ndyaakalwiitwa kuya kucishi ico Lesa mwiine ncaakashomesha ayi ulaakumupa. Wakaswa mucishi cine mishaabo kaateshi ankwaakalinga kuya. 
Kwiinda mulushomo ndomunya, wakekala anga ngumuswamashi mucishi ico Lesa ncaakamushomesha. Isaki aJakobo abo abalo bakatambula kushomesha kwakwe Lesa, bakalinga kwikala mumatente mbuli Abulaamu. 
Mukwiinga Abulaamu wakalinga kulangila ndabala inene amaanda acite lwiimbi lutamaani, iyo Lesa mwiine njaakayeeya mbweshi ikabe alimwi akuyaka.
Ndushomo lwakalengesha ayi Abulaamu abe amwaana musankwa, nakubi kwaamba ayi wakalinga wacembela abuumbi alimwi alakwe Sala wakalinga wacembelabo kaatacitewo mwaana. Abulaamu wakashoma ayi Lesa ulaakucita kweelana akushomesha kwakwe. 
Nakubi kwaamba ayi Abulaamu wakalinga anga ngumuntu ufwite, mumuntu womwi uyu mwakaswa bamulunyungu lwakwe baanji anga ninyenyeenshi sha mwiculu alimwi anga ngumuseese wa muloombe lwa lweenge.
Bantu aba boonse bakafwabo kabashoma muli Lesa. Tabakwe kutambula shintu isho Lesa nshaakabashomesha, sombi kashicili kulaale, bakashibona akusangalala abuumbi. Bakasumina patuba ayi mucishi ca panshi, ncakwiila mbeensu beendilite. 
Abo baamba boobo, balatondesha patuba ayi batoolangila kuba acishi cinebo. 
Tebakalinga kuyeeya cishi ncebakashiya. Nebakalinga kuyeeyaako, naakwiinga bakacana ciindi cakuboolela. 
Sombi cishi ncebakalinga kulangila cakalinga kwiindaawo kubota, cishi ca kwiculu. Aboobo, Lesa taanyumfwi nsoni pakumwiita ayi Lesa wabo ceebo ngowakabayakila andabala inene.
Ndushomo lwakalengesha ayi Abulaamu ndyaakasunkwa aLesa ayande kupa Isaki mwanaakwe mbuli mulambu kuli Lesa. Nakubi kwaamba ayi Abulaamu ngowakashomeshekwa, wakalinga kulibambite kubenga mwanaakwe musankwa eenkabo ayi abe mulambu. 
Pamwaana uyu, Lesa wakalinga waamba ayi, “Muli Isaki mweshi mukaswe bamulunyungu lwako mbondakakushomesha.” 
Abulaamu wakalinga kushoma ayi Lesa ulakonsha kubusha Isaki kuswa kubafu. Aboobo inga twaamba ayi Abulaamu wakatambula Isaki anga wabushikwa kuswa kubafu.
Ndushomo lwakalengesha ayi Isaki ashomeshe Jakobo alimwi aEsau, ndyaakabalwiitilisha ayi balaakutambula shoolwe kunembo.
Ndushomo lwakalengesha ayi Jakobo, kaatana kufwa ape coolwe bana bakwe Josefu boonse. Mpeeke wakayaamina pankoli yakwe akulambila Lesa.
Ndushomo lwakalengesha ayi Josefu, ndyaakalinga pafwaafwi kufwa, aambe pamakani akulonga kwa bene Isilaeli kuswa muIjipiti. Wakabalwiita mbweshi bakacite amafuwa akwe.
Ndushomo lwakalengesha ayi bashali bakwe Mose bamushiise kwamyeenshi yotatwe ndyaakashalwabo mukwiinga bakabona ayi wakalinga mwaana mubotu abuumbi. Aboobo tabakwe kuloonda kusotoka mulawo wa mwaami.
Mose ndyaakakula, ndushomo lwakamulengesha ayi akake kwiitwa ayi mushikulu wakwe Falawo. 
Wakasuna kupenshekwa pantu pomwi abantu bakwe Lesa kwiinda kusangalalila mububi kwaciindi ciniini. 
Wakabona ayi kupenshekwa ceebo ca Usalitwe wakwe Lesa nkubotu kwiinda kuba abubile boonse bwa muIjipiti mukwiinga wakalinga kulangilabo cilambu ca kunembo.
Ndushomo lwakalengesha ayi Mose aswe muIjipiti, cakutaloonda bukali bwa mwaami. Cakalingabo anga wakabona Lesa utaboneki, akumulengesha ayi atabooli pesule. 
Ndushomo lwakalengesha ayi abambe bushiku bwa Pasika bwakwiibaluka kusotokela akwaambila bantu ayi basansaile bulowa pamilyango, kwaamba ayi munjelo uleta lufu atacayi baana bakwiiya ba bene Isilaeli.
Ndushomo lwakalengesha ayi bene Isilaeli basubuke Lweenge Lusalala kabalyatabo payumu, anga temwakalinga maanshi. Sombi bene Ijipiti ndibakeelesha kusubuka, maanshi akabalobya boonse.
Ndushomo lwakalengesha ayi lubumbu lwa ndabala inene ya Jeliko luwe, bene Isilaeli ndibakamana kulushinguluka inshiku shili shosanwe ashobilo. 
Ndushomo lwakalengesha ayi mwanakashi mufuule Laabu atacaikwi pantu pomwi abaabo batakwe kunyumfwila Lesa mukwiinga wakatambula kabotu beshikusensa bene Isilaeli.
Sa noociya cibandookabo ashimwi? Nshicite ciindi cakulemba sha pacikani cakwe Gidyoni, Balaki, Samusoni, Jefuta, Defedi, Samwelo alimwi abalaluki bakulukulu. 
Kwiinda mulushomo, bantu aba bakalwana shishi alimwi akukoma. Bakacita shiluleme, mpeeke alakwe Lesa wakabapa nshaakabashomesha. Bakalengesha milomo ya nkalamu kutacaluka, 
bakashimya mililo yakalinga kunyaka abuumbi, bakapulushikwa kukucaikwa amipeeni. Nakubi kwaamba ayi tebakalinga kucite nkusu, bakabaasho. Bakaba bashilumamba bayumu abuumbi, akukoma bashilumamba ba mushishi sha baswamashi. 
Kwiinda mulushomo, banakashi bakatambula beshikamukowa babo bakalinga bafwa ceebo bakabushikwa kuswa kubafu.
Bamwi alimwi bakawelulukwa akukwipwa, abalo bamwi bakaangwa ncetani akuwaalwa muntolongo. 
Bamwi bakalinga kucaikwa kwiinda mukuumwa mabwe, bamwi bakalinga kupasulwa pakati, abalo bamwi bakalinga kucaikwa amipeeni. Bamwi bakalinga kweenda kabafwete shipaya sha mbelele nabi sha mpongo, bakalinga bakandu akupenshekwa alimwi akushupikwa. 
Cishi ca panshi tecakalinga kubeeleteewo! Bakalinga kusubyaangilabo mumayanga alimwi amutulundu akunookalabo mushimfweengo sha panshi alimwi amushilingo.
Bantu boonse aba, Lesa wakababanda bululami ceebo ca lushomo lwabo! Nakubi boobo tabakwe kutambula sheesho Lesa nshaakashomesha 
mukwiinga Lesa wakalinga kubambite muyeeyo wiindaawo kubota wa pali ndiswe. Kubamba kwakwe kwakalinga kwakwaamba ayi batalulami cancinencine beenka, sombi balulamine pantu pomwi aswebo.
Ono mukwiinga aswebo tuli abakamboni baanji batushingulukite, atukushe shoonse shitukasha kucita nshetweelete alimwi ashibiibi shoonse isho nshetucita lyoonse. Lyalo tucice cankusu lubilo ulu ndotucite. 
Atushinkamanebo muli Jesu ceebo lakwe ngomatalikilo alushomo lwesu alimwi ngoolengesha ayi lube lwancinencine. Taakwe kuleka mulimo wakwe ceebo ca lufu lwa pamucilingano, sombi mukwiinga wakusangalala kwakalinga kunembo, taakwe kunyumfwa nsoni ceebo ca lufu lwa mbuli loolu alimwi bulya ulishiite kululyo lwa cuuna ca bwaami cakwe Lesa.
Amuyeeye mbuli mbwaakapenshekwa ceebo ca lupato lunene abuumbi lwa bamucita shibi! Anu amwebo mutatyongoli akucileka kushoma. 
Mukwiinga mukulifuna munkondo ya shibiibi, tamuna kushika pamapensho akwaamba ayi mutooyanda kucaikwa.
Sa mwalubako maswi alya akumuyumya Lesa ngaakamwaambila anga mbana bakwe basankwa? Wakaamba ayi,
Ceebo Mwaami ulalulamika muntu woonse ngwaasuni,
Mulyeelete kubona mapensho anu oonse anga nkululikwa kwaswa kuli ishiwanu. Mapensho anu alabonesha kwaamba ayi Lesa utoomubona ayi muli bana bakwe. Sa mwakanyumfwawo kale mwaana ngobatabuuli baishi? 
Lesa ulabuula bana bakwe boonse. Ono na mwebo taatomubuula, nkokwaamba ayi tamwishi bana bakwe cancinencine, sombi muli baana ba mucikololo. 
Bamaishiwesu bapacishi ca panshi bakalinga kutubuula, aboobo twakalinga kubalemeka. Anu tulyeelete kwiindaawo kulemeka Lesa Ishiwesu uli kwiculu kwaamba ayi tube abuumi! 
Bamaishiwesu bapacishi ca panshi bakalinga kutubuula paciindi ico ciniini kweelana akuyanda kwabo. Sombi Lesa ulatubuula ayi tucanemo mpindu alimwi ayi aswebo tube bantu basalalite bweenka mbuli nguwe. 
Ono swebo na twabuulwa, tulabona anga ncintu cilensha nsoni paciindi ico, tacituboteliiwo. Sombi kunembo, bantu abo Lesa mbwaakabuula munshila yeeyi, balatambula cilambu ca kwikala muluumuno alimwi abululami.
Paceebo ceeco, amuyumye shiso sha maansaanu alefukite, alimwi amumanungo anu mutoobukuma! 
Amutolelele kweenda munshila shiluleme kwaamba ayi mweendo wanu ulema utashonkomoki, sombi ushilikwe.
Amweeleshe kwikala muluumuno abantu boonse alimwi akweelesha kwikala buumi busalalite ceebo taaku muntu utasalalite nabi womwi eshi akabone Lesa. 
Amucenjele kwaamba ayi kutabi muntu nabi womwi weshi aswe kuluse lwakwe Lesa, nabi abe anga nimbuto shamilunda isho shicita na shakula, shabisha shimwi shoonse. 
Mulyeelete kucenjela kwaamba ayi kutabi mufuule nabi womwi mulikoto lyanu, nabi muntu ucobola Lesa mbuli Esau, uyo wakoolisha bunene bwakwe ceebo ca cakulya ca linkanda lyomwibo. 
Kweelana ambomwishi pesule, Esau wakalinga kusuni ayi baishi bamupe coolwe. Sombi cakaala mukwiinga kwakabula nshila yakwaamba ayi abosheshemo ceeco ncaakacita, nakubi kwaamba ayi wakalinga kuciyandoola cakulila aminsonshi.
Mwebo tamuna kushika, mbuli bwakashika bene Isilaeli, kucintu nceenga bakumya mbuli kuKalundu ka Sinayi uko kwakalinga kunyaka mulilo, munshinshe unene, cipuupu, 
kwakanyumfwika lupeenga alimwi aliswi. Ono bantu ndibakanyumfwa liswi ilyo, bakasenga ayi batalinyumfwiiwo alimwi, 
mukwiinga bakaloonda mulawo wakwaamba ayi, “Kulilabo nabi munyama weshi akumye kukalundu aka, ulyeelete kuumwa mabwe kushikila afwe.” 
Shintu shakacitika kukalundu aka shakalinga kuloondesha cakwaamba ayi Mose wakaamba ayi, “Ntootutuma ceebo ndaloonda!”
Sombi mwebo mwesa kuKalundu ka Siyoni alimwi akundabala inene yakwe Lesa muumi, njeJelusalemu ya kwiculu umo muli baanjelo bali shuulu ashuulu. 
Mwesa kulibungano lyakusangalala lya baana basankwa bakwiiya bakwe Lesa, abo bacite meena alembetwe kwiculu. Mwebo mwesa kuli Lesa, moomboloshi wa bantu boonse, kumyuuya ya bantu baluleme abo bakasalashikwa cancinencine. 
Mwebo mwesa kuli Jesu, uyo wakalengesha ayi cipangano cipya cibeeko alimwi abulowa bwakwe ubo bushomesha shibotu kwiinda bwakwe Abelo.
Paceebo ceeco, amucenjele kwaamba ayi mutakaki kunyumfwila wooyo utokwaamba amwebo. Boonse abo bakakaka kunyumfwila wooyo wakabacenjeshaako pacishi ca panshi pano kwiinda mumakani akwe Lesa, tabakwe kupuluka. Ono na twakaaka kunyumfwila wooyo utokwaamba kuswa kwiculu, ncakwiila aswebo teshi tukapulukeewo. 
Paciindi ico, liswi lyakwe Lesa lyakatenkaanya cishi ca panshi, sombi bulya wakashomesha ayi, “Ndaakutenkaanya cishi alimwi, ono kuteshi cishi ceenka, sombi aliculu alyalo.” 
Aboobo, liswi lyakwaamba ayi, “Alimwi” lilabonesha patuba ayi shilengwa shoonse shilaakutenkaanishikwa alimwi akukushikwa, kwaamba ayi kukacaale sheesho shitatenkaanishikwi.
Alimwi ceebo tulatambula bweene ubo butatenkaanishikwi, tulyeelete kulumba Lesa, kumulambila munshila imukondelesha alimwi akumulemeka abuumbi. 
Mukwiinga Lesa wesu ncakwiila ngumulilo unyonyoola.
Amutolelele kusunana mbuli bamukowa. 
Mutaluubi kutambula kabotu beensu mumaandaanu. Nkobali bamwi bakatambula beensu, sombi kabateshi ayi mbaanjelo bakwe Lesa. 
Kamuyeeya bali muntolongo, akunoobona anga amwebo muli muntolongo ambabo. Kamuyeeya batoopenshekwa akunoobona anga amwebo mutoopenshekwa bweenka mbuli mbabo.
Cikwati kamucilemeka noonse alimwi basankwa abamakaabo balyeelete kunooshomeka kuli womwi awomwi mukwiinga Lesa ulaakoombolosha akupa mulandu bafuule alimwi abeshibulale.
Mutasunishi bunene maali, sombi mukondwe mushintu sheenka nshemucite. Ceebo Lesa wakaamba ayi, “Teshi nkamushiyeewo nabi kumulekelesha, sobwe.” 
Paceebo ceeco, katwaamba cakutaloonda ayi,
Amwiibaluke bamatanjilili banu, abo bakamushimikila maswi akwe Lesa. Amuyeeye buumi bwabo mbobwakalinga alufu lwabo alimwi mube alushomo mbuli ndobakalinga kucite. 
Jesu Klistu taasandooki. Bweenka mbwaakalinga ciilo, asunu mbwaabete alimwi mbweshi akabe myaaka yamuyayaya. 
Mutasumini kwaamba ayi njiisho sheensu shipusenepusene ayi shimukushe munshila iluleme. Ncibotu kwaamba ayi luse lwakwe Lesa luyumye myoyo yesu, kuteshi kukonkela milawo yaamba pashakulya, ceebo milawo iyi taikwe kucafwawo baabo bakalinga kwiikonkela.
Anu bapailishi basebensa mumusena ngobapaililaamo baJuda, tabasuminishikwi kulya milambu ya banyama ipekwa pacipaililo. 
Mupailishi munene wa baJuda ulaleta bulowa bwa banyama muMusena Usalalite Wiindaawo kwaamba ayi bube mulambu wa shibiibi sha bantu, sombi mibili ya banyama abo yakalinga kutentelwa pansengwe lya musena mwakalinga kwikala bantu. 
Nceceeco Jesu alakwe ncaakafwita pansengwe lya ndabala inene, kwaamba ayi asalashe bantu kuswa kushibiibi shabo kwiinda mubulowa bwakwe mwiine. 
Paceebo ceeco, atuye kuli nguwe pansengwe lya musena mwikala bantu alimwi akusebaana pantu pomwi anguwe. 
Mukwiinga pano pacishi ca panshi tatucite ndabala inene njeenga twekalililaamo, sombi tutoolangila ndabala inene itoosa. 
Paceebo ceeco kwiinda muli Jesu, atulumbaishe Lesa lyoonse kwaamba ayi kube mulambu wesu, nditulyaambilila ayi nguMwaami wesu. 
Mutaluubi kucita shibotu alimwi akucafwana ceebo iyi njemilambu isangalasha Lesa.
Amunyumfwile bamatanjilili banu kwiinda mukukonkela milasho yabo. Lyoonse balalama buumi bwanu cakutookesha mukwiinga balaakusansulwita Lesa mbuli mbobakasebensa milimo yabo. Na kamubanyumfwila, balaakusebensa milimo yabo iyo cakusangalala. Sombi na kamutabanyumfwili, balaakusebensa cabuumba, aboobo ici teshi cikamucafweewo, sobwe.
Amutolelele kutupaililaako. Tulishinishite ayi mumiyeeyo yesu taamu cilubo mukwiinga tulisuni kucita shiluleme ciindi coonse. 
Ndamusenga amoyo wangu woonse ayi mupaile kuli Lesa kwaamba ayi ambooshe kuli ndimwe cakufwambaana.
Lesa upa luumuno, uyo wakabusha Mwaami Jesu kuswa kubafu, lakwe ngoMweembeshi munene wa mbelele mukwiinga wakalibenga ayi acaikwe alimwi kwiinda mulufu lwakwe, wakabika cipangano citamaani. 
Lesa uyo amupe shibotu shoonse shiyandika kwaamba ayi mucite kuyanda kwakwe alimwi ayi kwiinda muli Jesu Klistu, acite shimukondelesha muli ndiswe. Kuli Klistu akube bulemu lyoonse alyoonse! Ameni.
Nobamakwesu, ndamusenga kwaamba ayi mutambule camoyonteeka maswi aya akumuyumyayumya, nceceeco ncendamulembelabo mukufwiimpyafwiimpya. 
Ntoomwishibishaako ayi mukwabesu Timoti bakamukusha muntolongo. Na afwambaane kushika kuno, ndaakwisaakwe mukumubona.
Mutwaanshisheko bamatanjilili banu alimwi abantu bakwe Lesa boonse. Bamakwabesu ba kuItali bamwaansha.
Luse lwakwe Lesa lube amwebo noonse.
