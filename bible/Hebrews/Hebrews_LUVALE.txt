Omu alingile Kalunga hanahanjika lyehi haxikulu kuli vakakuluka jetu muli vapolofweto namazu eka naeka mweka namwe­ka,
hakukumisa camakumbi ano nahanjika kuli etu muli Mwanenyi, Ou atongwele kupwa Ikiye swana wakuswana vyuma vyosena, muli Ikiye nawa mukiko vene atengelele myaka.
Ikiye hakupwa kumunyika caupahu wenyi, Ikiye henyihenyi nomu apwa, kaha hakuzundulanga vyuma vyosena nalizu lyangolo jenyi, omu alingile hanalingi lyehi akutomesa milonga yaxili, atwamine kwenyi kulivoko lyaUkelenga lyacilyo mwilu.
Ikiye vanamulingisa lyehi kupwa wakuhambakana vangelo, nganomu naswanyina lijina lyakuhambakana majinavo.
Mwomwo kangelo umwe ulihi avulukile cipwe halikumbi limwe ngwenyi,
Kaha hakuneha ceka Mwanenyi watwatwa hamavu, himwamba ngwenyi,
Oloze hakuvuluka vangelo ngwenyi,
Oloze hakuvuluka Mwanenyi ngwenyi,
Unazange kwoloka, unahungu upapwoki,
Kaha ngwenyi,
Akiko nawakanonga, oloze Ove hanga waya.
Kaha naukawavunga nge lihina lyakulikupilika,
Oloze kangelo umwe ulihi avulukile cipwe halikumbi limwe ngwenyi,
Vosena vanapu vaxipilitu vakakumuzacila nyi? vanavatumu mangana ngwavo, vakazatenga hali ava navakaswana ulwilo.
Xikaho catela kuli etu kutalisa kanawa micima yetu kuvyuma vize twevwile, kucina hamwe natuhungumukako.
Mwomwo kaci nge mazu aze akuhanjika muli vangelo apwile akuzama mbe, kaha kaci nge kuzomboka cosena nakulikanga cosena vyamwene fweto yakwoloka,
kahetu vene natukapululukamo ngacilihi hakuhumbula ulwilo waunene ngana? Ou vene, omu valivangile kuuvuluka muli Mwata, vaze vevwileko vauzamixile muli etu,
naKalunga nawa asolwele unjiho navakivo hamwe, navinjikizo navyuma vyakukomwesa navilinga vyangolo vyeka navyeka, navyaXipilitu wajila vyakupangila nge omu wayile mucima wenyi.
Mwomwo mafuci ahamavu aze nawakeza kulutwe, awa tuli nakuvuluka, kavawaluwile kuli vangeloko.
Oloze kwapwile umwe ambulwile unjiho hamwe ngwenyi,
Wamulingixile kulihona cacinde­nde nakweseka navangelo,
 Waluwile vyuma vyosena muxi yamahinji enyi.
Oloze tunamumono Ou valingixile kulihona cacindende nakweseka na­ vangelo, Ivene Yesu, mwomwo haluyando lwakufwa, xikaho vanamuvwiki lyehi mucama waupahu nakavumbi, mangana halikoji lyaKalunga akamone kufwa hali vatu vosena.
MwomwOu vatengelele vyuma vyosena, muli Ikiye mukiko vene muvyapwila vyuma vyosena, Ikiye hakuneha vana vavavulu kuupahu camutelele mangana Twamina yaulwilo wavo amukupwise mwosena navihuli.
Mwomwo naMuka-kujilika navava nawa mwajilika vosena vanapu vakuli Umwe kaha. Xikaho kexi kwivwa sonyi yakuvavuluka ngwenyi, vandumbwamiko,
mwomwo ngwenyi,
Kaha ceka nawa ngwenyi, Ami nangupwanga ngumuka-kufwelela kuli Ikiye. Kaha ceka nawa ngwenyi, Tala, Ami navana vami nanguhane Kalunga.
Jino umona nge vana muvapwila vakweci nyama namanyinga, xikaho naIkiye nawa atambwileko, mangana ngwenyi, hakufwa akamwenyeke uze apwile nawata wakufwa, ivene liyavolo,
ngwenyi, vexovo vapwilenga muundungo hamakumbi akuyoya cavo osena hawoma wakufwa, akavafumisemo.
Mwomwo camwenemwene kexi kukwata hali vangeloko, oloze eji kukwatanga hali vaka-tanga yaApalahama.
Xikaho catelele kuli Ikiye kumufwanyisa nge vandumbwenyi mwosena, mangana apwenga kapilixitu wakulitulaho, Muka-kutetela, wakuxixika muvyuma vyaKalunga, mangana akahane ndando yakukuka milonga yavatu jenyi yaxili.
Mwomwomu ayanjile Ivene hakumweseka, nahase kuvakafwangako ava vali nakumona vyakuveseka.
Xikaho, enu vandumbwami mwajila, enu vaka-kutambula kukusanyika camwilu, muxinganyekenu kanawa Kaposetolo, Ou Kapilixitu kakwitava cetu wakulitulaho, Ivene Yesu,
Ou apwilenga wakuxixika kuli Ou amutongwele, nganomu apwilenga Mose nawa muzuvo yenyi mwosena.
Mwomwo vamumona ngwavo, atela kumutohwesa kuhambakana Mose, nganomu veji kumuvumbikangou natungu zuvo kuhambakana zuvo yenyi.
Mwomwo jizuvo josena jili navakakujilongesa, oloze Muka-kulongesa vyuma vyosena Ikiye Kalunga.
Kaha Mose axixikilenga vene muzuvo yenyi mwosena muungamba, mangana ambululenga unjiho wakwinyika vyuma vize vyapwile navakavuluka kulutwe.
Oloze Kulixitu axixika hakupwa Mwanenyi Wakuyula muzuvo yenyi. Kaci nge kumika cetu nakulisamba calutalijilo lwetu natuvilamanga nakuzamanga mbe palanga nakusongo, kaha etu yetu vene eyi zuvo yenyi.
Xikaho nganomu nambe Xipilitu wajila ngwenyi,
Kanda mukaluhwisa micima ye­ nu, nge haze vangusowangijileko,
Haze vangwesekele vakakuluka jenu
Xikaho ngwevwile kupihya kuli vaka-tanga yino,
 Nge muze ngwalixingile nando­mbo yami,
Enu vandumbwami, nyingililenunga kucina hamwe muli minenu umwe namukapwa mucima waupi wakuzeneka kufwelela, hakumusosoloka KalungOu ayoya.
Oloze lihuhumunenunga hakumbi hakumbi, ximbu vacili nakuvuluka ngwavo, Likumbi lyalelo, kucina nakukapwa minenu umwe mwakakaluhwa hakutangisa caxili.
Mwomwo kaci nge natulamanga kuputuka cakufwelela cetu cizamenga mbe palanga nakusongo, kaha vanatulingisa lyehi kupwa tuvakakutambula kuli Kulixitu.
Ximbu vacili nakwamba ngwavo,
Mwomwo veyaze vaze vamusowangijile omu vevwile? Vosena vaze valovokele muEjipitu hali Mose nyi?
Kaha veyaze vaze evwililenga kupihya myaka makumi awana? Vaze vavulumwine nyi? Vakweci mijimba yavo valindwomwokele mupambo.
Kaha alixingile hali veya, ngwenyi, Kavexi kukengila mukunoka camiko? Ngwetu, hali vaze valikangile nyi?
Ngoco tunamono ngwetu, kavahaxile kwingilamoko mwomwo hakuhona kufwelela, xikaho.
Xikaho twivwenu woma, kucinomu vanatusela lyehi luxiko lwakuvuluka kwingila mukunoka cenyi, nakukapwa pamo minenu umwe navakamona ngwavo, nahonomo.
Mwomwo nayetu nawa vanatwambulila mujimbu wamwaza nge vakivo nawa. Oloze mazu aze vevwile kawavawahixile vakivoko, mwomwo kawawanyine kufwelela mangana alinunge navaze vawevwileko, xikaho.
Mwomwo etu tunafwelela tweji kwingilanga mukunoka kana, nge muze ambile ngwenyi,
Mwomwo likumbi lyamucitanu naavali nalivuluka hamwe ngwenyi, Kaha halikumbi lyamucitanu naavali Kalunga anokele kumilimo yenyi yosena.
Kaha ceka nawa hamazu awa nambe ngwenyi,
Xikaho umona nge cinasale kuli vamwe kwingilamo, kaha vaze valivangile kwambulila mujimbu wamwaza vahonene kwingilamo hakulikanga cavo,
xikaho natengulula ceka nawa likumbi lyeka ngwenyi, Likumbi lyalelo. Mwomwomu mwahicile makumbi amavulu, himwamba muli Ndavici (nganomu vanambe lyehi) ngwenyi,
Mwomwo kaci Yoxuwa avanokesele lyehi, kaci kumwaka weka Kalunga kavulukile ceka likumbi lyekako.
Xikaho kuli vatu jaKalunga kucinasale kunoka casambata.
Mwomwou nengila lyehi mukunoka cenyi, naivene nawa nanoko lyehi kumilimo yenyi nganomu anokele Kalunga kumilimo yenyi.
Xikaho tusololenu unyongocima mangana twingile mukunoka kana, kucina nakupwa mutu mwakali­mbuka nakulondezeza muze mwayile kulikanga cavo.
Mwomwo mazu aKalunga ayoya, eji kuzatanga, avambuka kuhambakana jipoko jamikwale jauvela kuvali josena, kaheji kutuvasananga nakukuhandununa mwono naxipilitu, namanungililo nausongosongo, kaheji kumonangomu vyaya vixinganyeka nakulihala camucima.
Kaha kakwexi cuma cakutenga cimwe cakuzeneka kulumbunuka kumeso enyiko. Oloze vyuma vyosena vinapu vyauselesele, vili hatoma kumeso ayOu natukalumbunwina vyetu.
Jino etu hakupwa naKapilixitu wakulitulaho wamulemu, Ou napulasana lyehi mumelu, Ivene Yesu MwanaKalunga, xikaho tulinjililenunga kwitava cetu.
Mwomwo katwexi nakapilixitu wakulitulaho wakuhona kwivwila nayetu hamwe mukuhehela cetuko. Oloze vamwesekele mwosena mwakufwana nge etu, oloze kapwile naxiliko.
Xikaho tupandamenunga nakumika kulitanda lyawangana lyalikoji, mangana tumone kututetela, kaha tuwane likoji lyakutukafwako omu natuhona.
Mwomwo vapilixitu vakulitulaho vosena vaze vasakula muli vatu vanavatongwelavo vatu muvyuma vyaKalunga, mangana ngwavo, vahanenga mawana navimuna vakuvatula hamilonga yaxili.
Navahasa kuvatalilila cikoki vaze vanahono kutacikiza navaze vanahungumuka, mwomwo navavene nawa vatwama nakuhehela, xikaho.
Xikaho catela kuli vakivo kuhananga mawana hamilonga yaxili, hali vavene nawa nganomu veji kuhanyinanga hali vatu vakwavo.
Kaha mutu naumwe pimbi mwalitambwila ulemu kana, kuvangou vanasanyika kuli Kalunga, nge muze vasanyikile Alone.
Ngoco naKulixitu nawa kalitohwesele Ivene kupwa Kapilixitu wakulitulahoko, xinOu kaha ahanjikile kuli Ikiye ngwenyi,
Nganomu nambe nawa heka nawa ngwenyi,
Uze hamakumbi aze apwile mucisemwa cahamavu, hakulomba nakulembelela nakuteta cikuma namasoji kuli Ou ahaxile kumulwila kukufwa, kahomu vamwivwile hakukomoka cenyi Kalunga,
cipwe apwilenga Ikiye Mwanenyi, oloze alinangwilile kwononoka havyuma vize ayanjilile,
kaha hakulinga kupwa wakukupuka mwosena alingile kupwa Muka-kuneha ulwilo wahaya myaka yosena kuli vaka-kumwononoka vosena,
vamuvuluka kuli Kalunga ngwavo, Ikiye Kapilixitu wakulitulaho wakuya mwayile Mekizeteke.
Hakuvulukou tuli navyuma vyavivulu tunasake kuhanjika, vikiko vyavikalu kulumbununa, mwomwo matwitwi enu anajiki lyehi, xikaho.
Mwomwenu hakuximbula cikuma kaci munapu lyehi muvaka-kunangula, oloze kuvanga umwe aminangule ceka vize vyaunyike vyakuputuka cavihande vyaKalunga, kaha munapu jino ava vasaka mavele, kexi kulya cakutafunyako.
Mwomwo mutu himutu ou eji kunwanga mavele kexi kuluwa mumazu akwolokako, mwomwo napu kemba.
Oloze kulya cakutafunya cambala cavava vanakulu lyehi, ava vanejilila, vanalilongesa lyehi mangana akulumbununa kuwaha nakupihya.
Xikaho, etu hakuseza mazu akuputuka amuli Kulixitu, tutwalenunga kulutwe nakutwala kukukupuka mwosena. Kanda twala ceka cihela cakwalumuka kuvilinga vyakufwa, cakufwelela kuli Kalunga,
cakunangula kana cakuvuluka kumbapacisa, cakunangika mavoko, cakusanguka cavafu, cakupaya cahaya myaka yosenako.
Kaha ngoco vene munatulinganga, kaci nge Kalunga netava.
Mwomwo hakuvuluka vaze vamunyikilile lyehi, vaze vamakilile kuwana wamwilu, vaze valingixile kupwa vaka-kutambula kuli Xipilitu wajila,
vaze vamakilile mazu aKalunga amwaza nangolo jamyaka nayikezaho,
kaha numba hinavafutukamo ceka, kacahaxile kuvawahisa ceka numba valumukeko. Mwomwo veji kulisukikilanga ceka MwanaKalunga kukulusu, nakumusawisa kumeso avatu, xikaho.
Mwomwo mavu aze ananu lyehi vula yakuwanokela kakavulu, kaha hinawasoka visakwola vyakuwahila hali vaze vanaliminawo, nawamona kuwahisa cakuli Kalunga.
Oloze kaci nge nawasokanga mingonga namituvapoko, kaha vanawakane, navasaka kuwangula, kukumisa cawo hikuwawemesa.
Oloze, enu ngwazanga, cipwe tunahanjika ngoco, tunamono ngwetu, kuli enu kuli vyuma kanovyo vyamwaza kuhambakanevi, vikiko vyuma vyakuya mumwe naulwilo.
Mwomwo Kalunga kexi wakuhenga numba avulyame vilinga vyenu, nazangi kana munalumbununa yakuzanga lijina lyenyi, omu mwavakafwile vaka-kujila, nomu mucili na kuvakafwako.
Kaha tunafwila ngwetu, muvosena mutu himutu asololenga unyongocima woumwe wakutwala kukuzata nalutalililo, palanga nakusongo.
Ngwetu, kanda mupwa muvaka-kuxipwokelako, oloze pwenunga muvaka-kuvalondezeza vaze vaswanyine jixiko hakufwelela nahakuunda cakuximbula.
Mwomwo Kalunga, omu amuxikile Apalahama, mwomwo kapwile naweka wakumuhambakana Ivene alixingeko, xikaho alixingile Ivene,
ngwenyi, Camwenemwene, nangukuwahisa cakukuwahisa, nangukuvulisa cakukuvulisa.
Kaha ngoco, omu aximbwile nakuunda, atambwile oco vamuxikile.
Mwomwo vatu veji kulixinganga uze avahambakana, kaha kujipami javo josena luxingo lunapu lwakujikumisa nakukolesako.
Ngoco Kalunga, hakusaka kuvalweza kanawa vaka-kuswana mwayile kuxika cenyi omu yazeneka punga yenyi kwalumuka, xikaho ahakile kulixinga.
Mangana havyuma vivali vinahono kwalumuka, mukiko nahono Kalunga kwonga, tutwamenga nauswa wangolo, etu tunacinyina lyehi kwakuswama nakukwatako kulutalililo elu vanahake kumeso etu.
Elu tuli nalwo nge cikungo cakwimikisa myono yetu, cakukakama cakuzama mbe, cengila swi namutulo yalihina lyakuvatasana,
muze vene engilile Yesu hali etu nge hiMuka-kulaha kulutwe. Mwomwo nalingi lyehi kupwa Kapilixitu wakulitulaho wakuya mwayile Mekizeteke nahaya myaka yosena.
Mwomwou Mekizeteke, mwangana waSalema, kapilixitu kaKalungOu alitulaho, uze amuseseleko Apalahama omu akindulukile kuze ayile nakuvajiha vaze vamyangana, kaha amukiswile,
uze vahanyine nawa vyakusokesa mumakumi vyakuvyuma vyosena kuli Apalahama, hakwalumuna lijina lyenyi, hakulivanga ikiye Mwanganawakwoloka, kaha nawa ikiye Mwangana waSalema, nge ngwavo, Mwangana-wakuunda.
Kexi naiseko, kexi nanayeko, kexi nacisemwako, kexi nahaze haputukilile makumbi enyiko, cipwe nakukumisa cakuyoya cenyiko, oloze vanamufwanyisa nge MwanaKalunga, atwama muupilixitu nahaya myaka yosena.
Jino talenu omu alemenene uze lunga, uze vahanyine vyakusokesa mumakumi kuli Cikota cetu Apalahama, vyakuvyuma vyakuhambakana kuwaha vize atambwile kujita.
Kaha camwenemwene, vana vaLevi vaze navatambula upilixitu vali naluximbi ngwavo, vatumbulenga vyakusokesa mumakumi kuli vatu vakwavo nge omu jaya Jiximbi, kuli vandumbwavo vene, cipwe ava vanasemuka mumitanda yaApalahama.
Oloze uze ukweci cisemwa cenyi cakuzeneka kulavila kuli vakivo natambula vyakusokesa mumakumi kuli Apalahama, kaha namukisulou vanaxiki lyehi jize jixiko.
Oloze pami pimbi, ou ahona ulemu veji kumukisulanga kuli ou amuhambakana.
Kaha hano ava veji kutambulanga vyakusokesa mumakumi vanapu vatu vaka-kufwa, oloze kuze mwatambulou vanavuluka naunjiho ngwavo, nayoyo.
Kaha ngoco cinapu nge ngwavo, muli Apalahama cipwe naLevi mukakutambula vyakusokesa mumakumi nawa nahane lyehi vyakusokesa mumakumi,
mwomwo apwile acili kumitanda yaise hakumuhumangana kuli Mekizeteke.
Jino kaci nge kukupuka mwosena cejile muupilixitu wavaLevi (mwomwo kukiko vene vatambwilile vatu Jiximbi), kaha ikaze navacisakila ngwavo, kulovoke kapilixitu weka wakuya mwayile Mekizeteke, kexi ou vavuluka nge mwayile Aloneko?
Mwomwo upilixitu hakuwalumuna, kuvanga valumune najiximbi nawa.
Mwomwo uze vanavulukila vyumevi napu muka-muyaci weka, kukiko mutu naumwe pimbi azacile kulijiko lyakulumbila.
Mwomwo cinalumbunuka, Mwata wetu asemukile kumuyaci waYuta, kumuyaci uze Mose kavulukilileko upilixituko.
Kaha nawa cinalumbunuka cikuma, kaci nge nakulovoka kapilixitu weka wakulifwana naMekizeteke,
uze nasoloka, kexi mwaya luximbi lwakuvuluka mujimba wanyamako, oloze mwaya ngolo jakuyoya navahona kunongesa.
Mwomwo vanamuvuluka naunjiho wavo ngwavo,
Mwomwo kuli kuleununa luximbi lwakulivanga, mwomwo hakuhehela calwo, nahakuhona kuwahisa
(mwomwo Jiximbi kajakupwixile cuma nacimweko), kaha kuli kuxixisamo ceka lutalililo lwakuhambakana kuwaha, mukiko tweji kupandaminanga hakamwihi naKalunga.
Kaha mwomwo kawapwile wakuzeneka kulixingako,
(mwomwo vaze vene vavalingixile kupwa vapilixitu cakuzeneka kulixinga, oloze Ikiye vamulingixile kupwa kapilixitu hakulixinga cayOu mwamuvuluka ngwenyi,
mukiko nawa vamulingixilile Yesu kupwa cijikilo cakuxika cakuhambakana kuwaha.
Kaha vakivo vanavalingisa kupwa vapilixitu vavavulu, mwomwo hakufwa, xikaho kavahaxile kuximbulako.
Oloze Ikiye, mwomwo kwatwama nahaya myaka yosena, xikaho ali naupilixitu wenyi navahona kutambula kuli weka.
Xikaho ava navapandama kuli Kalunga hali Ikiye nahase nawa kuvalwila palanga nakusongo, mwomwo ayoya nahaya myaka yosena mangana avahakwilenga, xikaho.
Mwomwo Kapilixitu wakulitulaho wangoco atutela, wajila, kexi namakuliko, wakuzeneka kupihya, wakuhandunuka kuli vaka-xili, vanamuzezula helu lyamelu.
Kacatela kuli Ikiye kulinga nge vaze vapilixitu vakulitulaho, nakuhana vimuna vakuvatula hakumbi hakumbi, hakulivanga hamilonga yenyivene yaxili, nahamilonga yavatu vakwavo nawako, mwomwo eci Ikiye acilingile kamwe kaha kunahu, haze alyecele Ivene.
Mwomwo Jiximbi jeji kutongolanga vatu vakuhehela kupwa vapilixitu vakulitulaho. Oloze lizu lyakulixinga, eli lyakavile munyima yajiximbi, Unatongola MwanaKalunga, Ou valingisa lyehi kupwa wakukupuka mwosena nahaya myaka yosena.
Jino kuvyumevi tuli nakwamba, lizu lyalilemu eli, ngwetu, tuli naKapilixitu wakulitulaho wangoco, Ou atwama kulivoko lyalitanda Naukelenga lyawangana lyacilyo mumelu.
Ikiye Muka-kuzata muze mwajila, mumbalaka yamwenemwene, yize emikile Yehova, kexi mutuko.
Mwomwo vapilixitu vakulitulaho vosena vanavatongola mangana ngwavo, vahanenga mawana navimuna vakuvatula, xikaho nayOu nawa kuvanga ali nacuma cimwe acihane.
Jino apwanga hamavu, kaci kapwile kapilixituko, mwomwo kuvali ava veji kuhananga mawana nganomu jaya Jiximbi, xikaho.
Vakivo veji kuzacilanga cize cakufwana vyuma vyamwilu, cikiko muvwimbimbi wavyo, nge muze vahuhumwine Mose kuli Kalunga omu asakile kutunga mbalaka kana ngwenyi, Tala kanawa ukalinge vyuma vyosena nge kutesa nakufwana kana ngunakulweze hapili.
Oloze jino Kulixitu nawane lyehi milimo yakuhambakana kuwaha, nganomu napu nawa  Muka-kuwanyisa wakuxikeci cakuhambakana kuwaha, eci vatufwile najixiko jakuhambakana kuwaha.
Mwomwo kaci kuxika cize cakulivanga kacapwile nahamwe cahoneneko, kaci kavasakile muhela waceka camucivaliko.
Mwomwo Kalunga hakuvahana mulonga mwamba ngwenyi,
Kexi nge muze lwayile luxiko luze ngwalixikile navakakuluka javo
Yehova nambe ngwenyi, Elu lukiko luxiko luze nangukalixika nazuvo yaIsalele
Kavexi kukanangula mutu hi­ mutu muka-limbo lyenyi
Mwomwo nangukavatetela ha­ vilinga vyavo vyakuhenga,
Ikiye hakwamba ngwenyi, Luxiko lwaluhya, luze lwakulivanga nalulingisa lyehi kupwa lwamwaka. Oloze cuma cize cili nakwalumuka kupwa camwaka, cize Unaximbula lyehi, cinasake kulelangana.
Jino cipwe kuxika cize cakulivanga nawa capwilenga najiximbi jamilimo yakuzacila Kalunga, namuze mwayo mwajila lwahamavu.
Mwomwo valongesele mbalaka, yize yatete mwapwilenga linongo namesa najimbolo jakutumbika kumeso aKalunga, muze vavuluka ngwavo, mwajila.
Kaha mutulo yalihina lyakusukika lyamucivali, mwapwile mumbalaka muze vavuluka ngwavo, Mwajila cikuma,
mwapwilenga nalijiko lyaulu lyakulumbila vize vyalivumba lyamwaza, nacikaxa cakuxika kana cakulamika ulu kwosena jingulwixi, mwapwilenga ndeho yaulu yapwilenga namana, namukombo waAlone uze wacivikilile, naze malolwa akuxika kana akuya muuhanda,
kaha helu lyaco hapwilenga vakeluve vaupahu, vakutanduula mavavavo helu lyacifwiko calikoji. Vyumevi katwexi kuhasa kuvivulukoholili cimwe nacimweko.
Kaha jino, vyumevi omu vavilongesele lyehi ngoco, vapilixitu hinavengilengilamo muzuvo yambalaka yetete nakuzacilamo milimo.
Oloze muzuvo yize yamucivali kapilixitu wakulitulaho eji kwingilangamo uka wenyi kaha, hamwaka kamwe hamwaka kamwe, oloze kuvanga namanyinga, awa mwahana hali ivene nahamitamu yavatu vakwavo.
Mukiko Xipilitu wajila ali nakutulwezamo ngwenyi, jila yakwingila muze mwajila cikuma kanda yilumbunuke ximbu yinacimana mbalaka yize yakulivanga.
Yikiko yinapu yakufwana yamakumbi ano, mukiko veji kuhanyinanga mawana navimuna vakuvatula, vikiko hakuvuluka civezu camuka-kulemesa kavyahasa kucikupwisa mwosenako.
Mwomwo vinapu jiximbi jacisemwa cahamavu kaha, javyakulya nakunwa nakusanasana mweka namweka, vanavatwikijo nakutalilila mwaka wakwolola vyuma.
Oloze omu ejile Kulixitu, Ikiye Kapilixitu wakulitulaho wavyuma vyamwenemwene vize vyapwile nakwiza, mumbalaka kana yakuhambakana kulema nakukupuka, oyo vazeneka kutunga namavoko, ngwetu, kayexi yakukutenga kana cahanoko,
kaha nawa kexi hamanyinga avapembe nawawa avana vavangombeko, oloze hamanyingenylvene, hakiko vene engililemo kamwe kaha kunahu muze mwajila cikuma, mwomwo natambula lyehi kusokola cahaya myaka yosena, xikaho.
Mwomwo manyinga avapembe nawawa avikuji javangombe nauto wangombe wacihwevo, hakuvasapwilavyo vaka-kujiluluka, kaci nge vinahase kuvajilika kutwala nakukutomesa mijimba yavo,
kaha manyinga aKulixitu, Ou alihanyine kuli Kalunga nakatenga pimbi muli Xipilitu wahaya myaka yosena, omwo nawahambakana kutomesa vivezu vyenu kuvilinga vyakufwa, mangana mumuzacilenga KalungOu ayoya!
Xikaho napu Muka-kuwanyisa wakuxika cacihya, mangana hakusoloka kufwa cakusokola kuzombwojoka cize capwile kukuxika cakulivanga, hakiko vene vaze vasanyika lyehi vatambwileho uswana wahaya myaka yosena, ou vaxikile.
Mwomwo kuze kuli kuxika, ku­ vanga kuli nawa kufwa camukakuxika.
Mwomwo kuxika cili nangolo kuze kunasoloka lyehi kufwa, oloze kacexi nangoloko ximbu acili mukakuxika wamutonyi.
Xikaho cipwe kuxika cize cakulivanga kavacihanyine cakuzeneka manyingako.
Mwomwomu alingile Mose hanakumisa lyehi kwambulula jiximbi josena kuli vatu vosena nge mwaya Jiximbi, ambacile manyingaze avana vavangombe nawawa avapembe, nameya, namangona amikoko acila, nahusope, kaha awasapwilile nahauvene mukanda nahali vatu vosena,
avambile ngwenyi, Awa akiko manyinga akuxika kana namilweze Kalunga.
Kaha ngoco nawa nahambalaka nahavyuma vyamilimo vyosena nawa asapwilileho manyingaze.
Kaha pamo nanguhasa kwamba ngwami, omu mwaya Jiximbi vyuma vyosena veji kuvitomesanga namanyinga, kaha cikexi kuhicisa manyinga, kaci kukonekela nawa cauciko.
Xikaho catelele kuvyuma vize vyakufwana vyuma vyamwilu kuvitomesa navyumevi, oloze vivene vyuma vyamwilu kuvanga vavitomese navimuna vakuvatula vakuhambakana vyumevi.
Mwomwo Kulixitu kengilile mwajila muze mwakutunga namavoko, mwakufwana nge vyuma vyamwenemweneko. Olojengilile mwilu muvene, mangana makumbi ano asolokenga kumeso aKalunga hali etu.
Kaha nawa, kexi nge mangana alihanenga kakavulu, nganomu eji kwingilanga kapilixitu wakulitulaho hamwaka hamwaka muze mwajila namanyinga ambalako.
Mokomoko kaci catelele kuli Ikiye kuyanda kakavulu kufumisa kukwala cihela camavu. Oloze jino hakukumisa camyaka asolokele kamwe kaha, mangana xili ayifumiseko hakulihana Ivene nge cimuna wakuvatula.
Kaha nganomu vavatongwela vatu kufwa kamwe kaha, kaha kulutwe numba vakavasopese,
ngoco naKulixitu nawa, omu vamwecele kamwe kaha mangana ambate milonga yavatu vavavulu, mwakasoloka kamucivali kuli ava vali nakumutalilila, kexi haxili cekako, mangana akavalwile.
Jiximbi hakupwa namuvwimbimbi wavyuma vyamwenemwene evi vyapwile nakwiza, nakuhona vyuma vize vivene, xikaho kajexi kukahasa kuvakupwisa vaka-kupandama mwosena navimuna vakuvatula vaze veji kuhananga hamwaka hamwaka hamyaka yosenako.
Mokomoko, kaci valitwaminyine kuvahanahana nyi? Mwomwo vaze vaka-kulemesa Kalunga, kaci vanavatomesa lyehi kamwe kaha kunahu, kaci kavapwile ceka navivezu vyakuvuluka milongako.
Oloze havimuna vaze hali kwanukisa milonga hamwaka hamwaka.
Mwomwo kacahaxile manyinga avikuji javangombe nawawa avapembe kufumisa milongako.
Xikaho Ikiye hakwiza hamavu himwamba ngwenyi,
Mawana akulumba amuundu namawana ahaxili kawavivwilile kuwahako.
Haze vene ngwambile ngwami, Tala, nguneza lyehi,
Ikiye hakwamba mazu awa ngwenyi, Vimuna vakuvatula namawana namawana akulumba namawana ahaxili kawavizangileko, cipwe kuvivwila kuwaha (evi veji kuhananga nge omu jaya Jiximbi),
kaha numba himwamba ngwenyi, Tala, nguneza lyehi mangana ngulinge mwaya mucima wove. Oco cakulivanga mwacifumisako mangana akoleselemo eci camucivali.
Omu mwaya mucima waKalunga mukiko vene vatujilikila lyehi hakweca mujimba waYesu Kulixitu kamwe kaha kunahu.
Kaha vapilixitu vosena veji kwimananga vene hakumbi hakumbi nakuzata nakuhanahana vimuna vovamwe, vakivo kumyaka yosena kavexi kukahasa kufumisa milonga yaxiliko.
Oloze Ikiye, omu alingile hananane lyehi cimuna wakuvatula umwe kaha hamilonga haya myaka yosena, natwame kwenyi kulivoko lyaKalunga lyacilyo,
kaha kufumisa haze ali nakutalilila palanga nomu navakavalingisa vaka-kole jenyi kupwa citwamo camahinji enyi.
Mwomwo nawana umwe kaha navalingisa lyehi ava ajilika lyehi kupwa yakukupuka mwosena nahaya myaka yosena, xikaho.
Kaha naXipilitu wajila nawa mwatulweza unjiho, mwomwomu alingile hanambe lyehi ngwenyi,
  Yehova nambe ngwenyi, Elu lukiko luxiko luze nangukalixika navo
Kaha ngwenyi,
Jino oku kuli kukonekela vyumevi, kakwexi ceka wana wahaxiliko.
Xikaho, enu vandumbwami, etu hakuhasa jino kwingila nakumika muze mwajila, hamanyinga aYesu,
 mujila kana natutuvila lyehi, yikiko jila yayihya yayitonyi, yakuhita namutulo yalihina lyakuvatasana, likiko ngwetu, mujimba wenyi,
kaha hakupwa naKapilixitu wamunene wakuyula zuvo yaKalunga,
tupandamenunga namicima yamwenemwene, nakuzala nakufwelela, hakupwa tuvakusapwila lyehi micima yetu nakuyitomesa kuvivezu vyavipi, tuvakusanyisa lyehi mumijimba yetu nameya atoma.
Kwitava cetu cakwitavila lutalililo lwetu tucilinjililenunga, cikolenga mbe (mwomwOu atuxika napu Kavita-kamwamba-limwe, xikaho).
Kaha tulyanukenunga navakwetu, mangana tulisangumwine kuzangi nakuvilinga vyamwaza.
Kanda tukaseza kulikungulula cetu, nganomu veji kulinganga vamweko, oloze tulivendejekenunga navakwetu, nakuhambakanamo mwomwo munamono ngwenu, likumbi lize lili nakupandama kwakamwihi.
Mwomwo kaci nge tunatambula lyehi cinyingi cakutacikiza kanawa mucano, kaha numba tuvulumune cakucisakula mumicima yetu, kaha kakwexi ceka cimuna weka wakuvatwila hamilongako.
Oloze kuli kutalilila kutupayisa cakwivwisa woma, naliyena lyakakahya nakakavalya vaka-kole.
 Wose nakununa Jiximbi jaMose mwafwa haunjiho wavinjiho vavali, cipwe vatatu, nakumutetela nduma.
Ngoco ou namulyate lyehi MwanaKalunga namahinji enyi, kaha manyinga akuxika kana, aze amujilikile, nawamono ngwenyi, cuma camokomoko, nakumusaula Xipilitu walikoji, enu ngwenu, katela kumuzangamisa cakuhambakanako numba?
Mwomwo lunamutacikiza Uze ambile ngwenyi,
Kuholokela mumavoko aKalungOu ayoya hicuma cakwivwisa woma.
Oloze anukenunga makumbi aze akulivanga, aze vene omu valingile hivanamimunyikila lyehi, mwakakacilile hakupinda cikuma navihuli.
Heka, mwomwo vamulaminenga nakumitala nakumitoleka nakumimwenesa makava, heka mwomwo mwalikacilenga navaze vamwenesele ngoco.
Mwomwo vaze vatwamine muufunge mwavevwilile keke, kaha hakumihukula luheto lwenu mwacitavilile nakuwahilila, hakutacikiza ngwenu, etu vavene tuli naluheto lwakuhambakana lwakwililanga.
Xikaho kumika cenu kanda mukacimbilako, cikiko cikweci fweto yayinene.
Mwomwo catela kuli enu kutwamanga nalukakacila, manganomu namulinga mwaya mucima waKalunga, numbanyi mutambule oco vanaxiki. Ngwavo,
 Mwomwo kucinasale kapyapya kakandende kaha,
Kaha ngwavo,
Olojetu kwetu katwexi tuvamuli vaka-kusosolokela kukunongako, oloze tuvamuli vaka-kwitava nakukulama myono yavo.
Jino kwitava cinapu kutacikiza kanawa ngwetu, vyumovyo tweji kutalililanga vinapu vyamucano, cikiko kweseka vyuma twahona kumona.
Mwomwo mukiko muvavavulukilile vakakuluka jetu naunjiho.
Hakwitava hoho vene tunatacikijila ngwetu, myaka vayilongesa lyehi kulizu lyaKalunga, ngoco evi twamona kavavitengele navyuma vyasolokako.
Hakwitava hoho vene ahanyinyine Avele cimuna wakuvatula wakuhambakana wana uze waKena kuli Kalunga, hakiko vene vamuvulukilileho naunjiho ngwavo, ikiye wakwoloka. Mwomwo vamuvulukilile naunjiho kuli Kalunga hamawanenyi, kaha hakwitava cenyi, cipwe afwa lyehi, oioze acili nakuhanjika.
Hakwitava hoho vene amunungulwilile Enoke mwilu, mangana kucina mwamona kufwa. Kaha kavamuwanyineko cekako, mwomwo Kalunga amunungulwile, xikaho. Mwomwo ximbu apwile kanda vacimunungulule, vamuvulukile naunjiho ngwavo, Namwivwisa Kalunga kuwaha.
Oloze cikexi kwitava, kaci mutu kexi kuhasa kumwivwisa kuwahako, mwomwou mwapandama kuli Kalunga, kuvanga netava ngwenyi, Kalunga kwali, ngwenyi, Ikiye Muka-kuvafwetava navamusakasaka.
Hakwitava, omu valingile hivanamuhuhumuha lyehi Nowa kuli Kalunga nakuvuluka vyuma vyapwile kanda vacivimone, hoho vene, hakwivwa woma waKalunga, asongelele wato mangana ngwenyi, avalwile vaze vakuzuvo yenyi. Hakiko vene avapayixilile vaka-mavu, alingile kupwa swana wakuswana kwoloka kana cakuya mwaya kwitava.
Hakwitava, omu Vamusanyikile Apalahama, hoho vene ononokelele, akatukile, ayile kulifuci lyeka lize ngwavo, mwakatambula kupwa uswana wenyi, kaha akatukile, oloze katacikijile okwo mwayako.
Hakwitava hoho vene azuzumanyinyine mulifuci lize vamuxikile, nge mulifuci lyambala, atwaminenga mujimbalaka naIsaka naYakova hamwe, vakivo muvapwilile vaswana vakwavo vakuswana mwayile kuxika coco cimwe.
Mwomwo atalatalilenga limbo lize lili navize vihela, Muka-kulyeseka nakulitunga Ivene Kalunga, xikaho.
Hakwitava hoho vene awanyinyine cipwe ivene Sala nawa ngolo jakwimita lijimo, cipwe ahitukile lyehi, mwomwo amujinyine Uze amuxikile ngwenyi, Ikiye Kavita-kamwamba-limwe, xikaho.
Xikaho nawa kuli lunga umwe, uze apwile nge afwa lyehi, kwasemukile vatu vavavulu nge vatanganyika vamwilu, nge musekulula wakungenge yakalungalwiji, ou vahona kulava.
 Vakivo vosena vafwile mwaya kwitava, vize vavaxikile kavavitambwileko, oloze vayimwene, vavisambililile omu vyapwile kwakusuku, kaha valitavilile ngwavo, Tuvangeji hamavu, tuvaka-kuzuzumanaho.
Mwomwo vaka-kuhanjika vyuma nganevi vanalilumbununa ngwavo, tuli nakulonda lifuci likapwenga mumahyetu.
Kaha camwenemwene, kaci vapwile nakwanuka lifuci lize vasezele, kaci vamwene hamwe hakuhilukako ceka.
Oloze jino vali nakwolovela lifuci lyakuhambakana kuwaha, nge ngwetu, lyamwilu, xikaho Kalunga kexi kuvevwila sonyi hakumuvuluka ngwavo, Kalunga kavoko, mwomwo Ikiye navalongesela lyehi limbo.
Hakwitava, omu vamwesekele Apalahama, hoho vene ecelele Isaka. Mwomwo vene, uze atambwile jixiko apwile nakuhana mwanenyi umwe kaha lyamunwe,
uze vene vavulukile ngwavo, Muli Isaka, mukiko vene navakavulukila vaka-tanga yove.
Mwomwo ajinyine ngwenyi, Kalunga nahase kumusangula ceka cipwe kuvafu, xikaho. Kukiko vene amutambwile ceka nge mukufwanyisa.
Hakwitava hoho vene akiswilile Isaka Yakova naEsau cipwe nakuvuluka vyuma vyapwile nakwiza kulutwe.
Hakwitava, omu apwile Yakova hikufwa, hoho vene akiswilile vana vaYosefwe umwe naumwe, alemesele Kalunga hakulijikilila hamukombo wenyi.
Hakwitava, omu ahetele Yosefwe kukufwa cenyi, hoho vene avulukilile kulovoka cavana vaIsalele, asezele luximbi lwakuvuluka vifuhwa vyenyi.
Hakwitava, omu asemukile Mose, hoho vene vamuswekelele tukweji vatatu kuli visemi vyenyi, mwomwo vamumwene ngwavo, ikiye mwana wamwaza, kaha kavevwile woma waluximbi lwamwanganako.
Hakwitava, omu alingile Mose hanakulu lyehi, hoho vene akanyinyine kumuvulukanga ngwavo, mwanauze mwanaFwalo wapwevo.
Asakwile kwenyi kumonanga vihuli navatu jaKalunga hamwe, kasakwile kuwahilila tando yayindende naciseke caxiliko.
 Kutoleka kana vamutoleka Kulixitu acimwene ngwenyi, luheto lwakuhambakana vikumba vyamuEjipitu vyosena, mwomwo atalilenga meso enyi kufweto yize mwakatambula, xikaho.
Hakwitava hoho vene afuminyine muEjipitu, kevwile woma wamatoto amwanganako, mwomwo akakacilile nge hakumumonOu vahona kumona, xikaho.
Hakwitava hoho vene alingilile paseka, nakusapwila manyinga, mangana kucina muka-kunongesa vana vavatwatwa mwakwata hali vakivo.
Hakwitava hoho vene vahicilile mukalungalwiji Ucila nge hatunda hakuma, cikiko omu vesekele vaEjipitu kucilinga vajimuwile.
Hakwitava hoho vene yakekumukilile kembwe yakuYeliko kekumuku, omu valingile hivanayijinguluka lyehi makumbi atanu naavali.
Hakwitava hoho vene azenekelele uze muka-ujila Lahave kunonga navakwavo veka valikangile hamwe, mwomwo vaze vandoji avetavilile nakeke, xikaho.
Kaha nangucivuluka ika nawa? Mwomwo kangwexi natando numba nguvuluke Ngiteyone naMbalake naSamasone naYefweta naNdavici naSamwele nawa navapolofwetoko.
Vakivo hakwitava hoho vene vafungulwilile mawangana, vazacilile milimo yakwoloka, vatambwilile jixiko, vajikile mutunwa twavandumba,
 vakoleselele ngolo jakakahya, vapululukilile kuuvela wajipoko jamikwale, vavazamikixilile nangolo hakuhehela, valingilile kupwa vindume, vahangile majita avatu veka.
 Mapwevo vatambwile ceka vafu javo hakusanguka. Veka vavamwenesele vihuli, kavetavilile kumona kuyovokako, mangana ngwavo, vakamone kusanguka cakuhambakana kuwaha.
Veka vavesekele hakuvatoleka nahakuvaveta navikote, nahakuvakasa nawa nakuvasokelela mujizuvo jaufunge.
Vavaxile malolwa, vavavatwile najipoko jajiso, vavesekele, vavajihile najipoko jamikwale, vakimbakimbile nakuvwala malambu amikoko nawawa avapembe, vapwilenga vaka-kukalikiza, vavayanjixilenga, vavamweneselenga makava.
(Vaka-mavu kavatetele kutwama navoko.) Valumbwangililenga mujipambo nakujipili namumena akusendeleka nawawa amumavu.
Kaha vosenava, cipwe vavavuluka naunjiho hakwitava cavo, oloze cize vavaxikile kavacitambwileko.
Mwomwo Kalunga atutalilililetu cuma cakuhambakana kuwaha, mangana vahone kuvakupwisa mwosena cakuzeneketu.
Ngoco nayetu nawa, mwomwo kunatujingilika liyongomena lyavinjiho lyalinene lipwaha ngana, xikaho tuzulenu vyuma vyosenevi vili nakutulemuwisa, naxili eyi yeji kutulamatanga cikuma, tukakacilenunga nakulaha kulilahilila kana vanahake kulutwe lwetu,
tutalisenunga meso etu kuli Yesu, Ikiye Twamina yakufwelela cetu, Muka-kucikupwisa mwosena. Ikiye, hakuwahililoco vahakile kumeso enyi, xikaho akakacililenga nahakulusu, sonyi ayilumbilixile, kaha natwame lyehi kulivoko lyacilyo kulitanda lyaKalunga lyawangana.
Ngoco muxinganyekenunga Uze akakacilile hakumuhamikila ngoco kuli vaka-xili, mangana kucina namuzeya nakulezumuka mumyono yenu.
Enu hakulipika naxili kanda mulwe nayo mbe nakukweca manyingenu.
Kaha kulembelela kana munacijimbala, oco cakuhanjika kuli enu mwavana ngwenyi,
 Mwomwou vazanga kuli Yehova eji kumuzangamisanga,
Muli nakukakacila mangana amizangamise. Kalunga ali nakumilinga mwakulinga kuli vana venyi, mwomwo mwana muka mwahona ise kumuzangamisa?
Oloze nge kamwexi kumona kumizangamisako, cize veji kumonanga vana vosena, kaha munapu nge muvana vaujila, kamwexi muvana vamwenemweneko.
Twapwilenga nawa namasetu vakucisemwa cetu cahamavu, vakakutuzangamisa, kaha twavakomokelenga. Nyi kumana, tukane kuhambakanamo cikuma nakwononoka kuli Sevo yajixipilitu javatu nakuyoya?
Mwomwo vakivo vatuzangamixilenga vene makumbi amandende, nge muze vamwenenenga vavene ngwavo, mwamwaza. Oloze Ikiye eji kutuzangamisanga mangana ngwenyi, tukawahe, mangana tukatambuleko kukujila cenyi.
Kaha jino, kuzangamisa cosena katwexi kucimona makumbi ano ngwetu, kuwahililako, oloze ngwetu, kunyengetela kaha. Oloze hakukuminyina ceji kuvalowelangava vanalongesa naco mihako yakuunda, cikiko vene kwoloka.
Xikaho zundulenu mavoko enu analingi lyehi mbwambwala, namambuli enu anazeye,
kaha sangwilenunga mahinji enu jijila jakwoloka, mangana kucina muka-kumbilikita mwapyapumuka mujila, oloze vamuhindule.
 Kavenunga kuunda navatu vosena, nakujila, eci mutu hakucihona kexi kukamumona Mwatako.
Nyingililenunga kanawa, kucina nakukapwa mutu mwakumina hakaci nakuhona kuheta kulikoji lyaKalunga, kucina nakukasoka mwiji wausasu nakumiyanjisa, kaha kukiko vavavulu navakalipihisa,
kucina nakukapwa muka-ujila, mokomoko mutu wakujiluluka nge Esau, uze alanjile vyenyivene vyautwatwa nakulya cakamwe kaha.
Mwomwo munatacikiza ngwenu, hakukuminyina, omu asakile ngwenyi, aswane oco kuwahisa kana, vamukanyine. Mwomwo cipwe acisakile cikuma nakulila masoji, oloze kawanyine kwakwalumukilako.
Mwomwo kamwapandamine kupili yakukwata namavokoko, yize yawemene nakakahya, cipwe kukwilava, kumilima, nakupeho yanyamanganda,
nakukuvuma caluneta, nakulizu lyakuhanjika mazu, lizu lize vaze valivwile valembelelele ngwavo, Kanda Ukahanjika netu mazu ekako.
Mwomwo kavahaxile cize vavambile ngwavo, Cipwe kanyama kaci nge mwalyata hapili, vamwase malolwa.
Kaha cize vamwene capwile cakwivwisa woma cikuma, xikaho Mose ambile ngwenyi, Ngunevu woma mateli, nguli nakundenda.
Oloze munapandama kupili Zeyone, kunganda yaKalungOu ayoya, kuYelusalema yamwilu, nakutununu twavangelo,
nakuciwanyino cakuwahilila, kuliuka lyavana vavatwatwa, ava vasoneka lyehi mwilu, nakuli Mukakusopesa vosena Kalunga, nakujixipilitu javaka-kwoloka, vaze vakupwisa lyehi mwosena,
nakuli Yesu, Ou Mukakuwanyisa wakuxika cacihya, nakumanyinga akusapwila, awa akuhanjika mwamwaza kuhambakana muze ahanjikile manyinga aAvele.
Zangamenunga kucina namukamukanOu ali nakuhanjika. Mwomwo kaci nge vaze vamukanyine Uze avahuhumwine hamavu kavapululukileko, kaha kaci nge natumutalisa nyimOu ali nakutuhuhumuna nalizu lyakufuma mwilu, kaha nacihambakana cikuma kuli etu nyi?
Haze vene lizu lyenyi lyanyikixile mavu. Oloze makumbi ano naxiki ngwenyi, Ceka nawa kamwe kaha Ami hinangundendesa, kexi mavu kahako, oloze nalilu nawa.
Kaha lizu lino omu nambe ngwenyi, Ceka nawa kamwe kaha, Unajimbula kufumisako vyuma vize navakanyikisa, vikiko vyuma vyakutenga, mangana vyuma vize navahona kunyikisa vikasalengaho.
Kahetu omu tuli nakutambula wangana navahona kunyikisa, tutwamenunga nalikoji, mukiko natuhaxila kumuzacilanga Kalunga mwakumwivwisa kuwaha, nakavumbi nakumukomoka.
 Mwomwo Kalunga ketu Ikiye Kakahya keji kunongesanga.
 Zangi yakulizanga navandumbwenu yitwamenga muli enu.
Kusolola zangi yakuzanga vangeji kanda mukacivulyamako, mwomwo kukiko vamwe vazumbula lyehi vangelo cakuzeneka kucitacikiza.
 Vaze vakasa vanukenunga, nge vanamikaxila navakivo hamwe, navaze nawa vali nakumwenesa makava, mwomwo nayenu vavene nawa muli mumijimba, xikaho.
Ulo vaulemesenga kuli vosena, kaha kahela kanda vakakapihisako, mwomwo vaka-ujila navaka-ukoji Kalunga mwakavapayisa, xikaho.
 Twamenunga cakuzeneka kuzanga jimbongo. Suulukenunga navyumovyo muli navyo. Mwomwo Ivene nambe ngwenyi, Kangwexi kwiza kukakumbilako, kangwexi kwiza kukakusezako.
Xikaho natuhasa kuhanjika nakumika ngwetu,
Vanukenunga vaze vapwilenga vatwamina jenu, vaze vamilwezelenga mazu aKalunga, kaha hakuxinganyeka kukumisa cakutwama cavo, londezezenunga kufwelela cavo.
Yesu Kulixitu apwa mwomwo mumwe nazau nalelo nahaya myaka yosena.
Kanda vakamihungumwisa nakunangula ceka naceka cakuya mweka namwekako, mwomwo cinawahe mucima uzamikenga nalikoji, kexi navyuma vyakulyako, vikiko kavyavawahixile vaze vatambukilengamoko.
Tuli nalijiko lyetu lyakulumbila, kukiko vanahono vaka-kuzata milimo yaMbalaka ngolo jakulyako.
Mwomwo vimuna vaze vakweci manyingavo eji kutwalanga kapilixitu wakulitulaho muze mwajila haxili, mijimba yavo veji kuyilumbilanga kusali yacilombo.
Ngoco naYesu nawa, hakukava ngwenyi, avajilike vatu namanyingenyivene, xikaho ayanjiwilile kusali yacikolo.
Xikaho tulovokenu tuyenu kuli Ikiye kusali yacilombo nakumbata kutoleka kana vamutoleka.
Mwomwo hano katwexi nalimbo lyakuximbulako, oloze tweji kusakanga lize naliza.
Xikaho tumuhanenunga Kalunga cimuna wakuvatula wakumwalisa makumbi osena muli Ikiye, nge ngwetu, mihako yamivumbo yeji kwitavilanga lijina lyenyi.
Oloze kulinga mwamwaza nakuhana vyenu kanda mukavivulyamako, mwomwo vimuna vakuvatula vangoco Kalungeji kuvevwilanga kuwaha cikuma.
Ononokenunga kuli vatwamina jenu, muwe kuli vakivo, mwomwo veji kuvangulukilanga myono yenu, mwomwo vakivo navakambulula milimo yavo kuli Kalunga. Ononokenunga kuli vakivo mangana vakahase kucilinga nakuwahilila, kexi nakuliximwokako, mwomwo eci kaci kacexi kumiwahisenuko.
Tulombelenunga, mwomwo tunamono ngwetu, tuli nacivezu ca­ mwaza, mwomwo kuvyuma vyosena tunasake ngwetu, tutambukenga mwamwenemwene.
Kaha ngunamilembelela cikuma mulinge ngoco, mangana vakanguhilwise waxi kuli enu.
Kaha jino, Kalunga Mwenyakuunda, Uze amunehele ceka Kafunga kamikoko wamulemu, Ou Mwata wetu Yesu, nakumufumisa muvafu namanyinga akuxika kana cahaya myaka yosena,
 amikupwise mwosena muvyuma vyamwenemwene vyosena, mangana mulinge mwaya mucima wenyi, alingengevi vinawahe kumeso enyi muli etu hali Yesu Kulixitu. Vamutohwesenga Ikiye nahaya myaka namyaka. Amene.
Oloze, enu vandumbwami, ngunamilembelela ngwami, lizu eli lyakumilembelela litavilenu, mwomwo ngunasoneka kuli enu namazu amandende kaha.
Tacikizenu, mwomwo ndumbwetu Cimoteu vanamwece lyehi. Kaci nge mweza waxi, kaha natumimwena naikiye hamwe.
Vamenekenu vatwamina jenu vosena, navaka-kujila vosena. VakaItalya vanamimeneka.
 Likoji litwamenga nayenu muvosena. Amene.
