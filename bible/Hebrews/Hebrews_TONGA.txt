Ciindi cakale-kale Leza wakali kwaamba kuli basikale besu ziindi zinji-zinji munzila zyaandene-andene kwiindila mubasinsimi, 
pele mumazuba aano aamamanino ulaamba kulindiswe kwiindila mu Mwanaakwe. Mulinguwe Leza wakalenga nyika, alimwi ngonguwe ngwaakasala kuti abe mukamwini wazintu zyoonse. 
Walo nguubonya kubala kwabulemu bwa Leza, alimwi ngocinkozya cabube bwa Leza. Nguutabilila zintu zyoonse amajwi aakwe aanguzu. Naakamana kusalazya bantu mukubagwisizya zinyonyoono, wakaakukkala kujulu kubbazu lyalulyo lwa Leza Wabulemu.
Mwanaa Leza mupati kwiinda bangelo, alyalo zina ndyaakamupa Leza ndipati kwiinda lyabangelo. 
Nkaambo ino ndilili Leza naakaambide kuli umwi wabangelo kuti,
Pele naakatumya Mwanaakwe munyika, Leza wakati,
Zyabangelo Leza ulati,
Pele zya Mwanaakwe ulati,
Yebo wakayandisya bululami akusulaika zitaluleme.
Alimwi Leza wakati,
Nyika amajulu ayooloba,
Nyika amajulu uyooavunga-vunga mbuli cibaki.
Alili Leza taakwe naakaambila umwi wabangelo bakwe kuti,
Sena bangelo ba Leza tiili myuuya buyo iimubelekela? Aabo mbatuma kuli baabo bayoojana lufutuko.
Nkakaambo aako ncotweelede kuswiililisya kapati kuli zeezyo nzyotwakamvwa, kuti ambweni inga twasweeka. 
Majwi aayo Leza ngakaamba kwiindila mubangelo akalisinizizye. Aboobo uuli woonse watakaaswiilila wakaliletela cisubulo ceelede. 
Ino swebo tuyooyokoka buti kuti katutaswiilili zyalufutuko lupati luli boobu? Mwami, mwini nguwakasaanguna kwaamba zyalufutuko oolu, eelyo aabo bakamvwa bakatwaambilisya kuti ngakasimpe. 
Awalo Leza wakali kuyumya bumboni bwabo kwiindila mukucita zitondezyo zyanguzu, zigambya amaleele aamisyobo-misyobo. Alimwi wakabapa zipego zya Muuya Uusalala mbuli mukuyanda kwakwe.
Lino takuli kubangelo Leza nkwaakapa bulelo bwanyika iiza njotwaamba. 
Pele umwi wakaambisya mu Malembe kuti,
Nikuba kuti kwakaindi kasyoonto wakamucesya kwiinda bangelo bako,
bwakulela zintu zyoonse.”
Ngotubona buyo ngu Jesu, walo kwakaindi kaniini wakacesegwa kwiinda bangelo, watambula musini wabulemu nkaambo kalufu ndwaakapenga. Zyakaba boobo nkaambo muluse lwakwe Leza wakayanda kuti Jesu afwide bantu boonse. 
Kwakaleelede kuli Leza, wakalenga akukwabilila zintu zyoonse, kuti abikke Jesu kuti alete bana bakwe banji kuzooba aanguwe mubulemu. Wakacita oobo kutondezya kuti Jesu ngo Musololi uulondokede nkaambo kakupenga kwakwe. 
Ooyo uusalazya bantu kuzwa ku zinyonyoono, abaabo basalazigwa kuzinyonyoono, bajisi Wisi omwe boonse. Nkakaambo aako Jesu ncatausi nsoni kubaita kuti bana bokwesu. 
Mbokuli wakati kuli Leza,
Alimwi wakati, “Njoosyoma Leza.” Alimwi wakati,
Lino mbokuli kuti bana aabo mbantu banyama abulowa, Jesu lwakwe wakaba muntu mbuli mbabo. Wakacita oobo kuti kwiindila mulufu lwakwe akamunyonyoone ooyo uujisi nguzu zyalufu, uuli ngu Saatani. 
Aboobo wakabaangununa aabo boonse bakali bazike mubuumi bwabo nkaambo kakuyoowa lufu. 
Nkaambo kaako moyo wakwe tuuli kubangelo pe. Pele mbubuli bwaamba Malembe kuti, “Moyo wakwe uli kulunyungu lwa Abulahamu.” 
Eeci caamba kuti wakaba mbuli babunyina munzila zyoonse, mukuti abe Mupaizi Mupati uusyomeka silweengelelo mukumanina Leza milimo kutegwa zinyonyoono zyabantu zilekelelwe. 
Aboobo lino ulakonzya kugwasya aabo basunkwa, nkaambo walo lwakwe wakasunkwa akupenga.
Nobakwesu, muli bakwe Leza, nywebo nomwakaitwa kuti mube aabuumi bwakujulu. Amuyeeye zya Jesu, ooyo Leza ngwaakatuma kuba Mutumwa a Mupaizi Mupati walusyomo ndotuzumina. 
Wakali kusyomeka kuli Leza, ooyo wakamusala kucita mulimo ooyu, mbubonya mbuli Mozesi mbwaakali kusyomeka mumulimo wakwe muŋanda ya Leza mboibede. 
Muntu wayaka ŋanda ulalemekwa kwiinda ŋanda. Mbubonya oobo Jesu ulalemekwa kwiinda Mozesi. 
Masimpe ŋanda iili yoonse ilayakwa amuntu umwi. Pele Leza ngomuyaki wa zyoonse. 
Mozesi wakali kusyomeka kuli baŋanda ya Leza mbuli mubelesi, kuti ape bumboni bwazeezyo Leza nzyazooamba kumbele. 
Pele Kilisito uuli Mwanaa Leza ulasyomeka mukweendelezya baŋanda ya Leza boonse. Lino swebo tuli baŋanda yakwe, kuti katutaleki kuba basicamba balisumpwida eezyo nzyotulangila.
Aboobo, mbuli Muuya Uusalala mbuuti,
mutabi basicinguni mbuli basikale banu mbubakazangilide Leza ciindi nibakamusunka munkanda.
Oomo basikale banu bakandisunka
Nkaambo kabantu aaba ndakanyema ndakati,
Ndakanyema akukonka cabukali kuti,
Nobakwesu, amulangisisye kuti kutabi uujisi moyo mubi uutasyomi kuti amuzandule kuzwa kuli Leza muumi. 
Kwaambisya, kutegwa umwi wanu atacengwi a cinyonyoono akuba sicinguni, kamugwasyanya buzuba a buzuba, mucite oobo Malembe naaciti kuli ndiswe “Sunu buno buzuba.” 
Nkaambo toonse tulijisi caabilo muli Kilisito kuti twakakatila mulusyomo mane kumamanino ndutwakajisi kumatalikilo.
Mboobu mbwaaamba Malembe alati,
Mbaani aabo bakamvwa majwi aa Leza akumuzangila? Tee mbabaabo boonse bakasolwedwa a Mozesi kuzwa mu Ijipiti? 
Alimwi mbaani aabo bakamunyemya Leza kwamyaka iili makumi one? Tee mbabaabo bakacita zinyonyoono bali aamitumba yakasyaala mikwili-mikwili munkanda? 
Ciindi Leza naakakonka cabukali wakati, “Tabakooyoonjila mukulyookezya kwangu.” Ino wakali kwaambila bani? Wakali kwaambila baabo bakamuzangila. 
Aboobo twabona lino kuti tiibakakonzya kunjila nkaambo tiibakali kusyoma pe.
Cisyomezyo ca Leza cakuti tunjile mukulyookezya nkwaakatubambila nkocicili. Aboobo amucenjele kuti kutabi umwi wanu uutikakacilwe kunjila. 
Kayi aswebo twakamvwa Makani Mobotu mbubonya mbuli mbabo. Pele balo tiibakajana mpindu mubukambausi oobo, nkaambo bakamvwa buyo, tiibakasyoma pe. 
Swebo notusyoma lino twanjila mukulyookezya ooko mbubwaamba Leza kuti,
Tee amwi kulaambwa mu Malembe zyabuzuba bwaciloba kuti, “Leza wakalyookezya mubuzuba bwaciloba kuzwa kumilimo yakwe yoonse.” 
Tee kujatikizya makani aaya wati, “Tabakooyoonjila mukulyookezya kwangu.” 
Leza wakabamba kuti bamwi banjile mukulyookezya ooko. Pele aabo bakamvwa Makani Mabotu tiibakanjila nkaambo tiibakaswiilila. 
Ncenciceeco Leza ncaakabikka bumwi buzuba, oobo mbwati, “Sunu buno buzuba.” Leza wakali kwaamba zyabuzuba oobu ciindi muli Devedi, nikwakainda myaka minji, naakaamba majwi aalya ngutwaamba kale kuti,
Kuti naa Josyuwa naakasolweda bantu mukulyookezya ooko, Leza musule lyakooko naatakaamba zyabuzuba bumbi pe. 
Mbombubo kuli kulyookezya kubantu ba Leza mbubuli mbwaakalyookezya Leza buzuba bwaciloba. 
Nkaambo kufumbwa ooyo uunjila mukulyookezya kwa Leza walyookezya kuzwa kumilimo yakwe, mbuli Leza mbwaakalyookezya kuzwa kumilimo yakwe. 
Aboobo aswebo atusoleke kunjila mukulyookezya ooko, kuti ambweni inga umwi ulakacilwa kunjila akaambo kakutaswiilila.
Nkaambo Majwi aa Leza ngabuumi alimwi nganguzu. Alabosya kwiinda panga likwengedwe koonse-koonse. Alayasa mane kwaandaanya buumi amuuya alimwi kwaandaanya zifuwa amooma. Alimwi alabeteka mizeezo aziyanda moyo. 
Taakwe niciba comwe cisisidwe kuli Leza, pele zyoonse zili antangalala akuvumbulwa kulinguwe, ngotweelede kupandulwida zyoonse nzitwakacita.
Lino atujatisye lusyomo ndotuzumina. Nkaambo tulijisi Mupaizi Mupati kwiindilila, walo wakainka akuyoosika kujulu kwini-kwini kwa Leza. Ooyo ngu Jesu, Mwanaa Leza. 
Tatujisi Mupaizi Mupati uutakonzyi kutufwida lubomba mubuteteete bwesu. Mupaizi wesu wakasunkwa munzila zyoonse, mbubuli mbotusunkwa swebo. Pele taakwe naakabisya pe. 
Lino atube aacamba swebo, tuswene kucuuno cabwami ca Leza waluse. Ooko tuyootambula lweengelelo akujana luse lwakutugwasya ciindi notubula.
Lino mupaizi mupati uuli woonse ulasalwa kuzwa kubantu, eelyo ulacitwa kuti kababelekela mulimo akubaiminina kuli Leza. Mulimo wakwe ngwakupa zipego azipaizyo zyazinyonyoono zyabo. 
Nkaambo kakuti awalo lwakwe mwini ulijisi buteteete, ulakonzya kubabeda aalubomba aabo banyina ncobazi basweekede. 
Mukuti awalo ulijisi buteteete, nkaambo kaako uleelede kupa cipaizyo cazinyonyoono zyakwe mwini, kutali buyo zyabantu pe. 
Taakwe muntu uulisala lwakwe mwini kuba mupaizi mupati pe. Pele ulaitwa a Leza mbuli bwakaitwa Aloni.
Mbubonya oobo alakwe Kilisito taakwe naakalipa mwini bulemu bwakuba Mupaizi Mupati pe. Pele Leza nguwakamwaamba kuti,
Mbubonya mbwaamba alimwi kuti,
Jesu naakali muntu ansi aano wakali kupa zilombyo akukumbila cakoongolola amisozi kuli Leza. Leza wakalijisi nguzu zyakumufutula kuzwa kulufu, eelyo nkaambo kakuti Jesu wakalitesya akulipa, Leza wakamuswiilila. 
Pele nikuba kuti wakali Mwanaa Leza, wakatondezya kuswiilila kwiindila mukupenga kwakwe. 
Naakamanizizya limwi milimo yakwe, wakaba Silufutuko lutamani kuli baabo boonse bamuswiilila. 
Nkabela Leza wakamubikka kuti abe Mupaizi Mupati, mbubonya mbuuli bwamusyobo wa Melikezedeki.
Lino mpaali makani manji-manji ngotukonzya kwaamba ali zeezi, pele nciyumu kwaapandulula kulindinywe, nkaambo muli basicinguni. 
Nikuba kuti ciindi cakkwana cakuti nimwali kukonzya kwiisya bamwi, pele muciyandika kuti umwi amwiisye ziiyo zitaanzi zya Majwi aa Leza. Mweelede kupegwa mukupa mubusena bwazilyo ziyumu-yumu. 
Lino muntu uuli woonse uunywa buyo mukupa uli mbuli mwana muvwanda, nkokuti tanaziba njiisyo zyaamba zyabululami. 
Pele zilyo ziyumu-yumu nzyabantu basimide. Mukubelesya maanu aabo bakalizibizya kwaandaanya zibotu azibi.
Atuye kumbele mukwaamba makani aaelede basimide. Tutali kwiide kupilukila kwaamba zyantalisyo yakweempa akusiya milimo yabuyo kuti ambweni iinga tulasyoma cabuyo muli Leza, 
munjiisyo zyakusalazya, zyakubikka maanza, zyakubuka kwabafu, azyalubeta lutamani. 
Atuye kumbele! Eelyo, eeci ncotuticite kuti naa Leza wazumina.
Pele tacikonzeki kuboozya aabo bakasowa lusyomo kuti beempe. Leza wakalibamunikilide kale, nkabela bakalabila cipego cizwa kujulu, abalo bakatambula Muuya Uusalala. 
Bakalabila kale bubotu bwa Majwi aa Leza, alimwi bakazimvwa kale nguzu zyaciindi ciciza. 
Bafutatila Leza, eelyo mukucita boobo bacita mbuli kuti bakankamina Mwanaa Leza aciingano akumusampaula antangalala.
Lino Leza ulaleleka muunda uutambula mvula kanji-kanji akuzyalila balimi micelo mibotu. 
Pele kuti muunda ooyo kuuzyala mamvwa azincenya ngwabuyo. Uli aafwiifwi kusinganyizigwa a Leza, eelyo ulanyonyoonwa amulilo.
Kwalo notwaamba bobuya, nobayandwa, tatudonaiki andinywe. Tulizi kuti mulaazileleko zimutola kulufutuko. 
Nkaambo Leza mmululami. Takonzyi kuluba milimo njomwakacita, aluyando ndomwakatondezya nkaambo kazina lyakwe, ambomwakabelekela Bakilisito asunu mucibabelekela. 
Kuyanda kwesu kupati nkwakuti umwi aumwi wanu ataleki kutondezya busungu oobu mane kumamanino, kuti zikacitike nzyomulangila. 
Tatuyandi kuti mutokwaale, pele mube mbuli baabo bayookona Leza nzyaakasyomezya kwiindila mukusyoma akukkazika moyo kwabo.
Lino Leza naakapa cisyomezyo kuli Abulahamu, wakakonkezya muli lwakwe mwini. Wakacita oobo nkaambo taakwe uumbi mupati kwiinda nguwe ngwaakali kukonzya kubanda mucikonke cakwe. 
Eelyo wakati, “Ndasyomezya kuti njookuleleka alimwi njoovuzya lunyungu lwako.” 
Lino Abulahamu wakalindila cakukkazika moyo, aboobo wakatambula eezyo Leza nzyaakasyomezya. 
Bantu balakonka muzina lyamuntu uubainda, eelyo cikonke calusinizyo cili boobo cimana kukazyanya koonse. 
Lino Leza wakali kuyanda kusinizya kuli baabo bayookona eezyo nzyaakasyomezya kuti taakwe nayoocinca cisyomezyo cakwe pe. Ncenciceeco wakasinizya mucisyomezyo cakwe naakakonka.
Lino kuli zintu zyobilo, zitakonzyi kucinca, eezi ncisyomezyo acikonke, alimwi Leza takonzyi kubeja ali nzizyo. Aboobo Leza wakali kuyanda kuyumya-yumya ndiswe, swebo nitwakatijila kulinguwe, mukuti tukakatile kululangilo ndwaakatupa. 
Lulangilo oolu tulilujisi cakutazungaana mbuli musemu wabuumi bwesu. Lutusisya kujulu kuŋanda ya Leza kwiinda mucisitilizyo akunjila kubusena busalalisya mukati mwini. 
Nkaambo kandiswe Jesu wakasaanguna kuunka ooko, waakuba Mupaizi Mupati walyoonse, mbuli bwamusyobo wa Melikezedeki.
Melikezedeki wakali mwami waku Salemu alimwi wakali mupaizi wa Leza Sijulu lyamajulu. Ciindi Abulahamu naakali kupiluka kuzwa kulumamba ndwaakaakuzunda bamami, Melikezedeki wakaswaangana anguwe akumuleleka. 
Abulahamu wakapa Melikezedeki kwakkumi kwazintu nzyaakasaala zyoonse. Bupanduluzi bwazina lya Melikezedeki nkuti “Mwami wa Bululami.” Pele alimwi wakali Mwami wa Salemu, nkokwaamba kuti “Mwami wa Luumuno.” 
Zyawisi abanyina nibaba bazyali babo taakwe uuzizi. Wakali mbuli uunyina matalikilo naaba mamanino aabuumi bwakwe. Uli mbuli Mwanaa Leza, mmupaizi lyoonse akutamani.
Lino mwabona kuti muntu ooyu Mmupati ncobeni! Abulahamu sikale wesu wakamupa kwakkumi kwazyoonse nzyaakasaala mulumamba. 
Awalo Mulawo ulati Balevi bali mbapaizi kabapegwa kwakkumi kuzwa ku Baisilayeli. Bakali kutambula kuzwa kuli basicisinyina, nikuba kuti abalo mbalunyungu lwa Abulahamu. 
Lino Melikezedeki taakwe naakali wamukowa wa Balevi pe, pele kuzwa kuli Abulahamu wakatambula kwakkumi eelyo wakaleleka Abulahamu ooyo wakatambula cisyomezyo ca Leza. 
Aboobo kakunyina akudonaika, tulizi kuti ooyo uuleleka mmupati kwiinda ooyo uulelekwa. 
Kwaamba zyabapaizi bakali kutambula kwakkumi baya, mbantu bafwa. Pele kwaamba zya Melikezedeki, Malembe amwaamba kuti muntu uupona. 
Kapati tulakonzya kwaamba boobu kuti ciindi Abulahamu naakapa kwakkumi, Levi (uujisi mukowa uupegwa kwakkumi) awalo wakapa kwakkumi. 
Nkaambo Levi taakanazyalwa, pele tulakonzya kwaamba kuti wakali mumubili wawisi Abulahamu, ciindi Melikezedeki naakaswaangana anguwe. 
Lino milawo yakatambula Baisilayeli yakakkazikizidwe abupaizi bwa Balevi. Nicakali kukonzeka kulondoka mubupaizi oobu, nikwatakayandika bupaizi bumbi mbuli bwamusyobo wa Melikezedeki, bwiindene abobuya bwa Aloni. 
Mbuli bupaizi mbubwacinca, awalo Mulawo mbubonya. 
Nkaambo Mwami wesu waambwa waawa wakali wamusyobo uumbi waandeene. Alimwi kunyina naba omwe wamukowa ooyo wakabeleka mulimo wabupaizi kucipaililo pe. 
Tulizi kuti Mwami wesu uzwa kumusyobo wa Juda, alimwi Mozesi taakagama mukowa ooyo naakali kwaamba zyabupaizi pe.
Kucinca kwabupaizi kwalibonya antangalala, twabona kuti kwasika mupaizi uumbi uuli mbuli Melikezedeki. 
Walo taakaba mupaizi kweendelana amulawo waamba zyabuzyalwe bwabupaizi pe. Pele wakaba mupaizi kwiindila munguzu zyabuumi bwakwe butamani. 
Nkaambo Malembe alati,
Aboobo mulawo wakaindi wasiigwa nkaambo ucinyina nguzu alimwi tuugwasyi. 
Kayi Mulawo taakwe niwakalondola muntu naba omwe pe. Pele mubusena bwawo tulaalulangilo lwiindilila, alimwi alulangilo oolu tulaswena aafwiifwi kuli Leza.
Cimbi cipati ncakuti Leza wakakonka. Bapaizi bamwi bakali kwiide kuba bapaizi kakunyina cikonke. 
Pele Jesu wakaba Mupaizi kwiindila mucikonke, Leza naakati kulinguwe,
Aboobo Jesu nguutusinizizya cizuminano ciinda kubota.
Mpokuli akwaandaana kumbi. Aabo bapaizi bamwi bakali banji, nkaambo bakali kufwa. Aboobo cakali kubakacila kutola aambele mulimo wabo. 
Pele Jesu nkwali lyoonse, nkabela mulimo wakwe wabupaizi tuumani pe. 
Nkaambo kaako walo ulakonzya kubafutwida limwi aabo baswena aafwiifwi kuli Leza kwiindila mulinguwe, nkaambo ulapona lyoonse kuti abakombelezezye.
Cakayandika kuti tube a Mupaizi Mupati uuli boobu uusalala, uutakwe butongo naa kampenda, uuzandwidwe kuzwa kuli basizibi, alimwi uusumpwidwe kwiinda zyoonse zyakujulu. 
Nkabela tali mbuli bapaizi bapati bamwi pe. Teelede kutuula zipaizyo mazuba oonse akaambo kazinyonyoono zyakwe, amana azinyonyoono zyabantu. Nkaambo wakacita oobo naakalyaaba kuba cipaizyo lomwe ciindi naakalituula lwakwe mwini. 
Mulawo wakabikka bantu bateteete kuti babe bapaizi bapati. Pele majwi Leza ngaakakonkezya musule aamilawo eeyo akabikka Mwanaakwe uulondokede, kuti abe Mupaizi Mupati akutamani.
Makani meni-meni azeezyo nzyotwaamba ngakuti tulijisi Mupaizi Mupati uuli bobuya, uukkede kululyo lwacuuno ca Leza Mupati kujulu. 
Ngonguwe uubeleka mu Busena Busalalisya, nkokuti mutente lini-lini lyakayakwa a Mwami Leza lwakwe, kutali amuntu pe. 
Mupaizi Mupati oonse ulabikkwa mumulimo wakutuula zipego akupaizya banyama kuli Leza. Eelyo awalo Mupaizi Mupati wesu uleelede kuba aacintu cimwi cakutuula. 
Kuti naali munyika, naatali mupaizi akasyoonto pe, nkaambo mpobali kale bapaizi aabo batuula zipego zyaambwa aamulawo. 
Milimo njobacita bapaizi ili mbuli cimvule cikozyanya azyakujulu. Mazuba aalya Mozesi naakali kuyanda kuyaka tente, Leza wakamwaambila kuti, “Bona kuti waliyaka akucita zyoonse mbuli mbookalaililwa akutondezegwa acilundu.” 
Pele lino Jesu wakapegwa bupaizi bupati bwiinda bwakaindi buya, acalo cizuminano nceendelezya akati ka Leza ncibotu kwiinda cakaindi nkaambo zisyomezyo zyaco zilainda.
Kuti eeco cizuminano cakusaanguna nicalilondokede, nikwatayandika cabili. 
Pele Leza wajana kuti bantu bakwe tabalondokede ncaati,
Tacili cizuminano cili mbuli
Lino nceeci cizuminano eeco ncentipange abantu ba Isilayeli mazuba aaza,
Taakwe uuciyooiisya mweenzinyina.
Njoobafwida luzyalo akulekelela zibi zyabo.
Lino mukwaamba majwi aakuti, “Cizuminano cipya,” Leza watondezya kuti cakaindi tacicikwe mulimo. Alimwi kufumbwa cintu citakwe mulimo akusopoka, cili aafwiifwi kuloba.
Lino cizuminano citaanzi cakalijisi milawo yaco yabukombi alimwi busena bwaco bwakukombela bwakayakwa abantu. 
Kwakayakwa tente eelyo lyakasaanguna nkabela mukati mwakali lambe, tebule acinkwa cakapedwe kuli Leza. Lyakali kutegwa busena busalala. 
Kuzwa waawo mukati mwini-mwini kunze aacisitilizyo cabili momwakali kwiitwa kuti busena busalalisya. 
Mubusena oobu mwakali cipaililo cangolida aakali kutentelwa tununkilizyo, alimwi mwakali bbokesi lya cizuminano, lyakazilulwidwe angolida mbolibede. Mukati kabbokesi mwakali kabiya kangolida kajisi mana mukati, amusako wa Aloni wakasonsede matu uulya, alimwi kwakali amabwe obilo aakapapalete aakalembedwe milawo iili kkumi. 
Nkabela atala lyabbokesi eeli kwakalibikkidwe bakelibu bobilo bakali kubonya bulemu bwa Leza. Mababa aabo akali kuvumbilila civunisyo cabbokesi aakalikulekelelelwa zinyonyoono. Pele lino tatukonzyi kumupandulwida zintu eezi zyoonse mbozibede.
Mboobu mbucakabede mutente. Bapaizi balanjila mukati mukumana milimo yabo yabupaizi. 
Pele Mupaizi Mupati alikke nguwakali kunjila mukati mwini-mwini, lino wakali kunjila lomwe buyo amwaka. Taakali kunjila buyo katatoleleli bulowa. Bulowa oobo wakali kubutuula kuli Leza akaambo kakwe mwini alimwi akaambo kazibi nzibakacita bantu mukutaziba. 
Munzila eeyi Muuya Uusalala ulaiisya cakusalazya kuti kunyina nzila iimbi yakunjila mu Busena Busalalisya naa Busena Busalala kabuciliko. 
Aboobo eeci ncikozyanyo kubantu basunu. Nkokwaamba kuti zipego azituuzyo zyakupaizya kuli Leza tazikonzyi kulondola moyo wamuntu uukomba pe. 
Nkaambo nzyakulya, zyakunywa, azyamilawo yakulisalazya yaandeene-andeene. Aaya oonse mmalailile buyo aaamba zyamubili, zyakujatilila buyo mane kusikila ciindi Leza nayoobamba zintu zyoonse bupya.
Pele Kilisito wakasika kale, ngo Mupaizi Mupati wazintu zibotu ziliwo lino. Tente oomo mwabelekela ndyabulemu alimwi lililondokede kwiindilila. Tiilyakabambwa amaanza aabantu, nkokwaamba kuti, tente eeli talili lyaansi aano pe. 
Ciindi naakaakunjila mutente akunjilila limwi mubusena busalalisya, taakwe naakatolelezya bulowa bwampongo naa bwaboombe kutuula zipaizyo, pele walo (Kilisito) wakatola lomwe buyo bulowa bwakwe mwini, eelyo wakatubambila lununuko lutamani. 
Lino bulowa bwampongo abwabapoho alimwi atwe lyamoombe mupwizi zisansailwa aabantu batasalali mumulawo. Eezi zilagwisya busofwaazi bwabo. 
Masimpe bulowa bwa Kilisito bulakonzya kutucitila ziinda! Mu Muuya uutamani wakalituula lwakwe mbuli cipaizyo cilondokede kuli Leza. Bulowa bwakwe busalazya myoyo yesu kuzwa kumilimo yabuyo, kutegwa tubelekele Leza Uupona.
Nkaambo kaako Kilisito wakaba Sikuyanzanya wacizuminano cipya kutegwa aabo bakaitwa a Leza bakatambule lukono lutamani ndwaakasyomezya. Eezi zyakaba boobu nkaambo kalufu lwa Kilisito, lunununa bantu kuzwa kuzibi nzyobakacita kabacili mucizuminano cakaindi. 
Lino kumakani azintu zyakasyomezegwa kukonwa, tazikonwa kacilanga sikukonya pe. Ziyookonwa ciindi aakufwa. 
Nkaambo takukonwa muntu nacipona, kukonwa afwa. 
Nkankakaako acalo cizuminano cakaindi ncicatakacitwa kakunyina kutila bulowa. 
Cakusaanguna Mozesi wakaambila Baisilayeli Mulawo woonse wa Leza. Kuzwa waawo wakabweza bulowa bwaboombe, bwampongo amaanzi, wakasansaila aabbuku lya Mulawo aabantu. Kucita oobu wakabelesya ansinsa yaangidwe aboya bwambelele busalala pyu. 
Lino wakati, “Oobu mbobulowa businizya cizuminano eeco Leza ncaakamulailila kuti muciswiilile.” 
Munzila njiyonya Mozesi wakasansaila bulowa atente aazintu zyoonse zyakali kubelesegwa mukukomba. 
Masimpe, kweendelana a Mulawo, zintu zilasalazigwa abulowa. Aboobo zinyonyoono tazilekelelwi kakutakwe kutilwa kwabulowa. 
Lino mbokunga zikozyanyo zyazyakujulu zyakali kusalazigwa munzila iili boobu, nkokuti zyakujulu zini ziyandika cipaizyo cimbi ciinda zeezyo. 
Kilisito taakwe naakanjila mubusena busalala bwakukombela bwakayakwa amaanza aabantu, buli ncikozyanyo buyo cabusena bwakujulu. Pele wakanjila mujulu mwini-mwini, kuti lino katwiiminina kuli Leza. 
Mupaizi Mupati wa Bajuda ulanjila mubusena busalalisya lomwe amwaka abulowa bwabanyama, butali bwakwe. Pele Kilisito taakanjila kuti kalipaizya lyoonse. 
Nkaambo nikwali kunga ulapenga ziindi zinji-zinji kuzwa kumalengelo aanyika. Pele lino wakalibonya lomwe buyo kwiiminina boonse kumamanino aamusela kuti agwisye zinyonyoono kwiindila kukulipaizya lwakwe mwini. 
Muntu omwe-omwe ulafwa lomwe buyo, kuzwa waawo ndubeta. 
Mbubonya awalo Kilisito wakalituula lomwe kuti ayumune akugwisya zinyonyoono zyabantu. Alimwi uyoolibonya ciindi cabili. Tabooleli kugwisya zinyonyoono pe, pele uyooboolela kufutula aabo bamulindilila.
Lino Mulawo ncimvule buyo cazileleko ziciboola, kutali zileleko zini-zini lwazyo. Zipaizyo zilapegwa munzila yomwe buyo mwaka amwaka. Pele Mulawo tiiwakakonzya kubasalazya baza kuli Leza muzipaizyo eezyo. 
Nikwakali kuti bantu bakomba Leza kabasalazigilwa limwi, nibatali kulimvwa kuti mbaasizibi, alimwi nibatacili kupa zipaizyo. 
Pele mbuli mbokubede, zipaizyo ziyeezya bantu zibi zyabo mwaka amwaka. 
Nkaambo bulowa bwabapoho abwampongo tabukonzyi kugwisya zinyonyoono.
Nkaambo kaako Kilisito naakasika ansi aano, wakaamba kuti,
Tookabotelwa muzipaizyo zyakutenta azipaizyo
Mpoonya mebo ndakati, ‘Ndime uno, ndaza
Kusaanguna Kilisito wakaamba kuti, “Yebo Leza, toyandi zipaizyo, niziba zituuzyo niziba zipaizyo zyakutenta, niziba zipaizyo zyakugwisya zinyonyoono.” Wakaamba boobo nikuba kuti Mulawo nguuamba kuti zipegwe. 
Pele musule wakati, “Ndime uno, ndaza kuzoocita nzyoyanda.” Aboobo Kilisito wakagwisya zipaizyo zyakaindi kuti mubusena bwazyo abikke cipaizyo cipya. 
Nkaambo kakuti Jesu Kilisito wakacita eezyo Leza nzyaakayanda kuti acite, twasalazigwa acipaizyo camubili wakwe, ncaakapa lomwe buyo.
Mupaizi wa Bajuda wakali kwiima akucita milimo yakwe yabupaizi mazuba oonse, alimwi wakali kutuula cipaizyo camusyobo omwe ziindi zinji-zinji. Pele zipaizyo eezi taakwe nizyakali kukonzya kugwisya zinyonyoono pe. 
Nkaako Kilisito wakapa lomwe buyo cipaizyo cakugwisya zinyonyoono. Cipaizyo eeco ncalili alili. Amane wakaakukkala kubbazu lyalulyo lwa Leza. 
Lino ooko ulalindila mane kusikila Leza akabikke basinkondonyina kuti babe cilyatilo camaulu aakwe. 
Acipaizyo comwe buyo wabacita kuti babe balondokede akutamani aabo mbaasalazya. 
Muuya Uusalala awalo ulatupa bumboni oobu. Kusaanguna ulati,
“Eeci ncecizuminano ncetikapangane ambabo caakumana ciindi eeco,
Eelyo wakati,
Nkaambo Leza walekelela zyoonse eezi, takuciyandiki cipaizyo cakugwisya zinyonyoono pe.
Nkaambo kaako, bakwesu, tulakonzya kunjila mubusena busalalisya nkaambo kabulowa bwa Jesu. 
Wakatujalwida nzila mpya yabuumi kwiinda mucisitilizyo cili mubili wakwe. 
Mukuti tulijisi Mupaizi Mupati uulela ŋanda ya Leza, 
atuswene aafwiifwi kuli Leza amyoyo iilondokede alusyomo lwini-lwini. Myoyo yesu isalazigwe kiitakwe butongo, ayalo mibili yesu kiisambide amaanzi aasalala. 
Atujatisye luzumino lwakulangila nkotujisi, tutabi notuzungaana pe, nkaambo ooyo walo wakasyomezya ulasyomeka. 
Aboobo katunga katuyeeyana, katugwasyanya, katutondezya kuyandana alimwi akucita milimo mibotu. 
Tutaleki cilengwa cakuswaangana antoomwe, mbuli bamwi bali aaciyanza cakulengaana. Pele katuyumizyanya, katucita oobo nkaambo tulibwene kuti buzuba bwa Kilisito buli aafwiifwi.
Lino kuti naa katubisya caali katuli tulizizi zyakasimpe, kucinyina cipaizyo cimbi cinga capegwa nkaambo kazinyonyoono. 
Aawo casyaala kunyina cimbi pe, pele nkulindila cakuyoowa lubeta amulilo uuyoosya uuzikunyonyoona basinkondonyina Leza. 
Kufumbwa muntu uutatobeli Mulawo, ulajaigwa kakunyina lweengelelo, kuti wajanwa mulandu kukusinizya kwabakamboni bobilo naa botatwe. 
Ino ciyooba buti kumuntu uusampaula Mwanaa Leza, uunyansya bulowa bwacizuminano ca Leza cimusalazya kuzwa kuzinyonyoono zyakwe, uutukana Muuya Uusalala waluse? Cisubulo camuntu ooyo ciyooindilila kapati. 
Nkaambo tulimuzi wakaamba kuti, “Amundilekele, njoolibweedezezya ndemwini.” Alimwi wakaamba kuti, “Leza uyoobeteka bantu bakwe.” 
Ncintu ciyoosya kuwida mumaanza aa Leza Muumi!
Amuyeeye mazuba aakamana. Mumazuba aayo, nimwakamunikilwa a Leza, mwakapenzegwa azintu zinji-zinji. Nikuba boobo mwakakonzya kwiima. 
Cimwi ciindi mwakali kusampaulwa akupenzegwa caantangalala. Cimwi ciindi mwakali kupenga abaabo bakali kupenzegwa mbubonya. 
Mwakabafwida luzyalo aabo bakali baange muntolongo, alimwi mwakali kubalekela cakubotelwa aabo bakali kumunyanga lubono, nkaambo mwakalizi kuti nywebo mulijisi lubono lubotu kapati oolo luya kuba akutamani. 
Aboobo mutasowi busicamba bwanu, nkaambo ciyoomuletela bulumbu bupati. 
Muleelede kukakatila kuti mucite ziyanda Leza kutegwa mukatambule nzyaakasyomezya. 
Mbuli bwaamba Malembe kuti,
Muntu ngwindaamba kuti mululami uyoopona alusyomo.
Swebo tatuli baabo bapilukila musule akunyonyoonwa, pele tuli baabo basyoma alimwi bayoofutulwa.
Lino kusyoma nkutadonaika azintu nzyotulangila akusinizya kuti zintu nzyotutaboni nkozili ncobeni. 
Nkaambo kalusyomo oolu basikale bakamubotezya Leza. 
Alusyomo tulaziba kuti nyika yakalengwa amajwi aa Leza. Aboobo zintu eezi nzyotubona, zyakalengwa kuzintu nzyotutakonzyi kubona.
Alusyomo Abela wakapa kuli Leza cipaizyo citambulika kwiinda ca Kaini. Abela wakazuminwa kuti mmululami nkaambo Leza mwini wakaba kamboni mukutambula zipo zyakwe. Akaambo kalusyomo lwakwe Abela ucaambaula asunu, nikuba kuti ulifwide.
Alusyomo Enoki wakatolwa kujulu, taakafwa pe. Kwiina muntu wakamujana, nkaambo Leza wakamutola kujulu. Malembe atwaambila kuti Enoki katanatolwa kujulu, wakali kubotezya Leza. 
Taakwe muntu uukonzya kubotezya Leza katakwe lusyomo. Nkaambo kufumbwa uuswena kuli Leza uleelede kuzumina kuti Leza mpali, alimwi akuti ulapa bulumbu kuli baabo bamuyandaula.
Alusyomo Nowa wakaswiilila kucenjezya kwa Leza kwaamba zintu zyakacili kuyooza nzyaatakali kukonzya kubona. Wakayaka bbwato kuti walo amukwasyi wakwe bafutulwe. Mukucita boobo Nowa wakazula baansi alimwi wakatambula bululami Leza mbwapa baabo bamusyoma.
Alusyomo Abulahamu wakaswiilila ciindi Leza naakamwiita kuti aye kucisi cimbi eeco ncaakamusyomezya kuti uyoomupa. Wakasiya cisi cakwe katezi kuti uya kuli. 
Alusyomo wakaakukkala mucisi Leza ncaakamusyomezya mbuli mweenzu. Izaka a Jakobo bakatambula cisyomezyo ca Leza eeco, bakali kukkala mumatente mbuli Abulahamu. 
Nkaambo Abulahamu wakali kulangila munzi uumbi uulaantalisyo njumu, wakayeeyegwa akuyakwa a Leza.
Alusyomo awalo Sala wakakonzya kujana mwana kali mucembele kale. Wakasyoma Leza kuti uyoobamba cisyomezyo cakwe. 
Aboobo kumuntu omwe wakamanide kale, kuli Abulahamu kwakazwa mazyalani aabantu banji batabaliki mbuli nyenyezi zyakujulu amusenga wakunkomwe yalwizi.
Boonse bantu aaba bakali kusyomeka kusikila bafwa. Tiibakatambula zintu Leza nzyaakabasyomezya, pele bakazibonena buyo alaale akuzitangalila. Bakalizi kuti ansi aano bakali buyo beenzu batakkalilili. 
Mbubakaamba boobo bakacisalazya kuti balangila cisi cabo cibagaminine. 
Tabayeeyi kupiluka kucisi ncibakasiya pe. Kuti nibali kuyeeya, nibali kunga bajana ciindi cakupiluka. 
Peepe, twabona kuti balangila cisi cimbi cibotu kwiindilila, eeci ncisi cakujulu. Nkaako Leza tausi nsoni kwaambwa kuti ngu Leza wabo, nkaambo nguwakabayakila munzi.
Alusyomo Abulahamu wakatituule Izaka mbuli cipaizyo ciindi Leza naakamusunka. Nikuba kuti wakali yooyo Leza ngwaakapede cisyomezyo, pele wakalilibambilide kale kumutuuzya mbuli cipaizyo mwanaakwe alikke buyo. 
Zyamwana ooyo Leza wakaambide kuti, “Muli Izaka moyoojana lunyungu.” 
Abulahamu wakali kusyoma kuti Leza ulakonzya kubusya mufu. Aboobo tulakonzya kweezya kuti wakatambula Izaka mbuli wabusigwa kubafu.
Alusyomo Izaka wakaleleka Jakobo a Isau akubasyomezya kuti bayootambula zileleko zibotu kumbele.
Alusyomo Jakobo naakali aafwiifwi kufwa, wakaleleka bana boonse bobilo ba Josefa, mpawo wakasiminina amusako wakwe, walumba Leza.
Alusyomo Josefa, naakali aafwiifwi kufwa, wakaamba kuti caakuba ciindi Baisilayeli bayoolonga mu Ijipiti. Wakabalailila mbobakeelede kuyoocita amafuwa aakwe.
Alusyomo bazyali ba Mozesi naakazyalwa bakamusisa kwamyezi yotatwe, nkaambo bakabona kuti mwana mubotu. Tiibakayoowa mulawo wamuleli pe.
Alusyomo Mozesi wakakaka kwiitwa kuti muzyukulu wa Falo. 
Wakayanda kupenzegwa antoomwe abantu ba Leza kubaazya kutangala akukkomana muzibi kwakaindi kasyoonto. 
Wakayeeya kuti kusampaulwa akaambo ka Munanike wa Leza nkubotu kwiinda buvubi bwa Ijipiti. Kayi wakali kulangila bulumbu bwakacili kuyooboola kumbele.
Alusyomo Mozesi wakazwa mu Ijipiti, taakwe naakayoowa bukali bwamuleli wamumo pe. Taakapiluka nkaambo mbuli kuti wakabona yooyo uutaboneki. 
Alusyomo wakabamba Pobwe lya Kwiindilila, alimwi wakalailila kuti bantu basansaile bulowa azicinda kuti mungelo uunyonyoona bana bataanzi atagumi bana ba Baisilayeli.
Alusyomo Baisilayeli bakazubuka Lwizi Lusalala anyika njumu nta. Baijipiti nibakasoleka kuzubuka, maanzi akabavuppa baloba myoo!
Alusyomo bwaanda bwamunzi wa Jeliko bwakakolomokela ansi, nibakamana kubuzinguluka Baisilayeli kwamazuba aali ciloba. 
Alusyomo Lahabu mwaamu taakajailwa aamwi abaabo batakaswiilila Leza, mukuti wakabatambula kabotu basikutwela.
Sena nkencaamba kuya kumbele? Nsicijisi ciindi cakwaamba zya Gidiyoni, Balaki, Samusoni, Jefuta, Devedi, Samuyele, alimwi abasinsimi. 
Aaba bantu alusyomo lwabo bakazunda masi, bakaleta bululami munyika, eelyo bakatambula eeco Leza ncaakabasyomezya. Bakamuma milomo yabasyuumbwa. 
Bakazima bukali bwabbibi lyamulilo, bakayokoka kuzwa kundomo zyamapanga. Bakali bateteete, pele bakatambula nguzu. Bakaba basinguzu mulumamba, makamu aabasilumamba aakazwa kule bakaatanda.
Alusyomo bakaintu bakafwidwa bakatambula bantu babo kabali baumi. Lino bamwi basyomi bakali kutundululwa akubikkwa muntolongo kusikila kulufu nkaambo bakakaka kwaangununwa. Balo balaalulangilo lwakubusigwa akunjila buumi bubotu kwiindilila. 
Bamwi bakaweelwa akukwabbaulwa. Bamwi bakali kwaangwa nketani akubikkwa muntolongo. 
Bamwi bakali kujaigwa akuumwa mabwe, bamwi bakali kukosolwa muzipaanzi zyobilo, bamwi bakajazigwa mapanga. Bamwi bakali kusama zisalu zyambelele azyampongo, bakali bacete, bakali kupenzegwa akugutaikwa. 
Munyika tiimwakabeelede, bakali kuya bupobaila buyo munkanda amuzilundu. Bakali kukkala mumampangala amumalindi. 
Lino bantu aaba boonse tulabayeeya nkaambo kalusyomo lwabo. Nikuba boobo tiibakabona eeco Leza ncaakazyomezezye pe. 
Nkaambo Leza wakali tubambilide swebo cintu cibotu kwiinda, kuti batalondolwi balikke katutako swebo.
Lino mukuti kuli bakamboni banji-banji batuzingulukide, atusowe zyoonse zitulemena azinyonyoono zyoonse zitukakatide, pele atwiindilizye canguzu lweendo ndutwatalika kale. 
Mizeezo yesu iibe kuli Jesu walo uuli nentalisyo alimwi nguulondola lusyomo lwesu. Nkaambo kalutangalo lwakali kumulindilila, wakayumina mapenzi aciingano. Taakaba aansoni alufu luli boobu, lino ulikkede kubbazu lyalulyo lwa Leza.
Amuyeeye yooyo, wakayumina kusulaikwa abantu basizinyonyoono! Mutabi nimutyompwa akuleka pe. 
Mukulwana azibi, tamunasika akujaigwa pe. 
Sena mwaluba majwi aakumuyumya aayo Leza ngaakaamba mbuli kuti waambila bana bazyale? Wakaamba kuti,
Nkaambo Mwami uloolola mwanaakwe
Amuyeeyele mapenzi aanu mbuli kusansaulwa kuzwa kuli uso. Mapenzi aayo atondenzya kuti Leza umulanga mbuli kuti mbana bakwe. Ani mwana nzi ooyo uutalaigwi awisi? 
Kuti nimwatali kusansaulwa mbuli bana bazyale nkokuti nimwatali bana bakwe beni pe, nimwali bamusokwe. 
Bamatata ansi ano bakali kutusansaula nikuba boobo twakali kubalemeka. Tee kayi tweelede kulemeka kapati Wisi waboonse kuti tube aabuumi? 
Matata akali kutusansaula, kwakaindi kasyoonto, mbuli mbobakabona kuti cililuleme kuli mbabo. Pele Leza ulatusansaula kuti tululame akusalala mbuli nguwe. 
Ciindi muntu ncasansaulwa, kulinguwe cisubulo eeco cilausisya taciboti pe. Pele amana kulelwa boobo, musule lyakooko ulaba aluumuno luli ncipego cabuumi bululeme.
Aboobo amuyumye maboko antoomwe amazwi aanu aatontola. 
Kamuzumenene kweenda munzila iiluzi, kutegwa woonse uulemene atalebuki, pele apone. 
Amusoleke kukkala muluumuno abantu boonse amubusalali, nkaambo kunyina naba omwe uuyoobona Mwami katasalali. 
Amulangisisye kuti kutabi naba omwe uuzwa muluse lwa Leza. Amucenjele kuti kutabi uuli mbuli muyanda uulula uunga wakomena wabisya imwi. 
Amucenjele kuti kutabi mwaamu naa sibwaamu akati kanu, naba uusampaula zya Leza mbuli Isau wakauzya bupati bwakwe nkaambo kacilyo caciindi comwe buyo. 
Mulizi kuti musule naakatiyande kuti wisi amuleleke, wakapiluka cinkwamaanza, nkaambo kakuti taakajana nzila yakucinca ceeco ncaakacita, nikuba kuti wakaciyandaula cakulila amisozi.
Tamunasika mbuli bwakasika Baisilayeli, kuliceeco ncomukonzya kuguma. Tamuna sika kucilundu ca Sinai, cakali kuyaka mulilo. Mumbali mwakali kusiya mbi, alimwi kwakali guwo libbubbula. 
Kwakamvwigwa mweembo alimwi ajwi. Bantu nibakamvwa jwi eelyo bakakumbila kuti batalimvwi limbi. 
Nkaambo bakayoowa mulawo wakuti, “Naba munyama uuguma cilundu, uleelede kuumwa mabwe kusikila afwe.” 
Akaka, zintu eezyo zyakali kuyoosya kapati cakuti Mozesi wakati, “Ndayoowa kapati akukankamana!”
Mubusena bwaboobo nywebo mwasika kucilundu ca Ziyoni, kumunzi wa Leza Muumi, ngo Jelusalemu wakujulu, kuli bangelo batabaliki. 
Mwasika kumbungano yalutangalo njobabungene aabo bana ba Leza bataanzi, aabo bali aamazina aalembedwe kujulu. Mwaboola kuli Leza uubeteka bantu boonse, ooko kuli myuuya yabantu baluleme balondokede. 
Mwaboola kuli Jesu, Sikuyanzanya wacizuminano cipya, wakasansaila bulowa bwakwe busyomezya zibotu kwiinda bwa Abela.
Aboobo amucenjele kuti mutakaki kumuswiilila ooyo uukanana kulindinywe. Baisilayeli tiibakafutuka nibakakaka kuswiilila Leza ciindi naakabacenjezya ansi aano. Ino swebo inga twafutuka buti naa twafutatila yooyo uukanana kulindiswe kuzwa kujulu! 
Ciindi eeco jwi lya Leza lyakazungaanya nyika, pele lino wasyomezya kuti, “Nsikazungaanyi alimwi nyika yalo, pele ajulu alyalo.” 
Lino eeli jwi lyakuti, “Alimwi” lilasalazya kuti zilenge zyoonse ziyoozungaanyizigwa akugwisigwa kutegwa eezyo zitazungaanyizigwi zikasyaale.
Aboobo mukuti twatambula bwami oobo butakonzyi kuzungaanyizigwa, atulumbe akumanina Leza milimo mibotu cakumubotezya, kumulemeka, akuyoowa. 
Nkaambo Leza wesu ooyu mmulilo uusyukuta.
Kamuyandana mbuli babunyina. 
Mutalubi kusamausya beenzu, nkaambo mukucita boobo bamwi bakasamausya bangelo kabatazi pe. 
Amuyeeye bali muntolongo, mbubuli kuti mwaangidwe limwi ambabo. Amubayeeye bapenga, mbubuli kuti mupenga limwi ambabo.
Lukwato kamululemeka nyoonse, baalumi abakaintu babo kabasyomana, nkaambo Leza uyoosubula baamu abasimamambe.
Mutabi buyo basikuyanda mali. Eezyo nzyomujisi nzenzizyo. Nkaambo Leza wakati, “Nsikwe nentikamusiye, alimwi nsikwe nentikamulekelezye pe.” 
Aboobo atube aacamba cakwaamba kuti,
Kamubayeeya basololi banu, aabo bakamukambaukila Majwi aa Leza. Amuyeeye cakacitika akaambo kabukkale bwabo alimwi amutobele lusyomo lwabo. 
Jesu Kilisito ngumwi jilo, sunu, abuya myaka. 
Mutaleki kuti njiisyo ziindene-indene zyeenzu zimuleesye. Ceelede kutukkazika myoyo nduse lwa Leza, kuleka tunsiya-nsiya twaamba zyazyakulya. Kayi ootu tiitwakabagwasya aabo bakatutobela.
Lino bapaizi ba Bajuda tabakonzyi kulya zituulwa acipaililo cesu. 
Mupaizi Mupati nguuleta bulowa bwabanyama mubusena busalalisya kuti abutuula bube cipaizyo cazinyonyoono, pele mitunta yabanyama aabo yakali kutentelwa kunze lyazivuka. 
Aboobo Jesu wakafwida kunze lyamunzi kutegwa asalazye bantu kuzwa kuzinyonyoono zyabo abulowa bwakwe. 
Nkaambo kaako atuye kulinguwe kunze lyazivuka, aswebo tumvwe masampu aakwe. 
Kayi ansi aano tatujisi munzi wakukkalilila pe, tulangila munzi uumbi uuciboola. 
Nkaako lyoonse muli Jesu atulumbe Leza, cibe cipaizyo cesu. Kulumba kwesu kube mbuli micelo yabantu bazumina zina lyakwe. 
Mutalubi kucita zibotu akugwasyanya, nkaambo eezi nzezipaizyo zibotezya Leza.
Lino amuswiilile basololi banu akulitesya kuli mbabo. Kayi mbabalanga zyamyuuya yanu kakunyina akulyookezya, nkaambo baleelede kwaamba zyamilimo yabo kuli Leza. Naa mwabaswiilila, banoobeleka cakukkomana milimo yabo. Mwatacita oobo banoobeleka cakuusa, aboobo eeci tacikamugwasyi pe.
Kamutukombela. Tuli masimpe kuti amuzeezo mubotu twakali kuyanda kucita ziluzi. 
Kapati ndamulombesya kuti mukombe mukuti Leza andilete kulindinywe kufwambaana.
Leza uupa luumuno, wakabusya Mwami Jesu kuzwa kubafu, walo uuli Mweembezi mupati wambelele nkaambo kalufu lwakwe, luli ncitondezyo cisimya cizuminano citamani, 
Leza ooyo amupe zyoonse zibotu nzyomubula kutegwa mucite nzyayanda. Eelyo kwiindila muli Jesu Kilisito acite muli ndinywe eeco cimubotezya. Kilisito alemekwe lyoonse alyoonse! Akube boobo.
Ndamukumbila nobakwesu, muuswiililisye mulumbe ooyu wakuyumya-yumya, nkaambo ndalemba buyo cakufwiimpya-fwiimpya. 
Njanda buyo kuti muzibe kuti mukwesu Timoti wakazwa muntolongo sunu. Kuti afwambaane kusika, ndamuletelela ndaboola ooko.
Amubajuzye basololi banu abantu ba Leza boonse. Bantu boonse baku Itali balamujuzya.
Leza amubede aaluse nyoonse.
