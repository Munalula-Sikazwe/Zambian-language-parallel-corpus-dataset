Yaa, ali mazwi yakwe Kasambilizya, umwana wakwe Davidi, uwali kateeka mu musumba wa Yelusalemu.
Kasambilizya walanda wati, “Vyonsi vitakwata muzano, mutaya muzano. Umi mutaya muzano, vyonsi sile mutaya muzano.” 
Umuntu akasumba insita mu wikazi ala akuomba, akwazika, lelo uzye ivyani vino akatumbulamo? 
Imikulo ikavyalwa nupya ipita, lelo insi yene yaya sile icili conga. 
Ilanzi likatunka, nupya iliwa, kuswililoka muli mumwi nupya. 
Umuza ukapunga kuya ku kayeya,
Inguzi zyonsi zikapita ziitila muli yemba,
Ivintu vyonsi vikatendusya,
Vyonsi ivyacitike mpiti nupya vilacitika.
Antu yakati, “Silola! Icintu cii icipya.”
Aici kutaya umuntu wino akaiusya ivyacitike mpiti.
Nene, ne Kasambilizya nali kateeka wa ina Izlaeli mu Yelusalemu. 
Nelenginye kuti ningalondelezya pa vintu ivikacitika umu nsi.
Nemo pano nalola ivintu ivyacitwa mu nsi ii, nga nkumunena ukuti ala cii icasilesile. Cili wakuzinganya umuza. 
Utange uolole cintu icinyongane, utange upende ivintu ivisipo. 
 Nelenginye inti, “Nemo natinkwata amano kuluta yakateeka yonsi ankolelile ukuteeka muno mu Yelusalemu. Nemo natimanya muno amano nu kumanya vyalola.” 
Nelenginye kusambilila kuti imanye upusano pakasi ka mano nu uwelewele, na pakasi ka mano nu upena. Lelo nazanyile ukuti limwi nani kwene ningazinganya umuza. 
Lino wakwata amano avule, na masakamiko nayo ala yavulisya. Lino wamanya ivingi, ukulunda ucuzi.
Insita imwi nelenginye inti, “Nkailyokezya pakuti nkamanye vino insansa zyaya.” Lelo nazanyile ukuti naco kwene icasilesile. 
Nazanyile ukuti inseko uwelewele. Ukusansamuka nako kusiomba cimwi cisuma. 
Campamvizye ukulondesya ukuzana amano, nga inelenganya ukuti naisansamusya na waini nu kukwata insita isuma. Nelenginye ukuti limwi ii ingaya inzila isuma ino antu yangaomvezya amanda yao anono amu nsi.
  Naomvile ivintu vikulu wakwe cimwi. Nakuuzile amang'anda yane nu kulema amatingi yane. 
Nalimile imiyanda indema ni mitingi ino ikaseeka vizao vipusanepusane. 
Lyene nimba viziya vya manzi akukontelela imiti. 
 Nakazile azya avule cuze, nga na azya yauze yavyalilwe mu ng'anda yane. Nakweti viteekwa ivivule kuluta umuntu wensi uwa nkolelile ukwikala mu Yelusalemu. 
 Nupya natulike imitumba yakwe siluva na zaabu ukufuma kuli yamwene yano nateekanga alino nu ku mpanga zyuze zino nateekanga. Nakweti yakiimba aonsi na anaci akunsansamusya. Nupya nakweti anaci yano umonsi wensi angatemwa kukwata.
  Endi, nacindime ukuluta antu ankolelile ukwikala mu Yelusalemu, nga na mano yene nakweti. 
Consi cino nalondanga calolike. Nailyokezyanga muno nkulondela. Namekelanga icintu consi cino naombile na vyonsi vii vyali ivilambu vya milimo yane. 
Lyene natandike kwelenganya pali vyonsi vino naomvile, alino nu kukailwa iyevu kuno nakailwe lino nkuomba ivintu vii, alino niiluka nga nzana ukuti vyonsi ivyasilesile. Cali kwati ukuzinganya umuza muno mutaya umuzano foo. 
Ukuya kwene kateeka angacita vino yakateeka amukolelile yacisile.
Iyee, naweni ukuti amano aasuma ukuluta uwelewele, ndi vino uluswepo ulusuma ukuluta imfinzi. 
Antu yamano yangalola kuno yakuya, lino iviwelewele vitangalola kuno vikuya. Lelo namanya ukuti icikaponela umuntu wa mano, icikaponela iciwelewele na cipena kwene. 
Lyene nelenginye inti, “Icikaponela iviwelewele, icilaponela nani kwene. Nga fwandi umuzano cii uno nazana pakuya uwa mano?” Namaasuka inti, “Kusi nanti cimwi.” 
Kutaya nanti umuntu wenga akaiusya antu yamano, alino kutaya umuntu umwi akaiusya iviwelewele. Mu manda akwiza inkolelo swensi kwene tulililika. Swensi tulafwa, antu yamano nga ni viwelewele icili cimwi. 
Fwandi umi wane utantumbwilile nanti cintu cimwi, pano vyonsi ivyacitikanga mutali umuzano, suka sile intazi. Umi wane wali uwasilesile. Nazinganyanga umuza.
Vyonsi vino nalonsile ivyasilesile kunondi, pano namanyile ukuti vyonsi ndasila impyanyi yane. 
Nupya impyanyi yane limwi ingaya iyamano nanti ciwelewele, angamanya aweni? Nanti cingaya vivyo umuntu wiyo alapyana ivintu vyonsi vino nalonsile, vyonsi vino nalonsile ku mano yane, mu nsi ya pansi. Ala cii icasilesile. 
Cii, candetile ukulanguluka pakuombesya kuno naombisye. 
Umuntu uombela icintu na mano yako yonsi, na ucinda wako onsi, alino pacisila uwiza usiila umuntu muze wino ataciombile. Cii icauwelewele, nupya cisi cisuma foo! 
Umuntu aomba nu kusakamikwa insita ya umi wakwe onsi, uzye umuzano cii uno akazana? 
 Vyonsi vino umuntu akaomba mu nsita ya umi wakwe mutaya umuzano, lelo amasakamiko nu kuwavya umwenzo. Usiku nalyo kwene atangalola utulo. Ala cii icasilesile.
  Fwandi icintu cisuma cino umuntu ali wensi angacita, ukulya nu kumwa nga nu kuilyokezya pa vintu vino walonka. Lelo nilwike ukuti vyonsi vii vikafuma kuli Leza. 
Nga fwandi ungazana uli icili consi icakulya nanti icakuilyokezya ukwaula Leza? 
 Leza akapeela amano, ukumanya nga ni nsansa ku antu akamuzanzya. Lelo akalenga kuti yakaifya yaombe nu kulonka icuma pakuti yangapeela icuma cao ku antu akazanzya Leza. Ala cii icasilesile. Cili wa kuzinganya umuza.
Icintu consi icikacitika muno mu nsi ii, cikacitika pa nsita ino Leza wika.
Kwaya insita ya kuvyalwa ni nsita ya kufwa,
kwaya insita ya kukoma ni nsita ya kupozya,
Kwaya insita ya kuvwa ulanda ni nsita ya kusansamuka,
Kwaya insita ya citemwiko ni nsita isi ya citemwiko.
Kwaya insita ya kuzana ni nsita ya kuponzya,
Kwaya insita ya kulepola ni nsita ya kusuma,
Kwaya insita ya kutemwa ni nsita ya kupata,
Uzye umuzano cii uno tukazana mu milimo itu yonsi? 
Namanya ivisendo vino Leza watutwika swe yantunze. 
Wene wika akasita kayane pa cintu consi. Watupeela ukulonda ukumanya ivintu iviliza, lelo atatupela ukumanya kumalilike ukwakumanyikisya vino wene akacita. 
Acino nilwike ukuti cino swemo tungacita ukukwata insansa nu kuomba vino tungaomba lino tucili nu umi. 
Swensi tulinzile ukulya nu kumwa nga nu kuilyokezya pa vintu vino twaombela. Vyonsi vii uwila wakwe Leza kunotuli. 
Namanya ukuti vyonsi vino Leza akacita viikalilila amanda pe. Kusi nanti umuntu umwi angungilizya cimwi pa vintu vivyo. Cino Leza wavicisile apakuti swe antu twamoopa. 
Consi icikacitika nanti icingacitika cacitike nu ku mpiti kwene. Leza akalenga icintu icili cimwi kuti cacitika lili lili.
Cuze cino nalola mu nsi ii, icakuti ulufyengo lukazanwa apalinzile ukuzanwa ulungami, na palinzile ukuzanwa usuma pakazanwa uyi. 
Alino inelenganya inti, “Leza alavunuka antu aololoke na yakaifya mu musango onga kwene, pano icintu consi ni cicitwa consi, cilacitika pa nsita yakweco.” 
Nasondolwile ukuti Leza akaezya swe antu, kuti atulange vino twalingana ni nyama. 
Nupya icikaponela umuntunze, icikaponela ni nyama kwene. Umuntunze akafwa ndi vino inyama ikafwa. Vyonsi vyakolana pano vyene iviumbwa. Umuntunze ataluta inyama, pano vyoili vyakwata umi umutaya umuzano. 
Vyoili kwene vikaya uku ncende ili yonga, ku lukungu. Akuno vyoili vyafumile, nupya akuno vyoili vilaswilila. 
Nga fwandi umuntu angasininkizya uli ukuti mupasi wa muntunze ukakwela ukwiyulu, nu mupasi wa nyama wene ukaya pansi mu musili? 
Lyene iniluka, inzana ukuti icintu cisuma cino swe antunze tungacita, ala ukuilyokezya pa vintu vino twaombela. Kusi cintu nacuze cino swe antunze tungacita. Kusi nanti aumwi angamanya icilacitika pacisila ca mfwa itu.
Lyene ndolekesya pa lufyengo lonsi ulukacitika mu nsi ii. Antu yano yatitikiziwa yakulosya nga kusi nanti aumwi uwakuti angayazwa. Kusi nanti aumwi uwakuti ayazwe pano antu yano yakuyatitikizya yakwatisya maka. 
Nkakumbwa yayo afwa, yano yatusya mpiti. Yene yazipapo ukuluta yayo acili nu umi. 
Lelo yayo atatala yavyalwa, yano yatatala yalola ulufyengo ulukucitika mu nsi yonsi ii, yene yasyuka ukuluta antu apuma na afwe kwene. 
Nupya nasambilila nacuze icikalenga ukuti antu yaombesya, apamulandu wakuti yene yakakumbwa ivintu vino ainipamba yao yakwata. Lelo cii naco kwene icasilesile. Cili wa kuzinganya umuza. 
Antu yakavwanga yati umuntu angaya iciwelewele ndu mwisikulu wafyatila makasa nu kuleka kuti afwe uku nzala. 
Limwi cingaya vivyo kwene. Lelo cingazipa ukukwata tunono ukwaula masakamika, kuluta kuivunola ukwaula muzano, umu kwezya ukuzinganya umuza. 
Mu wikazi nalola icintu nacuze icasilesile. 
Silolini umuntu wino wikala wenga. Wene atakwata umwana nanti umwina, lelo wene akaomba pe, nga atiikuta ni cuma cino walonka. Uzye aweni wino umuntu wi akakaililwa nu kuikanya ukusansamuka? Camusango uu naco kwene icasilesile, nupya icaulanda mu wikazi wa muntu.
Ukuya yaili cazipa kuluta ukuya wenga, pano antu yaili yangaomba umulimo ulondoloke. 
Pano ndi wenga wapona pansi, umuze angamukatusya. Lelo ndu muntu ali wenga alino wapona pansi, icintu ciipe wakwe cimwi, pano pasi angamukatusya. 
Ndi mwalala yaili pakakaya ndi kuli impepo. Uzye ndu uyizi wenga pangakaya uli? 
Umuntu ndi ali wenga angacimviwa mu ulwi, lelo ndi muli antu yaili mungazyansya. Icikome ukutankola umwando uno wapyatwa ni myando itatu.
Umupina nupya uwamano wazipa ukuluta umukote umutumpe wino asiuvwa ku kupanziwa amano. 
Umwance umwi angafuma mu ng'anda ya minyololo nu kuya umwene wa mpanga kwene iyo ino wavyalilwemo, nanti limwi ale wavyalilwe mu upina mu mpanga yakumwao. 
Nelenginye pa antu yonsi yano yakaikala mu nsi ii, alino niluka ukuti mu antu kwene yaa, ku ncende imwi kuli umulumendo wino alatola icifulo ca ukateeka. 
Umwene angateeka imintapendwa ya antu, lelo ndi wafwa kusiya nanti aumwi akataizya pali vino mwene wacisile. Ala cii icasilesile. Cili wa kuzinganya umuza.
Mwatekela pakuya ku Ng'anda ikulu yakwe Leza. Cazipa ukuya ku Ng'anda ikulu yakwe Leza ku kusambilila kuluta ukupeela impolelwa wakwe vino antu atumpe yakacita, yano yatamanya uyi wao uno yakacita. 
Mwatala mwelenganya lino mutali muvwange, nupya mutazakantika lino mukulaya kuli Leza. Leza wene waya umwiyulu. Lelo mwemo mwaya umu nsi. Acino mutalanda ivingi ukuluta pali vino mungacita. 
Umuntu ndi wakwata amasakamiko avule, ala ni viloto kwene amakwata ivivule. Nupya ndi wavwangikisya, angavwanga ni vintu vyaulamo amano. 
 Acino ndi mwalaya kuli Leza, mulinzile kufikilizya zuwa. Pano Leza atatemwa antu viwelewele. Fikilizini vyonsi vino mwalaya ukucita. 
Cazipa kuntalaya ukuluta ukulaya nga lyene uposiwa nu kufikilizya. 
Utaleka imvwango zyako zyakulenga ukwifya cakuti pacisila uya ku kunena simapepo wakwe Leza uti, “Awe nasekanga sile.” Uzye icani cino ungaleka kuti Leza akusokele pamulandu wa vwango zyako? Uzye ukalonda kuti Leza aonone vyonsi vino waombela wemwisikulu? 
Nanti ulote viloto vya musango cii, nanti uombe incito zya musango cii, wemo ulinzile ukoopa Leza.
Utazunguka lino walola ukuti uteko ukutitikizya apina nu kuyafyenga mu nsambu zyao. Cilolo wensi wacingililwa na wiyo akamwangalila, alino yaa yoili yacingililwa ni vilolo iviyalusile.
Alimi yonsi yakazombola ivintu vyamu vyalo vyao. Umwene umwisikulu akazana umuzano uwamu vyalo vyao.
Antu yano yatemwa impiya yasiikuta impiya zizyo. Nupya icili cimwi na antu yano yatemwa ukama, yene yasiikuta umuzano. Cii, icasilesile. 
We muntu ndi wavulilwa icuma, akulya icuma cico ala nayo yavula. Wemo umuzano wako uwakumanya ukuti, ee, nene mukama. 
Umuomvi akakasula utulo lino wataikuta nanti atikwite. Lelo umukama icuma cisimulalika utulo pamulandu wakusakamikwa.
Kwaya icintu cimwi iciipisye cino nemo nalola mu nsi ii, icakuti umuntu asunga impiya zyakwe zyakuomvya pa nsita ino wene angazilonda. 
Lyene uwanda wi syamo aponzya zyonsi pyu, ukwaula ni zyakuti angapeela ana yakwe. 
 Tukafuma mu nsi ii tupu ndi vino twavilwe tupu. Pa milimo yonsi yakukailwa ino twaomvile, kusi nanti acimwi cino tungasenda mu minwe itu. 
Icintu cii cisi cisuma! Swemo tukaswilila umu mwata kwene uno twizilemo, vwile! Nga fwandi umuzano cii uno swe antu tukazana pakuzinganya umuza? 
Mu umi witu tukaikala mu kanda nu mu malanda, mu masakamiko, mu cipyu nu mu ndwala.
Acino nemo nazana ukuti icintu cisuma cino umuntu ali wensi angacita, ukulya nu kumwa nga nu kuilyokezya pa vintu vyonsi vino waombela mu umi wakwe uwipi uno Leza wamupeela. Kusi icintu nacuze cino umuntu angacita. 
Leza ndi cakuti wapela umuntu icuma ni vikwatwa nu kulenga kuti ailyokezya, ee umuntu alinzile kutaizya nu kuilyokezya pa vintu vyonsi vino waombela. Uu, uwila uwafuma kuli Leza 
Pano Leza uwalenga kuti umuntu asansamuke, umuntu atangasakamala sana pamulandu wa manda yanono aumi wakwe umu nsi.
Kwaya icintu cimwi iciipe cino nemo nalola mu nsi ii, cico cino cikacuzya umuntu wakwe cimwi. 
Leza apeela umuntu icuma, ucindami, nga ni vikwatwa, ee ni vintu vyonsi vino umuntu akalonda. Lelo Leza asilenga kuti umuntu ailyokezye pa vintu vivyo. Umwenyi aliwe aliza ailyokezye pa vintu vivyo. Cii, icasilesile, nupya cisi cisuma.
Umuntu angavyala ana umwanda onga nga nu kwikala amanda avule. Lelo ndi atakusansamuka nupya atazisilwe mu mucinzi, lyene nemo ningavwanga ukuti akanya akavyalwa akafwe kazipa ukuluta umuntu wiyo. 
Akanya akafwe kakavyalwa ukwaula kumanyikwa, nupya kazikwa mu mfinzi, nga kililikwa nu kwililikwa. 
Akanya kaa kasitala kalola uluswepo nanti ukumanya vino umi waya. Kene kakazana upuzo ukuluta umuntu wilya umukama, 
makamaka umuntu wino atailyokizye lino wali umu nsi, nanti angala wene watenzi imyaka amazimbi yaili. Endi, akanya nu mukama, yoili kwene yakaya kuli kumwi.
Umuntu akaomba imilimo yakwe yonsi yakukailwa kuti angazana cakulya, lelo wene asiikuta. 
Uzye pacani umuntu wamano waluta iciwelewele? Nga fwandi umuzano cii uno umupina akazana pakumanya imikalile ya munsi ii? 
Ala cii icasilesile. Cili wa kuzinganya umuza. Cazipa ukwikuta vino ukweti ukuluta ukulonda ukulonka insi yonsi.
Icintu consi icayapo cinikwe izina mpiti, nupya swensi twamanya ukuti utange upazyanye nu muntu wino akulusile amaka. 
Amazwi ndi yavula, ni vyasilesile navyo vikavula. Uzye umuzano cii uno umuntu angazana? 
Uzye aweni angamanya icingatuzipila mu manda itu anono aumi witu uwasilesile, umi uno ukapita wa cinzingwa? Uzye tungamanya uli icilacitika mu nsi pacisila ca mfwa itu?
  Izina lisuma lyazipa ukuluta amafuta acinunu cisuma amutengo. Uwanda wa mfwa itu ukazipa ukuluta uwanda uno twavilwepo.
Cazipa ukuya ku ng'anda ya ndosya ukuluta ukuya ku ng'anda ya mateweto, pano antu apuma yalinzile kwiusya ukuti swensi kwene tulafwa.
Amalanda yazipa ukuluta inseko. Amalanda yakakungumalika, lelo yakaapa umuntu amano.
Umuntu wino lyonsi akaelenganya sile pa nsansa, wene iciwelewele. Umuntu uwamano akaelenganya pamulandu wa mfwa.
Cazipa kutezya ku muntu wamano wino akukunenola, kuluta ukuuvwa ku viwelewele ivikwimba inyimbo zyakulumbanya.
Inseko zya ciwelewele zili wa myunga ikupantoka pi ziko. Nacikwene, icasilesile.
Umuntu angaya uwamano, lelo ndi watumpoka umuntu umwi ala waicita wa ciwelewele. Ukupokelela amafukakanwa kukaonona umwenzo wa muntu. 
Impelelekezyo ya cintu yazipa ukuluta utandiko wakweco
  Mutasoka zuwa, pano ukukwata kaikila uwelewele.
Mutauzya muti, “Uzye pacani ivintu vyali ningo mu manda yampiti ukuluta ivintu vya mu manda ya ndakai?” Iuzyo lyamusango uu lisi iuzyo lyamano, awe. 
Umuntu wensi uwa umi alinzile kuya uwamano. Ukuya na mano caya kwati ukupokelela icaupyanyi, 
nupya cikacingilila wakwe vino impiya zikacingilila. Amano yakasunga umuntu umutende. Endi, uu uli usuma wa kukwata amano.
Mwelenganye pali vino Leza wacita. Uzye aweni angololola icintu cino Leza waumba icinyongane? 
Lino ivintu vikukuzipila, wemo uwazanga, nga nupya lino intazi zyakuponela, uwaiusya ukuti a Leza akatuma vyoili, insansa ni ntazi. Utange umanye ivili nu kukuponela uku nkolelo.
Mu umi wane uwaula muzano mu nsi ii, nalola ivintu viili. Antu yamwi asuma yakafwa, antu aipe yene yasyala nanti angala yakucita iviipe. 
Fwandi we muntu utacizyapo ukuya umusuma nanti ukuya uwamano. Uzye pacani cino ungaikomela? 
Utayesya umwipe, nupya utayesya iciwelewele. Uzye pacani cino ungafwila lino insita yako yakufwa itali ifike? 
Fwandi we muntu ulinzile ukuteeka umwenzo pa milandu ii iili. Wemo ndi cakuti ukaoopa Leza, ale lyene imilandu ii yoili ukailondela ukwaula intazi.
Amano yakalundulwila umuntu amaka ukuluta amaka yano yakateeka ya misumba ikumi yakwata.
Cumi cumi, mu nsi ii mutaya umuntu nanti umwi akacita vyaololoke lyonsi, nupya kutaya nanti umwi asitala aluvyanya.
Nupya utasumba amano kuli vyonsi vino antu yakuzaila, pano limwi unguvwa yakuti umuomvi wako akukutuka. 
Mu mwenzo wako nawe kwene watumanya ukuti watusile antu yauze maila auvule.
Naomvizye amano yane mukwetetula vyonsi vii. Nalondanga ukuya uwamano, lelo imposiwa. 
Uzye umuntu angamanya uli usenulo wa umi? Icintu cii icizike, nupya swemo tutangacuvwa. Icikome, icitale swe antu tutange tucuvwe. 
Lelo naipezile pamulandu wa kusambilila pakuzana amano. Nalondesya ukuzana amano, alino nu kuzana amaasuko yakuzana amano, alino nu kuzana amaasuko yaku mauzyo yane. Nupya nalondanga ukusambilila vino uyi waya, vino uwelewele waya, na vino kutumpa kwaya.
Nazanyile icintu cimwi iciwaye ukuluta imfwa, umwanaci wene wakola ulukose. Icitemwiko cino wene akalanga ku onsi cikalema antu wi sumbo, alino amakasa yano akakumbatila umonsi yakafyela wa munyololo. Umonsi wino akazanzya Leza angapusuka ku mwanaci wiyo, lelo kaifya alalemwa ku mwanaci wii.
Endi ivyalanzile kasambilizya, nazanyile ivintu vii panono panono lino nalondelezyanga amaasuko. 
Nalondelezyanga amaasuko nayauze, lelo ntayazana foo. Nazanyile umonsi wenga pa antu izimbi lyonga wino nacindike, lelo kutali umwanaci nanti wenga wino nazanyile. 
Vii avili vino nasambilile. Leza watuumvile swe antu aula ulema umwi. Lelo swe eneco tukailetelela ku misango itu iipe ivule.
Uzye aweni uwaya wa muntu wamano? Uzye aweni uwamanya usenulo wa vintu vii? Amano yakalenga kuti umuntu asansamuke, nupya amano yakalenga kuti inkansi zisenke apa usyu.
We muntu ulinzile kuyela amalamulo yakwe kateeka pamulandu wa ulayo wako kuli Leza. 
Kateeka angacita cili consi cino akasi, acino uwafuma ku manso yakwe zuwa. Utalanda pamulandu umwi uwipe. 
Kateeka wa mpanga akalanda na maka. Kusi nanti umwi angamucilinganya. 
Wensi wino akayela malamulo akaya uwakaele insita zyonsi. Umuntu wamano akamanya insita ni nzila yakucitilamo ivintu vyonsi. 
Icintu cili consi cakwata insita yakweco, alino ni nzila yakuciombelamo. Lelo swe antu tutacimanya ningo. 
Kusi nanti aumwi uwamuno tuli angamanya ivilacitika ku nkolelo itu, nupya kutaya angatunena. 
Kusi umuntu nanti umwi angaleuka imfwa, nanti ukusisya uwanda wa mfwa yakwe. Ala imfwa inkondo ino umuntu atangaleuka, nanti ukucenjela kusi.
Lino nelenginye pa vintu ivikacitwa mu nsi ii, naweni ukuti antu yamwi a maka yakateeka auze mu unkalwe. 
Endi, nemo nalola kuno antu ankota yakuzikwa mwi lindi. Lelo akula muli umu nzila mukufuma kwi lindi, uuvwa antu yakumulumbanya mu musumba ulya kwene muno wacitanga ivintu viipe. Cii, icasilesile.
Uzye pacani cino antu yakatalila imilandu uku mufulo? Aeci yakapingula ya milandu yasipingula zuwa. 
Umuntu muyi nanti angatala imilandu umwanda onga, lelo wene angikala sile ningo. Endi, nemo kwene cino namanya icakuti antu yano yakaoopa Leza yene yakaya nu longo. 
Lelo antu aipe yene yakasyama. Umi wao waya wa cinzingwa. Yene yakafwa lino yacili ance, pano yasioopa Leza.
Lelo kwene umu nsi ii mwaya ukuicuzya sile. Silolini ivikacitika umu nsi ii. Limwi antu akacita vyaololoke yakavunukwa na antu aipe alino antu aipe nayo yapokelela icilambu ca antu akacita vyaololoke. Nemo nkuti cii, icasilesile.
Acino nemo nasininkizya ukuti swemo tulinzile ukuilyokezya, pano ukusansamuka kuno twakwata mu umi uu, ukulya nu kumwa sile, alino nu kuilyokezya. Tungacita vii lino tukuomba imilimo yi yevu mu nsita ya umi witu uno Leza watupeela mu nsi ii.
Lyonsi lino nezizye ukuti inje uwamano, alino nu kusambilila ivikacitika umu nsi, nilwike inzana ukuti ungamala amanda avule ukwaula kukasula. 
Lelo utange uvwikisye vino Leza akacita. Nanti ungezya na maka yonsi, utange uzane. Antu yamano yakaitunga ukumanya, lelo mucumi yatamanya.
Nelenginye wakwe cimwi pa nsita itali pali vino nazana, nga indola ukuti Leza awino akatungulula ivicitwa vya antu yamano na antu akacita vyaololoke, nupya aliwe akalenga kuti yatemwa nanti yapata. Kutaya umuntu akamanya ivyankolelo. 
Pataya upusano foo. Icikaponela umuntu mololoke, icikaponela na kaifya kwene. Icikaponela umuntu musuma, icikaponela nu muntu mwipe kwene. Icikaponela kapepa, icikaponela na asipepa kwene. Icikaponela akapeela impolelwa, icikaponela na asipela kwene. Umuntu mololoke atalusile kaifya, na wino akalapa umulapo, atalusile wiyo asilapa.
Endi, swensi kwene icikatuponela icili cimwi, nga icintu cii iciipe mu vintu vyonsi ivikacitika umu nsi ii. Lino antu yacili nu umi amelenganyo yao yakazulamo uyi nu upena, alino yakaiukila ukuti iyafwa. 
Lelo umuntu wensi ali nu umi wakwata upaalilo. Simbwa mupuma wazipa ukuluta cisama umufwe. 
Endi, antu lino yacili nu umi yakamanya ukuti yalafwa. Lelo afwe yatamanya nanti acimwi. Yene yatakwata icilambu nacuze. Yene yililika pyu. 
Ulukundo lwao, ulupato lwao, uluse lwao, vyonsi vyalowa pamwi nao. Yatalatala yakumeko nupya mu vintu ivikacitika mu nsi ii, awe.
Twalilila, uwalya ivyakulya vyako nu kusansamuka. Uwamwa waini wako nu kuzanga, pano ndakai Leza watazumilizya kuti wacita cico. 
Lyonsi uwazwala ivitiswe, nu kupaka amafuta apa manso, apakulanga insansa nu luzango. 
Uwailyokezya nu mwanaci wino watemwa lino ucili nu umi, umi uwasilesile uno Leza wakupeela mu nsi ii. Uwailyokezya mu manda yonsi aumi wako, pano avino ungazana mu milimo yako ya macuzi. 
Uwaombesya muli vyonsi vino ukucita, pano kuzimo kutalaya vicitwa, kutalaya amelenganyo, kutalaya kumanya, kutalaya amano, nga kuko akuno ukuya.
Naweni icintu nacuze. Icintu cico icakuti antu yano yakwatisya ulwilo yasicimvya mu kucimvyanya, na antu aposye yasicimvya mu nkondo. Antu yamano asi lyonsi lino yakwata ivyakulya. Antu acenjele asi lyonsi lino yakaya akama. Antu asambilile asi lyonsi lino yakasyukila incito ya papela, pano isyamo likaponela umuntu ali wensi. 
Umuntu atange amanye lino insita yakwe iliza. Cili wakwe vino ivyunyi vikaiukila ivilemya mu lukose, wa nswi ikaiukila yatilemya mwi sumbo. Avino naswe kwene tukaponelwa na masyamo pa nsita ino tutenekile.
Kwaya icintu nacuze cino nalola. Icintu cico icilangililo cisuma icikasambilizya vino antu amu nsi yasuula amano. 
Kwali umusumba unono muno mwali antu akupenda. Lyene kateeka wamaka aiza ku kuzanza umusumba uo. Ivita vyakwe vizinguluka umusumba uo nu kuiteyanya kuti vyomolole ilinga nu kwingila mwenemo. 
Lyene mu musumba unono ulya mwatenzi umuntu umwi umupina, nga wene wali umucenjele wakwe cimwi cakuti wapuswisye umusumba. Lelo kutali umuntu nanti aumwi uwelenganyanga pali aliwe. 
Lyonsi nkalanda ukuti amano yazipa ukuluta amaka. Lelo kutaya umuntu nanti aumwi akaelenganya ukuti apina nayo kwene yakwata amano, nanti ukusumba amano kuli vino yakataka. 
Cazipa ukukutika ku mazwi ya mutembo a muntu wamano, kuluta ukukutika kuli kateeka akupunda lino akulanda ku cilye ca viwelewele. 
Amano yazipa ukuluta ivyanzo vya nkondo, lelo kaifya wenga angonona ivisuma ivingi.
Insazi zifwe zingonona umusazi onsi uwa mafuta acinunu cisuma, nu kutumpa kunono kungonona amano aingi.
Umuntu wamano waelela ukucita ivisuma. Ciwelewele naco caelela ukucita ivintu viipe. 
Uwelewele wakweco ukamanyika nu ku mwenyi wino cakomenkana nawe umu nzila. Cene cikalenga kuti umuntu wensi acimanye ukuti iciwelewele.
Ndi ntunguluzi yakusokela, wemo utata incito, pano ukufuuka kungalenga kuti wemo welelwe ni vintu ivikalamba vino waluvyanya.
Umu nsi ii nalola iciipe nacuze. Icintu ciipe cii ulufyengo, lulo luno yakateeka yakacita. 
Uteeko ukapeela iviwelewele incito zicindame, akama yene iyapeelwa incito izyakuti cikulu incito. 
Nemo nalola azya yakukwela pa mfwalasi lino acindami yakupita pansi wa azya.
  Wino wensi akaimba iciwina, alaponelamo. Wino wensi akaomolola iciumba, inzoka ilamuluma. 
Wino wensi akatamola amawe, amawe yalamucisa. Wino wensi akalepola inkwi, inkwi zilamucisa. 
Impasa yako ndi itune, utainyozile pakuiomvya, ala ukalemasye pakuiomvya. Umutalampiti ukaazwilizya. 
Ukumanya ivyakutonsya inzoka lino yatikuluma mpiti, ala ukuicuzya sile. 
Ivilandwa vya muntu wa mano vikamuletela ucindami. Lelo ivilandwa vya ciwelewele vikaciletela umusaalula. 
Iciwelewele cikatandikila na mazwi akuzaila, nu kumalila na mazwi aucipena. 
Iciwelewele cisita kuvwanga. Kusi umuntu nanti wenga uwamanya ivili nu kucitika ku nsita yaku nkolelo. Nupya kutaya angatunena ivili nu kucitika pacisila ca mfwa itu.
Suka sile iciwelewele ca muntu icingaomba imilimo mpaka citemboke cakuti ciponge ni nzila yakuswililila ku muzi.
Impanga ikaya mu ntazi lilyo lino kateeka wakweyo umwance, nga na lino intunguluzi zyaiko zikacesya mu miteweto. 
Lelo impanga ikaya nu longo lilyo lino kateeka wakweyo akapingula ivintu umweneco, nga na lino intunguluzi zyaiko zikalinga pakuipakizya, nupya pa nsita isuma, nupya zisikoleka awe.
Umuntu umwi ndi waya umukasu, waposiwa ukusomela ipaala lya ng'anda yakwe, ing'anda iyo ilanyeka nga ilawa nu kuwa.
Vimulo vingakusansamusya, alino waini nawe angakuzanzya. Lelo utange uzane vyoili vii ukwaula impiya.
Utalengulula kateeka, nanti umu mwenzo wako kwene. Nupya utalengulula umukama, nanti umu muputule kwene wa musanzi wako. Pano limwi akunyi nanti akazizi akakapapuka kangasenda amazwi yayo nu kuyanena antu yayo vino walukutaka.
Uwasunga impiya zyako ku mpanga zya inamasi mu uculuzi, pano alala papita amanda avule ulazana umuzano. 
Uwaika uculuzi wako mu ncende zivule, endi mu ncende zivule, pano we muntu utange umanye isyamo lino lilakuponela mu nsi ii.
Usi mulandu ni ntunga kuno icimuti cawila, cene cikalambalala kuko kwene kuno cawila. Amakumbi ndi yafisya, ala imvula imatonya. 
Ndi cakuti ukulolela ukuti amakumbi yaye ningo, nanti kuti umuza uye ningo, lyene utange ukomele nanti cimwi, nupya utange uzombole nanti cimwi. 
Vino umupasi ukaingila mu mwana mu ndilwa yakwe nyina na mwe antu kwaula ukumanya, avino mutange mumanye vino Leza waumvile ivintu vyonsi. 
Mwakomela imbezu akatondo, mukomela na manguzi kwene. Mutange mumanye ndi mbezu zyonsi zilakula ningo, nanti ndi ukukomela kwa pa nsita imwi ukulaya ningo ukuluta ukwa pa nsita yuze.
Uluswepo lwa katondo lukasansamusya nupya amanso yakazanga pakulola ilanzi. 
Uwataizya pa myaka yonsi iya umi wako. Nanti ungikala imyaka ivule cuze, uwaiusya ukuti ulalengela kuzimo. Kutalaya cimwi cino ulalolela uku nkolelo.
Mwe ance, mwailyokezya mu wance winu. Mwasansamuka apa nsita ino mucili mwemwe yance. Mwacita vino imyenzo inu ikulonda na vino amanso inu yakukumbwa. Lelo mwaiusya ukuti Leza alamupingula pali vyonsi vino mukucita.
Mutaleka imyenzo inu yaaziwa nanti ukucuziwa. Endi, uwance winu utalalengela foo.
Acino uwaiusya kaumba wako lino ucili umwance, lino amanda ni myaka ya ulanda itali ikufikile, lino ulavwanga uti, “Awe nemo ntatala nailyokezya.” 
Mu nsita ya ukote wako alino uluswepo lwi lanzi, lwa mwezi nu lwa ntanda lulakuzimila. Nupya amakumbi ya mvula yatalata ukufisya foo. 
Lyene amakasa yako yano waipokololangako yalazakaza, nga na maulu yako yano ndakai yacikomile, lilyo lyene yalaya atonte. Amino yako yalaya akupenda yano utange usyetele ivyakulya, na manso yako yalaya akafinzi cakuti ulafindamila pa kulola. 
Icongo camu museo utalacuvwa pamulandu wa ucipuuli wako. Ulaposiwa ukuvwa icongo ca mwanansyo lino umwi akusya, nanti inyimbo lino yakwimba, lelo nu lwimbo lwa kunyi kwene lulakuzyula. 
Wemo ulaoopa incende zisanzame, nu kupitana kulaya intazi zitupu. Ku mutwe wako kulaya imvwi zitupu. Ulaposiwa nu kukweteka, nga ni nsuna ya vintu vyosi kutalaya.
Umunyololo wakwe siluva ulaputuka ni lampi lyakwe zaabu lilapona nu kutamoka. Umwando wa pa cifula ulaputuka ni nsembo ilatamoka. 
Imili itu ilaswilila ku lukungu ku musili. Umupu ulaswilila kuli Leza wino watupile.
Icasilesile, icasilesile, ivyavwanzile kasambilizya. Ala cii icasilesile.
Pamulandu wakuti kasambilizya wali uwamano, wene wakonkomizye antu vino wamanyile. Wasambilile imvwango nu kulondelezya nga azana icumi muno zili. 
Kasambilizya wezizye ukulonda amazwi akutekezya, lelo amazwi yano walemba yali acumi.
Imvwango zya antu yamano zyaya wa ntuwa zisongozye zyakwe yakacema ya mfwele zino yakaomvya pakutungulula amaufyo yao. Imvwango zyao zyaya wa nsunga zino yapampamila. Imvwango zizyo zyafuma kuli Leza, kacema witu swensi pakuti wene atutungulula swe antu.
We mwanane umonsi kwaya icintu nacuze cakucenjela naco. Ukulemba kwa mpapulo kusisila. Ukupituluka mu mpapulo nako kulakutonsya.
Fwandi vyonsi vyativyuvwika. Izwi lyakumalilila umulandu aili: uwaoopa Leza nu kuyela amasunde yakwe, pano acino antunze yaumbilwe. 
Endi, Leza alatupingula pa vintu vyonsi vino tukacita, cisi cimwi viye ivisuma nanti iviipe, nanti ivintu ivyacitwa mu nkama.
