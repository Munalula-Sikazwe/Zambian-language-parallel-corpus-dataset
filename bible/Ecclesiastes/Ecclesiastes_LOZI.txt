Ki a manzwi a Mubuleli, mwan'a Davida, ya n'a li mulena mwa Jerusalema.
Mubuleli a li, “Ha ku na tuso! Ha ku na tuso! Bupilo ha bu na tuso. Lika kaufela ha li na tuso. 
Niha u ka sinya bupilo bwa hao kamukana u nz'o sebeza ka tata, s'o ta bonisa ka musebezi wo ki sifi? 
 Masika a, a taha mi ani a ya, kono lifasi li siyala hona cwalo mo ne li inezi. 
Lizazi li sa pazula, mi li sa likela. Li ya li katezi ko li swanezi ku y'o kala sinca hape. 
Moya u fukela mwa mboela, u ya mutulo, wa potoloha-potoloha mi wa kuta hape. 
Nuka ifi kamba ifi i bubela mwa liwate, kono liwate ha li tali. Mezi a kutela ko li kalela linuka, mi hape a y'o kala sinca ku buba. 
Linto kaufela li isa kwa mukatala, ili mukatala o mutuna o sa konwi ku taluswa ka manzwi. Meeto a luna h'a kuliswi ki s'a bona. Lizebe za luna ha li kuliswi ki ze li utwa. 
Se si ezahalile pili si ta ezahala hape. Se ne si ezizwe pili si ta kutela ku eziwa. Mwa lifasi kamukana ha ku na se sinca. 
Ba li, ‘A mu bone! Nto ye ñwi ye nca ki ye!’ Batili. N'e se i ezahlile pili, kale lu si ka pepwa. 
Ha ku na ya hupula ze n'e ezahalile mwa linako ze felile, ni mwa mazazi a taha ha ku na ya ta hupula ze ta ezahala, hona cwale fa ni ze tatama.
Na, Mubuleli, ne ni li mulena wa Isilaele mwa Jerusalema. 
Ni itukiseza ku tatuba ni ku ituta lika kamukana ze eziwa mwa lifasi mo.
Ni boni lika kamukana ze eziwa mwa lifasi le, mi na mi bulelela, kaufela zona ha li na tuso. Ku swana ni ku lelekisa moya. 
Ha u koni ku otolola se si kopami. Ha u koni ku bala lika ze siyo.
  Na ipulelela, na li, “Ni se ni li mutu yo mutuna, ya butali hahulu ku fita mañi ni mañi ya kalile ku busa Jerusalema pili na ni si ka busa kale. Ni ziba hande-nde mo bu inezi butali ni zibo.” 
Ne ni itukiselize ku ziba fapahano mwahal'a zibo ni bukuba, butali ni bupulumuki. Kono na lemuha kuli mwendi ni ka swana ni lelekisa moya. 
U sa ba ni butali bo butuna hahulu feela, u tahelwa ki lipilaelo ze ñata. Ha u ziba hahulu, u ta utwa butuku hahulu.
Na hupula ku itabisa, ni kuli ni fumane mo i inezi tabo, kono na fumana kuli ni yona ha i na tuso. 
Na lemuha kuli ku seha-seha ki bukuba, ni kuli minyaka ha i na se i tusa. 
Ka ku susuezwa ki takazo ya ka ya ku bata butali, na lela ku itabisa ka waine kuli ni be ni nako ye nde. Na hupula kuli, ye ki yona nto ye nde, ye ba ka eza batu ka nako ya bupilo bwa bona bo bu kuswani mwa lifasi.
  Na eza misebezi ye mituna. Na icahela mandu mi na cala masimu a likota za veine. 
Na cala masimu a milohu ni likota za miselo, mo ku na ni likota za mifuta-futa. 
Na yepa tusa twa mezi a ku li nwisezanga. 
 Na leka batanga ba bañata, mi ne ku na ni batanga ba ba ne ba pepezwi mwa sibaka sa ka. Na luwa limunanu ze ñata ku fita mañi ni mañi ya n'a pilile mwa Jerusalema. 
 Hape na ikubukanyeza silivela ni gauda ze ne li zwa mwa lipulukelo za bulena bwa manaha a ne ni busa. Ne ni tabiswa ki banna ni basali ba ba ne ba ni opelelanga, mi ne ni na ni basali kaufela b'a n'a ka bata mutu.
  Ee, ne ni li mutu yo mutuna ku fita mutu kaufela ya n'a pilile mwa Jerusalema, mi butali bwa ka ne bu si ka fela. 
Sifi ni sifi se ne ni bata, ne ni si fumana. Ne ni sa itimi minyaka ifi ni ifi. Ne ni ikuhumusa ka lika kaufela ze ne ni sebelelize, mi zeo kaufela n'e li ona mupuzo wa ka. 
Cwale na hupula ze ne ni ezize kamukana, ni mo ne ni sebelelize ka tata ha ne ni li eza, kiha ni lemuha kuli kanti mane ne li sa talusi se siñwi. Ne ku swana inge ku lelekisa moya, ili nto ye si na tuso ni hanyinyani. 
Hakulicwalo, mulena u kona ku eza feela ze n'e ezizwe ki malena ba bañwi ba ba ne ba li teñi pili.
Ehee, na ziba butali ki bo bunde ku fita bukuba, sina liseli ha li li le linde ku fita lififi. 
Batu ba ba butali ba kona ku bona ko ba ya, kanti likuba zona nyaa. Kono hape na ziba kuli kaufel'a luna lu libelelezwi ki bumai bo bu swana. 
Na ikupula ni nosi, na li, “Se si ezahala kwa likuba si ta ezahala ni ku na. Cwale se ni kutezwi ka ku ba ni butali cwalo ki sifi?” Na alaba, na li, “Ha siyo. Ha ku na ni se sikana.” 
Ha ku na ya hupula batu ba ba butali, mi ha ku na ya hupula likuba. Mwa mazazi a sa taha, kaufel'a luna lu ta libalwa. Lu swanezi ku shwa kamukwaoswana, kamukan'a luna, i ka ba ba ba butali kamba likuba. 
Cwale bupilo ha si se siñwi ku na, kakuli za bona kaufela ha li na se li ni tiselize haisi manyando. Kaufel'a zona ne li si na tuso. Ne ni ndaamanisa feela moya.
Ze ni belekile kaufela ni ku li fumana ha li na se li talusize ku na, kakuli ne ni ziba kuli ni ta li siyela shwana wa ka. 
Mi mwendi n'a ka swana a ba ni butali, kamba a ba ni bukuba. Ya ziba ki mañi? Nihakulicwalo u ta luwa lika kamukana ze ni belekile, ili lika kamukana ze ni fumani ka butali bwa ka mwa lifasi le. Zeo kamukana ha li na tuso. 
Cwale na kala ku inyaza kuli ni sebelelizeñi cwalo ka tata! 
Wena mutu, u belekele sika ka butali bwa hao kaufela, ka zibo ni bukwala, mi hape u na ni ku si siyela mutu ya si ka si sebeleza. Ha ku na tuso, mi ha ku si ka luka! 
U sebeza ka tata mwa bupilo bwa hao kaufela, mi kwa mafelelezo u ta kutelwa kiñi? 
 Lika kamukana z'o eza ha u sa pila ha li na se li tisa haisi mukatala ni masita-pilu. Nihaili busihu ha u koni ku pumula. Zeo kaufela ha li na tuso.
  Nto ye nde ka ku fitisisa y'a ka eza mutu ki ku ca ni ku nwa, mi a ikole z'a s'a fumani. Mi nihakulicwalo ni lemuhile kuli nihaili zona zeo, li zwa ku Mulimu. 
Ki ka mukwa ufi hape w'a ka fumana mutu sa ku ca, kamba ku itabisa? 
 Mulimu u fa butali, zibo, ni tabo ku b'a lata, kono u belekisa baezalibi ba nze ba hola ni ku buluka, ili kuli ze ba fumana li kone ku fiwa yo muñwi y'o lata hahulu. Ha ku na tuso. Ku swana ni ku landamanisa moya.
Sifi ni sifi se si ezahala mwa lifasi si ezahala ka nako y'a ketile Mulimu.
U toma nako ya ku pepa
U toma nako ya ku bulaya
U toma nako ya maswabi
U toma nako ya ku latana
U toma nako ya ku fumana
U toma nako ya ku pazula
U toma nako ya lilato
S'a kutelwa mutu ka musebezi wa hae kaufela ki sifi? 
Ni ziba butata bw'a lu file Mulimu. 
U tomezi lika kamukana nako ye lukela. U lu file takazo ya ku ziba ze sa taha, kono h'a lu fi kutwisiso ye tezi ya z'a eza. 
Cwale na lemuha kuli s'a lukela ku eza mutu ufi ni ufi ki ku taba, ni ku eza ze nde mw'a konela kaufela, h'a sa pila. 
Luna kamukana lu swanezi ku ca ni ku nwa, mi lu ikole ze lu belekezi, kakuli ki mpo y'a lu file Mulimu.
Na ziba kuli lika kamukana z'a eza Mulimu li ta ina kuya kuile. Ha u koni ku ekeza kamba ku zwisa se siñwi kwateñi. Ni Mulimu u eza cwalo ili kuli batu ba mu sabe. 
Sifi ni sifi se si ezahala, kamba se si ta ezahala, ne si ezahalile kale. Mulimu u bonisa nto i liñwi ku ezahala hape ni hape.
Isiñi ze feela, kono ni se ni lemuhile kuli hape u kona ku fumana bumaswe mo ku lukela ku fumaneha bunde ni likatulo ze lukile. 
Na ipulelela mwa pilu, na li, “Mulimu u ta atula ba ba lukile ni ba ba maswe kamukwaoswana, kakuli lika kaufela, ni likezo kamukana li ta ezahala ka nako ya zona luli ye tomilwe.” 
Na feleleza ka ku hupula mwa pilu kuli Mulimu u lika batu, ili ku ba bonisa kuli ha ba fiti lifolofolo. 
Nihakulicwalo batu ni lifolofolo ba tahelwa ki bumai bo bu swana. Ba shwa mushwelo o swana. Mutu h'a fiti folofolo, kakuli bupilo ha bu talusi se siñwi kwa batu kamba lifolofolo. 
Bubeli bwa zona bu ya mwa sibaka si li siñwi ili mwa liluli. Bubeli bwa zona ki mona mo li zwa, mi li ta kutela mwateñi hamoho. 
Mutu u ka kona ku ziba cwañi luli kuli moya wa mutu u ya kwa lihalimu, wa folofolo ona u ya mwa mubu? 
Kiha ni se ni lemuha cwale kuli nto ye nde feela y'a ka eza mutu ki ku ikola z'a belekile. Ha ku na se siñwi hape s'a ka eza. Ha ku na mukwa w'a ka ziba ka ona se si ta ezahala ha s'a shwile.
Cwale na talima hape kwa bumaswe kaufela bo bu ezahala mwa lifasi mo. Ba ba nyandiswa ne ba lila, mi ne ku si na ya n'a ka ba tusa, kakuli ba ba ne ba ba nyandisa ne ba na ni maata. 
Ni ikumbuta ba ba shwile, ba ba se ba ile. Bao ba mbubo-mbubo ku fita ba ba sa pila. 
Kono ba ba mbubo-mbubo ku fita bao ba babeli, ki ba ba si ka pepwa, ili ba ba si ka bona kale bumaswe bo bu eziwa mwa lifasi mo.
Hape ni se ni itutile se si sebelisa batu ka tata. Libaka kikuli ba bata ku ba ni bufumu bo buñata ku fita ba bañwi. Kono ha ku na tuso. Ku swana ni ku matisa moya. 
Ba bulela kuli mutu u ta ba sikuba h'a iputa mazoho, mi a ituhelela ku bulaiwa ki tala. 
Mwendi ku cwalo, kono bunde ki ku ba ni lika ze likani feela, mwa pilu u nz'o iketile, ku fita ku pateha hahulu ka mazoho a mabeli nako kaufela, u nz'o lika ku swala moya.
Ni lemuhile nto ye ñwi hape mwa bupilo ye si na tuso. 
Ki yo mutu ya inzi a nosi. H'a na mwana, kamba munyani, kono u sebeza nako kaufela. H'a itumeli ka bufumu bw'a na ni bona. U belekela mañi ka tata cwalo, mane u itima tabo kaufela? Ze ha li na tuso ni zona, mi ki mukwa wa ku ipilisa maswe.
Bubeli ki bo bunde ku fita buñwi, kakuli ba babeli ba ta sebeza hande hahulu. 
Haiba yo muñwi wa bona a wela fafasi, yo muñwi u ta mu yemisa. Kono haiba ki yena feela a nosi mi a wa, ku maswe hahulu kakuli ha ku na ya ta mu tusa. 
Haiba ku bata hahulu, batu ba babeli ba kona ku lobala hamoho ni ba futumalelwa, kono a li muñwi u ta futumalelwa cwañi? 
Banna ba babeli ba kona ku itamulela kwa ndwa ye ne ka fenya mutu a li muñwi. Muhala wa namunganga u tata kwa ku u puma.
Haiba mulena wa supala, mi mwa bucembele bwa hae a ba sikuba se si sa lati ku elezwa, h'a swani ni mucaha wa mubotana ya na ni ngana. 
Mucaha u kona ku zwa mwa bunjebwe ni ku fetuha mulena wa naha ya habo, kamba ku zwa mwa tolongo ku y'o ina fa lubona. 
Na hupula ka batu ba bañata ba ba pila mwa lifasi mo, mi na lemuha kuli mwahal'a bona ku na ni mutangana ya ta ba mulena. 
Mwendi batu ba ba buswa ki mulena ha ba na ku ba ni palo, kono ha s'a ile, ha ku na ya ka itumela ka s'a ezize. Ha ku na tuso. Ku swana ni ku matisa moya.
Mu tokomele ka za ku ya kwa Tempele. Mu yele ku y'o ituta. Fo ki hande ku fita ku eza litabelo sina batu ba likuba ba ba sa zibi ze nde ni ze maswe. 
U hupule pili u si ka bulela, mi u si ke wa akufela ku sepisa Mulimu. Mulimu u mwa lihalimu mi wena u fafasi. Cwalehe, u si ke wa fiteleza kwa ku bulela ku fita se si lukela. 
Hona m'o bilaelela hahulu, ki mona m'o ka tahelwa ki litolo ze maswe, mi ha u bulela hahulu u ta be u bulele pulelo ya bukuba. 
 Cwalehe, ha u eza sepiso ku Mulimu, i buluke. U si ke wa liyeha, kakuli h'a tabiswi ki likuba. U eze s'o sepisize. 
Bunde ki ku sa sepisa ku fita ku sepisa s'o si ke wa eza. 
U si ke wa lumelela manzwi a hao ku ku fosisa, kuli mane u y'o bulelela muprisita wa Mulimu kuli n'o si ka hupula cwalo. U nyemisezañi Mulimu? U mu lumelelañi kuli a sinye z'o s'o sebelize? 
Niha u ka lola litolo ze ñata, ku sebeza musebezi o si na tuso, kamba ku bulela manzwi a mañata, u swanezi ku saba Mulimu.
U si ke wa komoka ha u bona kuli muso u nyandisa babotana, mi u ba tima liswanelo za bona ni likatulo ze lukile. Nduna kaufela u silelezwa ki ya fahalimw'a hae, mi bubeli bwa bona ba silelezwa ki manduna ba bahulu.
Nihakulicwalo, ki tuso sicaba ha si na ni mulena ya sebelezwa ki naha.
Haiba u lata mali, ha u na ku kolwa kuli a ku likani. Haiba u lakaza ku fuma, ha u na ku fumana z'o bata kamukana. Ha ku na tuso. 
Ha u atelwa ki bufumu, ni batu b'o uta ba ta ata cwalo. S'o fumana feela ki zibo ya kuli u fumile. 
Mutu ya sebeza a ka na a fumana kamba ku tokwa lico ze likani, kono nihakulicwalo wa kona ku lobala hande. Mufumi, yena nih'a na ni ze ñata cwalo u katazwa ki sikobyoti.
Ki ye nto ye maswe, ye ni boni mwa lifasi mo. Batu ba buluka mali a bona ku fitela fo ba ka a tokwela. 
Kono kaufel'a ona a sinyeha kwa linzila ze ñwi, mane ba tokwe ni se ba siyela bana ba bona. 
 Lu siya lifasi le lu si na ni se sikana sina mo lu tezi ku lona. Ku ze lu ezize kamukana ha ku na se lu ka bitula. 
Ha si hande! Lu kuta sina mo lu tezi. Lwa sebeza, ili ku lika ku swala moya, mi se lu fumana ki sifi? 
Kanti lu ngile nako ya bupilo bwa luna kaufela lu nze lu li mwa lififi ni mwa maswabi, lu filikani, lu nyema mi lu kula!
Se ni fumani ki se. Nto ye nde ka ku fitisisa y'a lukela mutu ku i eza ki ku ca ni ku nwa, mi a ikole z'a sebelelize mwa nako ye kuswani ya bupilo bw'a mu file Mulimu. Ye ki yona kabelo ya mutu. 
Haiba Mulimu a fa mutu bufumu ni liluwo, mi a mu lumelela ku ikola zona, u lukela ku itumela mi a ikole z'a belekezi. Ki mpo ye zwa ku Mulimu. 
Kakuli Mulimu u mu lumelezi ku pila ka tabo, h'a na ku ikataza ku nahana ka za bukuswani bwa bupilo.
Ni se ni lemuhile kuli mwa lifasi mo ku na ni bumaswe bo butuna bo bu eziwa kwa batu. 
Mulimu u fa mutu yo muñwi bufumu, likute ni liluwo, ee, lika kaufela z'a tokwa, kono Mulimu h'a mu lumeleli ku itabisa ka zona. Kono li t'o ikolwa ki baenyi. Ha ku na tusa, mi ha ku si ka luka. 
Mutu a ka ba ni bana ba mwanda, mi a pila nako ye telele, kono ha ku na taba nih'a ka pila nako ye telele haiba a sa fumani tabo, mi a sa fumani kepelo ye nde, fohe ni ka li, mbututu ya pepilwe a shwile u mbubo-mbubo. 
Ha ku tusi kuli mbututu i pepiwe, ni ku fitelela mwa lififi, mo a ka y'o libalwa. 
Ha i na ku bona liseli la musihali, kamba ku ziba mo bu inezi bupilo, kono nihakulicwalo u fumani pumulo hahulu 
ku fita mutu ya sa ikoli bupilo, ni h'a ka pila lilimo ze likiti ze peli. Kakuli bubeli bwa bona ba ya mwa sibaka si li siñwi.
Mutu u eza misebezi ya hae kamukana ili kuli a fumane sa ku ca, kono h'a fumani ze likana. 
Mutu ya butali, u fita cwañi sikuba? Ku tusañi kuli mubotana a zibe mw'a ka ipiliseza? 
Ha ku na tuso, ku swana ni ku ndaamanisa moya. Ki ko kunde ku itumela ka s'o na ni sona ku fita ku ina u nze u bata se siñwi.
Sifi ni sifi se si ezahala ne si se si lukisizwe cwalo kale, mi lwa ziba kuli mutu h'a koni ku pihisana ni ya mu fita kwa maata. 
Ha ku na tuso niha u ka piha nako ye telele, mi ha ku ku tusi se siñwi. 
Mutu a ka ziba cwañi se sinde ka ku fitisisa ku mutu mwa bupilo bwa hae bo bukuswani cwana, bo bu si na tuso, ili bupilo bo bu fita sina muluti? Mutu a ka ziba cwañi se si ta ezahala mwa lifasi ha s'a shwile?
  Libizo le linde ki la butokwa ku fita miinko ye tula hahulu, mi hape lizazi la ku shwa kwa hao ki le linde ku fita l'o n'o pepilwe ka lona.
Ki ko kunde ku ya kwa munzi ko ku na ni sililo ku fita ko ku na ni mukiti, kakuli ba ba pila ba swanezi ku ikupulisa ka nako kaufela kuli lifu li lu libelezi kamukan'a luna.
Maswabi ki a mande ku fita liseho. A ka swabisa pata ya hao, kono a looza kutwisiso ya hao.
Mutu ya hupula ka za tabo feela kamita ki sikuba. Mutu ya butali u hupula za lifu.
Ki ko kunde ku nyaziwa ki mutu ya butali ku fita ku lumbwa ki likuba ka lipina.
Ku seha kwa sikuba ku swana ni ku tatalakana kwa miutwa mwa mulilo. Ha ku utwahali.
Ya butali h'a puma mutu, u eza inge sikuba. Ha u amuhela likweta u sinya bupilo bwa hao.
Ku fela kwa sika ki ko kunde ku fita makalelo a sona.
  U be ni buiswalo, kakuli ku ndimbelela mutu ki bukuba.
U si ke wa buza, wa li, “Mawee, kikabakalañi lika ha ne li li ze nde kwakale?” Ha si puzo ya ngana yeo.
Mañi ni mañi ya pila u lukela ku ba ni butali. Butali bu swana sina ku yola lifa. 
Butali bu ta ku fa silelezo ye tuna kamukwaoswana ni mali. Butali bu babalela bupilo bwa mutu ya na ni bona, mi ye ki yona tuso ya butali.
U hupule ka z'a ezize Mulimu. Kana mutu a ka otolola cwañi s'a kopamisize Mulimu? 
Lika ha li ku kondela, u tabe, mi butata ha bu taha, u hupule kuli Mulimu u lumelezi zeo ze peli, ili tabo ni manyando. Ha u zibi se si ta ezahala mwamulaho.
Bupilo bwa ka bu bile bo bu si na tuso, kono ni boni lika ze ñata ku bona. Mutu yo munde a ka shwa, kanti yo muñwi nih'a ka ba ya maswe wa pila. 
Cwalehe, u si ke wa ba yo munde hahulu kamba ya na ni butali hahulu. U ipulaelañi? 
Kono u si ke wa ba ya maswe hahulu kamba ya bukuba hahulu. U shwelañi nako i si ka fita kale? 
Ki ko kunde kuli u be mwa sihali-hali. Haiba u saba Mulimu, u ta iketa.
Butali bu tusa mutu hahulu ku fita se ba kona ku eza babusi ba lishumi mwa munzi.
Ha ku na mutu fafasi ya eza ze lukile nako kaufela a sa fosi.
U si ke wa isa pilu ku ze ba bulela batu. U ka swana wa utwa mubeleki wa hao h'a ku nyefula. 
Ni wena kasibili wa ziba kuli u s'o nyefuzi batu ba bañwi hañata.
Ni itusisize ngana ya ka ku lika linto ze kamukana. Ne ni itukiselize ku ba ni butali, kono ne bu li kwahule ni na. 
Mutu a ka kona cwañi ku ziba se bu talusa bupilo? Bu tungile hahulu, mi bu tata hahulu ku bu utwisisa. 
Kono ni isize pilu ya ka kwa zibo ni ku ituta. Ne ni tundamezi ku fumana butali ni likalabo za lipuzo za ka, ni ku ituta mo bu inezi bumaswe ni bukuba bwa bulyangu.
Ni fumani nto ye maswe ka ku fitisisa. Yeo yona ki musali. Lilato l'a ku bonisa li ta ku swasa sina siteo, sina kanyandi, mi mazoho a hae a ku mangatile a ta ku swala inge mawenge. Mutu ya tabisa Mulimu wa kona ku banduka, kono musali u ta swala muezalibi. 
Mubuleli, a li, “Ee, ze ni li fumani cwalo, ka bunyinyani ka bunyinyani, ha ne ni sa bata likalabo. 
Ni batile likalabo ze ñwi, kono ha ku na se ni fumani. Mwa batu ba sikiti ni fumani feela mutu a li muñwi ya butali, ye ni ka kuteka, haili kwa basali ha ku na nihaili a li muñwi. 
Ze ki zona feela ze ni itutile. Mulimu u lu bupile hande, kono ki luna kasibili ba ba izielize hahulu.”
Ki mutu ya butali feela ya ziba luli taluso ya lika. Butali bwa mu menyisa, mi bu mu feza mañonde mwa pata.
U eze s'a bulela mulena, mi u si ke wa akufela ku sepisa Mulimu. 
Mulena u kona ku eza sifi ni sifi s'a lata. Cwale, u zwe fapil'a hae. U si ke wa ina mwa sibaka se si na ni kozi cwalo. 
Mulena u eza lika ka maata a bulena, mi ha ku na ya ka hanyeza z'a eza. 
U sa utwa feela litaelo za hae u pilile, mi mutu ya butali u ziba nako ni mukwa w'a ka li eza. 
Ku na ni nako ye swanela ni mukwa o munde wa ku eza sika sifi ni sifi, kono zibo ya luna ki ye nyinyani! 
Ku luna ha ku na ya ziba se si ta ezahala, mi ha ku na ya ta lu bulelela. 
Ha ku na mutu ya ka hana ku shwa, kamba ku yemisa lizazi l'a ka shwa ka lona. Yeo ki ndwa ye lu sa koni ku banduka ku yona. Ha ku na mo lu ka pumela kuli lu ipicuke.
Ze kaufela ni li boni ha ne ni nahana za lika ze eziwa mwa lifasi mo, ili lifasi mo ku na ni batu ba bañwi ba ba na ni maata, kanti ba bañwi ba nyanda mwatas'a bona. 
Ee, ni boni batu ba ba maswe ha ba pumbekiwa mwa mabita a bona, kono ka ku zwiwa kwa mayumbelo batu ba bañwi hona mwa munzi mo, mo ba ezize bumaswe bwa bona, ba ba lumba. Ha ku na tuso.
Kikabakalañi batu ha ba itukiselize ku fosa? Ki kakuli bufosi ha bu atulwi kapili. 
Muezalibi u kona ku fosa lifoso ze mwanda, nihakulicwalo wa pila. Ee, na ziba ze ba bulela, ba li, “Ha u saba Mulimu lika kaufela li ka luka. 
Kono ku ya maswe ha li na ku luka. Bupilo bwa bona bu swana inge muluti, mi ba ta shwa ba sa li ba banca, kakuli ha ba sabi Mulimu.” 
Kono taba yeo ha i utwahali. U talime se si ezahala mwa lifasi. Fokuñwi batu ba ba lukile ba fiwa mulatu wa ba ba maswe, mi batu ba ba maswe ba fiwa mupuzo wa batu ba ba lukile. Ni li, ha ku na tuso.
Cwale ni kozwi kuli mutu a ikole, kakuli tabo ya na ni yona mwa bupilo bo, ki ku nwa ni ku ca, mi a ikole. Wa kona ku eza cwalo h'a nz'a sebeza ka nako ya bupilo bw'a mu file Mulimu mwa lifasi mo.
Kamita fo ni likela kaufela ku ba ni butali, mi ni ituta ze ezahala mwa lifasi, ni lemuha kuli mutu wa kona ku tona busihu ni musihali a sa lobali. 
Nihakulicwalo h'a sa koni ku utwisisa s'a eza Mulimu. Niha u ka lika ka tata cwañi ni cwañi, ha u na ku kona ku utwisisa ni kamuta. Batu ba ba butali ba ka ikunga kuli ba ziba, kanti ha ba zibi.
Ni hupuzi hahulu ka tata nako ye telele ka ze kamukana, mi na bona kuli ki Mulimu ya zamaisa likezo za batu ba ba butali ni ba ba lukile, mane nihaili lilato la bona kamba sitoyo. Ha ku na ya ziba se si ka mu tahela kapili. 
Ha ku na fapahano. Bumai bu kona ku tahela ya lukile ni ya maswe kamukwaoswana, yo munde ni litanya, ya kenile ni ya masila, ku ba ba lapela ni ku ba ba sa lapeli. Mutu ya lukile h'a fiti muezalibi. Mutu ya itama h'a fiti ya sa itami. 
Bumai bu li buñwi bu tahela batu kamukana kamukwaoswana, mi nto ye i fosahalile sina mo ku fosahalezi lika kaufela ze ezahala mwa lifasi mo. Batu ha ba nze ba pila, minahano ya bona i tezi bumaswe ni ze si na tuso, mi kapili-pili ba shwa. 
Kono mañi ni mañi ya pila, mwa lifasi la ba ba pila, u na ni seponyana. Nja ye pila i mbubo-mbubo ku fita tau ye shwile. 
Ee, ba ba pila ba ziba kuli ba ta shwa, kono ba ba shwile ha ba na se ba ziba. Ha ba sa fumana mupuzo hape. Ba se ba libalelezwi. 
Lilato la bona, sitoyo sa bona, muna wa bona kaufela li shwelezi hamoho ni bona. Ha ba sa na ku kena ku sifi ni sifi se si ezahala mwa lifasi le.
U zwelepili, u ce lico za hao mi u tabe. U nwe waine ya hao mi u nyakalale, kakuli misebezi ya hao i lumelezwi ki Mulimu. 
Kamita u bonahaze tabo ni nyakalalo. 
U ikole bupilo ni musali y'o lata, ha u nz'o pila bupilo bo bu si na tuso b'o filwe ki Mulimu mwa lifasi le. U tabele lizazi la bona kaufela le li si na tuso, kakuli ki sona feela s'o ta fumana ka manyando a hao. 
U sebeze ka tata ku s'o eza kaufela, kakuli ha ku na ku ba ni kezo, muhupulo, zibo kamba butali mwa lifasi la ba ba shwile, mi kihona m'o ya.
Ni lemuhile nto ye ñwi, kuli mwa lifasi le, ba ba na ni lubilo ha si hañata ba siya ba bañwi mwa siyano, mi lindume ha si hañata li tula mwa lindwa. Batu ba ba butali ha si hañata ba kona ku ipilisa, ba ba na ni ngana ha ba atisi ku fuma, mi baikoneli kamita ha ba fumani litulo ze pahami. Bumai bu ezahala kwa batu kaufela. 
Ha u zibi fo i ka tela nako ya hao. Sina linyunywani ze swasizwe mwa siteo kapili-pili, kamba litapi ze swasizwe mwa kanyandi, ni luna lu swasiwa cwalo ka nako ye maswe lu si ka libelela.
Ku na ni se siñwi se ni boni hape, ili mutala o munde wa mo bu bonelwa butali mwa lifasi mo. 
Ne ku na ni munzi o munyinyani, mo ne ku si na batu ba bañata. Wa t'o lwaniswa ki mulena ya maata. A u beya mwahali mi a itukiseza limishini ze tuna za ku tuba mamota a ona. 
Ne ku na ni mutu wa mubotana mwa munzi mo, ya n'a na ni butali hahulu kuli mane n'a u pilisize. Kono ne ku si na ya n'a mu hupula. 
Kamita ni nze ni li, butali ki bo bunde ku fita maata, kono ha ku na ya hupula kuli mubotana u butali, kamba ku isa pilu ku z'a bulela. 
Ki ko kunde ku teeleza kwa manzwi a mutu ya butali a bulelelwa mwatasi ku fita ku teeleza kwa manzwi a huweleza mubusi mwa kuta ya likuba. 
Butali bu eza ze nde hahulu ku fita lilwaniso, kono mutu a li muñwi ya maswe u kona ku sinya ze ñata ze nde.
Linzi ze shwile li kona ku nunkisa botela ya sende kaufela, mi kezonyana ya bukuba i kona ku sinya butali bo butuna ka ku fitisisa.
Pilu ya mutu ya na ni butali kamita i mu ezisa ze lukile, mi ya ya si na ngana ya mu fosisa. 
Bukuba bwa hae nihaili baenyi ba ta bu ziba. U izibahaza kwa batu kaufela kuli h'a na ngana.
Haiba mubusi wa hao a ku nyemela, u si ke wa zwa fa situlo sa hao. Milatu ye mituna i ka swalelwa haiba u kutumana feela.
Ki bo bumaswe bo se ni boni mwa lifasi, ili bumaswe bo bu tiswa ki babusi. 
Batu ba ba si na ngana ba fiwa litulo ze pahami, kanti bafumi bona ba libalwa. 
Ni boni batanga ba pahami fa lipizi, haili ba ba kutekeha, bona, ba zamaya ka mahutu sina batanga.
  Ya yepa musima, u ta wela mwateñi. Mutu ya punya limota u lumiwa ki noha. 
Ya pepa macwe u holofazwa ki ona. Ya pazula likota u holofazwa ki zona. 
Haiba silepe sa hao si li buzwa, mi u sa si loozi, u ta itusisa sona ka tata. Ki ko kunde ku itukiseza za kwapili. 
Ku ziba mulyani wa linoha ha ku tusi, haiba u sa ikalafi pili noha i si ka ku luma kale. 
Se si bulelwa ki mutu ya butali si mu fa likute, kono ya si na ngana u bulaiwa ki manzwi a hae. 
U kala ka lipulelo za bukuba, mi u y'o feleleza ka za bupulumuki luli. 
Sikuba u swalelela ku bulela.
Konji sikuba sa mafelelezo, ili mutu ya sa zibi ni nzila ye ya kwa hae, ki yena ya ka nyandela mwa musebezi.
Mulena h'a yaululwa-yaululwa feela, mi manduna ba hae ba nze ba selwa mwa mikiti, sicaba si kena mwa butata. 
Kono i na ni litohonolo naha ye buswa ki mulena ya ikatulela litaba, a na ni bazamaisi ba ba ca ka nako ye swanela, ba ba na ni buiswalo mi ba sa kolwi.
Mutu h'a palelwa ku lulela ndu ya hae kabakala buzwa, i ta nela, mi i ta wa.
Mikiti ya ku tabisa, mi waine ya ku nyakalalisa, kono ha u koni ku ba ni zona u si na mali.
U si ke wa nyaza mulena, nihaili feela mwa pilu, mi u si ke wa nyaza mufumi, nihaili kwa mukunda mwa muzuzu wa hao. Mwendi manzwi a hao a ka swana a ngiwa ki nyunywani, mi ya y'o talusa z'o bulezi.
U buluke mali a hao mwa misebezi ya litekiso za manaha, mi zazi le liñwi u ta fumana ñambeko. 
U beye lipulukelo za hao mwa libaka ze ñwi, mane nihaili mwa libaka ze ñata, kakuli ha u zibi bumai bo bu ka taha mwa lifasi le.
Ha ku na taba kuli kota i wela neku lifi, kono i ta lobala hona foo, fo i wezi. Malu h'a li a mañata pula ya nela. 
Ha u ta litela ku fitela moya ni mufutumala li luka, ha u na ku cala se siñwi, mi ha ku na s'o ta kutula. 
Mulimu u ezize lika kamukana, mi wena ha u koni ku utwisisa z'a eza sina m'o sa utwisisezi bupilo mo bu kalela mwa mba ya musali ya itwezi. 
Cala lipeu za hao i sa li kakusasana ni manzibwana cwalo, kakuli ha u zibi kamba li ta hula hande kaufel'a zona, kamba kuli mucalelo o muñwi u ta hula hande ku fita ye miñwi.
Ki ko kunde ku ikola liseli le li tabisa la lizazi. 
U itumele ka silimo ni silimo s'o pila. Ha ku na taba ni buñata bwa lilimo z'o pilile, hupula kuli u ta ina nako ye telele u nz'o shwile. Ha ku sa na ni se sikana s'o ta libelela hape.
Ba banca, mu ikole bunca bwa mina. Mu tabe ha mu sa li ba banca. Mu eza ze mu bata ku eza, mi mu latelele ze lakazwa ki lipilu za mina. Kono mu hupule kuli Mulimu u ta mi atula ka ze mu eza kamukana.
U si ke wa tuhela sifi ni sifi ku ku kataza kamba ku ku utwisa butuku. Bunca bwa hao bu ka tuha bu fela.
Cwalehe, u hupule mubupi wa hao ha u sa li yo munca, pili mazazi ni lilimo za manyando li si ka fita kale, ha u ta li, “Ha ni tabeli bupilo.” 
Ka nako yeo liseli la lizazi, la kweli, ni la linaleli li ta ku unsufalela, mi malu a pula h'a sa na ku fela. 
Fohe mazoho a hao, a n'a ku sileleza, a ta kuña, ni mahutu a hao, a sa na ni maata nako ye, a ta fokola. Meeno a hao a ta fukuzeha hahulu kuli mane u palelwe ku tafuna lico, ni meeto a hao a ta ba ni suuyi mi ha u na ku punya hande niha u talima. 
Lizebe za hao li ta tibana mi ha u na ku utwa lilata la mwa mikwakwa. Ha u na ku kona ku utwa ha ku sitiwa mwa licika, kamba lipina ha li opelwa, kono nihaili nyunywani feela ha i lila i ta ku zusa fa buloko. 
U ta saba libaka ze lumbile, mi ku zamaya ku ta ba ni kozi. Milili ya hao i ta fetuha busweu. Ha u na ku kona ku tambala. Takazo ya mushengu i ta fela mi ha ku na se si ta i kutisa hape.
Netwani ya silivela i ta pumeha mi lampi ya gauda i ta wa i shwe. Muhala o kwa siliba u ta pumeha, mi nkwana ya mezi i ta tubeha. 
Mibili ya luna i ta kutela mwa liluli la lifasi, mi moya wa bupilo u ta kutela ku Mulimu, ya n'a lu file ona.
“Ha ku na tuso! Ha ku na tuso!” ku bulela Mubuleli. “Kaufel'a zona ha li na tuso!”
Kono kakuli Mubuleli n'a na ni butali, a tundamena ku luta batu z'a n'a ziba. A ituta linguli mi ka ku sepahala a batisisa niti ya zona. 
Mubuleli a lika ku fumana manzwi a tiisa pilu, mi manzwi a n'a ñozi n'a li a niti. 
Lipulelo za batu ba ba butali li swana ni likota ze shengile ze sebeliswa ki balisana ha ba soteza ni ku sikulula lingu. Mi linguli ze kopanyizwe, li swana ni limapo ze ngongotezwi ka tata. Li zwa ku Mulimu, yena Mulisan'a luna a li muñwi feela.
Mwan'a ka, ku sa na ni nto i liñwi y'o swanezi ku tokomela. Ha ku na mafelelezo kwa ku ñola libuka, mi ku ituta hahulu ku ta ku supaza.
Mwamulaho a ze kamukana, ku sa na ni nto i liñwi ye ni ka bulela, ni li, “Saba Mulimu, mi u mamele litaelo za hae, kakuli se ki sona feela s'a bupezwi mutu. 
Mulimu u ta atula lika ze lu eza kamukana, i ka ba ze nde kamba ze maswe, nihaili lika ze ezelizwe kwa mukunda.”
