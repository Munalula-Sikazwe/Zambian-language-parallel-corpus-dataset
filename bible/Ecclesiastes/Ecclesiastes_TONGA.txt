Ngaaya majwi aa Mukambausi mwanaa Devedi mwami mu Jelusalemu.
Nzyabuyo! Nzyabuyo! mbwaamba Mukambausi. Ncobeni nzyabuyo! Zintu zyoonse nzyabuyo. 
Ino muntu ujana mpindu nzi mumilimo yakwe yoonse njacita ansi aano? 
Mazyalani alaza alimwi alainda, pele nyika ilikkede lyoonse alyoonse. 
Zuba lilazwa akubbila, lilafwambaana kupilukila ooko nkolizwida. 
Luuwo lulaungila kumusanza, akunyonena kunyika, lulazinguluka akupilukila nkoluzwida. 
Milonga yoonse ikunkila mulwizi, nikuba boobo lwizi taluzuli. Milonga ilapilukila nkukonya ooko nkwiitalikila. 
Zintu zyoonse zilakatazya citaambiki. Liso talicimwi kubona, kutwi takucimwi zyakumvwa. 
Cakaliwo ciyoobako alimwi, cakacitika ciyoocitika alimwi. Taakwe nociba comwe ceenzu ansi aano. 
Sena kuli cimwi cintu muntu ncanga wati, “Bona, eeci ncipya?” Cakaliwo kale kaindi-kaindi, cakaliwo kale katutanazyalwa. 
Bantu bakaindi-kaindi tabaciyeeyegwi abalo baciyooboola tabakayeeyegwi abaabo bayooza musule lyabo mbubonya.
Mebo nde Mukambausi, ndakali mwami mu Isilayeli mumunzi wa Jelusalemu. 
Ndakabikka moyo wangu mukwiiya kuti ndizibisye kwiindila mubusongo zyoonse eezyo zicitwa ansi aano. Ilakatazya milimo eeyo Leza njapede bantu!
Ndakabona zintu zyoonse zicitwa ansi aano, zyoonse nzyabuyo, cili mbuli kutandaanya luuwo. 
Cintu cipilingene tacikonzyi koololwa, citazulide tacikonzyi kubalilizigwa.
Ndakayeeya kuti, “Amubone ndakomena ndaba musongo kwiinda boonse aabo bakalela kale mu Jelusalemu nketana mebo. Ndimusongo alimwi ndijisi luzibo lunji.” 
Ndakayandisya kuti ndizibe zyabuyo, abufuba-fuba mbobubede, pele ndakajana kuti acalo eeci cili mbuli kutandaanya luuwo. 
Busongo bunji buletela mause manji, luzibo lunji luletela mapenzi manji.
Ndakayeeya mumoyo wangu ndakati, “Boola lino nkusole ndibone zibotu! Pele acalo eeci ndakajana kuti ncabuyo.” 
Ndakati, “Kuseka-seka mbufuba-fuba. Ino kulibotezya kujanya nzi?” 
Ndakasolekesya kulitangazya awaini wakandeetela buyo bufuba-fuba. Moyo wangu ucindisolweda mubusongo. Ndakali kuyanda kuti ndibone naa ncinzi ncobeelede kucita bantu ansi aano mumazuba mace aabuumi bwabo.
Ndakacita milimo mipati. Ndakayaka maanda akusyanga myuunda yamisaansa. 
Ndakapanda myuunda akuyaka mabbuwa aakulyookezezya akusyanga misamu iizyala micelo iindene-indene mulingawo. 
Ndakapanga zitelekezezyo zyamaanzi zyakutilizya misamu eeyo njindakasyanga. 
Ndakaula bazike baalumi abakaintu, ndakalijisi abazike bamwi bakazyalilwa mwangu. Alimwi ndakalijisi matanga aa ŋombe aambelele kwiinda boonse aabo bakalelede kale mu Jelusalemu. 
Ndakalijisi nsiliva angolida zinji, aciyobwedo cabami abasololi bazisi ziniini. Ndakajana baalumi abakaintu baimbi abakaintu bamwi banji zili nzezibotezya muntu. 
Ndakaba aampuwo kwiinda boonse aabo bakandisaangunina kulela mu Jelusalemu. Muli zyoonse eezi ndakali musongo. 
Taakwe ncindakalilesya kuli zyoonse nzindakabona, taakwe nindakalilesya zyoonse nzindakali kuyanda. Ndakabotelwa muli zyoonse nzindakacita. Oobu mbubwakali bulumbu bwamilimo yangu. 
Pele nindakalanga-langa zyoonse eezyo nzindakacita, zyoonse zyakali zyabuyo, kuli mbuli kutandaanya luuwo, taakwe mpindu iijanwa ansi aano.
Mpoonya ndakatalika kutelaika zyabusongo, zyancinko azyabufuba-fuba. Ino ooyo uuyootola busena bwamwami uyoocita nzi cipati ciinda eeco cakacitwa kale? 
Ndakabona kuti busongo mbubotu kwiinda bufuba-fuba, mbubonya mbuli mumuni mbuuli mubotu kwiinda mudima. 
Syaabupampu ulaamutwe muuba ubona zyakumbele, pele mufuba-fuba uleenda mumudima. Ndakayeeya kuti tee kayi mapenzi alabasikila boonse. 
Eelyo ndakayeeya mumoyo kuti, “Eeco ciyoocitika kumufuba-fuba
Nkaambo musongo, mbubonya mbuli mufuba-fuba, taakwe naciyooyeeyegwa pe,
Lino ndakabucimwa buumi, nkaambo mulimo uucitwa ansi aano wakali kundikatazya. Woonse ngwabuyo, cili mbuli kutandaanya luuwo. 
Ndakasulaika milimo yoonse eeyo njindakabelekela ansi aano nkaambo ndeelede kuyooisiila ooyo uuza musule lyangu. 
Nguni uuzi kuti ambweni unooli musongo naa mufuba-fuba? Nikuba boobo nguuyooendelezya milimo yoonse eeyo njindakoonda akucita ansi aano. Eeci acalo ncabuyo. 
Aboobo ndakatalika kutyompwa akaambo kamilimo yangu eeyo njindakacita ansi aano. 
Muntu ulakonzya kucita milimo yakwe cabusongo, caluzibo acabuuya, kwamana akasiile muntu umwi ooyo watakazibelekela. Acalo eeci ncabuyo alimwi nkokubula coolwe kupati. 
Ino muntu ujana nzi akaambo kamilimo yakwe yoonse njacita akulipenzya ansi aano? 
Mazuba aakwe oonse ngabeleka ngakupenga akuusa, naaba masiku talyookezyi, ulayeeya. Acalo eeci ncabuyo.
Taakwe muntu ncakonzya kucita kunze aakulya akunywa kuti alikondelezye akaambo kamilimo yakwe. Eeci ndicibwene kuti acalo cizwa kuli Leza, 
nkaambo kunze lyakwe, nguni uukonzya kulya nikuba kulibotezya? 
Kumuntu uumubotezya, Leza ulapa busongo, luzibo akubotelwa, pele sizibi ulamupa mulimo wakubunganya akuyobola lubono kuti azoolupe kuli yooyo uubotezya Leza. Acalo eeci ncabuyo, cili mbuli kutandaanya luuwo.
Zintu zyoonse zilijisi ciindi cazyo, makani oonse alijisi ciindi cawo anyika aano.
Kuli ciindi cakuzyalwa aciindi cakufwa.
Ciindi cakujaya aciindi cakusilika.
Ciindi cakulila aciindi cakuseka.
Ciindi cakumwayaula mabwe aciindi cakwaabungika.
Ciindi cakuyandaula aciindi cakuleka buyo.
Ciindi cakuzapula aciindi cakusuma.
Ciindi cakuyanda aciindi cakusulaika.
Ino uubeleka ujana mpindu nzi kumilimo yakwe njacita? 
Ndibwene mukuli ooyo Leza ngwapede bantu. 
Wakacita kuti zintu zyoonse kazyeebeka muciindi cazyo. Wakapa bantu lulangilo lwabuumi butamani, nikuba boobo tabakonzyi kumvwisya eezyo Leza nzyaakacita kuzwida kumatalikilo kusikila kumamanino. 
Ndizi kuti taakwe cintu cibotela bantu kwiinda kukondwa akucita zibotu nobacipona. 
Nkaako muntu uuli woonse uleelede kulya akunywa, kuti alibotezye kuzwa kumilimo yakwe yoonse, nkaambo eeci ncipego cizwa kuli Leza. 
Ndizi kuti zyoonse eezyo Leza nzyacita zilakkalilila lyoonse alyoonse, taakwe cikonzya kuyungizigwa nikuba kugwisigwa kuzwa kuli nzizyo. Leza mwini nguucita oobo, bantu baleelede kumulemeka.
Coonse ciliwo cakaliwo kale, coonse ciyooba cakaliwo kale, mazuba aakaindi Leza ulaazi.
Kuli acimwi ncindakabona ansi aano. Mubusena bwalubeta, ndakabona bubi, mubusena bwabululami, ndakabona bubi.
Ndakayeeya mumoyo kuti, “Leza uyoobeteka boonse baluleme ababi, nkaambo ciyoosika ciindi camilimo yoonse, ciindi zintu zyoonse noziyoocitika.”
Alimwi ndakayeeya mumoyo kuti, “Leza ulasunka bantu kuti babone kuti bali mbuli banyama. 
Cintu cisikila muntu amunyama mbubonya, ciyoocitika kumuntu akumunyama akwalo. Mbuli bufwa cimwi acimwi mbocifwa. Boonse balijisi muuya, muntu taindi munyama. Zintu zyoonse nzyabuyo. 
Boonse balaya kubusena bomwe, boonse bazwa kubulongo alimwi boonse balapilukila kubulongo. 
Nguni uuzi naa muuya wamuntu ulainka mujulu, naa muuya wamunyama uya munyika?”
Aboobo ndakabona kuti kunyina cibotezya muntu kwiinda kuti alye zyamilimo yakwe ncecaabilo cakwe. Nkaambo kuti wafwa, nguni uuyoomupilusya kuti azoobone cicitika?
Alimwi ndakalanga akubona kudyamininwa koonse ooko kwakali kucitwa ansi aano. Ndakabona minzi yabadyamininwa, tiibakajisi sikubaumbulizya pe. Basikubadyaminina bakalaanguzu kwiinda mbabo, tiibakajisi sikubaumbulizya. 
Eelyo ndakaambilizya kuti, bafu balakkomana kwiinda baumi, kwiinda aabo bacipona. 
Pele uukkomene kwiinda boonse ngooyo uutanabawo uutanabona bubi oobo bucitwa ansi aano.
Lino ndakabona kuti milimo yoonse akuzwidilila koonse kulaba mbuli muntu uunyonokela mweenzinyina. Acalo eeci ncabuyo, cili mbuli kutandaanya luuwo. 
Mufuba-fuba ulalikumbata, akulinyonyoona. 
Ncibotu kuba acice muluumuno kwiinda kulikatazya amaanza obilo ciindi coonse, kuyabuyandaula zyabuyo zyamuluuwo.
Alimwi ndakabona acimwi cabuyo eeco cicitika ansi aano. 
Kwakali muntu alikke buyo, taakajisi mwana mulombe naba munyina. Taakwe naakali kulyookezya kubeleka, nikuba boobo taakakkuta alubono oolo ndwaakajisi. Wakabuzya kuti, “Ino ndibelekela ni? Ino nkaambo nzi nentalyi buyo lubono lwangu?” Acalo eeci ncabuyo, nkwiide kulikatazya buyo.
Bobilo bali kabotu kwiinda omwe, nkaambo balajana mpindu mbotu mumilimo. 
Kuti umwi wawa mweenzinyina ulakonzya kumunyamuna. Pele maawe kuli yooyo uuwa kali alikke kwamana kunyina uukonzya kumugwasya. 
Alimwi kuti bobilo boona antoomwe balakasaazyanya. Pele muntu woona alikke nalikumbata buti, ino inga walikasaazya buti? 
Nikuba kuti umwi wazundwa, bobilo balakonzya kuvunana. Kakole koosedwe takafwambi kumansuka.
Ncibotu kuba amukubusi mucete musongo kwiinda kuba amwami mudaala uutacilaiki. 
Mukubusi ulakonzya kuzwa muntolongo kuti azoobe mwami, naa ulakonzya kuzwa kumukwasyi mucete mubulelo oobo. 
Ndakabona kuti boonse bakali kupona akukkala ansi aano bakatobela mukubusi ooyo, wakaba mwami mubusena bwamwami wakusaanguna, 
wakali kweendelezya bantu. Pele aabo bakaboola musule lyakwe tiibakabotelelwa muliyooyo wakali kulela. Acalo eeci ncabuyo, cili mbuli kutandaanya luuwo.
Libambile kabotu ciindi noinka kuŋanda ya Leza. Koya ukkale afwiifwi uswiilile kabotu kwiinda kupa cipaizyo cabafuba-fuba aabo batazi kuti balabisya. 
Utafwambaani kwaamba, utagubili mukwaamba cili coonse kumbele lya Leza. Nkaambo uli kujulu, yebo uli aansi, nkaako majwi aako aaceye.
Mbuli kuyabwa-yabwa mbokuboola akaambo kakulibilika, muntu mufuba-fuba mbwaamba ciindi najisi majwi manji aakwaamba.
Kuti wakonkezya kuli Leza utamuki kuzuzikizya cikonke cako. Tabotelelwi abafuba-fuba, weelede kuzuzikizya cikonke cako. 
Ncibotu kutakonkezya kwiinda kuti wakonkezya wamana tozuzikizyi cikonke cako. 
Utalilekeleli kwaamba zinga zyacita kuti ubisye. Utamukakili mutumwa wakuŋanda ya Leza akuti, “Ndakalubizya mukukonka.” Ino nkaambo nzi Leza nceelede kukunyemena akaambo kaceeci ncookaamba akuti anyonyoone milimo yako? 
Kulota-lota amajwi manji nzyabuyo, nkaambo weelede kuyoowa Leza.
Kuti naa wabona mucete kadyamininwa mucisi, kuti wabona kuti kuli lusalululo, tabaciti bweelede, utagambwi azintu zyamusyobo ooyo, nkaambo walupati-pati ooyo ulalangwa aumwi, boonse aaba bobilo balalangwa abamwi bapati babainda.
Kwaba cewo awalo mwami ulajana mpindu kuzwa mumyuunda. 
Kufumbwa uuyandisya mali takwe naamuvulila. Uuyandisya lubono taakwe nakkuta aloolo ndwajana. Acalo eeci ncabuyo. 
Kuti lubono lwavula abalo balya balavula. Ino lujisi mpindu nzi kumuvubi ccita buyo kwiide kunoolulanga? 
Koona kwamubelesi nkunono nokuba kuti kulya kwakwe nkuce naa nkunji, pele lubono lwamuntu muvumbi talumoonyi ŋonzi.
Ndakabona bubi bujazya nsoni ansi aano. Lubono lujiswi lutapinduli kuli yooyo uulujisi. 
Kuti lubono lwaloba nkubula coolwe, nkubula coolwe cakuti nikuba kuti waakuba aamwana mulombe ucinyina ancakona. 
Muntu ulazyalwa kali cintanda, mbubonya mbuli mbwaakaboola ulapilukila mbubonya. Taakwe nociba comwe ncatolelela camilimo yakwe, taakwe ncabweza. 
Alyalo eeli ndipenzi bbyaabi, muntu ulapilukila mbubonya mbwaakaza, ino ujana mpindu nzi mbokunga wali kubelekela luuwo buyo? 
Mazuba aakwe oonse nalya ngamumudima, ulityompedwe kapati, ulalipenzya mumoyo akunyema.
Mpoonya ndakayeeya mumoyo kuti ani ncibotu kumuntu kuti alye akunywa kuti alibotezye kuzwa kumilimo yakwe iikatazya eeyo njacita ansi aano mumazuba mace aayo Leza ngamupede buumi. Nkaambo ncecaabilo cakwe. 
Aboobo ciindi Leza napa muntu buvubi alubono, namubotelezya anzizyo, kuti atambule caabilo cakwe, abotelelwe mumilimo yakwe, eeci ncipego cizwa kuli Leza. 
Ooyo muntu takonzyi kulipenzya akaambo kamazuba abuumi bwakwe, nkaambo Leza utangazya moyo wakwe lyoonse.
Ndakabona abumbi bubi ansi oobo bukatazya bantu. 
Leza ulapa muntu buvubi, ulamupa lubono cakuti ulalemekwa, mukuti moyo wakwe ubule ancuutongooka. Pele tamuciti kuti asekelele anzizyo, muntu uumbi buyo nguyoolulya. Acalo eeci ncabuyo, ndipenzi bbyaabi.
Muntu ulakonzya kuba aabana bali mwaanda akuba aamyaka minji kunyina makani nikuba kuti aongole buti, kuti na takonzyi kulya eeco ncaakabelekela, akutazikkwa kabotu, ndaamba kuti cisowe ncibotu kwiinda nguwe. 
Kayi calo cilafwa kacitazi, cilapilukila mumudima. Zina lyaco lilavumbwa mumudima. 
Nikuba kuti tiicakabona zuba nikuba kuziba cintu cili coonse, pele calo cilalyookezya kwiinda muntu ooyo. 
Nikuba kuti walo wakkala kwamyaka iili cuulu. Kobilo kwiinda ncico, pele taakonzyi kulya lubono lwakwe. Sena boonse tabayi kubusena bomwe buyo?
Milimo iili yoonse njacita muntu njakuti ajane cakulya, nikuba boobo nkosya yakwe tiimani pe. 
Ino musongo ulaacoolwe buti kwiinda mufuba-fuba? Awalo mucete ujana mpindu nzi ciindi nalilemeka kumbele lyabamwi?
Ncibotu kulamwa aceeco ncobwene kale kwiinda kunyomenena ncotabwene. Acalo ncabuyo, cili mbuli kutandaanya luuwo.
Kufumbwa eeco ciliwo, cakabikkidwe kale, alimwi kulizizilwe kale mbuli mbwabede muntu. Taakwe uukonzya kulwana muntu uumwiinda nguzu.
Majwi aanyina ncaaamba, ani inga muntu amugwasya buti?
Nguni uuzi cintu cinga cabotela muntu mumazuba mace ngapona, mazuba aabuyo aamana mbuli cinziinzimwa? Nguni uukonzya kumwaambila ciyoocitika ansi aano aakufwa?
Zina bbotu ndibotu kwiinda tufuta tununkilila, abuzuba bwakufwa mbubotu kwiinda buzuba bwakuzyalwa.
Ncibotu kuunka kuŋanda yadilwe kwiinda kuunka kuŋanda yapobwe, nkaambo lufu luyoosikila muntu uuli woonse, baumi baleelede kwaayeeya makani aaya.
Buumba mbubotu kwiinda kuseka, nkaambo kuumbaalilwa nkokubotya moyo.
Moyo wamusongo ulayeeya zyalufu, pele myoyo yabafuba-fuba ilayeeya zyakulitangazya.
Ncibotu kuswiilila kutapata kwamusongo, kwiinda kuswiilila nyimbo zyabafuba-fuba.
Mbuli kupatauka kwamamvwa kunsi aacibiya mbokubede kuseka kwabafuba-fuba. Acalo eeci ncabuyo.
Kucenga kucita kuti muntu musongo afubaale, sinkamulomo libisya moyo wamuntu.
Mamanino aakaambo mabotu kwiinda matalikilo aako. Kukkazika camba nkubotu kwiinda kulisumpula.
Utanoofwambaani kukalala, nkaambo bukali bujanwa kubafuba-fuba.
Utaambi kuti, “Ino nkaambo nzi mazuba aaciindi ncaakali mabotu kwiinda aasunu?” Mbufuba-fuba kubuzya mibuzyo iili mbuli yeeyi.
Busongo mbubotu mbubonya mbuli lukono, bulagwasya aabo bapona. 
Busongo bulakwabilila kwiinda bukwabilila mali. Bubotu bwaluzibo mboobu: Busongo bulavuna aabo babujisi.
Koyeeya milimo ya Leza mbwiibede, nguni uukonzya kululamika eeco ncaakapilinganya? 
Kuti zintu zyakweendela kabotu, kobotelwa, kuti naa zyakweendela bubi, yeeya ceeci, Leza nguwakacita zyoonse eezyo. Nkaako muntu takonzyi kuziba zyabuumi bwakwe bwakumbele.
Mubuumi bwangu oobu bwabuyo ndakabona zintu zyobilo eezi: Muntu uululeme wakafwa mubululami bwakwe, amuntu mubi wakoongola mububi bwakwe. 
Utalulamini limwi, alimwi utasongwaalili limwi, ino ulinyonyweeda nzi? 
Utabijili limwi, utafubaali, sena ncibotu kufwa kacitanasika ciindi cako? 
Ncibotu kujata cintu comwe akutaleka cimwi. Muntu uulemeka Leza, uyoolilesya kuli zyoonse.
Busongo bucita kuti muntu musongo omwe abe aanguzu kwiinda beendelezi bali kkumi bamumunzi.
Taakwe muntu uululeme ansi aano ooyo uucita ziluleme zilikke katabisyi pe.
Utanooswiilili kufumbwa majwi aayo bantu ngobaamba, ulaba nomvwa mubelesi wako kakusinganya. 
Kayi ayebo omwini ulizi kuti kwaziindi zinji wakasinganya bamwi.
Zyoonse eezi ndakazilingula mubusongo ndakati, “Ncenciceeco ncendiyandisya kuba musongo! Pele tiindakakonzya pe. 
Busongo nibuba buti buli kule, bulakatazya, nguni uukonzya kubujana? 
Aboobo ndakayandisisya kumvwisya zintu, kuti ndilangaule, ndibone busongo ambuli mbozibede zintu zyoonse, kuti ndizibisye bufuba-fuba bwabubi, ancinko yabufuba-fuba. 
Ndibwene cintu cibi kwiinda lufu, mukaintu uli mbuli kakole, uli aamoyo uuli mbuli cisilazya, uuli aamaboko aali mbuli nketani. Muntu uubotezya Leza ulamupuzuka, pele sizibi ulamuca.” 
Mboobu mbwaamba Mukambausi, “Bona nceeci ncindajana, ndayeeya cintu comwe-comwe kuti ndizibisye mbuli zintu mbozibede. 
Ndacilangaula pele nsijani nzila. Ndakajana mwaalumi omwe uululeme akati kabantu bali cuulu, pele taakwe mukaintu naba omwe akati kabaabo boonse. 
Ncindakajana buyo nceeci, Leza wakalenga muntu kaluleme, pele bantu mbabasakene mumizeezo yabo.”
Nguni uuli mbuli musongo? Nguni uuzi bupanduluzi bwazintu? Busongo bulatangazya busyu bwamuntu, bulasandulula ciwa cakwe.
Koswiilila kulailila kwamwami, nkaambo wakakonkezya kumbele lya Leza. 
Utafwambaani kunyamuka kusiya mwami. Utakakatili mukuyanda kucita cibi, nkaambo mwami ulakonzya kucita kufumbwa ncayanda. 
Lino mbokunga majwi aamwami alaanguzu, nguni uukonzya kumubuzya kuti, “Ino ucita nzi?” 
Kufumbwa ooyo uuswiilila malailile aakwe takacisigwi. Moyo wabusongo ulizi ciindi ceelede ambwakonzya kucita. 
Kayi makani oonse alijisi ciindi ceelede ambwaaelede kucitwa, nikuba kuti muntu ulaamapenzi aali buti. 
Lino mbokunga kunyina muntu uuzi zyakumazuba aaboola, nguni uukonzya kumwaambila eeco ciyoomusikila? 
Taakwe muntu uujisi nguzu zyakwiimika luuwo mbubonya oobo taakwe
Coonse eeci ndakacibona, aboobo ndakatelaikisya zintu zyoonse zicitwa ansi aano. Kuli ziindi muntu neendelezya bamwi, kwamana nguupenga. 
Eelyo ndakabona basizibi kabazikkwa, aabo bakali kunjila akuzwa mubusena busalala, kabatembaulwa mumunzi mubakali kucita zeezi. Acalo eeci ncabuyo.
Kuti milandu tiiyafwambaana kubetekwa, bantu banji batalika kuyeeya kucita zintu zibi. 
Nikuba kuti sizibi wabisya ziindi zili mwaanda akoongola ndizi kuti bantu bayoowa Leza zintu ziyoobeendela kabotu. Nkaambo balamulemeka. 
Nikuba boobo akaambo kakuti basizibi tabalemeki Leza, zintu tazikabeendeli kabotu pe, mazuba aabo taakayungizigwi mbuli bulampuluka cimvule.
Nkocili acimwi cintu cabuyo eeco cicitika ansi aano. Kuli bantu baluleme bacitwa bweelede basizibi, alimwi kuli basizibi bacitwa bweelede baluleme. Ndati acalo ncabuyo. 
Nkaako ndabotelwa akulikkomanisya, nkaambo taakwe cibotu ansi aano kwiinda kuti muntu alye, anywe akulikkomanisya. Ndendilyo nayookondwa mumilimo yamazuba aabuumi bwakwe boonse oobo Leza mbwaakamupa ansi aano.
Lino nindakayeeya zyabusongo akuti ndibonesye zyamilimo yamuntu ansi aano, ndakabona kuti teleede koona sikati amasiku. 
Kumane ndakabona zyoonse eezyo Leza nzyaakacita. Taakwe naba omwe uukonzya kumvwisya eezyo zicitika ansi aano. Nikuba kuti muntu ulalipenzya kuti azibisye, takonzyi kumvwisya mbocibede. Nikuba kuti muntu musongo kaamba kuti ulizi, takonzyi kumvwisya aakasimpe.
Makani aaya oonse ndakaatelaika, kumane ndakayeeya kuti baluleme abasongo azyoonse eezyo nzyobacita zili mumaanza aa Leza, pele taakwe muntu naba omwe uuzi naa ulamuyanda naa ulimusulaikide. 
Nkaambo ciyoosikila boonse ncimwi, baluleme abasizibi, babotu ababi, basalala abasofweede, aabo bapa zipaizyo abaabo batapi. Mbuli mbocibede kumuntu mubotu, mbocibede akuli sizibi, mbuli mbocibede akuli sizibi. Mbuli mbocibede kuli baabo bakonkezya, mbocibede akuli baabo bayoowa kukonkezya. 
Oobu mbobubi kuzintu zyoonse zicitika ansi aano. Boonse ciyoobasikila. Kunze aboobu myoyo yabantu mmibi, izwide bubi, mbaasincinko nobacipona, kwamana abalo balafwa. 
Woonse ulijisi lulangilo, mubwa uupona mubotu kwiinda syuumbwa uufwide. 
Baumi balizi kuti bayoofwa, pele bafu taakwe ncobazi, tabakonzyi kulumbulwa, balalubwa. 
Luyando lwabo, kusulaika kwabo, amunyono zilalubwa, taakwe ncobacikonzya kucita muli zyoonse zicitwa ansi aano.
Kolya cilyo cako cakutangala, konywa waini wako amoyo uukondedwe, cino nceciindi Leza naboteledwe amilimo yako. 
Zisani zyako kazituba ciindi coonse konana mafuta kumutwe lyoonse. 
Kobotelwa amukaintu wako uuli ngoyandisisya mumazuba oonse, aabuyo, aabuumi bwako aayo Leza ngakupede ansi aano. Ucite oobo mumazuba aako oonse aabuyo. Nkaambo eeci ncecaabilo cabuumi bwako cizwa mumilimo iiminya ansi aano. 
Kufumbwa eeco ncoyanda kubeleka, cicite anguzu zyako zyoonse, nkaambo mucuumbwe oomo moyoonjila, taakwe ncoyoocita nikuba kuyeeya, niluba luzibo nibuba busongo pe.
Kuli cimwi ncindakabona ansi aano. Tali siluno uuzwidilila mukusiyana, tali sintanze uuzunda munkondo, tabali basongo bajana zyakulya, tabali bamaanu baba alubono, tabali baiide bafwide luzyalo, pele boonse balasikilwa ziindi. 
Kunze aboobo taakwe muntu uuzi ciindi cakwe nociyoosika. Mbuli nswi mbozijatwa mukanyandi kazambaila, abayuni mbobacegwa mukakole, bantu bamwi balacegwa aziindi zibi, zilababoolela kabatalibambilide.
Alimwi ndakabona ansi aano citondezyo cabusongo oobo bwakandibotela kapati. 
Kwakali munzi muniini wakajisi bantu bace. Eelyo kwakasika mwami umwi singuzu kuzooulwana, wakazinguluka akuyaka zitantaala zyakuulwanina. 
Lino mukati kamunzi ooyu mwakali mwaalumi umwi mucete pele kali musongo, eelyo kwiindila mubusongo bwakwe wakavuna munzi ooyo. Pele taakwe muntu wakayeeya mwaalumi mucete uulya pe. 
Mpawo ndakati, “Busongo mbubotu kwiinda nguzu.” Pele busongo bwamwaalumi ooyu mucete bwakasampaulwa, majwi aakwe taaciswiililwi limbi pe.
Majwi aamvwigwa aamusongo aleelede kuswiililwa kwiinda kuyobeka kwamuleli waziyanga. 
Busongo mbubotu kwiinda zilwanyo zyankondo, pele sizibi omwe ulanyonyoona zibotu zinji.
Mbuli nzinini zifwide mbozinunsya tufuta tununkilila, mbubonya oobo bufuba-fuba nobuceya bulabisya busongo abulemu.
Moyo wamuntu musongo ulakakatila kucita ciluleme, pele moyo wamufuba-fuba ulakakatila kububi. 
Mweendelo wamufuba-fuba ulalibonya kuti takwe maanu, ulatondezya bantu mbwazinzilika.
Nikuba kuti muleli wakunyemena, utatakati mulimo wako nkaambo kukkazika moyo kulakonzya kumanya milandu mipati.
Kuli bubi mbundakabona ansi aano, kulubizya ooko kucitwa amuleli. 
Bafuba-fuba ulabasumpula kapati, pele aabo bavubide ubaleta ansi. 
Ndakabona bazike kabatantide mabbiza, pele bana babami bakali kweenda ansi mbuli bazike.
Ooyo uusya cilindi ulawida mulincico mwini, ooyo uupwaya bwaanda ulalumwa nzoka. 
Ooyo uupwaya mabwe alamucisa ngoonya, ooyo uupandaula nkuni zilamucisa nzizyonya. 
Kuti keembe kafumpa kwamana tiikakwengwa, weelede kuvuumuka canguzu, pele buuya bulapa kuzwidilila. 
Kuti nzoka yaluma kale kiitana yasilidwe, taakwe ncanga wagwasya sikuyasa. 
Majwi aazwa mumulomo wamuntu musongo ngaluse, pele mulomo wamufuba-fuba ulamulekelezya. 
Majwi aakwe ngoonya aakusaanguna ngabufuba-fuba, kumamanino mmabi, ngabusincinko. 
Mufuba-fuba ulavuzya majwi. Taakwe uuzi ciboola, nguni uukonzya kumwaambila ciyoocitika aakufwa?
Mufuba-fuba ulakatazigwa mubufuba-fuba bwakwe, cakuti tazi kuti kulila nkuku nkokumunzi.
Maawe kulinduwe onyika ooli aamwami mukubusi, ooli abasololi balya pobwe cifumo-fumo. 
Ulilelekedwe yebo onyika oojisi mwami waciinga cabwami, oojisi basololi balya pobwe muciindi ceelede, kuti babe aanguzu kutali kuti bakolwe.
Kuti naa muntu mutolo, masomo alabola. Kuti kali mukoko ŋanda inoosweka.
Pobwe ndyakusekelezya, waini nguwakulitangazya, pele mali ngaaletela zyoonse eezi.
Utatukili mwami nikuba mukuyeeya kwako, nikuba kusinganya mubuvubi muzyuli, nkaambo kayuni kamuluuwo kalaba nokabweza majwi aako kayi bakati, mvuumina masaka mazila alibeenda.
Waala cinkwa cako atala aamaanzi, kwainda mazuba manji uzoocijana alimwi. 
Abila bantu bali ciloba, kwaambisya bali lusele, nkaambo tozi mapenzi aatiboole aanyika aano.
Kuti makumbi kaajisi maanzi, alawisya mvula anyika. Kuti naa musamu wawida kumusanza naa kunyika kubbazu ooko nkuutiwide, nkuunoolangide. 
Ooyo uulangilila luuwo takalimi, ooyo uulangilila makumbi takatebuli. 
Mbubonya mbuli mbotazi nzila yaluuwo, ambotazi mbuli mubili wakasalalila mwida mbuukomena, mbubonya oobo ayebo mbotakonzyi kuziba milimo ya Leza, Mulengi wazintu zyoonse. 
Kosyanga mbuto zyako cifumo-fumo, kumangolezya utaleki buyo, nkaambo tozi ziyoozwidilila, ambweni njeeyi naa iilya, ambweni zyoonse zyobilo zilaba kabotu.
Mumuni mubotu, meso alabotelwa kubona zuba. 
Nikuba kuti muntu aongole buti, aasekelele. Pele kayeeya mazuba aamudima, kuti anooli manji. Zyoonse ziyoocitika nzyabuyo.
Kobotelwa omukubusi nocili mwana, kotangala mumazuba aabukubusi bwako. Kotobela ziyanda moyo wako azeezyo nzyobona, pele koyeeyede kuti muzintu zyoonse eezi Leza uyookubeteka. 
Nkaako ono koleka kuusa mumoyo wako, kosiya makatazyo aako, nkaambo bukubusi anguzu nzyabuyo.
Koyeeya Mulengi wako mumazuba aabukubusi bwako, notanasikilwa mazuba aamapenzi, myaka niitanasika, noyooti, “Nsicibotelwi mulinzizyo.” 
Zuba amumuni, mwezi anyenyezi nozitanasiya, makumbi naatanamwaika yamana mvula. 
Ciindi balinda ŋanda nobayookankama, baalumi basintanze nobayookotama, baziya nobayooleka akaambo kakuti mbace, aabo basondelela ampulungwido nobayoosiilwa. 
Ciindi manjililo aatuzila naayoojalwa, kuziya nokuyoomana ciindi bantu nobabuka lilila bamiteengwe, pele nyimbo zyabo ziyoobbuluka.
Ciindi bantu nobayooyoowa majeleele, kweendeenda munzila nokuyoobija, masamu aalumondi naayoosyuuka, mpaso noziyoonyawita notaciyooziyandi limbi eezi pe. Eeci nciindi muntu nayooinka kumunzi wakwe uutamani, nayoofwa, balila nobayooide kwiima-ima mutuzila. 
Kamuyeeya, lutambo lwabuumi lwansiliva nolutanadunsuka, nokaba kabiya nokatanapwaika, citesyo nocitanapwaika, cisamu caamukalo nocitanatyoka. 
Bulongo bulapiluka kubulongonyina nkubwakazwida. Muuya ulapiluka kuli Leza wakuupa. 
“Nzyabuyo, nzyabuyo, mbwaamba Mukambausi, zintu zyoonse nzyabuyo!”
Mukambausi taakali buyo musongo pe, pele wakaiisya luzibo lwakwe oolo kubantu. Wakapanga akuyandaula tusimpi tunji ooto ntwaakalemba. 
Mukambausi wakayandaula kuti ajane buyo majwi aaelede, eezyo nzyaakalemba nzizyakeelede nzizyakali zyakasimpe.
Majwi aabasongo ali mbuli zidunsyo, twaambyo twabo tuyobwedwe tuli mbuli nembe zikankamidwe, tupedwe Mweembezi omwe. 
Mwanaangu cenjela akuzintu zimbi kunze azeezi.
Lino mukuti zyoonse zyamvwigwa, mamanino aazintu zyoonse ngakuti, “Ulemeke Leza ubambe milawo yakwe, ooyu ngomulimo woonse uupedwe muntu. 
Leza uyoobeteka micito yoonse, kubikkilizya akali koonse kasisidwe, nikuba kuti kaili mibotu naa mibi.”
