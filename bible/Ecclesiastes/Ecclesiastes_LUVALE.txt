Awa akiko mazu amuka-kwambulula, mwanaNdavici, mwangana muYelusalema.
Muka-kwambulula nambe ngwenyi, Ufwefwelekete kaha, ufwefwelekete kaha, vyuma vyosena vinayi muufwefwelekete.
Vatu veji kumonanga cakuwanyinaho cika kukukilikita cavo cosena veji kukilikitanga muxi yalikumbi?
Cisemunwino cimwe naciya, Cisemunwino ceka naciza, Oloze mavu kuwatwama haya myaka yosena.
Likumbi nalitutuka, likumbi nalilauka, nalilyanguhwisa kuya kuze kwalyo lyeji kututukilanga.
Peho nayihuhwa kutala kusulo, nayinyengumuka nakutala kunote, yeji kunyengwomwokanga mukuhuhwa, kaha peho hinayikinduluka ceka mukunyengwomwoka cayo.
Tulwiji vosena veji kuyanga mukalungalwiji, oloze kalungalwiji kexi kusulako. Kuze veji kuyanga tulwiji, kwakuze vene navahilukilako ceka.
Vyuma vyosena vinasulu nakilika, mutu kexi kuhasa kuyambululako.
Oco cinapu lyehi cikiko vene oco nacikapwa. Kahoco vanalingi lyehi cikiko vene oco navakalinga. Muxi yalikumbi kamwexi cuma cacihyako.
Nyi kucili cuma navahasa kuvuluka? ngwavo, Tala, eci cikiko cacihya. Kucapwilenga lyehi kumyaka yize twapwilengetu twauciko.
Kakwexi kwanuka vyuma vyakulivangako, kaha nawa kakwexi kukapwa kwanuka vyuma vize navikeza muli vaze naveza kupwa hakukuminyinako.
Ami muka-kwambulula ngwapwilenga ngumwangana wavaIsalele muYelusalema.
Ngwajikile mucima wami kukuSakasaka nakulonda namangana vyuma vyosenevi veji kulinganga muxi yalilu. Eyi yikiko milimo yayipi nahane Kalunga kuli vana vavatu mangana vayandenga nayo.
Ngwamona lyehi vilinga vyosenevi veji kulinganga muxi yalikumbi, kaha kumana, vyosena Vinayi muufwefwelekete, hikufwila peho kaha.
Oco cinahenge kavahasa kucololako, kahoco cinalihonoko kavahasa kucilavako.
Ami ngwalihanjikixile mumucima wami ngwami, Kumana ami ngunalivulixila lyehi mangana kuhambakana vosena vaze valivangile ximbu ngwapwile ami ngwaucimo muYelusalema. Mucima wami unamono lyehi mangana amavulu nacinyingi.
Kaha ngwajikile mucima wami kukutacikiza mangana, nakukutacikiza kuzaluka nauheu. Ngwamwene ngwami, Naceci nawa cinapu kufwila peho.
Mwomwo kumangana amavulu kwatwama kulyonyinga cacivulu, kahou mwalivulixila cinyingi mwalivulixila nawa vangu.
Ami ngwalyambile mumucima wami ngwami, Twatuye jino, nangukweseka naciseke. Xikaho umonenga kuwaha. Kaha kumana, naceci nawa cayile muufwefwelekete.
 Ngwavulukile miselo ngwami, Yinazaluka, naciseke nawa ngwami, Nacilinga ika?
Ngwalondele mumucima wami ngumone mwakuwahixila mujimba wami navinyo, ximbu naungulweza mucima wami jila namangana, nomu mwakukwacila uheu, palanga nomu nangukamona omu munawahila kuli vana vavatu valingengamo makumbi osenawa navayoyanga muxi yalilu.
Ngwatohweselenga vilinga vyami. Ngwalitungilile jizuvo. Ngwalitumbilile mawande amivinyo.
Ngwalilingilile milemba namavu akuwahisa, ngwatumbilemo mitondo yamihako yeka nayeka yosena.
Ngwalilingilile vijiva vyameya, mangana vaswitengamo meya vawahakenga kumusenge kuze kwasokelenga mitondo.
Ngwalanjile vandungo vamalunga navava vamapwevo, kaha ngwapwile navangamba vakusemuwila muzuvo yami. Ngwapwile nawa naluheto lwavangombe navimuna vavandende lwaluvulu kuhambakana vosena vaze valivangile ximbu ngwapwile ami ngwaucimo muYelusalema.
Ngwalikungulwilile napalata na足ulu nawa, navikumba vyavamyangana namafuci. Ngwaliwanyinyine vaka-kwimba vamalunga navava vamapwevo, ngwatwaminenga mwawangana nge mwavana vavatu, namapwevo vavavulu cikuma.
Ngoco ngwapwile ngumunene, ngwatohwele kuhambakana vosena vaze valivangile ximbu ngwapwile ami ngwaucimo muYelusalema. Kaha nawa manganami hanga ngwapwilile nawo.
Vyexovyo azangile meso ami kangwawakanyixilevyoko. Kangwakingile mucima wami kukuwahilila cosenako, mwomwo mucima wami wawahilililenga kukukilikita cami cosena, kaheci cikiko capwile cazano cami kukukilikita cami cosena.
Kahami ngwatalile vilinga vyosena vize alingilenga mavoko ami, nakukilikita cize ngwakilikicilenga nakulinga, kaha kumana, vyosena vyapwile vyakuya muufwefwelekete, hikufwila peho kaha, muxi yalikumbi kamwapwile cakuwanyinahoko.
Ami ngwalyalumwine nakutala mangana nakuzaluka nauheu, mwomwo lunga uze wakwiza munyima yamwangana mwakalinga muka? Omu vene vanalingi lyehi mwaka.
Kahami ngwamwene ngwami, Mangana anawahe kuhambakana uheu nganomu wawaha musana kuhambakana milima.
Meso amuka-mangana ali mumutwe wenyi, oloze ciheu eji kutambukanga mumilima. Oloze ami lyavene ngwatacikijile ngwami, Cuma coco cimwe nacivawana vosena.
Kahami ngwalyambile mumucima wami ngwami, Oco nacimuwana ciheu nacikanguwana nayami nawa, xikaho mwomwo ikaze nguli namangana akukangana? Kaha ngwalyambile mumucima wami ngwami, Naceci nawa cinayi muufwefwelekete.
Mwomwo kakwexi kumwanuka muka-mangana kuhambakana ciheu haya myaka yosenako, hamono hamakumbi ali nakwiza vosena navakapwa vavavulyama lyehi mwaka. Kahomwo eji kufwilanga mukamangana mwomumwe naciheu!
Ngoco kuyoya ngwacihungile, mwomwo vilingevi veji kulinganga muxi yalikumbi ngwavimwene ngwami, Vyavipi, xikaho.
Ngoco ami ngwahungile kukilikita cami cosenoco ngwakilikicilenga muxi yalikumbi, ngwami, Nangukaciseza kuli mutu uze mwakapwa munyima yami.
Kaha iyaze natacikiza numba nge mwakapwa muka-mangana nyi ciheu? Oloze mwakapwanga mwata wakukilikita coseneci ngunakilikita, omu ngunalijimbula ngumuka-mangana muxi yalikumbi. Naceci nawa cinayi muufwefwelekete.
Xikaho ngwalumukile nakulingisa mucima wami kuhomba kukukilikita cosenoco ngwakilikicilenga muxi yalikumbi.
Mwomwo kwali mutu ukweci kukilikita cenyi namangana nacinyingi nakufukila. Oloze mwakaciseza kuli mutu wakuzeneka kukilikitamo Cikapwenga cazano cenyi. Naceci nawa cinayi muufwefwelekete, hikupihya cacivulu.
Mwomwo kukukilikita cenyi cosena nakukufwila camucima wenyi eji kukilikitanga muxi yalikumbi mutu mwakawanyinako ika?
Mwomwo makumbi enyi osena anapu vangu kaha, kaha milimo yenyi yinapu kulinyenga. Cipwe naufuku nawa mucima wenyi kawexi kunokako. Naceci nawa cinayi muufwefwelekete.
Kuli mutu kakwexi cuma camwaza kuhambakana kulya nakunwa nakulingisa mwono wenyi kumona kuwaha kukukilikita cenyiko. Naceci nawa ami ngwacimwene ngwami, Cikiko cakulivoko lyaKalunga.
Mwomwo iyaze nahase kulya, iyaze nahase kumona kuwaha, kunguhambakanami?
Mwomwo Kalunga eji kuhananga mutu ou nawahe kumeso enyi mangana nacinyingi nakuwahilila. Oloze eji kuhananga muka-xili milimo yakukungulula nakulunjika, mangana akahane kuli ou nawahe kumeso aKalunga. Naceci nawa cinayi muufwefwelekete, hikufwila peho kaha.
Kucuma hicuma kuli ngonde vacitongwela, kaha kumilimo tu足 milimo muxi yalilu kuli mwaka wayo.
Kuli mwaka wakusemuka namwaka wakufwa. Kuli mwaka wakulumba namwaka wakuvunyoco vanatumbu.
Kuli mwaka wakujiha namwaka wakuhindula. Kuli mwaka wakupuzula namwaka wakutunga.
Kuli mwaka wakulila masoji namwaka wakuseha. Kuli mwaka wakulixona namwaka wakutopwojoka.
Kuli mwaka wakumbila malolwa namwaka wakukungulula malolwa. Kuli mwaka wakulikwata mukapanga namwaka wakukana kulikwata mukapanga.
Kuli mwaka wakutonda vyuma namwaka wakuvijimbalisa. Kuli mwaka wakulama vyuma namwaka wakuvimbila.
Kuli mwaka wakupula mahina namwaka wakuwatonga. Kuli mwaka wakuliholela kulu namwaka wakuhanjika.
Kuli mwaka wakuzanga vatu namwaka wakuvahunga. Kuli mwaka wakulwa jita namwaka wakuunda.
Ou ali nakuzata mwamona cakuwanyinaho cika omu eji kukilikitanga?
Ngunamono milimo eyi nahane Kalunga kuli vana vavatu mangana vayandengamo.
Nalingisa cuma hicuma kuwaha hamwaka waco. Kaha nahake nawa myaka yosena mumicima yavo, ngoco mutu kexi kuhasa kumonomu vyaya vilingovyo nalingi Kalunga kufumisa kukuputuka nakutwala kusongoko.
Ngunatacikiza ngwami, Kuli vakivo kakwexi kuwahako, xina kuwahilila nakulinga mwamwaza ximbu navayoyanga.
Kaha nawa, unapu wana waKalunga mutu himutu alyenga, anwenga, amonenga kuwaha kukukilikita cenyi cosena.
Ngunatacikiza ngwami, Cexoco mwalinga Kalunga nacipwanga cahaya myaka yosena. Kavexi kukahasa kuhakilakoko cipwe kutepululako. Kalunga nacilingi mangana vatu vevwenga woma kumeso enyi.
Oco cinapu cinapu lyehi mwaka, kahoco nacikapwa capwile lyehi mwaka, kaha Kalunga eji kutondangoco vanahange lyehi.
Ceka nawa ngwamwene muxi yalikumbi, oku kuma kwaciyulo kwapwile kuhuka, kahoku kuma kwakwoloka kwapwile kuhuka.
Ami ngwalyambile mumucima wami ngwami, Kalunga mwakavasopesa navaka-kwoloka navaka-kuhuka, mwomwo kuli mwaka wamilimo yosena navilinga vyosena.
Ami ngwalyambile mumucima wami ngwami, Mwomwo hali vana vavatu, mangana Kalunga avahehulenga, mangana vakalimone ngwavo, Etu vavene tutunyama kaha.
Mwomwoco nacivawana vana vavatu ceji kuvawananga tunyama, cuma coco cimvze ceji kuvawananga, nganomu mwafwou mukiko mumwafwou. Mwomwo vene, vosena vavali vali nakuhwima coco cimwe, kaha mutu kahambakanyine tunyamako, mwomwo vosena vanayi muufwefwelekete kaha, xikaho.
Vosena navaya kwokumwe, vosena vanapu vakulukungu, kaha vosena navalumuka ceka kupwa lukungu.
Iyaze natacikiza jixipilitu javana vavatu numba nge najiya kwilu, najixipilitu jatunyama numba nge najiya kumavu?
Xikaho ngwamwene ngwami, Kakwexi kuwaha cakuhambakaneciko, mutu awahililenga havilinga vyenyi, mwomwo cikiko cazano cenyi. Mwomwo iyaze ou mwakamuhilwisa ceka akamone ovyo navikapwa munyima yenyi?
Ngoco ngwakindulukile, ngwamwene omu veji kulinganga nakulisa vakwavo nacikela muxi yalikumbi. Ngwamwene masoji avaze vapwile nakulisa nacikela kuli vakwavo, kakwapwile muka-kuvavendejekako. Kuli vaze vavalixilenga nacikela kwapwile ngolo, oloze kuli vakivo kakwapwile muka-kuvavendejekako.
Xikaho vafu vaze vafwile lyehi mwaka ngwavasangejekele kuhambakana vavatonyi vacili nakuyoya.
Kahou acili kanda apwe, ou acili kanda amone vilinga vyavipi evi veji kulinganga muxi yalikumbi, ngwamumwene ngwami, Nawahe kuhambakana vosenava vavali.
Ngwamwene kukilikita cosena namilimo yakufukila yosena ngwami, Hoho vene navevwila mutu luxiuxiu kuli mukwavo. Naceci nawa cinayi muufwefwelekete, kukulwila peho kaha.
Ciheu mwakoneka mavoko enyi nakulya nyama yenyivene.
 Mukamo umwe nauholela unawahe kuhambakana mikamo yivali nakukilikita nakufwila peho kaha.
Kaha ngwakindulukile, ngwamwene ufwefwelekete muxi yalikumbi.
Kwali umwe, kexi namukwavo wamucivaliko, kexi namwana cipwe ndumbwenyiko, oloze kukilikita cenyi cosena kacexi kukumako, kaha meso enyi kawexi kusuuluka navikumbako. Ngwenyi, Ngweji kukilikicilangeya? Ngweji kuhonesanga mwono wami kuwaha haliya? Naceci nawa cinayi muufwefwelekete, yinapu milimo yayipi.
Vavali vanawahe kuhambakana umwe, mwomwo vali nafweto yamwaza kukukilikita cavo, xikaho.
Mwomwo nge navalimbuka, umwe nawamuhindula mukwavo, oloze mama lelo hali ou ali uka wenyi hakulimbuka, ou nazeneka mukwavo wakumuhindula ceka!
Kaha nawa, nge vavali navasavala hamwe navalizuminyina, oloze umwe mwahasa ngacilihi kulizuminyina?
Kaha kaci nge mutu mwamuhasou ali uka wenyi, kaha vavali navamwimanyina, kaha lufungo lwajitondo jitatu kavexi kulumbitula waxiko.
Mukweze wakukalikiza wamangana nawahe kuhambakana mwangana wakaxinakaji waciheu, ou nazeneka kutacikiza ceka mwakuhuhumukila.
Mwomwo alovokele mukamenga apwenga mwangana, Camwenemwene, cipwe muwangana wenyi nawa asemuwilemo wakuhutwa.
Ngwamwene vavatonyi vosenava veji kutambukanga muxi yalikumbi, ngwami, vapwile kuli mukweze wamucivali uze emanyine mukahela kenyi.
Vatu vosena vaze apwile kumeso avo kavahwileko, oloze vaze navakeza munyima yenyi kavexi kumuwahililako. Camwenemwene naceci nawa cinayi muufwefwelekete, hikufwila peho kaha.
Lama lihinji lyove omu nauya kuzuvo yaKalunga, mwomwo kupandamako nakwivwilila cinawahe kuhambakana kuvatula vimuna caviheu, mwomwo kavexi kutacikizako ngwavo, Tuli nakulinga mwamupi.
Kanda ulusuka nakanwa koveko, mucima wove kanda ulyanguhwisa kutufula lizu kumeso aKalungako. Mwomwo Kalunga ali mwilu, kahove uli hamavu, xikaho mazu ove apwenga amandende kaha.
Mwomwo cilota ceji kwizanga hamilimo yayivulu, kaha lizu lyaciheu lyeji kwizanga namazu amavulu.
Omu naumuxika Kalunga luxiko, kanda ulangisa kutesamoko, mwomwo kexi kwivwa kuwaha kuli viheuko. Tesamo omu unamuxiki.
Cinawahe uzeneke kumuxika kuhambakana kumuxika nakuzeneka kutesamo.
Kanda witava kanwa kove kulingisa mujimba wove kuvulumunako, kaha kanda ukamba kumeso akangeloko ngwove, Wapwa mutamu. Nyi Kalunga asangumukile lizu lyove ika? nakunongesa vilinga vyamavoko ove.
Mwomwo kukuvula cavilota kuli vyakuya muufwefwelekete, nakumazu amavulu nawa, oloze mwivwenga Kalunga woma.
Kaci nge naumona hakulisa vakakuhutwa nacikela nakuhukula ciyulo nakwoloka mulifuci, kanda ulikomokela kucuma kanako, mwomwo ou natumbunuka helu lyavava vanatumbunuka helu nacilame, kaha kuvali ava vanatumbunuka helu lyavo.
Kaha nawa, vyakuwanyinaho vyamumavu vinapu vyavosena, ivene mwangana veji kumuzacilanga kumawande.
Ou azanga palata kexi kukasu-uluka napalatako, kahou azanga vyuma vyavivulu kexi kukasuuluka navyakuwanyinahoko. Naceci nawa cinayi muufwefwelekete.
Omu navivula vyuma vyamwaza, kahava vakuvilya navavula nawa, kaha kuli mwenyavyo kuli cakuwanyinaho cika? xina kuyimona nameso enyi kaha.
Tulo twamuka-kuzata tunayeme, cipwe mwalya cacindende cipwe cacivulu, oloze kwikuta camuka-luheto kacexi kumwitavila kuya mutuloko.
Kuli kupihya cacinene cimwe ngunamono muxi yalikumbi, vikumba vanalame kuli mwenyavyo nakulivindamisa.
Vikumba kana navinonga kumilimo yayipi, kaha nge naseme lyehi mwanenyi, mulivoko lyenyi kamwexi cumako.
Nganomu asemuwilile mujimo lyanaye, mukiko mumwaya ceka uselesele nganomu ejilile, kukukilikita cenyi  kexi kukambatako cuma mwahasa kutwala mulivoko lyenyiko.
Naceci nawa cinapu kupihya cacinene, mwomwo mwosenomu ejilile, mukiko nawa mumwakayila, kaha ali nacakuwanyinaho cika numba akilikicilenga peho?
Makumbi enyi osena nawa eji kulyanga mumilima, eji kulyonyinganga cikuma, eji kumonanga kukola nandombo.
Tala, oco ngunamono ami ngwami, Camwaza, eci cinapu Camwenemwene, ngwami, Mutu alyenga, anwenga, amonenga kuwaha kukukilikita cenyi cosena eji kukilikitanga muxi yalikumbi makumbi akuyoya cenyi osenawa vanamuhane kuli Kalunga, mwomwo eci cikiko cazano cenyi, xikaho.
Mutu himutu nawa ou vanahane vikumba naluheto kuli Kalunga, ou nahane nawa ngolo kulyako nakumbatako cazano cenyi nakuwahilila kukukilikita cenyi, wou wana waKalunga.
Mwomwo kexi kukanuka cikuma makumbi akuyoya cenyiko, mwomwo Kalunga eji kumukumbululanga mukawahilila camucima wenyi, xikaho.
Kuli kupihya cimwe ngunamono muxi yalikumbi, cinavalemuwisa vatu.
Mutu vanahane vikumba naluheto naulemu kuli Kalunga, ngoco kuvyuma vyosenovyo nevwila peha kahonako cuma cimwe hamwono wenyiko, oloze Kalunga kamuhanyine ngolo jakulyakoko, oloze mutu weka mwalyako. Eci cinayi muufwefwelekete, unapu musongo waupi.
Kaci nge mutu mwasema vana venyi likulukaji nakuyoya myaka yayivulu, nge makumbi amyaka yenyi anapu amavulu, oloze nge mwono wenyi kawasuulukile nakuwahako, nge kavexi kukamufundako, ngwami, mwana wakusemuwa wamuvisu nawahe kumuhambakana ikiye.
Mwomwou mweza muufwefwelekete, mwaya mumilima, kaha lijina lyenyi vanalifwiki mumilima.
Cipwe likumbi kalimweneko cipwe kulitacikiza. Ou namono kunoka kuhambakana mukwavo.
Camwenemwene, cipwe mwayoyanga myaka likombakaji, oloze nge kexi kumona kuwahako, vosenava veji kuyanga kwokwo kumwe nyi?
Kukilikita camutu cosena capwa hakanwa kenyi kaha, oloze peha kayexi kwikutako.
Mwomwo muka-mangana ali naka kuhambakana ciheu? Nyi mukakuhutwa ou natacikiza mwakutambukila kumeso avavatonyi ali naka?
Kumona cameso cinawahe kuhambakana kuhungumuka capeha. Naceci nawa cinayi muufwefwelekete, hikufwila peho kaha.
Cexoco cinapu, lijina lyaco valivulukile lyehi mwaka. Kaha vanatacikizomu vapwa vatu, kaha kavexi kuhasa kumukokojwesOu avahambakana ngoloko.
Hamono kuli vyuma vyakuvulisa ufwefwelekete vyavivulu, mutu nakanganyina halihize?
Mwomwo iyaze natacikizoco cawahila mutu kukuyoya cenyi, makumbi akuyoya cenyi caufwefwelekete osenawa eji kuyoyanga nge muvwimbimbi? Mwomwo iyaze mwahasa kwambulila mutu oco nacikapwa munyima yenyi muxi yalikumbi?
 Lijina lyamwenemwene linawahe kuhambakana maji amwaza, kaha likumbi lyakufwa linawahe kuhambakana likumbi lyakusemuka.
Kuya kuzuvo yakulixonena cinawahe kuhambakana kuya kuzuvo yakulya cacivulu, mwomwo oco cikiko kukuma cavatu, kaha vavatonyi navacihaka mumicima yavo.
Kulyonyinga cinawahe kuhambakana miselo, mwomwo mucima nauwaha kukupihiiila cakumeso, xikaho.
Micima yavaka-mangana yili muzuvo yakulixonena, oloze micima yaviheu yili muzuvo yakusehelela.
 Kwivwilila kuhuhumuna camukamangana cinawahe kuhambakanomu mwevwilila mutu mwaso waviheu.
Mwomwo nganomu capwa kutotwojoka camingonga muxi yandeho, mukiko muyapwa miselo yaciheu. Naceci nawa cinayi muufwefwelekete.
Camwenemwene kulisa mukwavo nacikela nacihulamisa muka-mangana, kaha maswekeza nawanongesa mucima.
Kukuma cacuma cinawahe kuhambakana kuputuka caco, kaha Xipilitu yakulitulisa yinawahe kuhambakana xpilitu yakutunda.
 Kanda ulyanguhwisa kutenuka muxipilitu yoveko, mwomwo utenu watwama mujitulo javiheu, xikaho.
Kanda ukambako ngwove, Ikaze apwilile makumbi akulivanga amwaza kuhambakanawa? mwomwo kawexi nakwihula namangana hacumeciko, xikaho.
Mangana anawahe nganomu mwawaha uswana, anahambakana kuli ava vamona likumbi.
Mwomwo mangana anapu mukingo, nganomu jinapu jimbongo mukingo, oloze cakukangana hacinyingi ceci vene, mwomwo  mangana eji kuyoyesangou ali nawo.
Talomu nalingi Kalunga, mwomwo iyaze mwahasa kwololoco nalingisa kupwa cakuhenga?
Halikumbi lyakumona vyamwaza wahilila, kaha halikumbi lyakuvindama nyingilila, Camwenemwene Kalunga natenge nalyeli nalyolyo hamwe, mangana mutu ahonenga kumona cuma nacikapwa munyima yenyi.
Vyosenevi ngunavimono kumakumbi aufwefwelekete wami. Kuli mutu wakwoloka wakunonga nakwoloka cenyi, kaha kuli mukakuhuka mwaximbula cikuma nakupihisa cenyi.
Kanda upwa umuka-kwoloka cikumako, kaha kanda ulilingisa kupwa umuka-mangana akukanganako, nyi ulyenyekele ika?
Kanda uhuka cikumako, kaha kanda upwa uciheuko, nyi ufwile ika ximbu ucili mwaka wove kanda?
Cinawahe ulinjilile cumeci, kaha nawa kanda uhilwisa livoko lyove kucumocoko, mwomwou amwivwa Kalunga woma mwakalovoka muvyosena vivali, xikaho.
Mangana nawakakamisa mukamangana kuhambakana vaka-kuyula likumi vali mwimbo.
Camwenemwene hano hamavu kahexi muka-kwoloka umwe eji kulinganga mwamwaza nakuzeneka kuvulumunako.
Kaha nawa, kanda uhaka mucima wove kukwivwilila mazu osenawa veji kuhanjikangako, kucina nawivwa ngamba yove hakukwangula,
mwomwo mucima wove unatacikiza kakavulu ngwawo, Nayove nawa unangula lyehi vakwenu.
Vyosenevi ngunavyeseka namangana. Ngwalyambile ngwami, Nangukwata mangana, oloze capwile kwakusuku nayami.
Oco ciliko cili kwakusuku, cinajiminyina cikuma, iyaze mwahasa kuciwanako?
Ngwalumukile, mucima wami wapwile kukutacikiza nakulonda nakutonda mangana namwakujinyina vyuma, nakutacikiza ngwami, kuhuka cinapu uheu, ngwami, kuhulama cinapu kuzaluka.
Kaha ngunawane ngwami, Pwevo ou ukweci mudima wenyi unapu miheto namoji, ukweci mavoko enyi anapu jifungo, ngwami, Ikiye wamusasu kuhambakana kufwa. Ou nawahe kumeso aKalunga mwamutusunuka, oloze muka-xili navamuta kuli ikiye.
Muka-kwambulula nambe ngwe足nyi, Tala, eci ngunaciwane hakwesekeza cimwe nacimwe ngumone mwakujinyina vyuma,
mukiko mucili nakutonda mwono wami oloze kanda nguwanemo. Ngunawane lunga umwe mulikombakaji, oloze kanda nguwane pwevo muli vosenovo.
Tala, ngunawaneci kaha ngwami, Kalunga avatengele vatu yakusungama, oloze vakivo vanatondo vyuma vyakutaka vyavivulu.
Iyaze napu nganomu apwa muka-mangana? Iyaze natacikizomu calumbunukila cuma? Mangana amutu nawalingisa meso enyi kumunyika, kaha kukakama cakumeso enyi nacalumuka mweka.
Ami ngwami, Lamangomu nakulweze mwangana, mwomwo hakulixinga Kalunga.
Kanda ulyanguhwisa kufuma kumeso enyiko, kanda ukemana mbe kucuma cacipiko, mwomwo eji kulinganga mwexomwo mwevwila kuwaha, xikaho.
Mwomwo lizu lyamwangana lili nangolo, kaha iyaze mwahasa kumwihula ngwenyi, Uli nakulinga ika?
Ou mwalama jiximbi kexi kutacikiza cuma cacipiko, kaha mucima wamuka-mangana nautacikiza myaka naciyulo.
Mwomwo kukujina cosena kuli mwaka naciyulo, mwomwo lupi lwavatu lunavatohwela, xikaho.
Mwomwo kavatacikizoco nacikapwako, mwomwo iyaze nahase kuvambulilomu nacikapwa?
Kakwexi mutu ali nangolo haxipilitu yenyi numba akingenga xipilituko, kexi nangolo halikumbi lyakufwako, kakwexi kumusuula kujitako, kaha kuhuka kacexi kukayovolou nacikaveko.
Vyosenevi ngunavimono, ngunahake mucima wami kuvilinga vyosenevi veji kulinganga muxi yalikumbi. Kuli mwaka mwatwama mutu nangolo hali mutu mukwavo amupihise.
Ngoco ngwamwene vaka-kuhuka hakuvafunda, vahetele kuvimbumbe vyavo, kaha vaze valingilenga kanawa vafumine kuze kuma kwajila, vavajimbalile mwimbo. Naceci nawa cinayi muufwefwelekete.
Mwomwo kavexi kulinga waxi mwaya lizu lyakupayisa vilinga vyavipiko, xikaho micima yavana vavatu yinapendamina kukulinga mwamupi muli vakivo.
Cipwe muka-xili mwalinga mwamupi cakutesa mulikulukaji nakuvulisa makumbi enyi, cipwe ngoco ngunatacikiza ngwami, Ava vamwivwa Kalunga woma navamonanga kuwaha, ava vali nawoma kumeso enyi.
Oloze kacexi kukawaha kuli muka-kuhukako, makumbi enyi anapu nge muvwimbimbi kexi kuwavulisako, mwomwo kexi nawoma kumeso aKalungako, xikaho.
Kuli ufwefwelekete veji kulinganga hano hamavu, mwomwo kuvali vaka-kwoloka veji kumonanga nganomu vyeji kumonanga vilinga vyavaka-kuhuka. Ceka nawa kuvali vaka-kuhuka veji kumonanga nganomu vyamona vilinga vyavaka-kwoloka. Ngwalyambile ngwami, Naceci nawa cinayi muufwefwelekete.
Kaha ngwasangejekele kusehelela, ngwami, Mutu kexi nacuma camwaza ceka muxi yalikumbi kuhambakana kulya nakunwa nakuwahililako, mwomwo cikiko mwatwamanga naco kukukilikita cenyi makumbi akuyoya cenyi osenawa vanamuhane kuli Kalunga muxi yalikumbi, xikaho.
Omu ngwajikile mucima wami kukutacikiza mangana nakumona milimo veji kulinganga hano hamavu (mwomwo kuvali nawa ava vazeneka kumona tulo mumeso avo namusana naufuku),
kaha ngwamwene vilinga vyaKalunga vyosena ngwami, Mutu kexi kuwana vilingevi veji kulinganga muxi yalikumbiko, mwomwo cipwe mutu mwakilikita cikuma avitondenga, oloze kexi kukaviwanako. Kaha cipwe muka-mangana mwaxinganyeka kuvitacikiza, oloze kexi kukahasa kuviwanako.
Havyuma vyosenevi xikaho ngwajikile mucima wami kukuhehula vyosenevi, ngwami, Vakakwoloka navaka-mangana vali mulivoko lyaKalunga nakuzata cavo awa, cipwe zangi cipwe kuhunga, vatu kavavitacikijileko, vyosena vili kumeso avo.
Vosena veji kumonanga nge mwavakwavo vosena. Kuli cuma coco cimwe ceji kuwananga namuka-kwoloka namuka-kuhuka, nou wamwaza nou utoma nou wamupi, nou mwavatula vimuna nou nakane kuvatula cimuna. Nganomu apwa wamwaza mukiko mwapwa muka-xili, nganomu apwou mwalixinga, mukiko mwapwou nevu woma wakulixinga.
Eci cinapu kupihya mwosenomu veji kulinganga muxi yalikumbi, mwomwo cuma coco cimwe ceji kuvawananga vosena. Kaha nawa, micima yavana vavatu yinasulu nakupihya, mumicima yavo muli kuzaluka ximbu omu vali nakuyoya, kaha hakukuminyina numba vaye kuli vafu.
Mwomwo kuli ou nalipanjika navavatonyi vosena kuli uswa, mwomwo kawa wamutonyi nawahe kuhambakana ndumba wakufwa.
Mwomwo vavatonyi vanatacikiza ngwavo, Natufwa. Oloze vafu kavatacikiza cumako, kavexi ceka nafwetoko, mwomwo kuvanuka vanacivulyama lyehi, xikaho.
Nazangi yavo nakuhunga cavo naluxiuxiu lwavo vinanongo lyehi mwaka, kaha kavexi ceka nacazano haya myaka yosena muvyosenevi veji kulinganga muxi yalikumbiko.
Yakonga, ulyenga kulya cove nakuwahilila, unwenga vinyo vyove namucima wakwivwa kuwaha, mwomwo Kalunga netavila lyehi vilinga vyove, xikaho.
Mahinove apwenga atoma haya myaka yosena, kumutwe wove kanda kukalihona majiko.
Twamanga kanawa napwevo lyove wazanga makumbi akuyoya cove aufwefwelekete wove osenawa nakuhane Kalunga muxi yalikumbi, makumbi aufwefwelekete wove osena. Mwomwoco cikiko cazano cove kukuyoya, kukukilikita cove weji kukilikitanga muxi yalikumbi.
Cexoco naliwana livoko lyove kulinga, cilingenga nangolo jove, mwomwo muXeyole nauya kamwexi kulingako, cipwe kujina, cipwe cinyingi, cipwe mangana, xikaho.
Ngwakindulukile, ngwamwene muxi yalikumbi ngwami, Kukulilahilila ava navaxikilila vakwavo kavexi ava vakusasulwilako, ngwami, Kujita ava navahasa vakwavo kavexi ava vavindumeko, ngwami, Kulya kacatwama kuli vaka-manganako, cipwe vikumba kuli vatu vakunangakana, cipwe uselewa kuli vaka-kutacikizako. Oloze ngwami, Myaka navyuma vyakulijila tuhu vyeji kuvawananga vosena.
Mwomwo mutu katacikijile mwaka wenyiko. Nganomu vapwa vaixi ava navata mulyoji lyalipi, nganomu vapwa tujila ava navata mumuheto, mukiko muvanavate vana vavatu mumiheto mumwaka waupi, omu nauvalendumukila.
Mungunamono nawa mangana muxi yalikumbi ngana, kaha ngwawamwene ngwami, Amavulu.
Kwapwile limbo lyalindende mwatwaminenga vatu vavandende. Kwejile mwangana wamunene nakulihaka mucingombela Hakulitungila jikembwe jajinene.
Jino vawanyinemo mutu wamangana wakuhutwa, kaha ikiye ayowele limbo kana namanganenyi, oloze kakwapwile mutu amwanukile uze mutu wakuhutwako.
Kaha ngwalyambile ngwami, Mangana anawahe kuhambakana undume, oloze mangana ayauze mukakuhutwa vanawalumbilisa, mazu enyi kawevwakanyineko.
Mazu avaka-mangana akwivwakana muuholela anawahe kuhambakana muteto wayou ali nawata muli viheu.
Mangana anawahe kuhambakana vitwa vyajita, oloze muka-xili umwe mwanongesa kuwaha cacivulu.
Vajiji vakufwa navalingisa maji amuka-kusunga vyamavumba amwaza kunuka livumba lyalipi, mukiko muwapihya uheu waundende kuhambakana mangana naulemu.
Mucima wamuka-mangana uli kulivoko lyenyi lyacilyo, oloze mucima waciheu uli kulivoko lyenyi lyacimoswe.
Kaha nawa, ciheu hakutambuka mujila, mucima wenyi naumuhona, kaha himwamba kuli vosena ngwenyi, Nguciheu.
Kaci nge xipilitu yamuka-kuyula nayikukatukila, kanda ufuma Lwoveko, mwomwo kuvova naciholesa milonga yayinene, xikaho.
Kuli kupihya ngunamono muxi yalikumbi, nge mutamu wakufuma kuli ivene muka-kuyula.
Uheu vanautwamisa kwakuzezuka helu cikuma, kaha vaka-luheto vanavatwamisa hamavu.
Ngunamono vandungo hakutambuka hatuvalu, navaka-kulitulaho hakutambuka nge vandungo hamavu.
 Ou mwafula umbu mwaholokelamo, kahou mwapuzula cipato, linoka mwamusuma.
Ou mwakekula malolwa mwakamulemeka, kahou mwapula vilenga nahase kulijihilako.
Kaci nge cikungo cinavuku, nge mutu kexi kucihotolako, kaha kuvanga ahakileko ngolo, oloze mangana anawahila kufukisa.
Kaci nge linoka mwasuma ximbu kanda vamuhombole, kaha mukakuhombola kexi kuwahisako.
Mazu amukanwa kamuka-mangana ali nalikoji, oloze mivumbo yaciheu nayimumina ivene.
Kuputuka camazu amukanwa kenyi cinapu uheu, kaha kukuma cakuhanjika cenyi hikuzaluka cacipi.
 Ciheu eji kuvulisanga nawa mazu, oloze mutu katacikijile oco nacikapwako, kahoco nacikapwa munyima yenyi iyaze mwahasa kumwambulilaco?
Kukilikita caviheu ceji kuvakatalisanga umwe naumwe, mwomwo katacikiza mwakuyila kwimboko, xikaho.
Ove lifuci, mama lelo hali ove omu napu mwangana wove kanyike, nomu navalyaula vaka-kulitulaho jove nacimene!
Ove lifuci, nautokwa omu napu mwangana wove mwanavilolo, omu navalya vaka-kulitulaho jove nganomu cavatela, mangana vakwate ngolo, kexi mangana vapendeko!
 Hauvwa wauvulu hakiko nauwoyokela mulungu, kaha hakuzezalala camavoko hakiko namusotowela muzuvo.
Kulya cacivulu navacitelekela miselo, vinyo naviwahisa kuyoya camutu, kaha jimbongo najikumbulula vyuma vyosena.
Kanda ukatukana mwanganako, cipwe muvixinganyeka vyove, kaha kanda ukatukana muka-luheto muzuvo yove yakahelako, mwomwo kajila wahelu mwatwala lizu lyove, kahoco cili namavava nacilyambulula lizu kana.
Mbila kulya cove helu lyameya, mwomwomu namukahita makumbi amavulu naukaciwana ceka.
Hana vyazano kuli vatanu navavali, cipwe kuli vatanu navatatu, mwomwo kawatacikijile lupi olwo nalukapwa hano hamavuko, xikaho.
Nge mavwi anasulu navula, nawahingunukila hamavu. Nge mutondo naupakuka kutala kusulo cipwe kutala kunote, oku kuma naupakukila mutondo kukiko naupwangako.
Ou mwalama peho kexi kukuvako, kahou mwatala mavwi kexi kukahako.
Nganomu unahonena kutacikiza jila yapeho, cipwe omu navikula vifuhwa mujimo lyapwevo ali najimo, mukiko muwahonena kutacikiza vilinga vyaKalunga, Ou eji kulinganga vyosena.
Kuva mbuto jove nacimene, kaha kanda unokesa livoko lyove nacingoloxiko, mwomwo kawatacikijile eji najifukilako, kwiji eji, kwiji ojo, nyi pamo josena jivali najikawahila hamwe.
Camwenemwene musana unayeme, kaha kumona likumbi cinawahe kumeso.
Cipwe mutu mwayoyanga myaka yayivulu, awahililenga muyikiko yosena. Oloze anukenga makumbi amilima, mwomwo nawakapwanga amavulu, xikaho. Vyexovyo vili nakwiza Vinayi muufwefwelekete lika.
Ove mwanalunga, wahililanga haukweze wove, mucima wove ukuwahisenga hamakumbi aukweze wove. Tambukanga mujijila jamucima wove, namukumona cameso ove, oloze tacikiza ngwove, Havyuma vyosenevi Kalunga mwakanguhetesa kukungusopesa.
Xikaho lifumise kulyonyinga mumucima wove, lifumise kupihya kumujimba wove, mwomwo ukweze nakwiza cangolo Vinayi muufwefwelekete lika.
Anukanga nawa Ou nakutenge hamakumbi aukweze wove, ximbu acili makumbi amapi kandeze, ximbu kanda myaka yipandame omu naukamba ngwove, Kangwayivwila kuwahako,
ximbu kanda likumbi nakakweji navatanganyika vingile mumilima, ximbu kanda mavwi akinduluke omu kunaci lyehi vula.
Halikumbi lize omu navakacikima vaka-kulama zuvo, omu navakanongama malunga vangolo, omu navakalitwamina mapwevo vakuceka unga mwomwo vanapu vavandende, omu navakengila vaze vakutala mujinjanena vwelele mumilima,
omu navakasoka mapito mujila, omu navakahona kwivwa kanawa kuceka unga, omu mwakahinduka mutu hakwivwa kuhanjika cakajila, omu navakahona kwivwa vana vamapwevo vakwimba myaso.
Camwenemwene navakevwoco cili helu woma, mujila namukapwa muzuzu, mumonde naukatemwina, mbimba mwakapwa citeli cakukitumuna, peha nayikalitwamina, mwomwo mutu mwaya kuzuvo yenyi yahaya myaka yosena, kaha vaka-kulila navakimbwojoka mujijila.
Cilinge ximbu kanda vambitule lungoji lwapalata, ximbu kanda vajihe ciloso caulu, ximbu kanda vajihe mulondo kukaselwoke, ximbu kanda vajihe lifumbo kulixima,
ximbu kandalukungu tukinduluke kumavu nganomu lwapwilenga, Ximbu kanda Xipilitu yikinduluke kuli Kalunga Uze ayihanyine.
Muka-kwambulula nambe ngwenyi, Ufwefwelekete kaha, vyosena Vinayi muufwefwelekete.
Kaha nawa, mwomwo muka-kwambulula apwilenga namangana, xikaho alingilenga cavanangula vatu cinyingi, axinganyekelenga, ahehwilenga, alongeselenga viximo vyavivulu.
Muka-kwambulula akavilenga kuwana mazu akwivwisa kuwaha, navyevi vyakusoneka mwakusungama nawa, mazu amucano.
Mazu avaka-mangana anapu nge myumba yakutambukisa vangombe, kaha mazu avamyata jamauka, awa akufuma kuli kafunga umwe, anapu nge jimbambo jakupapalila kanawa.
Kaha nawa, ove mwanami, huhumukako, mwomwo kusoneka mika足nda yayivulu kacexi kukumako, kaha kutangangaho cikuma cinapu kukatalisa mujimba.
Yeyi vene songo yacihande kana. Vyosena tunavivu lyehi. Mwivwenga Kalunga woma, ulamenga jiximbi jenyi, mwomwo eyi yikiko milimo yavatu yosena.
Mwomwo vilinga vyosena Kalunga mwakavihetesa kukusopesa, navyuma vyakuvumbama vyosena nawa, cipwe vinapu vyamwaza cipwe vinapu vyavipi.
