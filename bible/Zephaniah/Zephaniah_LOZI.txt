  Ki a manzwi a Muñ'a Bupilo a n'a file Zefania ka nako yeo Josiasi, mwan'a Amoni, n'a li mulena wa Juda. Zefania n'a simuluhile ku mulena Ezekiasi, ku ta ku bo Amaria, Gedalia ni Kushi.
Muñ'a Bupilo a li, “Ni ka felisa lika kamukana mwa lifasi. 
Ni ka felisa batu kaufela ni lifolofolo, linyunywani ni litapi. Ni ka sinya ba ba maswe. Ni ka timeza batu kaufela, ku tokwa ni a li muñwi ya ka siyala mwa lifasi. Ku bulela, na, Muñ'a Bupilo.
“Ni ka pyata batu ba Juda ni ba Jerusalema kaufela. Ni ka sinya lisupo za sebelezo ya Baale ze sa siyezi mwateñi, hamoho ni libizo ni ze sa hupulisa baprisita kaufela ba ba ne ba mu sebeleza, bubeli bwa bona baprisita ba sihedeni ni baprisita ba ka. 
Ni ka timeza mañi ni mañi ya ka pahama fa situwa ku y'o lapela lizazi, kweli ni linaleli. Ni ka sinya ni bao ba ba ni lapela ni ku tiisa buniti ku na, kono hape ba konka ka libizo la mulimu ya bizwa Milikomo. 
Ni ka timeza bao kaufela ba ba kwenuhezi ku sili mi ba hana ku ni latelela, ba ba sa tahi ku na kamba ku ni kupa kuli ni ba etelele.”
Mu kuze fapil'a Muñ'a Bupilo kakuli lizazi la katulo li fakaufi. Muñ'a Bupilo u itukiseza ku bulaya batu ba hae inge litabelo. 
Muñ'a Bupilo u li, “Ka lona lizazi leo la mafu a mañata ni ka fa manduna mulatu, bana ba malena, ni ba ba latelela mikwa ya bazwahule. 
Ni ka fa mulatu ku ba ba lapela sina bahedeni, ba ba uzwa ni ku bulaya, ni ku taza tempele ya mulimu wa bona ka ze ba amuha batu.”
Muñ'a Bupilo u li, “Ka lona lizazi leo mu ka utwa mulumo wa mukosi kwa Munyako wa Litapi wa mwa Jerusalema. Mu ta utwa ba ba ka lila ba kwa neku le linca la muleñeni, ni mulumo o mutuna hahulu mwa malundu. 
Mu bokolole ni ku lila ha mu utwa cwalo, mina mu pila mwa matuko a muleneñi, kakuli balekisi kamukana ba shwile!
“Ka yona nako yeo ni ka nga lampi ni bate Jerusalema. Ni ka fa batu mulatu ba ba sa isi pilu ku Mulimu, ba ba isepile. Ba li, ‘Ha ku na taba niha lu eza cwalo, Muñ'a Bupilo h'a na ku eza se siñwi.’ 
Bufumu bwa bona bu ka ngiwa, ni mandu a bona a ka sinyiwa. Ha ba na ku pila mwa mandu a ba yaha, kamba ku nwa waine ya kwa miselo ya kwa likota za veine ze ba cala.”
Lizazi le lituna la Muñ'a Bupilo li fakaufi, li se li atumezi, mi li taha ka bubebe! Ka lona lizazi leo nihaili masole ba ba bundume hahulu ba ka lila ka ku felelwa ki sepo! 
I ka ba lizazi le li sabisa, la likozi ni maswabi, la matota ni sinyeho, la lififi ni manyando, lizazi la malu ni liñungwa. 
I ka ba lizazi le li tezi mulumo wa litolombita za ndwa ni ku huwa kwa masole ha ba lwanisa mileneñi ye silelelizwe ni manangelelo a matelele.
Muñ'a Bupilo u ize, “Ni ka tisa likozi ze cwalo kwa batu kuli ba te ba bubutele sina libofu. Ba ni foselize, mi cwale mali a bona a ka sululwa sina mezi, ni mibili ya bona i ka bolela fafasi.”
Silivela ya bona kaufela ni gauda ha li na ku ba tusa ka zazi leo Muñ'a Bupilo a ka bonisa bunyemi bwa hae bo bu sabisa. Lifasi kaufela li ka timezwa ka mulilo wa bunyemi bwa hae. U ka tisa mafelelezo a sipundumukela ku mañi ni mañi ya pila mwa lifasi.
Sicaba se si sa swabi, u ikupule! 
Eza cwalo pili u si ka shwa kale sina palisa, bunyemi bwa Muñ'a Bupilo bo bu cisa bu si ka ku tela kale, ni lizazi la ku bonisa ku halifa kwa hae li si ka fita. 
Mu tahe ku Muñ'a Bupilo, mina batu kamukana ba ba ikokobeza mwa naha, ba ba mamela litaelo za hae. Mu eze ze lukile mi mu ikokobeze. Mwendi mu ka punyuha mwa mulatu wa zazi leo Muñ'a Bupilo a ka bonisa ku halifa kwa hae.
  Ha ku na ya ka siyala mwa muleneñi wa Gaza. Ashikeloni u ka siyala u si na batu. Batu ba Ashidodi ba ka lelekwa mwateñi lizazi li si ka likela kale, mi ba Ekeroni bona ba ka ngiwa. 
Mina Mafilisita, ba ba pila kwa likamba la liwate, mu maibile. Muñ'a Bupilo u mi atuzi. U ka mi timeza, mi ha ku na nihaili a li muñwi wa ku mina ya ka siyala. 
Naha ya mina ye kwatukw'a liwate i ka ba mabala feela a mafulelo a lingu. 
Batu ba Juda ba ba siyezi ba ka nga naha ya mina. Ba ka fuliseza mwateñi mitapi ya bona, ni ku lobala mwa mandu a ba Ashikeloni. Mulena Mulimu u ka ba ni bona, ni ku ba pilisa hande.
  Muñ'a Bupilo ya Maata Kaufela u li, “Ni utwile ba Moabi ni ba Amoni ba nze ba shendaula batu ba ka, ni ku itumba kuli ba ka ba amuha naha ya bona. 
 Kaniti luli, sina ha ni li Mulimu ya pila wa Isilaele, ni konka kuli Moabi ni Amoni i ka timezwa sina Sodoma ni Gomora. I ka fetuha mabumbu a macacani, sibaka sa misima ya lizwai ni matota kuya kuile. Ba bañwi ba batu ba ka, ba ba siyezi, ba ka nga bufumu bwa bona kamukana ni ku ba amuha naha ya bona.”
Wo ki ona mukwa wo ba Moabi ni ba Amoni ba ka fiwa mulatu ka ona kakuli ne ba ikuhumusa ni ku itumba, mi ba shendauzi batu ba Muñ'a Bupilo. 
Muñ'a Bupilo u ka ba sabisa. U ka felisa milimu ya lifasi, mi cwale sicaba se siñwi ni se siñwi si ka mu lapelela mwa naha ya sona.
  Mina Maetiopia, ni mina Muñ'a Bupilo u ka mi bulaya.
  Muñ'a Bupilo u ka itusisa maata a hae ku timeza Asiria, naha ye kwa mutulo. Muleneñi wa Ninive u ka u eza matota, mo ku si na mezi ni batu. 
U ka ba libutelo la mitapi ya lingu ni ya likomu, ni ya lifolofolo za mifuta kaufela. Masikita a ka na a pila mwa matota a ona ni ku lila mwa mahaulo. Mañwalala a ka lila fa mapahamelo a fa minyako. Likota za miyaho ya ona li ka lutululwa. 
Nto ye ki yona ye ka ezahala kwa muleneñi o n'o ikuhumusa hahulu kabakala maata a ona, ni ku hupula kuli n'o iketile. Batu ba ona ne ba hupula kuli muleneñi wa bona ne i li ona o mutuna ka ku fitisisa mwa lifasi. I ta ba sibaka sa matota a cwañi, sibaka sa mapumulelo a lifolofolo za mwa naheñi! Mutu ni mutu ya ka u fita kwatuko u ka kuta ngombemongo ka sabo ye tuna.
Jerusalema u sinyehile, muleneñi wani wa petuhelo, o tezi bumaswe, o nyandisa batu ba ona. 
N'o sa utwi Muñ'a Bupilo kamba ku lumela litaelo za hae. N'o sa sepi Muñ'a Bupilo, kamba ku kupa tuso ya hae. 
Manduna ba ona ba swana inge litau ze lapile. Baatuli ba ona ba swana sina litongwani ze lapile, ili mañwanyama ba ba sa siyi nihaiba kasapo ka ka pala. 
Bapolofita ba ona ha ba na buikalabelo, mi ha ba sepahali, ni baprisita ba silafaza ze kenile, ni ku itusisa Mulao wa Mulimu kuli ba ipilise. 
Kono Muñ'a Bupilo u mwahal'a muleneñi. U eza ze lukile kamita, isiñi ze maswe. Ka zazi ni zazi kakusasana u fa batu ba hae likatulo ze lukile. Kono ba ba maswe mwateñi ba zwelapili ku eza ze sa lukeli, mi ha ba li swabeli.
Muñ'a Bupilo u li, “Ni felisize macaba, ni sinyize mileneñi ya bona, mi ni siile mamota ni litawa za yona li li matota. Mikwakwa yona i siilwe i si na batu. 
Ne ni hupuzi kuli luli batu ba ka ba ka ni saba, ni ku ni kuteka. Ne ni hupuzi hape kuli ha ba na ku libala tuto ye ni ba lutile. Kono kapili-pili se ba kutela ku eza bumaswe bwa bona sina pili.”
Cwale Muñ'a bupilo u li, “Mu ni yemele. Mu litele ku fitela muta ni ka zekisa licaba. Ni se ni hupuzi ku kopanya macaba ni mibuso, ili kuli ba utwe maata a bunyemi bwa ka. Lifasi, kamukan'a lona, li ta timezwa ka mulilo wa buhali bwa ka.
“Cwale ni ka eza kuli macaba kaufela a lapele ku na, isiñi kwa milimu i sili, mi kamukan'a ona a ka ni utwa. 
Nihaili batu ba ka ba ba hasanezi kwahule kwa Etiopia, ba ka tisa linubu za bona ku na. 
Ka yona nako yeo, batu ba ka, ha mu sa na ku ikutwa maswabi a kuli ne mu hanile ku ni utwa. Ni ka zwisa mañi ni mañi ya ikuhumusa ni ku ipahamisa, mi ha mu sa na ku ni fetuhela hape ni kamuta fa lilundu la ka le li kenile mwa Jerusalema. 
Ni ka siya feela mwateñi ba ba ikokobeza ni babotana, ili ba ba ka t'o kupa tuso ku na. 
 Batu ba Isilaele ba ba ka siyala ha ba na ku foseza mutu, ku bulela buhata, kamba ku lika ku puma. Ba ka pila hande, ba silelelizwe, mi ha ba na ye ba ka saba.”
Mu opele mi mu huweleze ka tabo,
Muñ'a Bupilo u zwisize lila za hao.
Nako ya taha yeo ba ka li
Muñ'a Bupilo, Mulimu wa hao,
U ka ba ni tabo ye swana
Nako ya taha, yeo ka yona ni ka nata
Nako ya taha! Ni ka kutiseza kwa hae
