Awa akiko mazu aYehova aze ejile kuli Zefwanyiya mwanaKuxi mwanaNgetaliya mwanaAmaliya mwanaHezekiya hamakumbi amwangana wavaYuta Yoxiya mwanaAmone.
Nangukafumisa vyuma vyosena cakuvifumisa kwilu lyamavu. Mukiko mwanambe Yehova.
Nangukafumisaho navatu natunyama, nangukafumisaho natujila vahelu navaixi vamukalungalwiji navimbunji vyavaka-kuhuka, kaha nangukatetatetako vatu kwilu lyamavu. Mukiko mwanambe Yehova.
Nangukolola livoko lyami haYuta nahali vosenava vatwama muYelusalema, kahava vanapu vaMbale, ava vanasaleho, nangukavatetatetako kuma kuno, nalijina lyavaKemale nawa navapilixitu hamwe,
navava nawa veji kulifukulanga kuliyongomena lyamwilu hamilungu yajizuvo, navava nawa veji kulifukulanga, ava veji kulixinganga Yehova nakulixinga Malakame,
navava nawa vanakinduluka munyima nakuseza kumukava Yehova, navava nawa vanakane kumutonda Yehova cipwe kumwihula.
Hola kulu kumeso aMwata Yehova, mwomwo likumbi lyaYehova lili hakamwihi, mwomwo Yehova nalongesa lyehi cimuna wakuvatula, najilika lyehi ava venyi nasanyika.
Kaha nacikasoloka halikumbi mwakavatula Yehova cimuna cenyi, nangukavazangamisa vaka-kulitulaho navana vamwangana navosenava vanavwale vyakuvwala vyavatu veka.
Halikumbi lize nangukavazangamisa vosenava veji kuzombwokanga mukwilici, ava veji kusulisanga naulyanyi nakutangisa muzuvo yamwata wavo.
Yehova ngwenyi, Halikumbi lize kucikolo cavaixi nakukapwa vyema vyamiteto, kucingi camucivali naÂ­ kukapwa kukalwomwoka, kujipili nakukapwa kupazwojoka cacinene.
Enu mwatwama kuMakatexe, kalwomwokenu, mwomwo vatu vamuKanane vosena vanavahonesa, vosena vaze vapwanga vakutwika palata vanavatetatetako lyehi.
Kaha nacikasoloka hamwaka uze, nangukahehwojola muYelusalema namanongo, kaha nangukavazangamisa malunga vaze vanalungama havisele vyavo, vaze veji kulyambanga mumicima yavo ngwavo, Yehova kexi kukalinga mwamwazako, cipwe kulinga mwamupi.
Luheto lwavo nalukapwa lwakupupa, jizuvo javo najikapwanga jahwilici. Navakatunga jizuvo, oloze kavexi kukatwamamoko. Navakatumba mawande amivinyo, oloze kavexi kukanwa vinyo vyawoko.
 Likumbi lyaYehova lyalinene lili hakamwihi. Lili hakamwihi, lili nakulyanguhwisa cikuma, eli lizu lyalikumbi lyaYehova. Cindume ali nakuteta mwamusasu kuze.
Likumbi lize linapu likumbi lyandombo, linapu likumbi lyaluyando navihuli, linapu likumbi lyakuxiwojola nakupelwomwona, linapu likumbi lyamilima lyakajimbavenyi, linapu likumbi lyamavwi lyamilima wi,
linapu likumbi lyajineta lyakulikuwa, hamembo akujingulwisa najikembwe nahatupoxi twakutunda.
Kaha nangukayanjisa vatu, mangana vakatambukenga nge mwatupuputa, mwomwo vanamuvulumuna Yehova, xikaho. Manyingavo navakawahingwonwona nge lukungu, nanyama yavo nawa nge tuji.
Cipwe palata yavo cipwe ulu wavo kavyexi kukahasa kuvapululula halikumbi lyandombo yaYehovako. Oloze lifuci lyosena navakalilya kukakahya kalisungu lyenyi, mwomwo vosena vaze vatwama mulifuci mwakavalalisamo nakuvanongesa cakuvalendumukila.
Enu vaka-lifuci mwazeneka sonyi, likungululenu mukunguluke,
Ximbu kanda cilika ciseme, ximbu kanda likumbi libitemo nge muzungu, ximbu kanda liyena lyautenu waYehova limiwane, ximbu kanda likumbi lyautenu waYehova limiwane.
Enu muvavwovu vahamavu muvosena, mutondenu Yehova, enu munalingi mwaya ciyulo cenyi, tondenunga kwoloka, tondenunga kuvova. Kwiji, pamo namukapwa muvakuyoleka halikumbi lyautenu waYehova.
Mwomwo Ngaza nalikapwanga valiseza lyehi kwalyo, Axakelone nalikapwanga lyahwilici. Axatote navakalihanga hamulungu, Ekelone navakalitukulamo.
Mama lelo hali ava vatwama kucikulo cakalungalwiji, hamuyaci wavaKelete! Ove Kanane, ove lifuci lyavaFwilixite, lizu lyaYehova lili hali ove. Nangukakunongesa, mangana kukazenekengou mwakatwamako.
Kaha kucikulo cakalungalwiji nakukapwanga kwamalilo, kwamaxima atufunga namalimba avimuna vavandende.
Kucikulo nakukapwanga kwavava vakuzuvo yaYuta navakasalaho. Navakalixilangako vimuna javo. Navakautamama mujizuvo jaAxatote kucingoloxi, mwomwo Kalunga kavo Yehova mwakavalakana, kaha ufunge wavo mwakaukindulwisa ceka, xikaho.
Kutomba cavaMowave ngunacivu lyehi, nakutukana cavana vaAmone nawa, omu vanatombo vatu jami, nomu vanalitohwesa kungiza yavo.
Xikaho Yehova wamayongomena, Ou Kalunga kaIsalele, ngwenyi, Omu ngwayoya tu, Camwenemwene Mowave nalikapwanga nge Sotome, vana vaAmone navakapwanga nge Ngomola, hiluheto lwakanyunge, himena amungwa, hikwahwilici haya myaka yosena. Navakavakwata ufunge kuli vatu jami vaze navakasalaho, navakavaswana kuli vaka-lifuci lyami vaze navakasalaho.
Mukiko vene munavakamona hakulivwimba cavo, mwomwo vanavatombo lyehi vatu jaYehova wamayongomena nakulitohwesa kuli vakivo, xikaho.
Yehova mwakapwa wakuvevwisa woma, mwomwo tulunga vahamavu vosena mwakavahwakukisa, xikaho. Kaha vatu navakalifukulanga kuli Ikiye, mutu himutu hakufuma kuma lyenyi, matungu avaka-mafuci osena.
Nayenu vaEcopa nawa, navakamijihajiha kupoko yami yamukwale.
Mwakolola livoko lyenyi kunote nakunongesa Asulya, kaha mwakalingisa Nyineve kupwanga lyahwilici, lyakuma cau nge pambo.
Mulikiko namukautamanga mautanga, tunyama vamiyaci yosena. Mambondo navisekele navakatwamanga kumitwe yajipanda jalyo, mazu avo nawakavumanga kujinjanena, kumikwilici nakukapwanga kupelwomwoka, mwomwo nazulu lyehi vyuma vyakusonga namixitale, xikaho.
Eli lyeli limbo lyakulisamba, lize lyatwaminenga mukufwelela, lize lyalyambilenga mumucima walyo ngwalyo, Yami vene, kakwexi lyeka nawako. Omwo vanalilingixila kupwa lyahwilici hikwakuutajama tunyama! Vexovo vakuhicilako kulikiko veji kulivingilanga nakuhungisa mavoko avo.
Mama lelo halyeli linalikange nakujiluluka, halimbo lyeji kulisanga vatu nacikela!
 Kalyevwililile mulizuko, kalyetavilile kulizangamisako, kalyafwelelele kuli Yehovako, kalyapandamine kuli Kalunga kalyoko.
Vaka-kulitulaho jalyo vali mulikiko vanapu vandumba vakukumbwoka, vaka-kuyula jalyo vanapu tungunge vakwiza kucingoloxi, kavexi kusezaho nahakucako.
Vapolofweto jalyo vanapu vatu vakulitukwojola vaka-kumbembejeka. Vapilixitu jalyo vanayijilulula lyehi zuvo yajila, vanajilyane lyehi jiximbi.
Yehova wakwoloka ali mulikiko. Kexi kukalinga mwakuhengako, eji kulowelanga ciyulo cenyi kumusana hacimene hacimene, kexi kukahonahoko. Oloze vaka-kuhengesa kavatacikiza sonyiko.
Ngunatetatetako lyehi vaka-mafuci, tupoxi twavo tunapu twahwilici. Ngunenyejeka lyehi mujijila javo, ngoco kamwexi nou mwahitamoko. Membo avo ananongo lyehi, ngoco kamwexi mutuko, ngoco kamwexi nou mwatwamamoko.
Ngwambile ngwami, Kaci naungwivwanga woma, itavila kukuzangamisa, ngoco Utwamo walyo kaci kavexi kukautetako nge kutesa namwosenomu ngunalitongwela lyehi. Oloze vamenekelenga cimenemene nakwenyejeka vilinga vyavo vyosena.
Xikaho Yehova ngwenyi, Nguvandaminenu, palanga nakulikumbi lize nangukakatuka nakumikwata, mwomwo ngunayulu lyehi ngwami, Nangukavakungulula vaka-mafuci, mangana ngukawahomese mawangana, mangana ngukavahingunwine matoto ami, liyena lyautenu wami lyosena, mwomwo kumavu kwosena navakalyalyako kukakahya kalisungu lyami.
Mwomwo haze vene nangukavalumwina vatu veka naveka lilimi litoma, mangana vakivo vosena vakasanyikenga Yehova halijina lyenyi, mangana vakamuzacilenga namucima umwe.
Vaka-kungulembelela, vaze vana vavava ngunapuzumuna, navakaneha wana wami kufuma musali yatulwiji twaEcopa.
Halikumbi lize kavexi kukakwivwisa sonyi havilinga vyove vyosenevi unazombwojoka jiximbi jamiko, mwomwo haze vakwenu veji kulisambanga nakulivwimba nangukavafumisa muli ove, kaha kawexi kukatunda ceka kupili yami yajilako.
Oloze nangukaseza vatu vakumona malwa vakuhutwa muli ove, kaha navakacinyinanga mulijina lyaYehova.
VaIsalele vaze navakasalaho kavexi kukalinga mwakuhengako, cipwe kuhanjika mwakwonga. Kaha mutunwa twavo kavexi kukawanamo lilimi lyakutangisako, mwomwo vakivo navakalyalya nakuutajama, nou mwakavacikimisa wauci.
Ove mwanaZeyone, twako jingunda. Ove Isalele, likuwe. Ove mwanaYelusalema, wahilila, ulisambe namucima wove wosena.
Yehova nafumisa lyehi vyakukupayisa, navatalisa lyehi vaka-kole jove kweka. Mwangana waIsalele, ou Yehova, ali muli ove, kawexi kukevwa ceka woma walupiko.
Halikumbi lize navakamba kuYelusalema ngwavo, Ove Zeyone, kanda wivwa womako, mavoko ove kanda akazeukako.
Kalunga kove Yehova ali muli ove, Ikiye Cindume, mwakulwila, mwasambwojokanga hali ove nakuwahilila, mwalyungumikanga muzangi yenyi, mwakinyinyinanga hali ove nakutwa jingunda.
Ava veji kunyengetelelanga ciwanyino cakutongola nangukavakungulula, ava vapwile vakuli ove, ava vanamono citeli cili halikiko ngwavo, Kutomba.
Tala, kumwaka uze vosenava veji kukumwenesanga malwa nangukavazangamisa. Vaka-kunjalikita nangukavalwila, vaze vahangile nangukavahomesa ceka. Kaha nangukavalingisa kupwa yakwalisa, hilijina, ava vakweci sonyi yavo yinapunga kumavu kwosena.
Hamwaka uze nangukamingisa, hamwaka uze nangukamihomesa, mwomwo nangukamilingisa kupwa mulijina, muvakwalisa muli vatu vahamavu veka naveka vosena, omu nangukakindulwisa ceka ufunge wenu kumeso enu. Mukiko mwanambe Yehova.
