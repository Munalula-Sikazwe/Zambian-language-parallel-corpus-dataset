Paulu mwavameneka Etu VaPaulu naXilivanu naCimoteu, kuliuka lyavaka-Tesolonyika lili muli Kalunga Setu naMwata Yesu Kulixitu.
 Kuli enu kupwenga likoji nakuunda vyakuli Kalunga Setu naMwata Yesu Kulixitu.
 Catela kuli etu kumusakwililanga Kalunga makumbi osena hali enu, enu vandumbwetu, nganomu cinawahe, mwomwo kufwelela cenu cili nakuya nakutohwa cikuma, kaha zangi yayenu muvosena yakulizanga navakwenu yili nakuvula.
Ngoco etu vavene tweji kulisaxilanga hali enu mumauka aKalunga, hakukakacila cenu nakufwelela cenu muvihuli vyenu vyosena naluyando lwenu muli nakumona.
 Cikiko cinapu cinjikizo cakulweza ciyulo caKalunga cakwoloka, mangana vakamimone ngwavo, mwatela wangana waKalunga, ou muli nakuyanjila nawa.
Mwomwo kuli Kalunga cinapu cuma cakwoloka kuvaxixixilamo luyando vaze veji kumiyanjisangenu,
nakumihanenu muli nakuyanda kunoka nayetu hamwe hakusoloka caMwata Yesu hakufuma mwilu navangelo jenyi vangolo hamwe, namilangi yakakahya,
nakuvazangamisa vaze vazeneka kutacikiza Kalunga, vaze vanakane kwononoka kumujimbu waMwata wetu Yesu wamwaza.
Vakivo navakavazangamisa nakunongesa cahaya myaka yosena, cakufuma kumeso aMwata nakuupahu waundume wenyi,
omu mwakeza mangana vakamutohwesele muli vaka-kujila jenyi, kaha mangana vakamukomokele halikumbi lize muli vosena vaze vetavile (mwomwo unjiho wetu kuli enu mwawitavilile).
Xikaho tweji kumilombelanga makumbi osena, mangana ngwetu, Kalunga ketu amimone ngwenyi, mwatela kusanyika kana namisanyika, mangana mwexomwo cazanga kuwaha, namilimo yakufwelela, akatesemo nangolo.
Mangana lijina lyaMwata wetu Yesu vakalitohwesele muli enu, nayenu nawa muli Ikiye, nge kutesa nalikoji lyaKalunga ketu naMwata Yesu Kulixitu.
Kaha jino, enu vandumbwami, hakuvuluka kwiza caMwata wetu Yesu Kulixitu nakutukungulwila kuli Ikiye, tunamilembelelaho
mangana kucina navakamikakasanyisa waxi muvixinganyeka vyenu, kucina namulinyenga, cipwe haxipilitu, cipwe halizu, cipwe hamukanda, ngwavo, wakufuma kuli etu, ngwavo, likumbi lyaMwata lineza lyehi.
 Kanda vakamitangisa cipwe nalizu limwe kuli mutu umweko, mwomwo kuvanga kusosoloka kulufwelelo cineza, kaha kuvanga uze mutu wacipapwoki neza, uze mwanakunonga,
uze mwakemana nakole nakulitohwesa helu lyawexowo vanavuluka ngwavo, kalunga, nacexoco nawa veji kulemesanga, ngoco mwakatwama muzuvo yaKalunga yajila nakulivuluka ivene ngwenyi, NguKalunga.
Kamwanukileko tahi? omu ngwapwile ngucili nenu ngwamilwezele vyumevi.
Kaha jino, oco cakutangika munacitacikiza, mangana akasoloke kumwaka wenyi.
Mwomwo mangana aupapwoki akusweka anaputuka lyehi kuzata, oloze makumbi ano kuli umwe muka-kutangika palanga nomu navakamufumisaho.
Kaha haze vene numba uze cipapwoki akasoloke, uze navakajiha kuli Mwata Yesu kukuhwima camukanwa kenyi, uze mwakenyeka hakusoloka cakwiza cenyi.
Uze cipapwoki kusoloka cenyi nacikapwa mukuzata caSatana, nangolo josena navinjikizo navyuma vyakukomwesa vyakwonga,
nakutangisa cakuhenga cosena kuli vaze vali nakunonga, mwomwo zangi yakuzanga mucano kavayitavilile mangana vavalwileko.
Xikaho Kalunga mwakavatumina kuzata cakuvahungumwisa, mangana vaketavile cuma cakwonga,
mangana akavapayise vosena vaze vakanyine kwitava kumucano, vaze vawahilililenga namilimo yakuhenga.
Oloze etu kwetu catela kuli etu kumusakwililanga Kalunga makumbi osena hali enu, enu vandumbwetu vazanga kuli Mwata, mwomwo kufumisa kukuputuka Kalunga amisakwilile kuulwilo mukujilika cakuli Xipilitu, namukwitavila mucano.
Kukiko vene amisanyikilile nawa hamujimbu wetu wamwaza, kukutambula upahu waMwata wetu Yesu Kulixitu.
Xikaho jino, enu vandumbwetu, likanyenunga, linjililenunga vize twamiselelele kulama, vize twaminangwile, cipwe nakuhanjika cetu, cipwe namukanda wetu.
 Kaha jino, Ivene Mwata wetu Yesu Kulixitu naKalunga Setu, Ou atuzangile, Ou atuhana kuvendejeka cahaya myaka yosena nalutalililo lwamwenemwene halikoji lyenyi,
vavendejeke micima yenu, vayizamise mbe muvilinga vyamwenemwene vyosena, namumazu amwenemwene osena.
 Hakukumisa, enu vandumbwetu, tulombelenunga, mangana mazu aMwata alahenga kulutwe, vakawatohwesenga, nganomu apwa namuli enu nawa,
mangana vatuyovole kuli vakakuhingika navatu vavapi, mwomwo kufwelela kacexi kuli vosenako.
Oloze Mwata napu Kavita-kamwamba-limwe, Ikiye mwamizamisanga nakumikinganga kuli uze wamupi.
Oloze tunafwelela muli Mwata hali enu ngwetu, vyuma tuli nakumilweza mweji kuvilinganga, kaha ngwetu, namuvilinganga nawa.
Kaha Mwata atalikisenga micima yenu muzangi yaKalunga namukukakacila caKulixitu.
Kaha jino, enu vandumbwetu, natumilweza mulijina lyaMwata wetu Yesu Kulixitu ngwetu, vasosolokenu vandumbwenu vosena vaze veji kutambukanga mwakuvayangila, kexi mwaya vize twamiselelele kulama, vize mwatambwile kuli etuko.
Mwomwo enu vavene munatacikizomu mwatelenu kutulondezezetu, mwomwo katwavayangilile muli enuko,
cipwe kulya cetu katwacilile cawana kulivoko lyamutu naumweko, oloze hakukilikita nakuyanda twazacilenga naufuku namusana, ngwetu, mangana kucina natupwa tuviteli kuli minenu umwe.
 Kacexi nge tunahono ngoloko, oloze mangana ngwetu, tulilingise kupwa tuvakutalilaho kuli enu, mangana mutulondezezenga.
Mwomwo cipwe omu twapwiÂ­lenga kuli enu, mukiko vene twamilwezelenga nawa ngwetu, Kaci nge mutu kate kuzata milimo, kaha kanda akalyako.
Mwomwo tunevu ngwavo, kuvali vamwe veji kutambukanga nakuvayangila muli enu, ngwavo, kavexi nakuzata cipwe cacindendeko, oloze ngwavo, veji kulikanjikizanga tuhu muvyuma vyavakwavo.
Kaha jino, ovo vangoco tuli nakuvalweza Hakuvalembelela muli Mwata Yesu Kulixitu ngwetu, vazatenga mukulyungumika, kaha valyenga kulya cavo vavene.
Oloze, enu vandumbwetu, enu kwenu kanda mukazeya hakulinga mwamwazako.
Kaha kaci nge kuli mutu umwe mwakana kwononoka kumazu etu ahamukanda uno, munyingililenu mutu kana, kanda mulikatanga nenyiko, mangana akevwe sonyi.
Oloze kanda mumumonanga ngwenu, muka-koleko, oloze muhuhumunenunga hakumumona ngwenu, Ndumbwetu.
Kaha jino, Ivene Mwenyakuunda amihanenga kuunda makumbi osena mwosena. Mwata apwenga nayenu muvosena.
 Eci cikiko kumeneka cayami Paulu cakulivoko lyami ami lyavene. Mukiko mungweji kusonekelanga.
 Likoji lyaMwata Yesu Kulixitu litwamenga nayenu muvosena.
