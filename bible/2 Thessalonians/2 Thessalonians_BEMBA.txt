Ine Paulo na Sailasi na Timote, twamulembela mwe lukuta lwa mu Tesalonika, mwe baampana na Lesa Shifwe ne Mfumu Yesu Kristu.
Icikuuku no mutende wakwa Lesa Tata ne Mfumu Yesu Kristu fileba na imwe.
Mwe bamunyinefwe, ifwe tuli nokutasha Lesa lyonsefye pa mulandu wa imwe. Ala ici ecilungeme kuli ifwe ukulacita, pantu icisumino cenu cilekulilakofye nganshi no kutemwana kwenu nako kulelundulukilakofye. 
Eico ifwe tulatakisha mu kulanda kwesu pali imwe ku nkuta shakwa Lesa. Tutakisha pafyo mwakonkanyapo ukushipikisha no kusumina ilyo bamucusha na mu mafya yene mulimo. 
Ala ifi fyonse fishininkisha ukuti Lesa wamulinganya mukupingula. Kabili muli ifi, Lesa alemulenga ukuti mube abalinga Ubufumu bwakwe, ubo muculila.
Lesa wamulinganya, akacusha abo abamucusha. 
Akapwisha amacushi yenu pamo na macushi yesu yene. Akacita ici ilyo Imfumu Yesu ikasokoloka ilefuma ku mulu pamo na bamalaika baiko abamaka. 
Ikesa mu lubingu lwa mulilo kukukanda abo bonse abashifwaya ukwishiba Lesa na bakaana ukunakila Imbila Nsuma iyakwa Yesu Imfumu yesu. 
Lesa akabakanda, bakalobelelafye. Akabafumyapo, tabakamone cinso ca Mfumu na maka ya bucindami bwaiko. 
Pa bushiku ubo ilyo akabwela, abamushilo bonse bakamulumbanya, abasumina nabo bakamucindika. Elyo na imwe bene mukaba nabo pantu mwalisumina amashiwi ya bukambone bwesu.
Eico lyonsefye tulamupepelako. Tupapata Lesa wesu ukuti mube ne mibeele iyalinga ubwite amwitako. Ku maka yakwe engafikilisha ifisuma fyonse ifyo mufwaya ukucita no kupwishishisha imilimo yenu yonse iyo mubombela mu cisumino. 
Ninshi lyena mwakulacindika Yesu Imfumu yesu, na imwe akulamucindika pa mulandu wa cikuuku Lesa wesu ne Mfumu Yesu Kristu bamukwatila.
Nomba ilyo Imfumu yesu Yesu Kristu ikabwela, tukalongana uko ikaba. Kanshi tulemupapata mwe bamunyinefwe 
ukuti, mwilatunsha mitima nangu ukuba no mwenso bamo nga batila, Ubushiku bwa Mfumu nabufika. Nalimo kuti mwatontonkanya ukuti mupashi ewalanda ifyo nangu nifwe twafunda nangu twalemba ifyo muli kalata, awe iyoo. 
Mwileka umuntu nelyo umo alemubepa nangufye panono. Ubushiku bulya tabwakafike mpaka ilyo ukusangukila Lesa ukwa bantu abengi kukacitika, no mubi uwakulobelela akasokoloke. 
Akaisansabalika ukucila pali fyonse ifitwa umulungu nangu pali fyonse ifyo abantu bapepa. Akengila mwitempele lyakwa Lesa akatile nokuti nine Lesa.
Bushe tamuleibukisha? Nalimwebele ifi ilyo twali na imwe. 
Kabili mwalishiba icilesha umubi ukuti esokoloka pali ino nshita. Lelo pa nshita iyalinga umubi akasokoloka. 
Kwena inkaama ya mubi ilabomba na kale. Lelo ifyo nandile ukuti fikacitika, teti ficitike mpaka Lesa akafumyepo uulesha ifi fintu ukucitika. 
Lyena umubi elyo akasokoloka. Lelo Imfumu Yesu ikesa, ikamwipailafye ku mupu waiko, no kumoneka kwaiko ukwabucindami kukamonaula. 
Umubi ilyo akesa, akakwata amaka yakwa Satana. Akalacita ifishibilo, ifipeshamano ne finjelengwe ifya misango yonse ifyabufi. 
Akabomfya imisango iyalekana lekana pakubepaika abakaba nokulobelela. Bakalobelela, pantu bakeene ukupokelela icishinka no kucitemwa pakuti bengapusuka. 
Eico Lesa akabatumina amaka yakubafulunganya, ayakubalenga ukusumina ifyabufi. 
Kanshi abo bonse bakaba no mulandu, pantu bakaana ukusumina amashiwi yacishinka, batemwa ukucita ifibi.
Lelo ifwe lyonse tulatasha Lesa pali imwe mwe bamunyinefwe, mwebo Imfumu yatemwa. Pantu nimwe Lesa asalilepo ukufuma ku citendekelo pakuti mupusuke. Amuwemye ukuba abantu bamushilo ku maka yakwa Mupashi, na pali ico mwasumina mu cishinka. 
Lesa ku Mbila Nsuma twamushimikile, eko amwitile kukupusuka. Amwitile na kukukwatako ubucindami bwa Mfumu yesu Yesu Kristu. 
Kanshi nomba mwe bamunyinefwe, muleshipa. Muleikatililafye ku fyacishinka ifyo twamufundile nefyo twamulembele muli kalata.
Imfumu yesu Yesu Kristu umwine na Lesa Shifwe uwatutemwa, na ku cikuuku cakwe atupeela icikoseleshi ca pe ne subilo ilyamaka, 
engalasansamusha imitima yenu no kulamukosha pakuti mulebomba no kulalanda ifisuma fyonse.
Pakulekelesha, mwe bamunyinefwe muletupepelako ukuti amashiwi ya Mfumu yasalangane bwangu bwangu nokuti yapokelelwe no mucinshi, ngefyo imwe mwayapokelela. 
Mulepepa nokuti Lesa aletupokololako ku bantu ababi na bacintomfwa. Pantu te bonse basumina.
Lelo Imfumu yena yacishinka yakulamukosha no kumucingilila ku Mubi. 
Imfumu eilenga ukuti tulemucetekela ukuti mulakonka ifyo tumweba, kabili mwakulatwalilila ukukonka ifyo tumweba.
Imfumu ingalamutungulula mukwishibisha ifyo Lesa amutemwa na mukushipikisha nga Kristu.
Mwe bamunyinefwe, tulemukonkomesha ku maka ya Mfumu yesu Yesu Kristu ukuti, muletaluka kuli bamunyinefwe bonse abanaŋani, abakaana ukukonka amafunde twamufundile. 
Imwe mwe bene mwalishibafye bwino ukuti mufwile ukulatupashanya. Ifwe tatwali abanaŋani ilyo twali na imwe. 
Ifwe tatwalepoka icakulya ku muntu nelyo umo ukwabula ukulipila. Lelo twalebombesha nganshi no kucucutika ubwaca no bwaila pakuti twibika muntu nelyo umo mu bwafya bwakutulisha. 
Twalebombesha, temukutila nico tushakwata insambu shakusungwa, lelo twalecita ifyo pakuti tube icilangililo kuli imwe ico muli nokukonka. 
Kabili ilyo twali na imwe twamupeele ifunde ilyakuti, “Uwakaana ukubomba, mwilamupa fyakulya.”
Tulesosa ifi, pantu twalyumfwa ukuti bamo pali imwe banaŋani. Tababomba milimo, baikalilafye umulomo. 
Ku maka ya Mfumu Yesu Kristu, tulekonkomesha abo bantu no kubeba ukuti, baleikala ifyo bafwile ukwikala, balebomba pakuti baleilisha abene.
Lelo imwe mwe bamunyinefwe, mwilatendwa ukulacita ifisuma. 
Nga umo akaana ukubeela aya mashiwi twamulembela muli uyu kalata, mwishibeni bwino uyo. Mutalukeniko uyo muntu pakuti ekatwe insoni. 
Nomba mwilamumona kwati mulwani iyoo, lelo mulemusokako pantu ni munyinenwe.
Imfumu iyine yamutende, ingamupeela umutende mu nshita yonse na muli fyonse. Imfumu ileba na imwe bonse.
Ine ne Paulo nalemba no kuboko kwandi aya mashiwi yakumuposha. Pakupwisha ukulemba kalata yonse, ifi efyo nemba ishina lyandi.
Icikuuku ca Mfumu yesu Yesu Kristu cileba na imwe bonse.
