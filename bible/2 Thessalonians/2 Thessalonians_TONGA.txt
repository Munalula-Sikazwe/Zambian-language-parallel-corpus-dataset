Ndiswe ba Paulu, Siluvano, a Timoti, tulamujuzya nombungano yaku Tesalonika iili njiya Leza Taata a Mwami Jesu Kilisito. 
Leza Taata a Mwami Jesu Kilisito, bamubede aaluse akumupa luumuno.
Tuleelede kulumba Leza lyoonse akaambo kandinywe, nobakwesu. Tuleelede kucita oobo nkaambo lusyomo lwanu luyabukomena kapati, nkabela aluyando ndomuyandana luyabuvula. 
Nkankakaako ncotulisumpula nkaambo kanu kumbungano zya Leza. Tulacita oobo nkaambo kakukakatila alusyomo lwanu mumakatazyo amumapenzi oonse ngomupenga. 
Zyoonse eezi zilatondezya kuti Leza ubeteka cabululami. Ncayanda ncakuti mweelede kunjila mubwami bwa Leza mbomupengela. 
Leza uyoobonya bululami bwakwe nayoobasubula amapenzi aabo bamupenzya. 
Pele nywebo nomupenga lino uyoomupa kulyookezya antoomwe andiswe. Uyoocita oobo ciindi Mwami Jesu aakuboola kuzwa kujulu antoomwe abangelo bakwe basinguzu. 
Uyooboola amulilo uuvwilima akuzoosubula aabo batazi Leza abaabo bataswiilili Makani Mabotu aaamba zya Mwami wesu Jesu. 
Cisubulo cabo ncakuti bayoonyonyoonwa akutamani. Bayootandwa kuzwa ku Mwami akubulemu bwakwe bwanguzu. 
Ziyooba boobo buzuba mbwayooboola kuti basalali bakwe bamulemeke, iiyi, basyomi bakwe bamulemekezye. Anywebo muyooba ambabo nkaambo mwakasyoma bumboni bwesu.
Tulamukombela ciindi coonse kuti Leza amucitye kuti mweelele kwiitwa kwanu. Alimwi tulalomba kuti munguzu zyakwe amuyumye-yumye kuti mucite zibotu zyoonse nzyomuyanda kucita amilimo iitondezya lusyomo lwanu. 
Ndendilyo Mwami wesu Jesu nayoolemekwa mulindinywe, eelyo anywebo muyoolemekwa nkaambo muli bakwe. Zyoonse eezi ziyooba ankaambo kaluse lwa Leza wesu alimwi alwa Mwami Jesu Kilisito.
Lino, bakwesu, kwaamba makani aakuboola kwa Mwami wesu Jesu Kilisito akuyoboloka kwesu kuyoomucingauzya, tuyanda kumukumbila cimwi cintu. 
Mizeezo yanu itanyonganyizigwi, alimwi mutakongwi amajwi aakuti, “Buzuba bwa Mwami bwasika,” nikuba kuti baambe kuti majwi aaya azwa kubusinsimi, naa kuti ndiswe twaaamba, nikuba kuti twaalemba mulugwalo. 
Kutabi muntu uumuunina munzila niiba buti. Nkaambo buzuba oobo kabutanasika, kuyooba buzangi eelyo ndendilyo nayooboneka Sibubi uuyoonyonyoonwa. 
Ngonguwe uukazya Leza uulibikka atala azyoonse zyaambwa kuti mbaleza naa zikombwa. Uyoolibikka muŋanda ya Leza, kalyaamba kuti ngu Leza.
Sena tamuyeeyi kuti ndakamwaambila makani aaya nindakali aandinywe? 
Mulizi cintu cimukasya kuti atayubunuki kacitanasika ciindi cakwe ceelede. 
Noliba lino bubi nkobuli, pele cakusisikizya. Sibubi ooyo takonzyi kuyubununwa mane akazwe ooyo uumukasya-kasya. 
Kuzwa waawo nayooyubununwa ooyo uunyina mulawo. Nkabela Mwami wesu Jesu uyoomunyonyoona amuuya uuzwa mumulomo wakwe akumulobya aakulibonya mukuboola kwakwe. 
Lino uunyina mulawo ooyo uyooboola anguzu zya Saatani. Uyoocita zitondezyo amaleele aakubeja. 
Munzila zyoonse uyoocenga citaambiki aabo bayoonyonyoonwa nkaambo tiibakayanda kutambula akutobela zyabwini zyali kunga ziyoobafutula. 
Nkankakaako Leza ncayoolekela kuti zibaboolele zyabucengi zipati akuti basyome zyabubeji. 
Nkaako bayoosubulwa boonse batasyomi zyabwini, aabo bakkomanina zitaluleme.
Swebo tweelede kulumba Leza lyoonse akaambo kandinywe, nobakwesu, bayandwa a Mwami. Nkaambo Leza wakamusala kuzwa kumatalikilo kuti mufutulwe. Mwakafutulwa nkaambo Muuya Uusalala wakamusalazya eelyo mwakasyoma zyabwini. 
Leza wakamwiitila zeezi mu Makani Mabotu ngotwakamukambaukila, kuti mwaabane bulemu bwa Mwami wesu Jesu Kilisito. 
Aboobo, nobakwesu, amuzyandamane mujatisye ziyanza nzimwakaiisigwa andiswe nitwakamwaambila naa kumulembela.
Lino Mwami wesu Jesu Kilisito a Leza Taata wakatuyanda, kutuumbulizya, kutupa lulangilo lutamani muluse lwakwe 
ayumye-yumye myoyo yanu kuti lyoonse kamwaamba akucita ziluleme.
Kumamanino, bakwesu, amutukombele kuti majwi aa Mwami amwaisigwe kufwambaana alimwi bantu baatambule cabulemu mbuli mbomwakacita nywebo. 
Alimwi mukombe kuti Leza atuvune kuzwa kubantu bataluleme babi, nkaambo takuli kuti boonse balasyoma pe.
Pele Mwami ulasyomeka, ulamuyumya-yumya akumukwabilila kumubi. 
Mwami ulatupa lusyomo lwakuti mulacita zyoonse nzyotumulailila akuti muyoozicita ncobeni. 
Lino Mwami aendelezye myoyo yanu kuti muzibe luyando lwa Leza abusicamba bupa Kilisito.
Lino bakwesu, twamwaambila muzina lya Mwami Jesu Kilisito kuti mubazanduke boonse bambungano batolo batayandi kutobela malailile ngotwakamupa. 
Nkaambo nywebo lwanu mulizi mbomweelede kututobela. Tiitwakali batolo nitwakali aandinywe. 
Tiitwakali ba “samba tulye” pe, pele twakoonda milimo masiku asikati lyoonse, kutegwa tutamulemezyi mukuli. 
Takuli kwaamba kuti tiitwakali kukonzya kumulailila kuti mutulele, pele twakacita eezi kuti tube citondezyo cakuti mutobele. 
Nkaambo ciindi nitwakali akati kanu twakamupa mulawo ooyo wakuti, “Naa kuli uukaka kubeleka atabi nalya pe.”
Lino twakamvwa kuti akati kanu kuli bamwi batolo beenda cakupilingana, batamani mulimo. 
Muzina lya Mwami Jesu Kilisito tulabalailila akubacenjezya bantu bali boobo kuti babeleke milimo yabo muluumuno, balijanine cakulya lwabo beni.
Bakwesu, mutakatali kucita zibotu. 
Kuti naa umwi ukaka kuswiilila makani ngotwaamba mulugwalo oolu, amumutantamuke muntu ooyo, mutasangani aawe kutegwa afwe nsoni. 
Mutamulangi mbuli sinkondonyoko pe, pele amumucenjezye mbuli mweenzinyoko.
Lino Mwami Siluumuno amupe luumuno lyoonse amunzila zyoonse. Mwami abe aanywebo lyoonse.
Mebo, nde Paulu, ndalemba lujuzyo oolu ajanza lyangu ndemwini. Eeci ncecitondezyo mumagwalo aangu oonse nkaambo mbwelemba oobu. 
Mwami wesu Jesu Kilisito amubede aaluse nyoonse.
