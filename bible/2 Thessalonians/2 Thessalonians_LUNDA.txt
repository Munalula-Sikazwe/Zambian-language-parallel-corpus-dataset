Etu aPawulu naSilasi niTimotewu tudi nakuyisonekela mukanda, enu akwachipompelu chakuTesalonika chekala mudi Nzambi, Tata yetu, nimudi Mwanta Yesu Kristu.
 Luwi lwikali nanenu nikuwunda kwakufuma kudi Nzambi, yowu Tata, nikudi Mwanta Yesu Kristu.
Enu anakwetu, tunatiyi kuwaha kusakilila Nzambi hadenu mafuku ejima; chinateli nankashi, muloŋa kukuhwelela kwenu hikukuya nakukula nankashi, nikukeŋaŋana kwenu hikukuya nakukula.
Dichi etu aweni twadisamaŋa hansaŋu yenwenu muyipompelu yaNzambi, nakutatakena kwenu, nikukuhwelela kwenu kumwakuhwelelaŋa mumakabi enu ejima, nimulukadi lumwamonaŋa.
Diyi nsaŋu yakumwekesha nachu kusompesha kwaNzambi kwaloŋa kulonda ayimonaŋa kutelela wanta waNzambi wumwamwenaŋa yihuŋu.
Nzambi namoni nindi chaloŋa kukabisha antu ayikabishaŋenu;
ninenu mwamonaŋa lukadi akayihiŋishila kunooka hamu nanetu, hakamwekanayi Mwanta Yesu hakafumayi mwiwulu mukesi kakubidima, hamu nawaŋelu jindi aŋovu,
nakuditenda hadi antu abula kwiluka Nzambi, nihadi antu abula kwovwahila nsaŋu yayiwahi yaMwanta wetu Yesu.
Wena akayibabesha nakujilumuka kwahayanyaka kwakufuma kumesu aMwanta, nikulubanji lwakulema kwaŋovu jindi,
hakenzayi kulonda akamulemesheli mudi antu indi ajila, akamuhayamini mudi akwakukuhwelela ejima hefuku odu; nanochu chimwakuhweleli wunsahu wetu.
Dihu hanafumi etu kuyilombelela mafuku ejima, netu Nzambi yetu ayimoni kutelela kutambika kwayitambikililuwu, awanishi naŋovu yuma yayiwahi yejima yimukukeŋa kwila, ninyidimu yakukuhwelela;
kulonda akalemeshi ijina daMwanta wetu Yesu mudenu, ninenu mudi yena, mwaya luwi lwaNzambi yetu nilwaMwanta Yesu Kristu.
Enu anakwetu, hakutena nsaŋu yakwinza kwaMwanta wetu Yesu Kristu, nikupompa kwetu kutwakapompa kudi yena chimu,
tunalembi netu bayi munyakala kujinoka munyichima yenu nakuyakamisha kudi aspiritu akutwamba, hela namazu hela namukanda wudi neyi wunafumi kudetuku, mwakwila nawu ifuku daMwanta dashika dehi.
Bayi ayidimba kudi muntuku; muloŋa kusenuka chiŋa kusambila kwinza, ninowu mukwakuluwalala asambila kumumwekesha, yowu mwana kakunoŋa.
Yena wakadikaŋa nakuditúmbakesha nawejima atenaŋawu nawu hiNzambi, hela yuma yalemeshaŋawu; dichi wakashakama muTembeli yaNzambi, nakuditena nindi yami Nzambi.
Himunaanuki chinayilejelaŋa yumiyi hinadiŋi nenuku?
Ichi dinu, mweluka dehi chamukaŋeshaŋa, kulonda akamumwekeshi mumwaka windi.
Chijindilu chakuluwalala chatachika dehi kukoŋeka, ilaŋa mukwakukaŋesha wakakaŋeshaŋa ho-o nichamba kamufumishawu.
Henohu dihu hakamwekeshawu yenowu mukwakuluwalala, ákanoŋeshawu kudi Mwanta Yesu namuuya wamukanwa kindi, ákelishawu wamukunkulwayi chakamwekanayi Mwanta Yesu hakenzayi.
Chakenzayi owu mukwakuluwalala, wakenza mukukoŋa kwaSatana, naŋovu jejima, nayinjikijilu, nayihayamisha yakutwamba,
nikudimbana kwejima kwakuheŋa kwakudimba nachu antu akunoŋa; nanichi chanalekuwu kukeŋa walala, kulonda amwinewi.
Dichi Nzambi hakuyitemeshela kuluwaŋesha kwakweni kulonda akuhweleli kutwamba;
kulonda akahishi nachu ejima abulili kukuhwelela walala, atiyili kuwaha nakuheŋa.
Enu anakwetu akeŋawu kudi Mwanta, tunatiyi kuwaha kumusakilila Nzambi hadenu mafuku ejima, muloŋa ayitondeli kudi Nzambi hatachi, kulonda mutambuli wamwinu mukujila kwakuyijilika kudi Spiritu, nimukukuhwelela walala.
 Wayitambikililuwu nansaŋu yayiwahi yitwashimwini, kulonda mutambuli lubanji lwakulema kwaMwanta wetu Yesu Kristu.
Dichi dinu, enu anakwetu, imanenu mbe, kakelenu njila jayilejeluwu, hela nakutaŋisha hela namukanda wakufuma kudetu.
Yomweni Mwanta wetu Yesu Kristu, niNzambi, Tata yetu, wátukeŋeli, wátwinkeli kukundeja kwahayanyaka, nikuchiŋeja kwakuwahi naluwi,
 ayikundeji munyichima yenu, ayikoleshi munyidimu yayiwahi nimumazu amawahi ejima.
 Nkumininaku enu anakwetu, tulombelelenuku kulonda izu daMwanta dendi lufuchi, dilemi nawa neyi chidinalemi kudenu,
atupulwishi kudi antu aluwa, atama; muloŋa antu amakwawu hiyakweti kukuhwelelaku.
Hakwila Mwanta washinshika, wakayikolesha, wakayihemba kudi watama.
Tunakuhweleli Mwanta hansaŋu yenu netu, mwelaŋa mutwayilejaŋa, ninochu mukwilaŋamu.
Mwanta alomboli nyichima yenu mukukeŋa kwaNzambi nimukutatakena kwaKristu.
Ichi dinu, enu anakwetu, tukuyileja mwijina daMwanta wetu Yesu Kristu, netu ambukenu kudi anakwenu ejima endaŋa chakuluwaŋesha, abulaŋa kwenda mwaya njila yimwatambwili kudetu.
Enu aweni muneluki chimwadi kutwimbujola, muloŋa twashakamini mukachi kenu chakadi kuluwaŋesha.
Hitwadiili yakudya yenu chamukunkuluku, ilaŋa twakabakeni nakukalakala mudimu wetu niwufuku nimwaana, kulonda tubuli kuyidiila yuma yenu.
Chatuteleleli kudya yuma yenu, ilaŋa twadilekesheli, twalondeli enu mutaliluhu mutwimbujoli.
Chitwadiŋi nenu twayilejeli netu, neyi muntu kwonti kwindi kukalakala, bayi adyaku.
Muloŋa tunatiyi nawu mukachi kenu mudi amakwawu endaŋa nakuluwaŋesha, hiyakalakalaŋa mudimuku, hiyatuvuba.
Dichi dinu, tukuyileja nakuyikonkomwena mudi Mwanta Yesu Kristu antu adi ochu, netu ekali awunda, akalakali mudimu kulonda amoni kudya kwawu awenawu.
Enu anakwetu, bayi muzeya nakwila yayiwahuku.
Muntu wukubula kwovwahila mazu amumukanda wetu iwu, mushinshikenu, bayi mudikunda ninduku, kulonda atiyi nsonyi.
Bayi mumutoŋojoka nenu himukwankunyi nenuku, ilaŋa mukonkomwenenu nanochu chadiyi manakwenu.
Yomweni Mwanta wakuwunda ayiwundishi mafuku ejima mwejima. Mwanta ekali nanenu ejima.
Ami Pawulu nasoneki kwimushiku nachikasa chamami aweni, hichuma chakwiluka nachu nyikanda yami yejima; dimu munasonekaŋa.
 Luwi lwaMwanta wetu Yesu Kristu lwikali nanenu wejima wenu.
