Ndime Paulo pantu pomwi aSailasi alimwi aTimoti. Tutoolembela ndimwe nocoonde ca kuTesalonika nomuli mumaansaakwe Lesa Ishiwesu aMwaami wesu Jesu Klistu. 
Luse aluumuno shibe amwebo kuswa kuli Lesa Ishiwesu aMwaami Jesu Klistu.
Nobamakwesu, tulyeelete kulumba Lesa ceebo canu lyoonse. Cililuleme abuumbi kuli ndiswe kulumba Lesa ceebo lushomo lwanu lwakomena abuumbi alimwi kusunana kwanu kutooya ciindaawo. 
Paceebo ceeco tulikondetwe pali ndimwe mushoonde shakwe Lesa. Tulikondetwe pali ndimwe ceebo cakukomenya myoyo akutaboola pesule mulushomo kweelana aciindi ndyemuli mumapensho amakatasho.
Ishi shoonse shitootondesha calushinisho kwaamba ayi Lesa uloombolosha cabululami. Aboobo citokwaamba ayi mulyeelete kwinjila muBweene bwakwe Lesa ubo mboomutoopengela. 
Lesa ulaakucita ncaaelete kucita mukwiinga ulaakulengesha kupenga abo bamupensha 
alimwi ulaakulengesha mapensho anu amapensho esu kumana. Lesa ulaakucita boobo na Mwaami Jesu akaboneke kaaswa kwiculu abaanjelo bakwe bacite nkusu shiinji. 
Ulaakwisa amulilo weshi ukanoobilima akutondesha bukali bwakwe kubakaka kwishiba Lesa abaabo bakaka kukonkela shaamba Makani Abotu a paMwaami wesu Jesu. 
Mulandu wabo ulaakuba kunyonyooka kutamaani. Balaakupansanishikwa kuMwaami wesu Jesu alimwi abulemu bwa nkusu shakwe. 
Shoonse ishi shilaakucitika pabushiku bunene bulya aakwisa mukutambulwa cabulemu akulumbaishikwa kubantu bakwe, nkokwaamba ayi abo boonse bashoma. Amwebo mulaakuba mulikoto lyabo ceebo mwakashoma makani ngotwakamulwiita.
Paceebo ceeco tulamupailila lyoonse kwaamba ayi Lesa amulengeshe kuba bantu beelete kwikala buumi ubo mbwaakamwiitila. Tulapaila ayi kwiinda munkusu shakwe amulengeshe kukonsha kucita shintu shibotu nshemuyanda kucita akumanisha milimo itondesha lushomo lwanu. 
Mukucita boobo, liina lya Mwaami wesu Jesu lilaakupekwa bulemu ceebo canu. Amwebo ulaakumulengesha kuba abulemu. Shoonse ishi shilaakucitika ceebo ca luse lwakwe Lesa wesu alwa Mwaami Jesu Klistu.
Ono nobamakwesu, pamakani akwisa kwa Mwaami wesu Jesu Klistu ashakubunganishikwa kwaamba ayi tumutambule, ndamusenga ayi 
mutanyonyonganishikwi mumiyeeyo alimwi mutapenshekwi amyoyo pacikani cakwaamba ayi, “Bushiku bwa Mwaami bwashika.” Tacicite mulandu nabi kwaamba ayi maswi aya aswa mubulaluki, nabi ayi akaswa kuli ndiswe nabi munkalata njetwakalemba. 
Mutasuminishi muntu uli woonse ayi amubeece. Ceebo Bushiku teshi bukashikile bantu kabatana kwaashuka camamanino alimwi Muntu Mubiibi ulya uyo utoolindilabo kunyonyoolwa kaatana kuboneka. 
Muntu uyo ulaakupikisha shoonse shiitwa ayi balesa nabi isho bantu nshebapaila alimwi ulaakuliyeeyela kwiindaawo nkusu pasheesho shoonse. Ulaakwiinjila akwikala muŊanda yakwe Lesa kaalibanda ayi, “Ndime Lesa.”
Sa tamwiingashite ayi ndakamulwiitawo kale shoonse ishi ndindakalinga kooko amwebo? 
Ono nkocili cilengesha kwaamba ayi cikani ici citacitiki bulya alimwi mulicishi. Paciindi ceelete caakushikila Muntu Mubiibi ulya ulaakuyubuluka. 
Bulya bantu batoocita kale bubi alimwi inga twabushibabo ceebo ca sheesho nshaakayubulula Lesa. Sombi uyo utoolengesha ayi butacitiki patuba utootolelela kucita boobo kushikila Lesa akamukusheewo. 
Lyalo Muntu Mubiibi ulya ulaakuyubululwa. Ono Mwaami wesu Jesu pakwisa, ulaakumucaya kwiinda mukumuyoyela akumunyonyoola kubulemu mbweshi akeshiteemo. 
Muntu Mubiibi ulya ulaakuyubuluka ankusu shakwe Satana. Ulaakucita shaankamiko sha mushobo uli woonse ashitondesho shabubeshi 
alimwi akusebensesha bubeshi bwa mishobo imwi yoonse kubaabo batoolindilabo kunyonyoolwa. Balaakunyonyoolwa ceebo bakakaka makani a lushinisho ayo ali kweelete kubaletela lupulusho. 
Ono paceebo ceeco Lesa ulaakubalengesha kulubilabo limwi cakuswa munshila, kwiinda mukushoma sha bubeshi. 
Aboobo abo boonse batakwe kushoma shiluleme, bakakondwa shibiibi, Lesa ulaakubapa mulandu.
Swebo tulyeelete kulumba Lesa lyoonse ceebo canu nobamakwesu, nomusunikwi kuMwaami Lesa mukwiinga Lesa wakamusala kuswa kumatalikilo kwaamba ayi mupulushikwe. Lesa wakamulengesha kuba bantu bakwe kwiinda mumulimo wa Mushimu Usalashi alimwi alushomo lwanu mushalushinisho. 
Wakamwiita muMakani Abotu ayo ngotwakamushimikila kwaamba ayi amwebo mukenjile mubulemu bwa Mwaami wesu Jesu Klistu. 
Ono aboobo nobamakwesu, amutolelele kushoma shalushinisho isho nshetwakamwiisha nditwakalinga kushimikila, nabi munkalata njetwakamulembela.
Ono Mwaami wesu Jesu Klistu aLesa Ishiwesu uyo wakatusuna, kutuyumyayumya mumyoyo akutupa kulangila kutamaani kwiinda muluse lwakwe, 
aayumyeyumye myoyo yanu kwaamba ayi lyoonse kamwaamba akucita shiluleme.
Cakweelaako nobamakwesu, kamutupaililaako kwaamba ayi Maswi aswa kuMwaami amwaike cakufwambaana kushika kumisena yoonse, akutambulwa cabulemu bweenka mbwaakatambulwa pakati kanu. 
Kamutupaililaako alimwi ayi Lesa atufuune kubantu babiibi, ceebo teshi bantu boonse bashoma Makani Abotu.
Sombi Lesa ulashomeka, aboobo utoomuyumyayumya akumufuna kuswa kuMubiibi ulya. 
Lesa ngootulengesha kuba alushomo muli ndimwe, aboobo tulishinishite kwaamba ayi mutoocita alimwi mulaakutolelela kucita nshetumulwiita. 
Mwaami Jesu alengeshe myoyo yanu kwishibishisha lusuno lwakwe Lesa akukomenya moyo uko Klistu nkwaatupa.
Ono nobamakwesu, tutoomwaambila muliina lya Mwaami Jesu Klistu ayi abo boonse batolo mulikoto lyanu alimwi batasuni kukonkela nshetwakamwiisha, mubasoonoke. 
Mwebo nobeene mulishi kwaamba ayi mulyeelete kwikala bweenka mbotwakalinga kwikala pakati kanu. Twakalinga kusebensa cankusu, 
alimwi tatukwe kulyawo cakulya ca kutalilipilila swebo sobeene. Sombi twakalinga kusebensa cankusu mashiku amalumwi ceebo tetwakalinga kusuni kupensha muntu nabi womwi mushintu nshetwakalinga kuyanda mubuumi bwesu uko. 
Twakalinga kweelete kunoosengabo shoonse shakalinga kuyandika kuli ndimwe, sombi twakalinga kusebensa kwaamba ayi cibe citondesho kuli ndimwe. 
Nditwakalingaanu twakalinga kumulwiita ayi, “Na muntu wakaka kusebensa, akulya mutamusuminishi.”
Tutoolemba boobo ceebo twakanyumfwa kwaamba ayi kuli bamwi batolo pakati kanu. Balo ncito yabo nkupilinganyabo babyaabo. 
Bantu abo tutoobaambila akubacenjesha muliina lya Mwaami Jesu Klistu ayi bacileeke kwikala buumi bwa kunyonyonganya, akutalika kulisebensela beene.
Nakubi boobo nobamakwesu, mwebo tamweelete kucileka kucita shibotu. 
Na umwi akake kucita mbotwaamba munkalata njetwatuma iyi, mumulabilile akumusoonoka kwaamba ayi akanyumfwe nsoni. 
Nakubi boobo mutamweelanishi amulwani wanu, sombi mumucenjeshe mbuli mushominyinaanu.
Ono Mwaami shiluumuno amupe luumuno lyoonse amunshila shoonse. Mwaami abe amwebo noonse.
Nebo nePaulo ndaleemba mooni uyu alyaansa lyangu nemwiine. Ici ncitondesho nceembika mumakalata angu oonse. Mboonemba bulya. 
Luse lwa Mwaami Jesu Klistu lube amwebo noonse.
