Awa akiko mazu aYehova aze ejile kuli Hozeya mwanaMbeli hamakumbi aUjiya naYotame naAhaze naHezekiya, ava vapwile vamyangana javaYuta, nahamakumbi aYelovowame mwanaYowaxe nawa, ou apwile mwangana wavaIsalele.
Omu aputukile Yehova kuhanjika kuli Hozeya, Yehova ambile kuli Hozeya ngwenyi, Yako ukambate pwevo muka-ujila navana vaujila, mwomwo lifuci linalingi lyehi ujila cakulinga ujila hakuseza kukava Yehova, xikaho.
Ngoco ayile, ambacile Ngomele mwanaNjivilaime. Kahemicile lijimo, asemene nenyi mwana walunga.
Yehova amwambile ngwenyi, Muluke lijina lyenyi ngwove, Ikiye Yezelele. Mwomwo kunasale katando kakandende numba manyinga akuYezelele ngukawatende kuzuvo yaYehu nakulingisa wangana wazuvo yaIsalele kulitwamina, xikaho.
Kaha nacikasoloka halikumbi lize, uta waIsalele wamanana nangukauhokola mucinema caYezelele.
Jino emicile ceka lijimo, asemene mwana wapwevo. Yehova amwa­mbile ngwenyi, Muluke lijina lyenyi ngwove, Ikiye Lo-luhama. Mwomwo kangwexi kwivwila ceka zuvo yaIsalele keke numba nguvakonekele cakuvakonekelako, xikaho.
Oloze zuvo yaYuta nanguvevwila keke, nanguvalwila muli Kalunga kavo Yehova, kangwexi kuvalwila nauta wamananako, cipwe napoko yamukwale, cipwe najita, cipwe natuvalu, cipwe navaka-tuvalu.
Jino omu alingile hanamusumuna lyehi Lo-luhama, emicile lijimo, asemene mwana walunga.
Yehova amwambile ngwenyi, Muluke lijina lyenyi ngwove, Ikiye Lo-ami. Mwomwo enu kamwexi muvatu jamiko, kahAmi kangwexi kupwa nguKalunga kenuko, xikaho.
Vambenu vandumbwenu vamalunga ngwenu, Ami, navandumbwenu vamapwevo ngwenu, Luhama.
Mukokojwesenu nenu, mukokojwesenu, mwomwo ikiye kexi pwevo lyamiko, kahami kangwexi ngulunga lyenyiko. Alifumise maujilenyi kumeso enyi, natujila twenyi mukaci kamavele enyi,
kucina nangumuzula apwenga uselesele nakumwimika nganomu apwile halikumbi lize asemukile, kucina nangumulingisa kupwa nge pambo, kumulingisa kupwa nge lifuci lyakuma cau nakumujihisa nalipwila.
Vana venyi nawa kangwexi kukavevwila kekeko, mwomwo vanapu vana vamaujila, xikaho.
Mwomwo nevo nalingi maujila, ou avemicile nalingi mwakwivwisa sonyi. Mwomwo alyambile ngwenyi, Nanguvakava vaka-kunguzanga, ava veji kunguhananga kulya cami nameyami namangonami amikoko nalinyu lyami namaji ami nevi ngweji kunwanga.
Xikaho kumana, kujila yove nanguxicilako namingonga, nangumutungilila cipato, mangana ahonenga kuwana jijila jenyi.
Ngoco mwavakavangiza vaka-kumuzanga, oloze kexi kukaheta kuli vakivoko, mwakavatonda, oloze kexi kukavawanako. Kaha mwakalyamba ngwenyi, Nanguya nakukinduluka kuli lunga lyami wakulivanga, mwomwo haze ngwapwile nakumona kuwaha kuhambakana makumbi ano, xikaho.
Mwomwo ikiye katacikijileko, Ami yami ngwamuhanyinenga kulya camanona nawala wamihako yavinyo namaji, ngwamuvulixile palata naulu, vize vamuhanyinenga Mbale.
Xikaho kulya cami camanona nangukacitambula ceka hamwaka waco, nawala wami wamihako yavinyo nawa hangonde yawo, kaha mangonami amikoko nalinyu lyami nangukamunyangavyo ceka, evi vyapwile vyakumuvwika omu apwile uselesele.
Kaha jino nangukazula hausonyi wenyi kumeso avaka-kumuzanga vosena, kakwexi kukapwa nou mwamupululula mulivoko lyamiko.
Cisambo cenyi cosena nangukacilingisa nawa kulitwamina, Haviwanyino vyenyi namakumbi enyi akumweka catukweji najisambata jenyi naviwanyino vyenyi vyakutongola.
Mivinyo yenyi namikuyu yenyi nangukayinongesa, evi avulukilenga ngwenyi, Vyevi vyonda vyami vananguhane vaka-kunguzanga, nangukayilingisa kupwa musenge, kaha tunyama vamuvipapa navakayilya.
Nangukamuzangamisa hamakumbi avaMbale, vaze alumbililenga vyalivumba lyamwaza, omu alilengelenga natupata twenyi twahamazulu nausanga wenyi, omu avakavilenga vaka-kumuzanga nakunguvulyamAmi. Mukiko mwanambe Yehova.
Xikaho kumana, nangukamukunyula nakumutwala mupambo nakuhanjika kumucima wenyi.
Mawande enyi amivinyo nangukamuhanawo hakufuma kuze, nacinema caAkole nawa kupwa cikolo cakutalijiza. Mwakangwitaviza kuze nge hamakumbi awana wenyi waupwevo, nge halikumbi lize akandukile kufuma mulifuci lyaEjipitu.
Yehova ngwenyi, Kaha nacikasoloka halikumbi lize, naukanguvuluka ngwove, Ixi, kawexi kukanguvuluka cekako ngwove, Mbali.
Mwomwo majina avaMbale nangukawafumisa mukanwa kove, kavexi kukavavuluka ceka halijina lyavoko.
Halikumbi lize nangukalixika luxiko natunyama vamuvipapa natujila vahelu navaka-kuhalala hamavu, hali vakivo. Kaha mata amanana najipoko jamikwale najijita nangukavihokwojola mulifuci, nakuvalingisa kusavala mukufwelela.
Nangukakumbata Ukapwenga uwami haya myaka yosena. Nangukakumbata mukwoloka namuciyulo namulikoji namukeke yayivulu.
Nangukakumbata mukuzaminyina, ngoco naukatacikiza Yehova.
Yehova ngwenyi, Nacikasoloka halikumbi lize, nanguketaviza, nangukawetaviza melu, kahakiko nawaketaviza mavu,
kaha mavu nawaketaviza kulya camanona nawala wamihako yavinyo namaji, kaha vikiko naviketaviza  Yezelele.
Nangukalikuvilayo hamavu, nangukamwivwila keke ou ngwazenekele kwivwila keke, kaha nangukavamba vaze vazenekele kupwa vatu jami ngwami, Enu muvatu jami, kaha vakivo navakangwamba ngwavo, UKalunga ketu.
Empty verse
Empty verse
Yehova angwambile ngwenyi, Yako ceka ukazange pwevo vanazange kuli sepa lyenyi, ou napu pwevo muka-ujila, nge kutesa nomu vanazange vana vaIsalele kuli Yehova cipwe veji kulalisanga meso avo kuli tulunga veka nakuzanga vindanda vyamihako yavinyo yaumu.
Ngoco ngwalilanjililileyo najimbongo japalata likumi najitanu, nalumele lwambale nacimbwa calumele lwambale.
Ngwamwambile ngwami, Utwamenga makumbi amavulu kuli ami. Kanda Ukalinga ujilako, kanda ukapwa upwevo lyalunga wekako, kaha nayami nawa nangupwanga nguwove.
Mwomwo vana vaIsalele navakatwamanga makumbi amavulu vakuzeneka mwangana, vakuzeneka muka-kulitulaho, vakuzeneka lifwote cipwe kixi.
Hakukuminyina numba vana vaIsalele vakakinduluke, vakamutonde Kalunga kavo Yehova namwangana wavo Ndavici, navakalumukila nawoma kuli Yehova nakukuwaha cenyi hamakumbi akukuminyina.
Enu vana vaIsalele, ivwenu lizu lyaYehova, mwomwo Yehova ali namulonga wakuhanjika navava vatwama mulifuci, mwomwo mulifuci kamwexi mucanoko, cipwe likoji, cipwe kutacikiza Kalungako, xikaho.
Muli kwangwojola nakumbembejeka nakuhonda nakwiveva nakulingalinga ujila, veji kulinjinjimikanga, kaha manyinga anakwate hamanyinga.
Xikaho lifuci nalikalixona, kaha vexovo vanatwamemo navakalehuka, natunyama vamuvipapa nawa natujila vahelu, navaixi vamukalungalwiji nawa navakavafumisamo.
Oloze mutu kanda akakokojwesa mukwavoko, kaha mutu kanda akahanjikila mukwavoko, mwomwo vatu vakwenu vanafwane nge ou mwamukokojwesa kapilixitu, xikaho.
Naukalimbuka namusana, kaha nakapolofweto nawa mwakalimbuka nayove hamwe naufuku, kaha noko nangukamunongesa.
Vatu jami vananongo hakuzeneka cinyingi. Mwomwove unakane cinyingi, xikaho nangukakukana mangana ukahonenga kupwa ukapilixitu kami. Mwomwo jiximbi jaKalunga kove unajijimbala lyehi, xikaho nayami nawa nangukajimbala vana vove.
Nganomu vavulilile, mukiko vene muvavulumwinyinenga kuli Ami. Upahu wavo nangukawalumuna kupwa sonyi.
Veji kulyanga xili yavatu jami nakujika myono yavo kukuhenga cavo.
Kaha nacikapwa, nganomu vapwa vatu, mukiko munavakapwa vapilixitu, nangukavazangamisa hajijila javo nakuvaxixixila havilinga vyavo.
Navakalya nakuhona kwikuta, navakalinga ujila nakuhona kusema vana, mwomwo vanaseze lyehi kumwivwilila Yehova, xikaho.
Ujila navinyo nawala wamihako yavinyo vyeji kuvatambulanga vatu micima.
Vatu jami veji kwihulanga citondo cavo mangana, mukombo wavo weji kuvalwezanga, mwomwo Xipilitu yaujila yinavahungumwisa, kaha vanalingi ujila hakufuma muxi yaKalunga kavo.
Veji kuvatwilanga vimuna kwilu lyajipili jajinene nakulumbila vyalivumba lyamwaza kwilu lyajipili jajindende, muxi yamivalyu namipopele namitelevinde, mwomwo mivule yayo yamwaza. Xikaho vana venu vamapwevo veji kulinganga ujila navamyenga jenu nawa veji kulinganga ujila.
Vana venu vamapwevo kangwexi kuvazangamisa omu navalinga ujilako, cipwe vamyenga jenu omu navalinga ujila. Mwomwo vavene malunga veji kulihengekanga namapwevo vaka-ujila, veji kuvatwilanga vimuna namapwevo vaka-ujila hamwe, xikaho. Vatu ava vanazeneka kumona mwalumbunukila mangana navakavambila hamavu.
Ove Isalele, cipwe ove naulinga ujila, oloze Yuta kanda akahingikako. Kanda mukeza kuNgilingaleko, kanda mukakanduka kuMbete-aveneko, kaha kanda mukalixingako ngwenu, Omu ayoya Yehova tu.
Mwomwo Isalele nanjinjajala nge mwacitole wakunjinjajala. Jino Yehova mwavalixila nge mwamwanamukoko kwakunene.
Efwalime nalipanjika lyehi namakombelo, mwece tuhu.
Vinyo vyavo vinangangamina, veji kulinganga ujila lika, vaka-kuvakinga vanazange sonyi cikuma.
Peho yinamukwate mumavavayo, kaha navakavevwisa sonyi havimuna javo veji kuvatulanga.
Enu vapilixitu, ivwenu eci. Enu vakuzuvo yaIsalele, ivwililenu. Enu vakuzuvo yamwangana, tengelekenu matwitwi enu. Mwomwo ciyulo cinapu cenu. Mwomwo munapu mumuheto kuMijipa, mulyoji vanatanduula haTavole.
Vaka-kupyapumuka vanayi lyehi kwakusuku nakujihajiha, oloze Ami nguMuka-kuvahanjikila vosena.
Ami ngunamutacikiza Efwalime, Isalele kanguswamanyineko. Mwomwo jino, ove Efwalime, unalingi lyehi ujila, Isalele napihi lyehi.
Vilinga vyavo kavyexi kuvetavila kwalumukila kuli Kalunga kavoko, mwomwo Xipilitu yaujila yili muli vakivo, kaha Yehova kavamutacikijileko.
Kulivwimba caIsalele ceji kwambululanga unjiho kumeso enyi, ngoco Isalele naEfwalime navakalimbuka mukuhenga cavo, naYuta nawa mwakalimbuka navo hamwe.
Navakaya navimuna javo vavandende navangombe javo nakutonda Yehova, oloze kavexi kukamuwanako, navasosoloka lyehi.
Vanamumbembejeka Yehova, mwomwo vanaseme lyehi vana vaujila. Jino kumweka cakakweji nacivalya navyazano vyavo hamwe.
Imbenu mbendo muNgiveya naluneta nawa muLama, imbenu cakuvatungumuna kuMbete-avene. Ove Mbenjamine, vali munyima yove!
KuEfwalime nakukapwa kwahwilici halikumbi lyakumuhanjikila. Oco cinazame mbe ngunakacijimbula lyehi mumiyaci yavaIsalele.
Vaka-kulitulaho jaYuta vanafwane nge ava navasosolola ngiza. Nangukavahingunwina ndombo yami nge meya.
Efwalime veji kumulisanga nacikela, vanamulyane hakumusopesa, mwomwo amwene kuwaha kutambuka mwayile luximbi lwavatu, xikaho.
Xikaho Ami ngunapu nge ngukatutu kuli Efwalime, nge ngukupola kuzuvo yaYuta.
Efwalime omu amwene musongo wenyi, Yuta omu amwene cito cenyi, kaha Efwalime ayile kuAsulya, atumine vatu kuli mwangana Yaleve. Oloze ikiye kexi kuhasa kumihindulako, kexi kukamikangwila cito cenuko.
Mwomwo nangukapwa nge ngundumba kuli Efwalime, nge ngumwevu wandumba kuzuvo yaYuta. Ami yami nangukavasanyula nakuliyila kwami. Nangukavatwala, kakwexi kukapwou mwakavapulululako.
Nanguya nakukinduluka kuma lyami palanga nomu navaketavilomu vanahingika, nomu navakatonda meso ami. Vakivo hakumona luyando navakangusakasaka.
Twayenu, tukindulukenu kuli Yehova, mwomwo Ikiye natusanyula, kaha mwatuhindula, natuvete, kaha mwatujicika.
Omu namuhita makumbi avali, numba atuyoyese, kaha halikumbi lyamucitatu numba atuhindule, numba tuyoyenga kumeso enyi.
Tutacikizenu, tukavangizenunga mangana tukamutacikize Yehova. Kulovoka cenyi cinapu cakuzama mbe nge kupulika calikumbi. Mwakeza nge vula kuli etu, nge vula yakukuminyina yakuzovesa mavu.
Ove Efwalime, ngukulinge muka? Ove Yuta, ngukulinge muka? Mwomwo likoji lyenu linapu nge livwi lyacimene, nge mume wakufumaho cimenemene.
Xikaho ngunavatetateta lyehi muli vapolofweto, ngunavajihajiha namazu amukanwa kami, kaha mazu ami akuyula eji kulovokanga nge musana.
Mwomwo ngunazange likoji, cazangile vanguvatwilenga vimunako, ngunazange vatacikize Kalunga kuhambakana mawana akulumba.
Oloze vakivo vanalingi nge Alama nakuzomboka luxiko, kwakuze vene vanangumbembejeka.
Ngileyate linapu limbo lyavakakuzata mwakuhenga, munapu mwakulyacika namanyinga lika.
Kaha nganomu navalinga mazavu avihwanga nakuvandamina mutu, mukiko munavalinga lizavu Navapilixitu nakuhonda vatu mujila yakuya kuXekeme. Camwenemwene vanalingi mwakuzunguma.
Muzuvo yaIsalele ngunamonomo cuma cakwivwisa nganganyi. Muze vanawanemo ujila muEfwalime, Isalele napihi lyehi.
Nayove Yuta nawa, nakutongwela lyehi mwaka wakwaha, omu nangukakindulwisa ceka ufunge wavatu jami.
Omu ngwasakile ngwami, ngumuhindule Isalele, kaha kuhenga caEfwalime cafwikunukile, nakupihya caSamaliya. Mwomwo veji kuzatanga mwakwonga, veji veji kwingilangamo, kaha lizavu lyavihwanga lyeji kulundumukilanga vatu kuweluka.
Kavexi nakulyamba mumicima yavoko ngwavo, Yehova nanuka kupihisa cetu cosena. Jino vilinga vyavo vavene vinavajingulwisa ce ndo, vili kumeso ami.
Veji kumulingisanga mwangana kuwahilila nakupihisa cavo, navakakulitulaho nawa namazu avo akwonga.
Vakivo vosena vanapu vaka-ujila. Vanapu nge fwolonyi vanakwacisa lyehi kakahya kuli muka-kwoca jimbolo. Mwalitwamina kusambiza kakahya nakucika mbolo palanga nomu nayilinga hiyinafutunuka lyehi.
Halikumbi lyamwangana wetu vaka-kulitulaho valivwixile kukola naliyena Navinyo, olwele livoko lyenyi navaka-kutoleka hamwe.
Mwomwo micima yavo vanayilongesa lyehi nge fwolonyi, ximbu navasengelela vakwavo. Muka-kuvocela mwasavala tulo ufuku wosena, hakuca yinakwate lyehi nge kakahya kakwepuka.
Vakivo vosena vali nakakahya nge fwolonyi, veji kulyanga vaka-kuvayula. Vamyangana javo vosena vanalindwomwoka. Muli vakivo kamwexi umwe mwangusanyikako.
Efwalime ikiye nalifutakanyina muli vatu veka naveka. Efwalime napu mbolo vanazeneka kwalumuna.
Vatu veka vanali lyehi ngolo jenyi, oloze ikiye kacitacikijileko. Ali najivwi noku noku, oloze ikiye kacitacikijileko.
Kulivwimba caIsalele ceji kwambululanga unjiho kumeso enyi, oloze kavakindulukile kuli Kalunga kavo Yehovako, cipwe kumutonda havyuma vyosenevi.
Efwalime napu nge kambowa wakuhulama wakuzeneka mucima. Navasanyika Ejipitu, navaya kuAsulya.
Omu navakaya nangukavatanduwila lyoji lyami helu, nangukavaholwela hamavu nge tujila vahelu, nangukavazangamisa nganomu linevu lyehi lizavu lyavo.
Mama lelo hali vakivo! Mwomwo vanalalwojoka lyehi nakungusezAmi, xikaho. Kunonga kuli vakivo! Mwomwo vanazombwojoka jiximbi jami, xikaho. Ami  ngwambile ngwami, nguvasokole, oloze vakivo vananguvuluka namazu akwonga.
Kavatetele kuli Ami mumicima yavoko, oloze veji kukalwomwokanga hatuhela twavo. Veji kulihomenanga hakulya camanona nawala wamihako yavinyo. Veji kupyapumukanga nakunguseza.
Ami ngunavalongesa nakukolezeza mavoko avo, oloze veji kungujinyinanga kupihya.
Navakinduluka, oloze kexi kuli Ou ali heluko. Vanapu nge uta wamanana wakutangisa. Vaka-kulitulaho javo navakalindwomwoka kujipoko jamikwale hamatoto amalimi avo. Ceci nacikapwanga cakuvahendela mulifuci lyaEjipitu.
Haka luneta kukanwa kove. Mweza nge ngonga kuzuvo yaYehova, mwomwo vanazomboka lyehi luxiko lwami, vanazombwojoka jiximbi jami, xikaho.
Navakateta kuli Ami ngwavo, Ove Kalunga ketu, etu vaIsalele tunakutacikiza.
Isalele nasuu lyehi kuwaha. Muka-kole mwakamuhangasana.
Vakivo vanatongola vamyangana, oloze kavapwile vakuli Amiko. Vanatongola vaka-kulitulaho, oloze kangwacitacikijileko. Kupalata yavo nakuulu wavo vanalitengelako makombelo, mangana vakavateteko.
Ove Samaliya, nasuu lyehi mwanangombe wove. Utenu wami unakwate lyehi nge kakahya hali vakivo. Palanga nakumwaka uka navahonanga kuzeneka cuma cakuvahanyina mulonga?
Mwomwo naceci nawa cakuli Isalele. Mwino acitengele, kaha kacexi kalungako. Camwenemwene mwanangombe wakuSamaliya navakamupuzwojola puzupuzu.
Mwomwo veji kukuvanga peho, kaha navakaha cijimbilanganga. Kexi nakulya camanona cakwimanako. Mitombo kayexi kukahana ungako. Kaci nge nayikema, kaha vatu veka navakaumina.
Isalele vanamuminyi lyehi. Jino vanapu nge mulondo vanazeneka vatu kwivwila kuwaha muli vakamafuci eka.
Mwomwo vakivo vanakanduka lyehi kuAsulya nge mwacimbulu wamucipapa ali uka wenyi wakapulwa. Efwalime nakambe lyehi vaka-kumuzanga.
Camwenemwene, cipwe navakamba muli vaka-mafuci eka, nanguvahomesa jino, kaha navaputuka kutepuluka haciteli camwangana wavaka-kulitulaho.
Mwomwo Efwalime navulisa lyehi majiko akulumbila mangana avulumunenga, xikaho kuli ikiye nakupwanga majiko akulumbila mangana avulumunenga.
Vyuma vyajiximbi jami kanunu ngwamusonekelelevyo, oloze vanavijinyi nge hicuma ceka.
Vimuna vakuvatula vamawanami, veji kuvatulanga nyama nakuyilya, oloze Yehova kavevwilile kuwahako. Jino himwanuka kuhenga cavo, mwavazangamisa hamilonga yavo yaxili. Vakivo navakakinduluka ceka kuEjipitu.
Mwomwo Isalele namujimbala lyehi Uze amutengele, natungu lyehi mazuvo. Kaha Yuta navulisa membo akujingulwisa najikembwe. Oloze nangukatuma kakahya hamembo enyi nakakalya mazuvo awo angolo.
Ove Isalele, kanda uwahilila nakulisamba nge mwavatu veka navekako. Mwomwo unalingi lyehi ujila hakuseza Kalunga kove, xikaho. Unazange vyonda havizungwilo vyakuzungwila kulya camanona vyosena.
Vizungwilo navikamwino kavyexi kukavalisako, kaha wala wamihako yavinyo naukamuhamikila.
Kavexi kutwamanga mulifuci lyaYehovako, oloze Efwalime mwakakinduluka ceka kuEjipitu, navakalyanga vyavipi kuAsulya.
Kavexi kukamuhingunwina Yehova mawana avinyoko, kavexi kukamwivwisa kuwahako. Vimuna javo vakuvatula navakapwanga nge kulya cavaka-kulila kuli vakivo. Vexovo navakalyako navakapihya. Mwomwo kulya cavo nacikapwanga camyono yavo, kacexi kukengila muzuvo yaYehovako.
Namukalinga muka halikumbi lyaciwanyino cakutongola? halikumbi lyaciwanyino caYehova?
Mwomwo kumana, vanayi lyehi kwavo nakufuma kukunonga, oloze Ejipitu nalikavakongwojola, Memefwise nalikavafundafunda. Vyuma vyavo vyapalata vyakwivwisa cipepa kanyunge nakakavihetanga. Mujimbalaka javo namukapwanga mingonga.
Makumbi akuvazangamisa aneza lyehi, makumbi akuvaxixixilamo aneza lyehi. Isalele mwacitacikiza. Kapolofweto napu cileya, mutu ali naxipilitu nazaluka, mwomwo hakuvula cakuhenga cove, mwomwo kole yinavulu, xikaho.
Efwalime apwilenga muka-kutala naKalunga kami hamwe. Kapolofweto, mujijila jenyi josena muli muheto wamuka-kuta tujila, nakole nawa muzuvo yaKalunga kenyi.
Vanayi lyehi mwamusuku nakulyenyeka, nge hamakumbi aNgiveya. Kuhenga cavo mwacanukanga, mwakavazangamisa hamilonga yavo yaxili.
Isalele ngwamuwanyine nge mihako yavinyo mupambo. Vakakuluka jenu ngwavamwene nge mihako yakulivanga kwihya kumukuyu hamwaka wawo wakulivanga. Oloze vakivo vejile kuli Mbale-peyole, valihandunwinyine kucuma cize cakwivwisa sonyi, valingile kupwa vaunyengwe nge mwacuma cize vazangile.
Efwalime, upahu wavo naukatuka kwawo nge kajila, kakwexi kukapwou mwakasemuwako, cipwe lijimo cipwe kwimita.
Cipwe navakakulisa vana vavo, oloze nangukavavindamisavo, ngoco kakwexi kukapwa mutuko. Camwenemwene, mama lelo kuli vakivo nawa omu nangukavafuma!
Efwalime napu nganomu ngunamono Tule, vanamulumbu kwamwaza. Oloze vana venyi Efwalime mwakavalowela kuli muka-kuvajihajiha.
Ove Yehova, Vahane – uvahane ika? Vahane majimo akusulumunanga namavele aumu.
Kupihisa cavo cosena cili muNgilingale, mwomwo kwakuze vene ngwavahungilile. Hakupihya cavilinga vyavo xikaho nanguvahanga muzuvo yami. Kangwexi kukavazanga cekako. Vaka-kulitulaho javo vosena vanapu vaka-kulikanga lika.
Efwalime vanamuvete lyehi. Mwiji wavo unominyina lyehi. Kavexi kukema mihakoko. Camwenemwene, cipwe nge navakasema, oloze vaze vamumajimo avo vakwivwisa cipepa nangukavajihisa.
Kalunga kami mwakavakana, mwomwo kavamwivwililileko, xikaho. Kaha navakapwanga vaka-kukimbwojoka muli vaka-mafuci eka.
Isalele napu muvinyo wakutanda, eji kwimanga mihako yenyi. Nganomu yavulila mihako yenyi, mukiko mwanavulixila majiko enyi akulumbila. Nganomu lyawahila lifuci lyavo, mukiko muvanawahixila malolwavo akwimika.
 Vali namicima yivali. Jino navavapayisa. Majiko avo akulumbila Ikiye mwakawapuzwojola, malolwavo akwimika mwakawanongesa.
Camwenemwene navakalyamba Jino ngwavo, Katwexi namwanganako, mwomwo katwamwivwa Yehova womako, kaha mwangana mwakatulingila ika?
Veji kuhanjikanga mazu kaha nakulixinga mwamakuli nakulixika jixiko. Xikaho kuvapayisa cili nakusoka nge mwila wausasu mumyozongolo yamuwande.
Vaze vatwama muSamaliya navakalizuzukila nawoma havana vavangombe vaze vakuMbete-avene. Mwomwo vatu valiko navakalixona halikiko, navapilixitu jalyo nawa vaze vawahilililenga halikiko, haupahu walyo, mwomwo unalitunduka lyehi, xikaho.
Naukiko nawa navakautwala kuAsulya ukapwe wana wamwangana Yaleve. Efwalime mwakatambula sonyi, Isalele mwakevwa sonyi hapunga yenyi.
Samaliya, mwangana walyo vanamuteteko lyehi nge kukakuka kwilu lyameya.
Milundu yakunyunga yakuAvene nawa navakayinongesa, yikiko mutonga waIsalele. Mingonga namituvapoko nayikakanduka hamajiko avo akulumbila. Kaha navakamba kujipili jajinene ngwavo, Tufwikenu, nakujipili jajindende nawa ngwavo, Tuholokelenu.
Ove Isalele, unavulumuna kufumisa kumakumbi aNgiveya. Kwakuze vemanyinyine. Jita kana vali nakulwa navana vakuhengesa kayexi nakuvakwata muNgiveyako.
Omu nangukamona kuwaha nangukavazangamisa. Vatu veka naveka navakavakungulukila omu navakalinga hivanalikaxilila lyehi kukuhengesa cavo civali.
Efwalime napu nge citole cangombe vananangula, ou nazange kulyata kulya camanona. Oloze Ami ngunahicila lyehi haxingo yenyi yamwaza. Nangunyinyisa muka-kutambuka haEfwalime. Yuta mwakakokanga litemo, Yakova mwakapukula kwenyi.
 Likuvilenu mukwoloka, kahenu mwaya likoji, licipilenu munda, mwomwo kuneza mwaka wakumusakasaka Yehova, palanga nomu mwakeza nakuminokesela kwoloka.
Munacipila kuhuka, munahe kuhengesa, munali lyehi mihako yakwonga, mwomwo wafwelelelenga jijila jove, kuvula cavindume jove.
Xikaho muli vatu vakwenu namukakatuka liuya, jikembwe jove josena navakajenyeka, nganomu venyekele Mbete-alavele kuli Xalamane halikumbi lyajita, manevo vavacikilile hali vana vavo.
Mukiko munalikamilinga Mbetele hakupihya cakupihya cenu. Mwangana wavaIsalele navakamutetako cakumutetako hakupulika calikumbi.
Isalele omu apwile kanyike ngwamuzangile, kaha ngwamusanyikile mwanami afume muEjipitu.
Nganomu vavasanyikilenga, mukiko muvafuminenga kumeso avo. Vavavatwililenga vaMbale vimuna, vawalumbililenga makombelo avo akusonga vyalivumba lyamwaza.
Oloze Ami ngwamwendesele Efwalime. Ngwavasacile hamavoko ami, oloze kavatacikijile omu ngwavahindwileko.
 Ngwavakokelenga najingoji jautu, najifungo jazangi. Ngwapwilenga nge ava navazundula toka hajimbange javo kuli vakivo, kaha ngwavahanyinenga vyakulya.
Kavexi kukakinduluka ceka mulifuci lyaEjipituko, oloze kaAsulya mwakapwanga mwangana wavo, mwomwo vakanyine kukinduluka kuli Ami, xikaho.
Hamembo avo nahakaholokela jipoko jamikwale, najikalalisa mivanda yavo nakuvalya, mwomwo havivwasano vyavo, xikaho.
Vatu jami vanakakacila kukuhilwojoka kunyima nakunguseza. Cipwe veji kuvasanyejekanga veze kuli Ou ali helu, oloze naumwe pimbi mwamuzezula helu.
Ove Efwalime, nanguhasa ngacilihi kukwecela kuli vaka-kole? Ove Isalele, nanguhasa ngacilihi kukusuva? Nanguhasa ngacilihi kukulingisa kupwa nge mwaAtama? Nanguhasa ngacilihi kukuhaka upwenga nge mwaZevowime? Mucima wami unalumuka muli ami, kutetela cami cacivulu cinakwate nge kakahya hamwe.
Kangwexi kulinga mwaya liyena lyautenu wamiko. Kangwexi kukakinduluka nakwenyeka Efwalimeko. Mwomwo Ami yami Kalunga, kangwexi ngumutuko, yami Ou wajila muli ove, kaha kangwexi kwiza namatotoko.
Navakamukavangizanga Yehova, Ou mwakakumbwoka nge ndumba. Mwomwo Ikiye mwakakumbwoka, kaha vana venyi navakeza kufuma kumulauko nakucikima woma.
Navakeza kufuma muEjipitu nakucikima nge kajila, nakufuma mulifuci lyaAsulya nge kambowa. Nangukavatwamisanga mujizuvo javo. Mukiko mwanambe Yehova.
Efwalime eji kungujingulwisanga namakuli, vakuzuvo yaIsalele veji kungujingulwisanga namatangiso. Oloze Yuta eji kuyulanga naKalunga hamwe palanga noholili, kaha napu wakuxixika kuli Ou wajila.
Efwalime eji kulyanga peho, eji kukavangizanga peho yakumusamuko. Eji kuvulisanga kwonga nakwenyejeka musana wosena. Navalixika luxiko naAsulya, kaha navatwala maji muEjipitu.
Yehova ali namulonga wakuhanjika naYuta nawa, kaha mwakamuzangamisa Yakova nge kutesa najijila jenyi, mwakamuhilwixila nge kutesa navilinga vyenyi.
Omu apwile mujimo amukwacile yayenyi kukakukunya, kahomu alingile hyali natwima alipikile naKalunga.
Alipikile nakangelo, kaha amuhaxile. Alilile nakumulembelela. Amuwanyinyine kuMbetele, kwakuze vene ahanjikilile nayetu.
Ikiye Yehova, Kalunga wamayongomena. Lijina lyenyi lyakumwanukilangaho Ikiye Yehova.
Xikaho alumukilove kuli Kalunga kove. Lamanga likoji naciyulo, umuvandaminenga Kalunga kove makumbi osena.
Ikiye muka-kusekasana, mulivoko lyenyi muli cipezaliso cakutangisa, nazange kulisa vakwavo nacikela.
Efwalime nalyambe ngwenyi, Camwenemwene ngunalingi lyehi kupwa ngumuka-luheto, ngunawane lyehi vikumba, mukukilikita cami cosena kavexi kukawanamo kuhenga cakupwa mulonga muli amiko.
Oloze yami Kalunga kove Yehova kufumisa kulifuci lyaEjipitu.
Ngunahanjika nawa kuli vapolofweto, kahAmi ngunavulisa vyakukomwesa, ngunahanjika mwakufwanyisa muli vapolofweto.
Ngileyate napu kuhenga tahi? Vanapu makuli lika. MuNgilingale veji kuvatwilangamo vangombe. Majiko avo akulumbila nawa anapu nge milumba mumyozongolo yamuwande.
Kaha Yakova acinyinyine mulifuci lyaAlame, Isalele azacilile pwevo, afungilenga vimuna akawane pwevo.
Yehova amukandwixile Isalele muEjipitu muli kapolofweto, kaha amulaminenga muli kapolofweto.
 Efwalime namusowangiza mwamusasu cikuma, xikaho manyingenyi navawaseza hali ikiye, kaha kutomba cenyi Mwata wenyi mwakamuhilwixilaco.
Efwalime omu ahanjikile kwapwile kucikima, ikiye alizundwile helu muIsalele. Oloze omu avulumwine muli Mbale, afwile.
Kaha jino vali nakuya nakuvulumuna, vanalilingila makombelo akuzuzulula kupalata yavo, vifwanyisa nge kutesa nomu anavalumbunukila mangana, vikiko vyosena hitengeso yaveno. Veji kuvivulukanga ngwavo, Vatu navavatula vimuna vavasweswenye vana vavangombe.
Xikaho navakapwa nge livwi lyacimene, nge mume wakufumaho cimenemene, nge muzungu wakupekumuka kukakundukundu kucizungwilo, nge wixi wamulilungu.
Oloze Ami yami Kalunga kove Yehova kufumisa mulifuci lyaEjipitu. Kanda ukatacikiza kalunga wekako, kuvangAmi kaha, kaha kakwexi Muka-kulwila wekako, kuvangAmi kaha.
Ami ngwakutacikijile mupambo, mulifuci lyakufwa lipwila.
Nganomu wapwile ulilo wavo, mukiko muvekucilile. Vekucile, kaha micima yavo yalizezwile helu, xikaho vanangujimbala.
Xikaho ngunalingi kupwa nge ngundumba kuli vakivo, nangukekesanga nge ngucisupa mujila.
Nanguvawana nge  mwaulusu vanavindamisa lyehi vana venyi, nangukasanyula ciwuva camicima yavo. Kwakuze vene nangukavalila nge mwandumba wacihwevo, kanyama wamucipapa mwakavatanya.
Ove Isalele, omu uli naYami nakole, Ami Muka-kukukafwa, cinapu kunonga cove.
Nyi mwangana wove ali kulihize? numba akulwile mumembo ove osena. Vaka-kukuyula vali kulihize? vaze wavulukilenga ngwove, Nguhane mwangana navaka-kulitulaho.
 Ngwakuhanyine mwangana muutenu wami, kaha ngunamutambula lyehi mundombo yami.
Kuhengesa caEfwalime vanacikwikila lyehi, mulonga wenyi vanautulika lyehi.
Nakukamuwana misongo nge yapwevo ali nakusapuluka. Ikiye mwana wakuzeneka mangana. Mwomwo mwaka uneza numba azeneke kwimanoku navasaka vana kusemuwila.
Nangukavakula kungolo jaXeyole, nangukavasokola kukufwa. Ove kufwa, vihita vyove vili kulihize? Ove Xeyole, kunongesa cove cili kulihize? Kupihilila nacikaswamana numba ngukahone kucimona mumeso ami.
Cipwe eji kwimanga mihako muli vandumbwenyi, oloze nakukeza peho yakumusamuko, kuhwima caYehova hakukanduka kufuma mupambo, kaha kaselwoke kenyi mwakahona meya, lixima lyenyi nalikominyina cau. Ikiye mwakahukula vikumba vyavyuma vyakwivwisa cipepa vyosena.
Samaliya nalikapaya, mwomwo linalikange lyehi kuli Kalunga kalyo, xikaho. Nalikalindwomwoka kujipoko jamikwale. Vakemba javo navakavacikacika, kaha mapwevo javo vali namajimo navakavapulapula.
Ove Isalele, kinduluka kuli Kalunga kove Yehova, mwomwo unalindumuka lyehi kukuhenga cove, xikaho.
Yako namazu ukinduluke kuli Yehova. Mulweze ngwove, Ngufumise kuhenga cosena, twitavile mwamwaza, ngoco natutesamo nakukuhana mavuvu javangombe, eyi vene mivumbo yetu.
Asulya kalyexi kukatulwilako. Katwexi kukatambuka hatuvaluko. Katwexi kukamba ceka kutengeso yamavoko etuko ngwetu, Enu yenu tulunga twetu, mwomwo muli Ove mukiko veji kumonanga keke kuli ava vazeneka masevo, xikaho.
Nangukavahindula kukuhilwojoka cavo kunyima, nangukavazanganga camumucima wami, mwomwo utenu wami unamupeuka lyehi, xikaho.
Nangukapwanga nge ngumume kuli Isalele. Mwakafukilanga nge mwalilya, mwakatanjisanga miji yenyi nge mwaLevanone.
Mitango yenyi nayikatandakana, luvaji lwenyi nalukapwanga nge mulive, nalivumba lyenyi nawa nge Levanone.
Vaze vakutwama mumuvwimbimbi wenyi navakakinduluka, navakayoya ceka nge mwakulya camanona, navakafukilanga nge mwamivinyo, kumwanuka nacikapwanga nge vinyo vyakuLevanone.
Efwalime mwakalyamba ngwenyi, Nyi ngulinge ceka ika namakombelo? Ami ngunamwitaviza, kaha nangumuxixikanga. Ami ngunapu nge ngumunjunga ututa. Kuli Ami kukiko nauwanyinangako mihako yove.
Iyaze napu muka-mangana, numba vyumevi vimulumbunukile? Iyaze nanangakana numba avitacikize? Mwomwo jijila jaYehova jasungama, vaka-kwoloka navatambukangamo, oloze vaka-kuzombwojoka jiximbi navakatalyangilamo.
