  Ki a manzwi a Muñ'a Bupilo a n'a file Hosea mwan'a Beeri, ili ka nako ya Oziasi, Jotami, Akazi ni Ezekiasi ha ne ba li malena ba Juda, ni Jeroboami mwan'a Jehoasi a nz'a li mulena wa Isilaele.
Muñ'a Bupilo h'a kala ku bulelela Isilaele ka Hosea, u ize, “U y'o nyala musali, kono h'a na ku sepahala, ni bana ba hao ba ta swana ni yena. Kamukwaoswana, ni bona batu ba ka ba ni fulalezi mi ba fetuhile ba ba sa sepahali.”
Mi cwale Hosea kih'a nyala Gomeri mwan'a Dibilaimi. A pepa mweli wa bona wa mushimani. 
 Cwale Muñ'a Bupilo a li ku Hosea, “U mu beye libizo la Jizireele, kakuli ha ku na ku fita nako ye telele ni si ka fa mulena wa Isilaele mulatu, kabakala lipulao ze ne li ezizwe ki kukw'a hae Jehu kwa Jizireele. Ni ka felisa puso ya baikulu ba Jehu. 
Cwale ka yona nako yeo, ni ta felisa maata a Isilaele a ndwa, mwa Musindi wa Jizireele.”
Gomeri a pepa mwana wa bubeli, ili wa musizana. Cwale Muñ'a Bupilo a li ku Hosea, “U mu beye libizo la Muhaniwa, kakuli ha ni sa na ku ba ni mukekecima kamba ku swalela batu ba Isilaele. 
Kono ni ka ba ni mukekecima kwa batu ba Juda. Na, Mulena Mulimu wa bona, ni ka ba pilisa, kono isi ka ndwa, ka mukwale kamba buta, ka lipizi kamba ka bapahami ba zona.”
Cwale Gomeri ha s'a kwisize mwan'a hae wa musizana a itwala hape mi a pepa mwana yo muñwi wa mushimani. 
Muñ'a Bupilo a li ku Hosea, “U mu beye libizo la Lo-Ami, kakuli Maisilaele ha si batu ba ka, ni na, ha ni Mulimu wa bona.”
Cwalehe, banabahabo mina Maisilaele mu ba bize kuli ki Batu ba Mulimu, Ba ba sheumbilwe ki Muñ'a Bupilo!
Bana ba ka, mu shemba-shemba m'a mina, nihaike h'a sa li musal'a ka, mi ni na, ha ni sa li munn'a hae. Mu mu kupe ka tata kuli a tuhele bubuki ni buhule bwa hae. 
H'a sa tuheli, ni ka mu tubula, a siyale mapunu inge mw'a kile a pepelwa. Ni ka mu eza inge naha ye omile ye sa koni ku melisa se siñwi, mi u ta bulaiwa ki linyolwa. 
Ha ni na ku shemuba bana ba hae, kakuli ki bana ba lihule le li si na maswabi. 
Yena u ize, “Ni ta ya kwa linyazi za ka, ba ni fe lico ni mezi, kubo ya boya bwa ngu ni masila a mande a line, ni mafula a olive ni waine.”
Cwalehe, ni ka mu beya mwa lukwakwa lwa miutwa, ni ka mu yahela limota kuli a si ke a zwa mwateñi. 
U ka na a lika ku matela linyazi za hae, kono h'a na ku ba swala. U ka na a ba bata, kono h'a na ku ba fumana. Cwale kihona a ka li, “Na kutela ku munn'a ka wa pili, fo ne ni pila hande ku fita nako ye.”
N'a si ka kolwa kuli n'e li na ya n'a mu fanga lico, waine, mafula a olive, silivela ni gauda ye ñata hahulu, ya n'a itusa ka yona mwa lisebelezo za Baale. 
Cwale ka nako ya kutulo, ni ka kutisa lico ni waine ye ne ni mu file, ni ku mu amuha masila a boya ni a line o ne ni mu file kuli a apale. 
Ni ka mu tubulela fapil'a meeto a linyazi za hae, mi ha ku na ya ka kona ku mu zwisa mwa maata a ka. 
Ni ta felisa mikiti ya hae kaufela, mikiti ya silimo, ya kweli ni kweli, ya lipumulo, ni mikopano ya hae kaufela ya bulumeli. 
Ni ka sinya likota za veine ni likota za hae za feiga z'a n'a li u li filwe ki linyazi za hae kabakala ku ba tusa. Ni ka fetula masimu a hae a veine ni likota ze ñwi za miselo lihalaupa, mi cwale kihona li ka sinyiwa ki lifolofolo za mwa naheñi. 
Ni ka mu fa mulatu wa linako kaufela z'a n'a ni libalanga, ha n'a cisezanga Baale insense, ni ku ikapesa mikabo ya hae ye minde h'a matela kwa linyazi za hae. Ku bulela Muñ'a Bupilo.
Cwale ni ka mu isa mwa lihalaupa hape, mi ni ka y'o mu shemba-shembela mwateñi, ni ku mu kutisa ka manzwi a lilato. 
 Ni ka mu kutiseza litima za veine z'a n'a na ni zona, mi Musindi wa Manyando ni ka u fetula munyako wa sepo. U ka y'o kutela ku na sina mw'a n'a inezi pili, a sa li yo munyinyani, h'a zwa kwa Egepita. 
Cwale u ka kutela ku ni biza munn'a hae. H'a sa na ku ni biza Baale wa hae. 
Ha ni sa na ku mu tuhela a bulela libizo la Baale ni kamuta.
Ka yona nako yeo ni ka eza bulikani ni lifolofolo za mwa naheñi kamukana, ni linyunywani kaufela, kuli li si ke za holofaza batu ba ka. Hape ni ka zwisa lilwaniso za ndwa kaufela mwa naha, mikwale kamukana ni buta, ili kuli batu ba ka ba pile mwa kozo ni buiketo.
Isilaele, ni ka ku eza musal'a ka.
Ni ta buluka sepiso ya ka,
Ka yona nako yeo
Lifasi li ka melisa lico,
  Ni ta beya batu ba ka mwa naha
Empty verse
Empty verse
Muñ'a Bupilo a li ku na, “U y'o kutisa musal'a hao niha s'a na ni mulikani ya zamaya ni yena. U mu late sina mo ni sa latela batu ba Isilaele, niha ba sikuluhelanga kwa milimu i sili, mi ba lata ku fa milimu ya maswaniso limpo za miselo ye omile.”
Cwale ni mu lekile ka silivela ya muwaya-waya o eza lishumi ka ze ketalizoho, ni ka buloto bwa bukiti bo bu eza likilo ze mwanda ka mashumi a ketalizoho. 
Na mu bulelela kuli u ta ina ni na ka nako ye telele a sa bi lihule, mi ka yona nako yeo ni ta mu yemela. 
Ka ona mukwa wo, batu ba Isilaele ba ka nga nako ye telele ba si na mulena kamba baeteleli, ba si na litabelo kamba likota ze betilwe fo ba pailelanga, ku si na milimu ye ezizwe, kamba maswaniso a itusiswa kwa ku laula. 
Nako i ta taha ba Isilaele fo ba ta kutela hape ku Mulena Mulimu wa bona, ni muikulu wa Davida mulen'a bona. Cwale ba ka saba Muñ'a Bupilo, mi ba ka amuhela limpo ze hae ze nde.
Muñ'a Bupilo u na ni pilaelo kwa batu ba ba pila mwa naha ye. U teeleze, wena Isilaele, ku s'a bulela. Pilaelo ya hae ki ye, “Ha ku na busepahali kamba lilato mwa naha, mi batu ha ba ni ngi kuli ni Mulimu. 
Batu ba eza lisepiso ze ba sa buluki. Ba bulela buhata, ba bulaya, ba uzwa, mi ba buka. Bumaswe bwa ekezeha, mi lipulao za tatamana. 
Cwalehe, naha i ka oma hahulu, mane linto kamukana ze pila mwateñi li ta shwa. Lifolofolo ni linyunywani kaufela, nihaiba zona litapi li ka shwa.”
Muñ'a Bupilo u li, “Ku si ke kwa ba ni ya nyaza kamba ku beya batu mulatu, kakuli pilaelo ya ka i ku mina baprisita. 
Busihu ni musihali mwa sitatala, ni bona bapolofita ba swana ni mina. Ni ka sinya m'a mina, Isilaele. 
Batu ba ka ba sinyizwe ki ku sa ni ziba. Mina baprisita mu hanile ku ni latelela, mi mu hanile tuto ya ka. Mi cwale na mi hana, mi ha ni na ku lumelela bana ba mina ku ba baprisita ba ka.
“Mo ba atela baprisita, ni lifoso za bona li ata cwalo, mi cwale likute la mina ni ka li fetula maswabi. 
Mu fumiswa ki lifoso za batu ba ka, mi mu sa ba batiseza kuli ba fose hahulu. 
Mu ta utwiselezwa butuku bo bu swana hamoho ni sicaba! Ni ka mi fa mulatu ni ku mi kutiseza bumaswe ka ze mu eza. 
Mu ka na mu ca likabelo za mina za litabelo, kono ha mu na ku kula. Mu lapela milimu ya lupepo, kono nihakulicwalo ha mu na ku ba ni bana, kakuli mu ni fulalezi mi mu lapela milimu i sili.”
Muñ'a Bupilo u li, “Waine ye nca ni ya kale i tokwisa batu ba ka ngana. 
Ba kupa lipono kwa maswaniso a tukota! Tukota to tu ba bulelela ze ba bata ku ziba! Ba ni hanile. Sina musali ya sa ikeza lihule, kihona mo ba ipeezi kwa milimu i sili. 
Ba ezeza litabelo mwa libaka za ku lapelela ze fahalimw'a malundu, mi ba ciseza insense fa tulundunyana mwatas'a likota ze telele za mitai ye miñata, kakuli muluti wa mwateñi ki o munde hahulu!
Nihakulicwalo ha ni na ku ba fa mulatu ka kezo yeo, kakuli ni mina luli mu zamaya ni liozwa za mwa litempele. Hamoho ni bona mu eza litabelo za sihedeni. Sina nguli ha i li, ‘Batu ba ba si na kutwisiso ba ka shandauka.’
“Nihaike mina batu ba Isilaele mu sa sepahali ku na, Juda yena a si ke a ba ni mulatu o swana. Mu si ke mwa y'o lapelela kwa Giligali kamba kwa Betele, mi mu si ke mwa y'o ezeza kwateñi lisepiso ka libizo la Muñ'a Bupilo. 
Batu ba Isilaele ki liñañeli ze swana inge limbongolo. Cwale ni ka ba uta cwañi sina lingunyana ze mwa mafulelo a mande? 
Batu ba Isilaele ba mwa maata a milimu ya buhata. Mu ba tuhele cwalo. 
Ha ba se ba nwile hahulu waine, ba tabela buozwa bwa bona, ni ku lata tompololo ku fita likute. 
Ba ta zamaya sina ba ba fefulwa ki moya, mi ba ta swabela litabelo za bona za sihedeni.
“Mu teeleze, mina baprisita! Mu utwe, mina batu ba Isilaele! Mu teeleze, ni mina bana ba malena! Ne mu lukela ku atula ka swanelo, kono cwale katulo i ka wela fahalimw'a mina! Mu bile katwa kwa Mizipa, kanyandi ka ka ambami fa Lilundu la Tabore. 
Mu bile musima o tungile kwa munzi wa Akasia, mi ni ka mi fa mulatu kamukan'a mina. 
N'a ziba mw'a inezi Isilaele. H'a koni ku ipata ku na. S'a bile ya sa sepahali ku na, mi batu ba hae ha ba koni ku ni lapela.”
Bumaswe bwa lifoso ze ba ezize batu bu ba paleliswa ku kutela ku Mulimu wa bona. Bulapeli bwa milimu ya maswaniso bu ba tamile, mi ba palelwa ku ziba Muñ'a Bupilo. 
Buikuhumuso bwa Maisilaele bwa ba atula. Ba sitataliswa ni ku wiswa ki libi za bona, mi batu ba Juda ba wa hamoho ni bona. 
Ba ka nga likomu ni lingu za bona ku y'o ezeza Muñ'a Bupilo litabelo, kono ha ku tusi. Ha ba koni ku mu fumana kakuli u ba siile. 
Kabakala ku sa sepahala ku Muñ'a Bupilo, bana ba bona ha si ba hae. Cwalehe, bona hamoho ni naha ya bona ba tuha ba sinyiwa.
Mu lize litolombita za ndwa mwa Gibea! Mu lize ngongi mwa Rama! Mu tabe mukosi wa ndwa mwa Betele! Mu kene mwa ndwa, banna ba Benjamine! 
Lizazi la ku utwiswa butuku la taha, mi Isilaele u ta shandauka. Batu ba Isilaele, taba ye i ta ezahala luli!
Muñ'a Bupilo u li, “Ni halifile kakuli baeteleli ba Juda ba lwanisize Isilaele mi ba ikuzwelize naha ya hae. Cwale ni ka ba lumela koto ye swana sina muunda. 
Isilaele u mwa ziezi. U amuhile naha ya hae ye ne mu lukela kakuli n'a tundamezi ku kupa tuso ku ba ba ne ba si na se siñwi. 
Cwale ni ka tiseza Isilaele manyando, ni palali kwa batu ba Juda.
“Isilaele ha s'a boni mw'a n'a kulela, ni Juda ha s'a boni mañiba a hae, cwale Isilaele a ya kwa Asiria ku y'o kupa tuso ku mulena yo muhulu, kono a palelwa ku ba alafa, kamba ku folisa mañiba a bona. 
Ni ka lwanisa batu ba Isilaele ni ba Juda sina tau. Ni ka ba cancaula tuemba-emba, mi kihona ni ka ikela. Ha ni ta ba huhula kaufela, ha ku na ya ka kona ku ba pulusa.
“Ni ta siya batu ba ka ba li nosi, ku fitela ha se ba nyandile hahulu kabakala libi za bona, mi ba ta kutela ku na ba nze ba ni bata. Mwendi mwa manyando a bona ba ta lika ku ni fumana.”
Batu ba li, “A lu kuteleñi ku Muñ'a Bupilo. U lu utwisize butuku, kono kaniti luli u ka lu folisa. Nih'a lu holofalize, u ka lu tama malapi fa mañiba a luna, ha ku cwalo, nji? 
Mwa mazazi a mabeli kamba a malalu u ta lu wetulula, mi lu ta pila fapil'a hae. 
A lu likeñi ku isa lipilu za luna kwa ku ziba Muñ'a Bupilo. U ka taha ku luna ka niti, sina masa h'a patalala. U ta lu tela luli sina pula ya maseulo.”
Kono Muñ'a Bupilo a li, “Isilaele ni Juda, ni ka mi eza cwañi? Lilato la mina ku na li fela kapili inge mbundu ya kakusasana. Li swana inge puka ye fela i sa li kakusasana. 
Kikabakaleo ni mi lumezi bapolofita ba ka ku tisa manzwi a ka a katulo ni manyando. Se ni bata ku mina sa utwahala! 
 Se ni bata hahulu ki lilato la mina le li sa feli ku na, isiñi litabelo za lifolofolo za mina. Ni lata kuli batu ba ka ba ni utwe ku fita ku ni ezeza feela litabelo za ku cisa.
“Kono batu ba, ba sa kena feela mwa naha ye ne ba sepisizwe, sina Adama ba sinyize bulikani bo ne ni isweli ni bona. 
Giliadi ki munzi o tezi batu ba ba maswe ni babulai. 
Baprisita ba swana inge litopa za masholi ba ba lalela batu mwa nzila. Mane nihaili mwa nzila ye ya kwa Sikemi, ili kwa sibaka se si kenile, ba bulaya ba ba fita. Ba eza bumaswe bo kaufela ka bomu! 
Ni boni nto ye sabisa hahulu mwa Isilaele. Batu ba ka ba isilafalize ili bona ka ku lapela milimu ya buhata.
“Kono haili mina, batu ba Juda, ni se ni tomile nako ye ni ka mi utwisa butuku kabakala ze mu eza.
“Kamita ha ni bata ku folisa batu ba ka ba Isilaele ni ku ba pilisa hande, se ni bona feela ki bumaswe bwa bona ni libi ze ba eza. Ba pumana. Ba kena mwa mandu ni ku uzwa tutu mwateñi, mi ba amuha batu za bona mwa mikwakwa. 
Ha ba nahani kuli ni ka hupula bumaswe bwa bona kaufela bo ba eza. Libi za bona li ba beile mwahali mi ha ba koni ku li pata ku na.”
Muñ'a Bupilo u li, “Batu ba puma mulena ni manduna ba hae ka milelo ya bona ye maswe. 
Kamukan'a bona ki babeteki mi ha ba sepahali. Sitoyo sa bona si swana inge mulilo o mwa sitofu, o sa kotezwi ki muapehi ku fitela liñende ha li se li huhumuhile. 
Ka lizazi la mukiti wa mulena ba kolwisize mulena ni manduna ba hae ka waine, ni ku ba eza likuba. 
Ee, ku cwalo, ka milelo ya bona ba cisa inge mulilo wa mwa sitofu. Busihu kaufela bunyemi bwa bona ne bu nze bu yekauka inge mashala a cisa, mi kakusasana bu tuka inge litumbutumbu.
“Ka buhali bwa bona ba bulaya babusi ba bona. Malen'a bona ba bulawa ka ku tatamana, kono ha ku na ya ni lapela kuli ni ba tuse.”
Muñ'a Bupilo u li, “Batu ba Isilaele ba swana sina liñende le li si ka beswa hande. Ba itingile fa macaba a ba potolohile. 
Ha ba lemuhi kuli ku itinga kwa bona kwa bazwahule ku ba amuhile maata a bona. Mazazi a bona a balilwe, kono bona ha ba zibi cwalo. 
Buikuhumuso bwa batu ba Isilaele ki bona bo bu ba atula. Niha ku ezahalile zeo kaufela, ha ba si ka kutela ku na, Mulena Mulimu wa bona. 
Isilaele u swana sina nkwilimba ye si na ngana. Batu ba hae ba kala pili ku kupa tuso kwa Egepita, kihona cwale ba matela kwa Asiria. 
Kono ni ta ba teela lulaba mwa nzila, ni ba swase inge linyunywani ha ba fita. Ni ta ba utwisa butuku ka bumaswe bo ba ezize.
“Ba maibile! Ba ni siile mi ba ni kwenuhezi. Ba ka timezwa. Ne ni batile ku ba pilisa, kono bulapeli bwa bona ku na ne li bwa buhata. 
Ha ba si ka ni lapela ka lipilu za bona kaufela, kono ba alabana feela fafasi inze ba bokolola sina bahedeni. Ha ba lapelela lico za bubeke kamba waine, ba isehaka sina bahedeni. Ki bafetuheli ba ba cwañi! 
Niha ni ba hulisize ni ku ba tiisa, ba ni kwenuhezi. 
Ba zwelapili ku ni hana ni ku ikela kwa milimu ye si na maata. Ha ba sepahali sina buta bo bu kopami. Kabakala lipulelo za buikuhumuso ze ba bulela baeteleli ba bona, ba ta shwa lifu la lilumo, mi Maegepita ba ta ba seha.”
Muñ'a Bupilo u li, “Mu lize ngongi! Lila li taha li shoonokezi naha ya ka sina limbande! Batu ba ka ba sinyize bulikani bo ne ni isweli ni bona, mi ba hanile tuto ya ka. 
Ba ni biza Mulimu wa bona mi ba bulela kuli ki batu ba ka ni kuli ba ni ziba. 
Kono ba hanile ze nde. Kabakaleo lila za bona li ta ba lelekisa.
“Batu ba ka ba iketezi malena kono ba ezize cwalo kwande a ka. Ba iketezi bazamaisi ili bona, ba si ka lumelelwa ki na. Ka silivela ni gauda ya bona ba ikezelize milimu ya maswaniso, mi kabakaleo ba ka timezwa. 
Ni toile poho ya gauda ye lapelwa ki batu ba Samaria. Ni ba halifezi hahulu. Kanti ba, ba ta nga nako ye kuma kai kuli ba tuhele ku lapela milimu ya maswaniso! 
Ne li mubeleki feela wa mwa Isilaele ya ezize siswaniso seo. Siswaniso seo ha si mulimu! Poho ya gauda yeo, ye lapelwa ki batu ba Samaria, i ka tubakiwa tuemba-emba!
Ha ba cala moya, ba kutula liñungwa!
Sicaba sa Isilaele si fetuhile inge macaba a mañwi kaufela, mi ha si na tuso sina piza ye tubehile. 
Ka mahañi a bona sina limbongolo, batu ba Isilaele ba icembanela feela. Ba ikezi ku y'o kupa tuso kwa Asiria, mi ba lifile macaba a mañwi kuli a ba sileleze. 
Kono cwale ni ka ba kopanya, ni ba utwise butuku. Cwale ba tuha ba alabana ka butuku, mulena wa Asiria h'a ta ba nyandisa.
“Mo ku atela tutala twa batu ba Isilaele twa ku zwisa libi, ni libaka za ku ezeza sibi ki mo li atela. 
Ni ñolela batu lituto ze ñata ze sa konwi ku balwa, kono ba li hana inge ze nca ku bona, kamba ze zwa ku sili. 
Ba ni ezeza litabelo ni ku ca nama ya zona. Kono na, Muñ'a Bupilo, ha ni li tabeli, mi cwale ni ka hupula bumaswe bwa bona ni ku ba utwisa butuku ka ku ba kutiseza kwa Egepita!
“Batu ba Isilaele ba ikahezi miyaho ya bulena, kono ba libezi mubupi wa bona. Batu ba Juda bona ba ikahezi minzi ye silelelizwe. Kono ni ta tisa mulilo ku t'o cisa minzi, ni ku sinya miyaho ya bona ya bulena.”
Batu ba Isilaele, mu tuhele ku eza mikiti ya mina sina bahedeni. Mu fulalezi Mulimu wa mina, mi mu bile ba ba sa sepahali ku yena. Mwa naha kamukana mu itekisize ili mina ku Baale inge liozwa, ni ku tabela lico ze mu hupula kuli mu li filwe ki yena! 
Kono cwale ha mu na ku ba ni lico ze ñata za mabele, ni mafula a olive, mi ha ku na ku ba ni waine. 
Batu ba Isilaele ha ba na ku ina mwa naha ya Muñ'a Bupilo, kono ba swanezi ku kutela kwa Egepita, mi mwa Asiria ba ka y'o ca lico ze hanisizwe. 
Mwa linaha li sili, ha ba na ku kona ku tiseza Muñ'a Bupilo limpo za waine kamba ku mu tiseza litabelo za bona. Lico za bona li ka silafaza ba ba li ca kaufela inge ze ciwa fa mafu. Lico za bona li ka ba za ku cela feela tala, isiñi za ku isa kwa Tempele ya Muñ'a Bupilo. 
Cwale nako ya mukiti ye ketilwe ku kuteka Muñ'a Bupilo ha i ka fita, ba ta eza cwañi? 
Kozi ha i ka taha mi batu ba nze ba hasani, Maegepita ba ka ba kubukanya hamoho ku y'o ba pumbeka mwa Memfisi! Bufumu bwa silivela ni matota a minzi ya bona li ta kwahelwa ki bucwañi ni macacani a miutwa.
  Nako ya manyando se i fitile, ili nako ya ku fa batu se si ba swanela. Zeo ha li ezahala, Isilaele u ka li ziba. Mu li, “Mupolofita yo ki sikuba. Munna yo, ya na ni moya wa Mulimu, wa pulumuka.” Mina batu mu ni toile hahulu, kakuli libi za mina ki ze tuna hahulu. 
Mulimu u ni lumile ka bupolofita ku t'o lemusa batu ba hae, bona Maisilaele. Kono nihakulicwalo, ko ni ya kamukana mu lika ku ni swasa sina nyunywani. Mwa naha ya Mulimu luli, batu ki bona lila za bapolofita. 
 Ba maswe hahulu mwa linto ze ba eza, sina mo ne ba inezi kwa Gibea. Mulimu u ka hupula bumaswe bwa bona mi u ta ba utwisa butuku.
  Muñ'a Bupilo u li, “Ha ni kala ku fumana Isilaele, ne ku swana inge mutu h'a ka fumana miselo ya veine ye hulela mwa lihalaupa. Ha ni kala ku bona bo kukw'a mina, ne ku swana inge ku bona feiga ye kala ku buzwa mwa silimo. Kono ha ba fita kwa Baale Peori, ba ni siya mi ba kala ku lapela Baale, mane na ba toya hahulu sina mo ne ni toyezi milimu ya maswaniso ye ne ba lata. 
Butuna bwa Isilaele bu ka fela kapili sina nyunywani ye fufa, mi ha ba sa na ku pepa. Basali ha ba na ku itwala, nihaili limbututu ha li na ku ba teñi. 
Niha ne ba ka ba ni bana ne ni ta ba nga kaufela, ni sa siyi nihaili a li muñwi ya pila. Ha ni ka siya batu ba, ba ka tahelwa ki manyando a likozi ze sabisa hahulu.”
Muñ'a Bupilo, na kona ku bona cwalo kuli bana ba bona ba zumiwa, mi ba bulaiwa. 
Muñ'a Bupilo, ni ka ku kupañi s'o ka ezeza batu ba? Ku fetula basali ba bona baumba! Ku ba paleliswa ku anyisa bana ba bona!
Muñ'a Bupilo u li, “Likezo za bona ze maswe kaufela li kalezi mwa Giligali. Kihona ko ni kalezi ku ba toya. Kabakala bumaswe bo ba ezize ni ta ba leleka mwa naha ya ka. Ha ni sa na ku ba lata ni kamuta, kakuli baeteleli ba bona kamukana ba ni fetuhezi. 
Batu ba Isilaele ba swana inge simela se si omezwi ki mibisi, se si sa beyi miselo. Ha ba na ku ba ni bana ba bona. Mi ha ne ka ba ni bona ni ka bulaya bana ba, ba ba latwa hahulu.”
Mulimu ye ni sebeleza u ka hana batu ba hae kakuli ha ba si ka mu utwa. Ba ka ba bayambaeli mwahal'a macaba.
Batu ba Isilaele ne ba swana inge kota ya veine ye na ni miselo ye miñata. Ha ba pila hande hahulu, ba ekeza ku yaha tutala to tuñata-ñata. Ha ba kutula lico ze ñata mwa naha ya bona, ba ekeza ku kabisa maswaniso a bona a ba lapela. 
Batu ba bapumi, cwale ba lukela ku nyanda kabakala libi za bona. Mulimu u ta lutulula tutala twa bona ni ku sinya maswaniso a bona a tomilwe.
Batu ba, ba ka tuha ba li, “Ha lu na mulena, kakuli ha lu si ka saba Muñ'a Bupilo. Kono nihakulicwalo mulena n'a ka lu ezezañi?” 
Ba bulela manzwi a si na tuso, ku eza lisepiso za buhata, ni ku eza litumelelano ze si na tuso. Busepahali bu fetuhile ku sa sepahala, mi bu hula sina macacani a bulaya lico mwa simu ye limilwe.
Batu ba ba pila mwa munzi wa Samaria ba ka saba, mi ba ta silisa bakeñisa sinyehelo ya poho ya gauda ya kwa Betele. Bona ni baprisita ba ba sebeleza siswaniso sa poho yeo, ba ka si lilela. Ba ta bokolola ha si ta amuhiwa bunde bwa sona bwa gauda. 
Siswaniso seo si ta isiwa kwa Asiria, mi si y'o fiwa mulena yo muhulu. Isilaele u ta tompololwa ni ku swabiswa hahulu kabakala kelezo y'a latelezi. 
Mulen'a bona u ta ngiwa sina kabala ka kota ka ka cimbauka. 
 Libaka ze fa malundu a Aveni, fo ba lapelela Maisilaele milimu ya maswaniso, li ta sinyiwa. Miutwa ni macacani li ta mela fa tutala twa bona. Batu ba ka li kwa malundu a matuna, “Mu lu pate!” Ku a manyinyani ba ta li, “Mu lu apese!”
  Muñ'a Bupilo u li, “Batu ba Isilaele ha ba si ka tuhela ku ni foseza ku zwa ka nako ya sibi sa bona kwa Gibea. Cwale ba ka telwa ki ndwa kwa Gibea. 
Ni ka lwanisa batu ba, ba ba maswe. Ni ka ba utwisa butuku. Macaba a ta kopana hamoho ku ba lwanisa kuli ba utwiswe butuku kabakala libi za bona ze ñata.
“Isilaele n'a swana inge pulwana ye tapisizwe hande, ye lata hahulu ku pula mabele. Kono na hupula ku mu beya joko fa mulala wa hae o munde hahulu, ni ku mu panela musebezi o tata hahulu. Ni hohisize Juda sikekele mi Isilaele yena ni mu hohisize hala. 
 Na li, ‘Mu itimele tite, mu cale ku luka, mi mu kutule limbuyoti ze mu ka fumana ka mutundamenyi wa mina ku na. I s'e li nako ya mina ya ku kutela ku na, Mulen'a mina, mi ni ka taha ni t'o mi fa limbuyoti.’ 
Kono bakeñisa cwalo, mina mu cezi bumaswe mi mu kutuzi se mu cezi. Mu cile muselo o tisizwe ki buhata bwa mina.
Kabakaleo mu ka telwa ki ndwa mi makwakwa a mina kaufela a ka sinyiwa. Ku ta swana inge muta Mulena Shalimani a sinya munzi wa Batabeli mwa ndwa, mi basali ni bana ba bona kaufela ba bulaiwa. 
Ki sona se si ta ezahala ku mina, batu ba Betele, kabakala bumaswe bo butuna bo mu ezize. Ndwa i sa kala feela, mulena wa Isilaele u ka shwa.”
  Muñ'a Bupilo u li, “Isilaele ha n'a sa li mwanana ne ni mu lata hahulu. Ku kala nako y'a zwile ka yona mwa Egepita ku fitela nako ye, ni mu bizize mwan'a ka.
Kono ha ni mu eza hande hahulu
Bo, ki na ya lutile Isilaele
Ni ba sutelelize ku na ka lilato
“Ba hana ku kutela ku na, cwale ba swanezi ku kutela kwa Egepita mi ba ka y'o buswa ki Asiria. 
Ndwa i ka kena mwa minzi ya bona ni ku lobakala likwalo za minyako ya minzi kamukana. I ka sinya batu ba ka kaufela kakuli ba eza mo ba hupulela. 
Ba pihelezi ku zwa ku na. Ba ka lila kabakala joko ye ba beilwe kono ha ku na ya ka ba zwisa yona.
  “Ni ta ku lisela cwañi, Isilaele?
Ha ni na ku ku utwisa butuku
“Batu ba ka ba ta ni latelela ha ni ta hopela lila za bona sina tau. Ba ta akufela ku na ku zwa kwa wiko. 
Ba ta zwa kwa Egepita ba akufile ka bubebe hahulu sina linyunywani, ni ba ba ka zwa kwa Asiria ba ka akufa sina linkwilimba. Ni ta ba kutiseza mwa minzi ya bona hape. Na, Muñ'a Bupilo, ni bulezi.”
Muñ'a Bupilo u li, “Batu ba Isilaele ba ni beile mwahali ka buhata ni ka bupumi, mi batu ba Juda ni bona ba sa ni fetuhela, na, Mulimu ya sepahala, ya kenile.
“Nto kamukana ye ezwa ki batu ba Isilaele ku kala kakusasana ku isa busihu ha i na tuso mi ya sinya. Buhata ni likezo za mifili-fili za ekezeha mwahal'a bona. Ba eza litumelelano ni Asiria mi ba lekisana ni Egepita.”
Muñ'a Bupilo u na ni pilaelo kwa batu ba Juda, mi hape u ta utwisa Isilaele butuku kabakala likezo za batu ba hae. U ta ba kutiseza ka mo ba ezelize. 
  Kukw'a bona Jakobo, n'a lwanile ni muhulwan'a hae Esau, ha ne ba sa li mwa mba ya m'a bona. Jakobo ha s'a hulile, a lwanisa Mulimu. 
 A lwanisa lingeloi mi a li tula. Jakobo a lila mi a kupa kuli a fuyaulwe. Mulimu a taha ku kukw'a luna, Jakobo, kwa Betele mi a bulela ni yena kwateñi. 
Yo n'e li yena Muñ'a Bupilo, Mulimu ya Maata Kaufela. La Muñ'a Bupilo ki libizo la kuli a lapelwe ka lona. 
Cwalehe, mina baikulu ba Jakobo, mu sepe Mulimu wa mina, mi mu kutele ku yena. Mu sepahale mi mu zamaye ka ku luka. Mu libelele ka buikokobezo kuli Mulimu wa mina a sebeze.
Muñ'a Bupilo u li, “Batu ba Isilaele ki bapumi sina Mukanana. Ba lata ku putelela baleki ka likala za buhata. 
Ba li, ‘Lu fumile. Lu ipumanezi bufumu, mi ha ku na ya ka kona ku lu tameleza kuli lu fumile ka bupumi. 
 Kono na, Mulena wa mina ya mi zwisize mwa Egepita, ni ta mi kutiseza mwa maongo a matalo hape, mu pile sina mo ne mu inezi ha ni kile na taha ku mina mwa lihalaupa.
“Ni bulezi ni bapolofita, ni ba file lipono ze ñata, mi ka bona ni file batu ba ka litemuso. 
Nihakulicwalo milimu ya buhata i sa lapelwa mwa Giliadi, mi ba ba i lapela ba ta shwa. Litabelo za lipoho ze sa eziwa mwa Giligali mi cwale tutala twa bona tu ta fetuha mabunda a macwe mwa masimu.”
  Kukw'a luna, Jakobo, n'a sabezi kwa naha ya Arami, kw'a n'a il'o ba mulisana wa lingu za munna yo muñwi, kuli a fumane musali. 
 Muñ'a Bupilo a lumela mupolofita ku y'o lukulula batu ba Isilaele kwa butanga mwa Egepita, ni ku ba babalela. 
Batu ba Isilaele ba halifisize Muñ'a Bupilo hahulu. Ba lukela ku bulaiwa kabakala milatu ya bona. Muñ'a Bupilo u ta ba utwisa butuku kabakala ku mu shwaula.
Kwakale, batu ba lusika lwa Eferaimi ha ba bulela, masika a mañwi a Isilaele n'a saba. N'a talimelanga feela ku ba Eferaimi. Kono batu ba fosa kabakala ku lapela Baale, mi kabakaleo ba ta shwa. 
Ba sa zwelapili ku eza libi, ka ku ikezeza maswaniso a sipi, ni ku a lapela, ili milimu ya silivela, ye ezizwe ka ngana ya batu ni ka mazoho a bona. Ku zwa fo, ba li, “Mu i ezeze litabelo!” Batu ba ta kona cwañi ku tubeta maswaniso ao, ili maswaniso a swana sina lipoho! 
Cwalehe, batu ba, ba ta feliswa inge mbundu ya kakusasa, sina puka ye fela i sa li kakusasana. Ba ka swana inge mawawai a omile a fefulwa ki moya fa sihoto, kamba musi o zwa fa mulilo.
Muñ'a Bupilo u li, “Ki na Mulena Mulimu wa mina, ya mi zwisize mwa Egepita. Ha mu na Mulimu u sili, haisi na feela. Ki na feela mupilisi wa mina. 
 Ni mi babalezi mwa naha ya lihalaupa le li omile. 
Kono ha se mu keni mwa naha ye nde, mu fumani ze ne mu tokwa kamukana, mi cwale mu kalile ku ikuhumusa ni ku ni libala. 
Cwalehe, ni ta mi lwanisa inge tau. Ni ka mi bubamela mwa linzila sina ngwe. 
Ni ta mi lwanisa sina bele ye latehezwi ki bana ba yona, mi ni ta mi pazaula maswe. Ni ta mi cela hona fo sina tau, ni ku mi pazaula tuemba-emba inge sibatana.
“Ni ta mi yundisa, mina batu ba Isilaele! Cwale mu ka tuswa ki mañi? 
 Mu kupile ku ba ni malena ni baeteleli. Kono ba ta kona cwañi ku pilisa sicaba? 
 Ka bunyemi bwa ka ni mi file malena, mi ka buhali bwa ka ni mi amuhile bona.
“Bufosi bwa Isilaele ni mulatu wa hae li ñozwi, mi ze ñozwi li bulukehile hande. 
Isilaele u na ni nako ya ku pila, kono u bukuba, mi h'a koni ku ikungela yona. U swana inge mbututu ya bata ku pepwa, kono u palela mwa mba! 
 Ha ni na ku pilisa sicaba se kwa lifasi la ba ba shwile, kamba ku ba lamulela kwa maata a lifu. Lifu, tisa likozi za hao ze bulaya! Tisa manyando a hao, wena lifasi la ba ba shwile! Ha ni sa na mufelañeke kwa batu ba. 
Niha Isilaele a kateleha sina limela ze nca, ni ka tisa moya o cisa wa kwa upa, o zwa mwa lihalaupa. U ka t'o omisa mawelu-welu ni liliba za bona. U ka felisa linto kaufela ze na ni tuso. 
Samaria u swanezi ku utwiswa butuku kabakala ku ni fetuhela. Batu ba hae ba ta shwela mwa ndwa. Limbututu li ka tubakelwa fafasi, mi basali ba ba itwezi ba ta pazulwa limba sina lihwapa.”
Mu kutele ku Mulena Mulimu wa mina, mina batu ba Isilaele. Mu sitatalisizwe ni ku wiswa ki sibi sa mina. 
Mu kutele ku Muñ'a Bupilo, mi tapelo ye i be yona nubu ya mina ku yena, “U swalele libi za luna kamukana, mi u amuhele tapelo ya luna, mi lu ta ku lumbeka sina mo lu sepiselize. 
Asiria h'a koni ku lu pulusa ni kamuta, ni lipizi za ndwa ha li koni ku lu sileleza. Ha lu na ku bulela ni kamuta kwa milimu ya luna ya buhata kuli, ‘U Mulimu wa luna.’ Oho Muñ'a Bupilo, wena u bonisa musa ku ba ba si na ya ba tusa.”
Muñ'a Bupilo u li,
Kwa batu ba Isilaele
Ba ta pila ni ku hula sinca
Ba ta kutela hape ku pila
Batu ba Isilaele
Bao ba ba butali ba utwisise se si ñozwi mo, mi ba si buluke mwa lipilu za bona. Linzila za Muñ'a Bupilo li lukile, mi batu ba ba lukile ba pila ka zona, kono baezalibi ba sitatala ni ku wa kakuli ha ba li lateleli.
