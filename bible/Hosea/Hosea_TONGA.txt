Ciindi cabwami bwa Uziya, Jotamu, Ahazi, abwa Hezekiya bami baku Juda, alimwi ciindi Jeloboamu, mwanaa Jehowasyi naakali mwami waku Isilayeli, Mwami Leza wakali kupa mulumbe kuli Hosiya mwanaa Beeli.
Ciindi Mwami Leza naakasaanguna kwaambaula kwiindila muli Hosiya, wakamwaambila kuti, “Koya ukakwate mukaintu mwaamu. Bantu bamucisi cino tabasyomeki kulindime pe, nkaambo bakomba baleza bambi. Ukazyale bana bayooba mbuli nguwe.” 
Aboobo Hosiya wakakwata mukaintu uutegwa Goma, mwanaa Dibulaimu. Mukaintu ooyo wakamita, akuzyala mwana mulombe. 
Lino Mwami Leza wakati, “Muulike kuti Jezulili, nkaambo takakooba kaindi nketanasubula mukwasyi wa Jehu akaambo kabantu mbaakajaya ku Jezulili. Mbombuboobo mbweyoomanizya bulelo bwa Isilayeli. 
Alimwi kuciindi eeco ndiyoomwaya nguzu zyabasilumamba ba Isilayeli kukkuti lya Jezulili.”
Munsi lyakooko Goma wakamita alimwi akuzyala mwana musimbi. Lino Mwami Leza wakaambila Hosiya kuti, “Umuulike kuti ‘Uutabedwi aaluse,’ nkaambo taakwe nenjoobabeda aaluse nikuba kubalekelela Baisilayeli. 
Pele bantu ba Juda ndiyoobabeda aaluse. Njoobafutula mebo lwangu ndemwini, ndiyoobafutula anguzu zyangu. Kakunyina kulwana nkondo apanga, naa buta, naa mabbiza, nibaba basimabbiza.”
Ciindi Goma naakalesya “Uutabedwi aaluse,” wakamita alimwi akuzyala uumbi mwana mulombe. 
Leza wakaambila Hosiya kuti, “Umuulike kuti, ‘Tabali bantu bangu,’ nkaambo inywe no Baisilayeli tamucili bantu bangu pe, nkabela ambebo nsicili Leza wanu.”
Aboobo bantu ba Isilayeli baitane kuti, “Muli bantu ba Leza” akuti, “Leza wamubeda aaluse.”
Nobana bangu, amubakombelezye banyoko, nikuba kuti tabacili bakaintu bangu, ambebo nsicili mulumi wabo pe. Amubakombelezye kuti baleke bwaamu bwabo, babuleke buvuule bwabo. 
Bataleka kucita boobo, njoobasamununa kuti bakacaale mbubakazyalwa. Alimwi ndiyooba cita kuti bakabe mbuli cimpayuma, bakabe mbuli nkanda, njoobajazya nyota. 
Taakwe nenjoobabeda luse bana babo, nkaambo tabasyomeki. 
Banyina tabasyomeki, aabo bakabazyala bakali kucita zijazya bweeme. Bakati, “Ndainka kubamambe bangu, nkaambo mbabandipa kulya amaanzi, zisani zyaboya abutonje, mafuta, awaini.”
Nkaambo kaako nzila zyabo njoozisinka amamvwa, alimwi njoobayakilila mubwaanda kutegwa bakakacilwe kweenda mutuzila twabo. 
Nkabela bayootandila bamambe babo, pele tabakabeenzyi. Bayoosoleka kubalangaula, pele tabakabajani pe. “Lino ndilabweeda kumulumi wangu mutaanzi nkaambo ndakali kabotu anguwe kwiinda ciindi cino.” 
Nkaambo taakazi kuti ndime ndakalikumupa maila, waini, amafuta. Alimwi ndakamupa nsiliva angolida zinji eezyo nzibakabelesya kupanga Baali.
Nkaako kuciindi cakutebula ndiyoobanyanga maila awaini eezyo nzindakali kubapa. Alimwi ndiyoobanyanga boya abutonje bwazyakusama. 
Kuciindi eeco njootondezya bwaamu bwabo kubamambe babo, nkabela taakwe naba omwi uyoobavuna kuzwa kunguzu zyangu. 
Njoomanya lutangalo lwabo loonse, mapobwe aalikkala mwezi amazuba aamasabata, aambi oonse ngabasalide. 
Alimwi ndiyoonyonyoona amicelo yabo yamisaansa aya nkuyu, eeyo njibakaamba kuti bakapegwa abamambe babo. Ndiyoocita kuti myuunda yabo yamisaansa ikabe saka, nkabela banyama bayoocelela nkuko. 
Alimwi njoobasubula kuziindi eezyo nzyibakandilubide nibakali kutenta tununkilizyo kuli Baali. Bakalisakatizya malungu anweenwe kuti “Batandile bayandwi babo,” mbwaamba Mwami Leza.
Aboobo njooboongelezya akubaleta kunkanda, nkabela ooko njoobabotelezya amajwi aaluyando. 
Ooko ndiyoobaboozezya myuunda yabo yamisaansa njibakajisi. Njoosandula kkuti lyamapenzi libe mulyango walulangilo. Eelyo banoondiingula mbuli mbubakalikucita kabacili bakubusi, ciindi nibakazwa mucisi ca Ijipiti. 
Ciindi eeco bayoondiita kuti, “Mulumi wangu. Tabakandiiti kuti, ‘Baali wangu,’ mbwaamba Mwami Leza. 
Lino ambebo taakwe nenjoobazumizya limbi kwiita izina lya Baali. Masimpe bantu tabakamwiiti mukukomba.
“Ciindi eeco ndiyoocita cizuminano kubanyama, bayuni, azikalaba kuti ziyanzane abantu bangu. Ndiyoogwisya buta, panga, acilwanyo niciba buti munyika kuti bantu bangu bakakkale muluumuno.”
Yebo Isilayeli ndilakukkalila kuti ukabe
Njookukulila cakusyomeka,
“Ciindi eeco njoovwiila kujulu,”
Nyika iyoozyala maila, nsaansa, amafuta,
Isilayeli njoomusyanga munyika kuti abe wangu.
Empty verse
Empty verse
Lino Mwami Leza wakandaambila kuti, “Koya alimwi uyande mukaintu uutasyomeki simamambe. Umuyande mbuli mbwenjanda Baisilayeli, nikuba kuti basandukila kukomba baleza bambi akubapa zipaizyo zyabudodoodo.”
Aboobo ndakaaumukwa nsiliva zili kkumi azisanu azisuwo zyamaila zili ciloba. 
Ndakamwaambila kuti, “Ukkale andime kwaciindi cilamfu, uleke zyabwaamu alimwi uteendi amwaalumi uumbi. Ambebo mbubonya mbweticite oobo.” 
Mbubonya oobo kwaciindi cilamfu Baisilayeli bayookkala kabatakwe bami naa basololi, kabatapaizyi naa kuyaka misumpuululu, kabanyina makakata aakusondya niiba mituni. 
Kuzwa waawo Baisilayeli bayooboola alimwi akuyandaula Mwami Leza wabo, awalunyungu lwa Devedi mwami wabo. Ciindi eeco bayoolibombya ku Mwami Leza eelyo bayootambula zyabubotu bwakwe.
Nobantu Baisilayeli amuswiilile majwi aa Mwami Leza nkaambo wamupa mulandu nomukkala munyika eeyi. Mulandu ooyo ngwakuti, mucisi oomu bantu tabasyomeki, banyina luzyalo, alimwi tabajisi luzibo lwa Leza. 
Bantu balakonka cakubeja, kucenga, kujaya, kubba, akucita zyabumambe. Zinyonyoono zyavulisya, baide kujayana-jayana. 
Nkaako kuyooba cilanga mucisi, aboobo zili mumo ziyoopengana. Banyama, bayuni, answi zyoonse ziyoofwa.
Mwami Leza ulati, “Taakwe muntu nabani weelede kukazya, kutabi umwi uumupa mulandu, nkaambo mulandu uli akati kandinywe andime nobapaizi babeji. 
Mulalebwa sikati amasiku, abalo basinsimi mbubonya buyo. Ncenciceeco nceyoonyonyoona Isilayeli banyoko. 
Bantu bangu balanyonyooka nkaambo tabandizi pe. Njookaka kuti mukandibelekele mbuli bapaizi nkaambo mwakaka kwiisya zyandime. Mwakaka milawo yangu, aboobo ambebo njookaka bana banu.
“Bapaizi bavula, bavuzya zinyonyoono. Njoosandula bulemu bwabo kuti bube busofwaazi. 
Bavuba nkaambo kakubisya kwabantu bangu alimwi bayanda kuti baindilizye mukubisya ooku.
“Lino bapaizi mbubuli bantu njoobasubula abalo. Njoobasubula nkaambo kabukkale bwabo bubi akubabweedezezya milimo yabo eeyo. 
Banoolya pele tabanookkuti banoocita bumambe tabakoonoozyala, nkaambo basiya Mwami Leza bayandaula baleza bambi.”
Bwaamu abukolwi zimana maanu! 
Bantu bangu babuzya mutuni wacisamu, alimwi balasonda ankoli yabo. Muuya wabwaamu wabasowa, aboobo nibasiya Leza wabo baba batasyomeki. 
Balapa zipaizyo azilundu, balatenta tununkilizyo atulundu-lundu munsi aamisamu yamalende, nkaambo kakuti ilaazimvule zibotu. Nkankakaako bana banu basimbi ncibaba baamu, abalo bamukabana banu baba basimamambe. 
Pele nsikoobasubula bana banu basimbi nkaambo kabwaamu, bamukabana banu nkaambo kabumambe. Kayi nywebo nobaalumi mweenda abaamu alimwi mulapaizya abakaintu baamu bakucikombelo ca Baali. Bantu banyina maanu bayoonyonyooka.
Nikuba kuti Baisilayeli tabasyomeki, bantu Bajuda batajaninwi mulandu ooyu pe. Batainki kukukomba ku Giligali naa ku Betihaveni. Batakakonkezyi limbi ooko muzina lya Mwami Leza uupona. 
Baisilayeli tabaswiilili bali mbuli mpwizi nzangi. Ino inga Mwami Leza uyoobasanina buti mbuli bana bambelele mumweemvwe? 
Bantu ba Efulemu balipa kumituni, aayo ngaabo beni! 
Bamana kunywa, balacita bumambe. Bayandisya ziusya nsoni kwiinda kulilemeka. 
Bayoogwisigwa mbuli cintu cipepaulwa aluuwo, alimwi bayoousigwa nsoni nkaambo kazipaizyo zyabo zyakunze.
Nobapaizi nywebo amumvwisye makani aaya! Nobantu ba Isilayeli, amumvwisisisye! Nobamukwasyi wamwami nywebo, amuswiilile! Cisubulo cilamusikila nkaambo mwakali kakole ku Mizipa, mwakali kanyandi kucilundu ca Tabo. 
Bazangi basakana muzibi zyabo, nkabela ndiyoobasubula boonse. 
Ndibazi bantu ba Efulemu, iiyi Baisilayeli tabakonzyi kulisisa kulindime. Baefulemu tabasyomeki, Baisilayeli balisofwaazya.
Milimo yabo mibi yasinka nzila yabo kuti batapilukili kuli Leza. Tabajisi moyo wakusyoma, nkabela tabamuzi Leza. 
Kulisumpula kwa Isilayeli kwabapindamukila. Iiyi, Efulemu uyoolebwa azinyonyoono zyakwe, awalo Juda, mbubonya. 
Bantu balapaizya mbelele aŋombe mukulangila Leza, pele tabakonzyi kumujana pe nkaambo wabafutatila. 
Tiibakasyomeka ku Mwami Leza cakuti abalo bana mbobajisi tabali babo pe. Lino sikunyonyoona uyoobanyonyoona antoomwe amyuunda yabo mwezi kuutanakkala.
“Amulizye myeembo yalumamba mu Gibeya! Amusibe anyeele mu Lama. Amubacenjezye bantu bamu Betihaveni! Amusolole noba Benjamini, aswebo nkotuli!” 
Efulemu uyooba tongo mubuzuba bwakusubulwa. Ngambilizya masimpe kuli ndinywe nyoonse Nobaisilayeli.
Leza ulati, “Ndanyema nkaambo basololi ba Juda bacita nkondo kuti batantamune munyinza. Nkaako njoobalobya myoo mubukali bwangu mbuli zambangulwe lyamaanzi. 
Efulemu wadyamininwa, wasubulwa nkaambo wakali kumvwa zyabantu. 
Aboobo njoonyonyoona Efulemu mbubonya mbuli mapempya mbwaanyonyoona zisani. Njooba mbuli dondamwaka kubantu ba Juda.
“Lino bantu ba Efulemu nibakabona kuciswa kwabo, aba Juda nibakabona kuti balijisi zilonda, Baefulemu bakaya ku Asiliya, abalo Bajuda bakatumya majwi ku mwami mupati kuti abagwisye. Pele walo taakwe naakabasilika naa kuponya zilonda zyabo. 
Njoobavwaampila Baefulemu mbuli syuumbwa, njoobavwalamina ba Juda mbuli cinkomwana casyuumbwa. Mebo lwangu njoobakwamauna akubasiya. Ciindi ndaakubakukumuna, taakwe uuyoobavuna pe.
“Njoopilukila kubusena bwangu kusikila bantu bangu bakapenge kupengela limwi akutalika kundiyandaula. Mumapenzi aabo bayoondivwenta.”
Amuboole tubweede ku Mwami Leza. “Watukwamauna pele uyootuponya. Watucubbaula, pele uyooanga zicisa zyesu. 
Kwakaindi kasyoonto ulatusinsimuna, kwainda buyo mazuba obilo naa otatwe ulatubusya kuti tukabe aabuumi kumbele lyakwe. 
‘Atuyume-yume kuti tumuzibe Leza.’ Uyoosika ncobeni kulindiswe mbuli bucedo. Kuboola kwakwe kuyooba cileleko mbuli mvula ntuluka iitesya nyika.”
Lino Leza wakaamba kuti, “Nywebo no Baefulemu ani mmucite buti? Nywebo nobantu ba Juda ani mmucite buti? Luyando lwanu kulindime lulazimaana mbuli sikunku, lulafwambaana kumana mbuli mume lizwa zuba. 
Aboobo ndamupandaula mbuli nkuni kwiindilila muncenjezyo zyabasinsimi. Ndamujaya amajwi aangu. Kubeteka kwangu kwaboneka antangalala mbuli bulaba mvula. 
Ncobeni ncenjandisya nduyando lwini-lwini, kutali zipaizyo buyo pe. Njanda kuti bantu bandizibe mebo nde Leza mubusena bwakwiide kupa zipaizyo zyakutenta.
“Pele bantu aaba bakatyola cizuminano cangu mbuli Adamu. Nibakacita boobo, bakacita zyakutasyomeka. 
Giliyadi mmunzi wabasizibi, baide kujayana-jayana. 
Mbuli bafumpi mbobayubilila abalo bapaizi mbobabungana kuti kabajaya bantu munzila iiya ku Syekemu. Masimpe, bacita zyabugandanga. 
Akati kabantu ba Isilayeli ndabona zisesemya. Baefulemu bacita bwaamu, Baisilayeli balisofwaazya mukukomba mituni. 
Anywebo no Bajuda, muyootebula cisubulo.
“Ndayanda kuti ndipilusye bantu bangu mububotu, ndayanda kuti ndiponye Baisilayeli, bubi bwabo bulalibonya antangalala. Milimo mibi ya bantu baku Samaliya tiisisiki pe. Tabasyomeki, balaunina. Bapwaya maanda mbuli babbi, bakwempa zintu zyabantu antangalala. 
Tabayeeyi kuti nsilubi milimo yabo mibi. Zinyonyoono zyabo zilibazingulukide, ndilizibwene lyoonse.”
Leza wakaamba kuti, “Bantu bacenga mwami abukkale bwabo bubi, abasololi bakwe balaunina abubeji bwabo. 
Boonse tabasyomeki, bukali bwabo buli mbuli mulilo uunyemfuma muoveni ngwatasoseli uujika kusikila akande mulwi wacinkwa mane wafufuma. 
Buzuba bwakusekelela bwamwami, basololi bakwe balakolwa, awalo mwami wiide kunjila munkamu yabaabo bamupanganina. 
Myoyo yabo ilapya mbuli oveni mbubonya amizeezo yabo mboibede. Masiku oonse bukali bwabo bulanyemfuma, lino kubucedo bulavutuka mbuli mulilo uuyakisya. 
Aboobo mubukali bwabo bapati balajaya basololi babo. Bami babo balawa omwe-omwe, pele kunyina naba omwe uundiita.”
Mwami Leza wakaamba kuti, “Bantu ba Efulemu bali mbuli cinkwa cafuta nkaambo balisanganya abamasi. 
Bamasi babamanina nguzu, pele balo tabazi. Batuba mvwi buu, pele taakwe ancobazi pe. 
Kulisampula kwa Baisilayeli kulabazula. Pele nikuba boobo tabapilukili ku Mwami Leza wabo, tabamuyandauli aasyoonto pe. 
Baisilayeli bali mbuli cikwilimba cifuba-fuba. Balaita Baijipiti, alimwi balakumbila alugwasyo kuzwa ku Asiliya. 
Bali kuunka ndili kubateya kanyandi. Njoobausizya ansi mbuli bayuni. Njoobasubula akaambo kakubisya kwabo.
“Maawe kulimbabo nkaambo bandisiya. Banyonyooke nkaambo bandizangila. Ndiyanda kubavuna, pele baamba zyandime, balabeja. 
Bandililila cakubeja, balila cakulijaya amalo aabo. Balalikankata mbuli bamasi akaambo kakuyanda kulya, pele balandizangila mebo. 
Nikuba kuti ndakabalela akubayumya-yumya, balandipanganina. 
Basandukila kuli bambi, kutali kuli Leza Sijulu wamajulu. Bali mbuli buta butaluzi. Basololi babo bayoojaigwa nkaambo balandisampaula. Nkaako baku Ijipiti bayoobaseka.”
Mwami Leza wakaamba kuti, “Amusibe mweembo! Basinkondo bayanda kukkala anyika yangu mbuli basikube. Bantu bangu basotoka cizuminano ncindakapangene ambabo, akutyola milawo yangu. 
Balalilizya-lizya kulindime kuti, ‘Tuli kuzi O Leza wesu.’ 
Pele Baisilayeli bakaka zibotu. Nkaako basinkondonyina bayoobatandaanya.
“Balabikka bami kutali mukuyanda kwangu. Balasala basololi kabatandeendelezi pe. Balapanga baleza kuzwa kunsiliva angolida, pele bayoolinyonyoona. 
Mutuni wamoombe ngobakomba baku Samaliya ulandisesemya. Aboobo bukali bwangu bwabavutukila kapati. Ani cilabatolela ciindi cilamfu buti kabatanalondoka? 
Moombe ooyo ngwamu Isilayeli. Aboobo tali Leza, muntu buyo musongo nguwakuubumba. Mutuni ooyu uyoopwayaulwa. 
Baisilayeli balasyanga luuwo, pele bayootebula kambizi! Maila aanyina mmakunka taazyali pe. Nikuba kuti kaazyala, bamasi nibakaalya. 
Baisilayeli bamenwa, bakaba mbuli lukaye akati kabamasi.
“Bakainka ku Asiliya mbuli cibize wiide kuzelengana alikke. Baefulemu baula bamasi kuti bayoobagwasya. 
Nikuba kuti bayanzana abamasi, njoobabungika akubanyonyoona. Lino-lino bayoomenwa mubulelo bwa mwami waku Asiliya.
“Baefulemu bakavuzya zipaililo zyakugwisya zinyonyoono, pele zipaililo eezyo zyaba ncecinyonyoono cabo. 
Ndakabapa milawo minji-minji iilembedwe, pele tabiibambi. Balati, ‘Mmyeenzu.’ 
Balapa zipaizyo zyanyama kulindime akuzilya, pele mebo nde Mwami Leza nsibotelwi anzizyo pe. Lino nsikazilubi ndubizyo zyabo, ndiyoobasubula akaambo kazyo. Bayoobweeda ku Ijipiti alimwi.
“Baisilayeli baluba Mulengi wabo, baide kuliyakila maanda mapati. Abalo Bajuda bayaka minzi mipati iikwabilidwe abwaanda bulemu. Pele mebo njoozitenta minzi yabo amulilo uyooumpilizya amaanda aabo mapati.”
Mutakondwi Nobaisilayeli. Mutatangali nomucita mapobwe aanu mbuli bamasi. Mwasiya Leza wanu mbuli mukaintu uutasyomeki. Mwalipa kuli Baali mbuli mwaamu mukuti mukajane butebuzi bunji. 
Kumbele ooko tamukooyoojana maila amafuta aaelede. Alimwi muyoobula awaini wakunywa. 
Baisilayeli taakwe nibayookkala munyika ya Leza, pele bayoobweeda kubuzike ku Ijipiti, alimwi bayoolya zilyo zitondwa ku Asiliya. 
Kwalo ooko tabakapi zituuzyo zyawaini ku Mwami Leza. Tabakakkomanini zipaizyo zyabo. Zilyo zyabo ziyooba mbuli bali adilwe, kufumbwa uulya zilyo eezyo uyoosofwaala. Zilyo eezyo ziyooba zyabo buyo, taakwe ziyoopaizigwa ku Mwami Leza. 
Nkabela caakusika ciindi eeco ceelede cakubamba pobwe lya Mwami Leza, ino bayoocita buti? 
Ciindi capenzi pati, bantu bayootijila ku Ijipiti, ooko bayoozikkilwa ku Memfisi. Zincenya ziyoomena azibiya zyabo zyansiliva, mumaanda aabo muyoomena mamvwa.
Ciindi cacisubulo casika, ciindi eeco bantu nibayoojana eeco ncobeelede. Aawo nibayooziba kuti eezi nzyamasimpe. Lino baamba kuti, “Musinsimi ooyu mmufuba-fuba, muntu ooyu unjidwe muuya, ulisondokede.” Baamba boobo nkaambo zibi zyabo nzinji, luzondo lwabo ndupati. 
Musinsimi nguucenjezya bantu ba Efulemu, bantu ba Leza. Nikuba boobo kufumbwa nkwaya uliteedwe. Basinkondonyina balamukkalilila muŋanda ya Leza. 
Bantu balabisya kapati mbuli zyakacitika ku Gibeya. Aboobo Leza takalubi kubisya kwabo, eelyo uyoobasubula.
Lino Mwami Leza waamba kuti, “Ciindi nindakamusala Isilayeli, wakali mbuli nsaansa munkanda. Basikale babo ndakabakkomanina mbuli nkuyu yakusoloka. Pele bakaboola ku Baali Peyoli akulipa kuli Baali. Aboobo bakalisofwaazya busofweede mutuni ngubakali kuyanda. 
Bulemu bwa Baefulemu buyoomwaika mbuli bayuni. Tabakazyali limbi, bakaintu babo tabacimiti pe. 
Naa kuti bakazyale, njoobanyonyoona bana babo, kusikila bakamane doo. Maawe kubantu aaba ndaakubasiya.” Baefulemu bayooba mbuli banyama bajaigwa, Baefulemu bayootumwa kunkondo nkobayoojaigwa.
O Mwami Leza mbuli mukulanga kwangu bana ba Efulemu bayooba mbuli banyama bajaigwa. Baefulemu bayooaba bana babo kunkondo nkobayoojaigwa. 
Ubape, O Mwami Leza, ani ubape nzi? Ubape kuti kabasowa, nkolo zyabo ziyume!
Mwami Leza wakaamba kuti, “Zibi zyabo zyoonse zyakalibonya ku Giligali. Nkukonya ooko nkwindakabasulaikila. Nkaambo kakuti bakabisya, ndilabatanda bazwe munyika yangu. Taakwe ninjoobayanda limbi pe, nkaambo abalo basololi babo boonse bandizangila. 
Efulemu uli mbuli cisamu ciyumide, miyanda yayuma, tacikonzyi kuzyala micelo pe. Naa bakazyale bana, njoonyonyoona bana babo mbobayandisya.”
Leza wangu uyoobakaka bantu aaba nkaambo tabamuswiilili. Bayooba basimutuntuli akati kabamasi.
Baisilayeli bakali mbuli musaansa wakazyede nsaansa zinji. Mbubakali buya buvulila bakali kuyaka azipaililo zyamituni zinji. Mbucakali buya busumpuka cisi cabo, bakali kuya buyaka misumpuululu yakupailila. 
Myoyo yabo njabucengi, lino baleelede kupenga akaambo kazibi zyabo. Leza uyoopwayaula zipaililo zyabo akoola misumpuululu eeyo.
Aaba bantu bayootamauka akwaamba kuti, “Tunyina mwami lino, nkaambo taakwe nitwakaswiilila Leza. Ani mwami inga watucitila nzi?” 
Kayi bami baamba caambaambe. Basyomezya cakubeja kumasi amwi. Bululami bwaba kutalulama, bukula mbuli nsaku mumuunda.
Bantu bamu Samaliya bayooyoowa akoomoka akaambo kakusweekelwa moombe waku Beteli. Abalo bapaizi babo babelekela mutuni bayooulila. Bayoolila kapati nkaambo bulemu boonse bwa Leza wabo bwagwisigwa. 
Masimpe mutuni ooyo uyootolwa ku Asiliya kuti cikabe cipego kumwami mupati. Baisilayeli bayoofwa nsoni akutyompwa akaambo kakutobela malailile aabuyo. 
Mwami wabo taakwe nayoobonwa pe, uyooba mbuli makovu aali mumaanzi. 
Masena oonse aabubi aayo aakombela Baisilayeli aamituni ayoopwaigwa. Mamvwa azincenya ziyoomena a zipaililo zyabo. Nkabela bantu bayooambila malundu kuti, “Amutusise!” Alimwi atulundu kuti, “Amutuwide!”
Mwami Leza waamba kuti, “Baisilayeli tabanaleka kundibisizya kuzwa nibakatalika ku Gibeya. Aboobo bayoozundwa ku Gibeya nkukonya ooko. 
Ndiyoobalwana bantu aaba basizinyonyoono akubasubula. Bamasi bayoolibunga-bunga akubalwana, eelyo bayoosubulwa akaambo kazibi zyabo zinji.
“Isilayeli wakali mbuli ŋombe yakatambide kabotu yakali kuyanda kuuma maila. Lino mumukosi wayo weebeka ndabikka joko kuti ibeleke kwiinda. Njanda kuti Bajuda balime akuti Baisilayeli bahale. 
Amusyange mubululami, eelyo nimuyootebula zileleko zyaluyando lwangu lutamani. Amubbabbaule nyika mpya nkaambo casika ciindi cakupilukila ku Mwami Leza wanu. Amumuyandaule kusikila aboole kuzoomutilila zileleko. 
Nywebo mwakasyanga zibi alimwi mwakatebula nzizyonya. Mwakalya micelo yalucengo lwanu.
nkondo ilamusikila nkabela zikwabilizyo zyanu zyoonse ziyoomwaika. Ciyookozyanya abuzuba buya mwami Syalumani naakoola munzi mupati wa Betabelu muciindi cankondo, eelyo bakaintu abana babo nibakalyataukwa akujaigwa. 
Mbubonya oobo anywebo baku Beteli mboziyoocitika kulindinywe nkaambo kabubi bwanu bupati. Mbwiiyootalika buyo nkondo kubucedo mwami wa Isilayeli uyoojaigwa.”
Mwami Leza ulati, “Isilayeli naakali mwana ndakamuyandisya.
Nikuba kuti ndakali kubaita ciindi aciindi, balo bakali kunditijila kulaale.
“Ndime ndakaiisya Isilayeli kweenda. Ndakabalela mumaanza aangu,
Ndakabakwelela kulindime mulubomba amuluyando.
“Lino bantu aaba bayobweeda ku Ijipiti kubuzike. Baasiliya mbabayoobalela, nkaambo bakaka kupilukila kulindime. 
Nnkondo iyoomwayaula minzi yabo. Basinkondonyina bayoopwayaula zijazyo zyamilyango yabo akubanyonyoona, nkaambo bakali kutobela lulayo lubi. 
Bantu bangu bakakatila zyakundizangila. Bayoolila akaambo kajoko lili munsingo zyabo, pele taakwe uuyooligwisya kuzwa kulimbabo pe.
“Ani inga ndakusiya buti yebo Efulemu? Inga ndakutija buti Isilayeli?
Nsikoyookusubula mubukali bwangu. Taakwe nsikoocinca akunyonyoona Isilayeli,
“Ndiyoovuluma mbuli syuumbwa, aawo bantu bangu bayoonditobela. Bayoonditijaanina kababimba kumbo. 
Bayoozwida ku Ijipiti calubilo mbuli buuluka buyuni. Bayoozwida ku Asiliya mbuli nkwilimba. Njoobaboozya alimwi kuminzi yabo. Ndime Mwami Leza nindaamba.”
Mwami Leza ulati, “Baefulemu bandizinguluka abubeji alweeno. Abalo bantu ba Juda bacindizangilide mebo neesalala, Leza uusyomeka.
“Baefulemu basola kweembela luuwo, basola kuvwima luuwo luzwa kujwe buzuba boonse. Bavuzya kubeja amanyongwe. Bapanga cizuminano a Baasiliya akutela mafuta ku Ijipiti.”
Leza ulijisi kaambo abantu ba Juda. Uyoosubula bamukwasyi wa Jakobo nkaambo ka bukkale bwabo akubabweedezezya zyeelede milimo yabo mibi. 
Jakobo wisi wakakatazya mwanaakwabo kacili mwida, eelyo naakakomena wakalwana Leza. 
Alimwi wakatingaana amungelo, nkabela wakamuzunda. Amane wakalila alimwi akukumbila cileleko. Leza wakainka kuli taata Jakobo ku Beteli, nkabela ooko wakabandika kulindiswe kwiindila mulinguwe. 
Ooyu ngo Mwami Leza Singuzuzyoonse. Bantu beelede kumuyeeya azina eeli lyakuti Mwami Leza. 
Aboobo lino amupilukile kuli Leza wanu. Amukakatile luyando abululami, alimwi amulindile Leza wanu lyoonse.
Baisilayeli bali mbuli simakwebo uucenga uubelesya zipimyo zitaluleme. Bayandisya kuunina baula. 
Baefulemu balati, “Tamubwene, twavuba! Twakupuka kapati! Taakwe uukonzya kutupa kaambo.” 
“Ndime Mwami Leza wanu wakamusolweda kuzwa ku Ijipiti. Ndiyoomucita kuti mukakkale muzitungu mbuli mbomwakali kucita munkanda.
“Ndime ndakaambaula kubasinsimi akubatondezya zinji. Kwiindila mulimbabo ndakaamba muzikozyanyo. 
Mituni ilapailwa mu Giliyadi. Aabo biikomba bayoofwa. Basune balapaizigwa ku Giligali, nkaako zipaililo zyabo ziyooba milwi ya mumyuunda.”
Jakobo wakatijila kucisi ca Alamu. Isilayeli wakalelekwa ooko kuti akwate. Wakeembela mbelele kuti akwate mukaintu. 
Mwami Leza wakatuma musinsimi kuti asolwede Baisilayeli kuzwa mubuzike mucisi ca Ijipiti, eelyo musinsimi ooyo wakababamba. 
Pele Baefulemu bakamunyemya Mwami Leza. Nkankakaako ncayoobasubula alufu. Uyoobasubula nkaambo bakamujazya bweeme.
Kaindi kwakali kunga Baefulemu bakanana bantu bakali kuyoowa nkaambo mbibakali kulemekwa mu Isilayeli, pele bakabisya nibakakomba Baali, nkaako bayoofwa. 
Mazuba aano baciindilizya kubisya nobapanga mituni mibumbe ansiliva zyabo. Zyoonse eezi mmilimo yabasyaabupampu. Aabo baamba kuti, “Amulete zipaizyo kulimbabo.” Eelyo balabakomba mukumyonta boombe bapange. 
Aboobo bayoozimaana mbuli sikunku wacifumo-fumo, naa mume uuloka kwakasaala. Bayoomwaika mbuli bungu buululuka kuzwa kucuumino naa mbuli busi buzwida ampulungwido.
Mwami Leza wakaamba kuti, “Ndime Mwami Leza wanu wakamugwisya kuzwa mucisi ca Ijipiti. Munyina Leza uumbi kunze lyangu. Mufutuli wanu ndime endikke. 
Ndime ndakamubamba munkanda, 
nyika iipya kapati. Ndakabasanina bakkuta, nibakakkuta bakalisumpula, bandiluba. 
Lino njoobavwaampila mbuli syuumbwa. Njoobayubilila mbuli siluwe munsi aanzila. 
Njoobavwalamina mbuli butambo bwatolelwa twana. Njoozapaula kaango kabo, njoobakwamauna mbuli butambo. Kwamana njoobakakaula mpoonyaawo mbuli syuumbwa.”
“Njoomunyonyoona Nobaisilayeli! Ani nguni uunga wamugwasya? 
Nywebo mwakakumbila mwami abasololi. Ino lino mwami wanu ooyo wakuti amumvwe uli kuli? Ino basololi banu bakuti bamukwabilile bali kuli? 
Ndakamupa bami amoyo uucisa. Nibakandinyemya, ndakabagwisya.”
“Zinyonyoono zya Baefulemu zililembedwe mubbuku, bbuku eeli lilibambidwe kabotu-kabotu. 
Mapenzi mbuli aamukaintu uuyanda kutumbuka ayoobasikila. Nibaafutulwa, pele bali mbuli mwana uunyina maanu, uutafwambaani kutumbuka. 
Taakwe ninjoobavuna bantu aaba kuzwa kucikkalilo cabafu, nikuba kubafutula kuzwa kunguzu zyalufu. Yebo olufu, kucisa kwako kuli kuli? Yebo ocuumbwe, cisubulo cako cili kuli? Bantu aaba nsikabeengeleli pe. 
Nikuba kuti Baefulemu batangala mbuli matete, luuwo luzwa kujwe munkanda, luuwo lwa Mwami Leza, luyoobbubbula lukayuminizye tulonga atusensa twabo. Basinkondonyina bayoonyonyoona lubono lwabo luyandisi.
“Baku Samaliya bayoosubulwa nkaambo bazangila Leza wabo. Bantu bakwe bayoojaigwa apanga, bana bayoopwailwa ansi. Abalo bakaintu baminsi bayooandaulwa.”
Amupilukile ku Mwami Leza wanu nywebo no Baisilayeli. Mwawa nkaambo kamilandu yanu. 
Amupilukile ku Mwami Leza akumukumbila kuti, “Tulekelele milandu yesu yoonse, utambule kukomba kwesu, tulakutembaula amajwi eesu.” 
Baasiliya tabakonzyi kutuvuna, aalo mabbiza aankondo taakonzyi kutukwabilila pe. Zintu zyakapangwa aamaanza tatukazyaambi limbi kuti, “Leza wesu.” Nkaambo nduweyebo olikke obafwida luzyalo bamusyaala.
“Njoosilika bulwazi bwakutasyoma kwabo.
Mbuli muumi njoobukulusya Baisilayeli.
Mitabi yawo iyooyandilila, bayoobota mbuli musamu wa oliva,
Bayoojana lukwabililo kulindime. Bayoosonsa mbuli maila mumuunda,
Baefulemu bayootantamuka kuzwa kumituni. Ndime eemvwa kukomba kwabo akubabamba.
Ooyo uujisi busongo amvwe eezi, ooyo uujisi maanu azibambe. Nkaambo nzila zya Mwami Leza zililuleme, eelyo baluleme baleenda mulinzizyo, pele basizinyonyoono balalebwa mulinzizyo.
