Mumwaaka watatu wa bwaami bwakwe Jeoiyakimu mwaami wa bene Juda, Nebukadinesa mwaami wa bene Babiloni wakaya mukulwana ndabala ya Jelusalemu akwiishinguluka. 
Mwaami Lesa wakaaba Jeoiyakimu mwaami wa bene Juda mumaansaakwe Nebukadinesa pantu pomwi ashintu shimwi shamakwebo sha muŊanda yakwe Lesa. Shintu ishi wakashitola kuŋanda yakwe lesa wakwe kuBabiloni akushibika muŋanda yakusungilaamo buboni.
Kuswawaawo mwaami Nebukadinesa wakalwiita Ashipenasi uyo wakalinga wacinenenene munene mubwaami bwakwe ayi asale bacikula bwangu basankwa kuswa kubene Isilaeli abo bakesa busha. Basankwa abo balyeelete kuba bana ba baami alimwi abana ba bacinenenene. 
Bacikula bwangu abo balyeelete kuba bantu batacite kampenda nabi komwi mumibili yabo, baboneka kabotu, bacenjete, bacite lushibo, beeite alimwi bacite nkusu shakusebensa muŋanda ya mwaami. Ashipenasi wakapekwa mulimo wakubeeisha kulemba akubelenga mulaka wine Babiloni. 
Mwaami wakapa mulawo ayi bushiku abushiku balyeelete kupekwa shakulya sheelene asheesho shipekwa kuli nguwe alimwi awaini bweenka mbuli wakubwalo. Baakumana kwiiya myaaka yotatwe, balyeelete kutalika kusebensa muŋanda ya mwaami.
Pakati ka babo bakasalwa pakalinga basankwa bene Juda, nkokwaamba ayi Danyelo, Ananiya, Mishaelo alimwi aAsaliya. 
Wacinenenene munene uyo wakabapa meena amwi. Danyelo wakatumbwa ayi Beloteshasa, Ananiya wakatumbwa ayi Shadileki, Mishaelo wakatumbwa ayi Mishaki aAsaliya wakatumbwa ayi Abedinego.
Sombi Danyelo wakayeeya ayi taakoonshi kulilengesha kutasala kweelana aMilawo mukulya shakulya shakubwalo akunwa waini wa mwaami. Aboobo wakasenga Ashipenasi ayi na inga wamusuminisha kutanoolyako shakulya isho. 
Lyalo Lesa wakalengesha Ashipenasi kunyumfwila Danyelo nkumbu alimwi aluse. 
Sombi Ashipenasi wakaambila Danyelo ayi, “Nebo ntooloonda mwaami wangu uyo wakapa mulawo pashakulya shako ashakunwa. Ceebo na nkabone ayi webo wanyanga kwiinda bashanyoko bacikula bwangu bamwi boonse ulaakunsutulaako mutwi.”
Lyalo Danyelo wakaya kuli shikulindilila uyo Ashipenasi ngwaakabika kunoomulindilila pantu pomwi aAnaniya, Mishaelo alimwi aAsaliya. 
Wakamwaambila ayi, “Twamusenga sobasebenshi banu ayi mweeleshe kunootupabo bucisa alimwi amaanshi akunwa kwanshiku likumi. 
Kuswawaawo amukatweelanye mibili abacikula bwangu abo balya shakulya shakubwalo akucitila swebo sobasebenshi banu kweelana ambweshi mukabone.” 
Aboobo wakasumina kucita kweelana ambobakasenga.
Ciindi ndicakakwana, basankwa abo bone bakaboneka kwiina abuumbi alimwi akuba ankusu kwiinda babo bakalinga kulya shakulya shakubwalo. 
Lyalo shikulindilila uyo wakacileka kubapa shakulya shibotu shakubwalo akutalika kunoobapabo bucisa alimwi amaanshi.
Lesa wakabapa lushibo amaano akunyumfwisha shintu sha malembo oonse akwiiya. Kuswawaawo wakapa Danyelo maano akusansulula shili anga nshiloto alimwi ashilotobo.
Myaaka yotatwe iyo yakaamba mwaami ndiyakakwana, Ashipenasi wakatola bacikula bwangu basankwa abo boonse kuli Nebukadinesa. 
Lyalo mwaami wakabandikaabo boonse akucana ayi taaku wakeelana aDanyelo, Ananiya, Mishaelo alimwi aAsaliya. Aboobo bakatalika kusebensela mwaami. 
Mumakani oonse a busongo amaano akunyumfwisha shintu ayo mwaami ngaakabeepusha, wakacana kwaamba ayi balo bakalinga kucite busongo ciine kwiinda beshimampelampela abeshikusonda bali mubwaami bwakwe boonse.
Lyalo Danyelo wakasebensa muŋanda ya mwaami kushikila Sailasi mwaami wa bene Pesha wakakoma cishi ca Babiloni.
Mumwaaka wabili wa bwaami bwakwe, Nebukadinesa wakalota ciloto ico cakamupensha abuumbi mumoyo cakwaamba ayi taakalinga koona tulo. 
Lyalo wakeeta beshimampelampela, beshikusonda, baloshi alimwi abasongo ba shintu shili mwiculu kwaamba ayi bese bamusansulwite ciloto ico. Ndibakashika, bakeemikana kunembo lya mwaami. 
Mpeeke mwaami wakabaambila ayi, “Ndapenshekwa abuumbi mumoyo ceebo ca ciloto ncendalota. Ndisuni kwaamba ayi nshibe mbocaamba.”
Boonse bakakumbula mu mulaka wa ciAlamaiki ayi, “Kamweendela buumi lyoonse nobaami! Amutulwiite mbomwalota, lyalo ndyeshi tumusansulwite mbocaamba.”
Mpomunyaawo mwaami wakabaambila ayi, “Miyeeyo yangu njakwaamba ayi mwebo mundwiite ciloto ico alimwi ambocaamba. Na mubule kucita boobo ntoomulengesha kutimbulwa tupanshapansha alimwi akulengesha maandaanu kuba matongo. 
Sombi na mundwiite ciloto mbocalinga alimwi ambocaamba, ntoomupa shipo alimwi ashilambu abulemu buunji. Ono amundwiite ciloto mbocalinga alimwi ambocaamba.” 
Mpomunyaawo boonse bakakumbula alimwi ayi, “Nobaami amutulwiitebo ciloto mbocalinga, lyalo tutoomulwiita mbocaamba.”
Ndibakaamba boobo, mwaami wakaamba ayi, “Bweenka mbondalinga kuyeeya! Ndishi ayi mutoocita boobo kwaamba ayi ciindi kaciya buya mukwiinga mwebo mwabona ayi miyeeyo yangu njakwaamba ayi, 
na mubule kundwiita ciloto cangu mbocalinga ntoomupa mulandu womwi. Mwebo noonse mwasuminishanya kumbeca ayi mpashi shintu shitooba kabotu. Ono bulya amundwiite ciloto mbocalinga, lyalo ntooshiba ayi anu inga mwakonsha kundwiita mbocaamba.”
Kuswawaawo basongo bakaamba ayi, “Taaku muntu pacishi ca panshi weenga wacita caamba mwaami! Taaku mwaami ucite nkusu abulemu buli buyani wakeepushaawo kale cintu ca mushobo uyu kubeshimampelampela, beshikusonda, alimwi abasongo ba shintu shili mwiculu bakwe. 
Nobaami mwatwiipusha makani ayumu abuumbi. Taaku muntu nabi womwi weenga wakonsha kumulwiita ciloto canu, sombibo balesa. Balesa abo tabakali pakati ka bantu, sobwe.”
Ici cintu cakakalasha mwaami abuumbi. Aboobo wakapa mulawo ayi basongo boonse ba mucishi ca Babiloni bacaikwe. 
Ncakwiila wakapa mulawo ayi boonse abo bacaikwe kubikaawo Danyelo ababye.
Ono Alyoki mutanjilili wa beshikulindilila mwaami ndyaakaya mukucaya basongo abo, Danyelo wakamwiipusha cabusongo acamaano ayi, 
“Ino ceebonshi mwaami wapa mulawo uyumu wa mushobo uyo?” Lyalo Alyoki wakalwiita Danyelo makani oonse mbwaakalinga. 
Danyelo ndyaakanyumfwa makani ayo wakaya kuŋanda ya mwaami akumusenga ayi amupe ciindi kwaamba ayi amusansulwite ciloto ico.
Lyalo Danyelo wakaboolela kuŋanda yakwe kuya mukulwiita babye, nkokwaamba ayi Ananiya, Mishaelo alimwi aAsaliya. 
Wakabaambila kwaamba ayi basenge nkumbu kuli Lesa wa kwiculu ayi abasansulwite cintu ico cishisitwe. Wakacita boobo kwaamba ayi lakwe ababye batacaikwi pantu pomwi abeshikupandaako maano bamwi ba muBabiloni. 
Ono mashiku ayo eenka cintu ico cishisitwe cakayubululwa kuli Danyelo mucili anga nciloto. Lyalo Danyelo wakalumbaisha Lesa wa kwiculu 
mukwaamba ayi,
Ulasandula nshiku ashiindi sha mumwaaka.
Ulayubulwita shintu shishisitwe.
NobaLesa ba bamashali bangu bakulukulu, ndamulumba akumulumbaisha.
Kuswawaawo Danyelo wakaya kuli Alyoki uyo wakaambila kumwaami ayi aye acaye basongo ba mwaami. Danyelo wakamwaambila ayi, “Utacayi bantu abo. Ntole kumwaami, nje nkamusansulwite ciloto cakwe.”
Mpomunyaawo Alyoki wakatola Danyelo kumwaami akumwaambila ayi, “Nobaami, ndacaana musankwa womwi pakati ka basha bene Juda uyo ukonsha kumusansulwita ciloto canu mbocaamba.”
Mwaami wakeepusha Danyelo uyo wakalinga kwiitwa liina lya Beloteshasa ayi, “Sa inga wandwiita ncindakalota ambocaamba?”
Danyelo wakakumbula ayi, “Nobaami, taaku muntu musongo nabi musongo wa shintu shili mwiculu, shimampelampela nabi mukamwaami weenga wamupandulwita cishisitwe ico ncemweepusha. 
Sombi kuli Lesa wa kwiculu uyo uyubulula shishisitwe. Lesa wamutondesha mwebo nobaNebukadinesa isho sheshi shikacitike kunembo. Ono ntoomulwiita ciloto canu alimwi ashili anga nshiloto isho nshemwakabona pabulo bwanu.
“Nobaami, ndimwakalinga kulete pabulo bwanu, mwakalota sheshi shikacitike kunembo, alakwe Lesa uyo ubonesha shishisitwe, wakamubonesha shoonse sheshi shikacitike. 
Ono cishisitwe ico cayubululwa kuli ndime kuteshi ayi nebo ndicite busongo kwiinda bantu bamwi boonse, sombi ayi mwebo, nobaami, mwishibe ciloto canu mbocaamba akunyumfwisha nshemwalinga kuyeeya.
“Nobaami, ndimwakalangilisha, mwakabona cibumbwabumbwa cinene abuumbi, ico cakalinga kubekabeka abuumbi, ciloondesha kucilangilisha. 
Mutwi wa ncico wakapangwa agolodi wine wine, ntiti alimwi amaansa shakalinga sha silifa, lifumo alimwi amabelo shakalinga sha bulonse. 
Myeendo ya ncico yakalinga ya nshimbi ashalo shimpanta shakalinga sha nshimbi isenkene abulongo bwakutenta. 
Ndimwakalinga kulangilisha mwakabona libwe ilyo lyakatimbulwa kukalundu, sombi kuteshi amaansa a muntu. Libwe ilyo lyakooma cibumbwabumbwa kushimpanta shakabumbwa anshimbi alimwi abulongo akushipwayoola. 
Kuswawaawo nshimbi, bulongo, bulonse, silifa alimwi agolodi shakapwayooka akubabo anga mbuungu pamusena wakulupwitaawo ciindi ca cilimo. Muuwo wakapuupa akutola shoonse kutashiyaawo nabi comwi. Sombi libwe ilyo lyakooma cibumbwabumbwa lyakaba kalundu kanene abuumbi akwisusha cishi coonse ca panshi.
“Nobaami, ici nceciloto canu, ano bulya ntoocisansulula kuli ndimwe. 
Mwebo nobaami muli baami ba bamaami. Lesa wa kwiculu wakamupa bulelo, nkusu shoonse alimwi abulemu. 
Wakamulengesha kuba muleli wa bantu boonse, banyama alimwi abayuni boonse. Anu mutwi wa golodi uleemikanina ndimwe.
“Kuswa kubulelo bwanu, bulelo bumwi bulaakubuka. Bulelo ubo teshi bukanokweelene nkusu abwaanu. Kuswa boobo kulaakwisa bulelo bwatatu ubo bwakeemikaninwa abulonse. Bulelo ubo bulaakulela cishi coonse ca panshi. 
Lyalo kulaakwisa bulelo bwane ubo bweshi bukabe buyumu anga ninshimbi. Nshimbi ilapwayoola akutyoloola shintu shoonse. Ono bweenka nshimbi mbweepwayoola shintu shoonse, bulelo ubo bulaakupwayoola akulyatilila malelo amwi oonse ataanshi. 
Ono mwakabona akwaamba ayi shimpanta alimwi atukumo shakalinga sha nshimbi isenkene abulongo bwakutenta. Ico cilaamba ayi bulelo ubo bulaakunoopanseene. Nakubi boobo bulaakunooli buyumuuko ceebo ca nshimbi iliimo. 
Bweenka shimpanta mboshakalinga sha nshimbi isenkene abulongo bwakutenta, bulelo ubo bulaakuba buyumu mushipansha shimwi alimwi butacite nkusu mumwi. 
Bweenka mbomwakabona nshimbi keesenkene abulongo, mbweeke ubo abalo bantu ba mubulelo ubo balaakunoosenkenesenkene alimwi teshi bakacatanewo pantu pomwi bweenka nshimbi mbweenga teecatani kabotu abulongo.
“Muciindi ca bamaami abo Lesa wa kwiculu ulaakuleta bwaami ubo bweshi bukabule kumana. Teshi bukakomweewo, sombi bulaakunyonyoola malelo amwi ayo oonse akulela kwalyoonse alyoonse. 
Mwakabona libwe mbolyakakomoka kuswa pakalundu lyeenkabo kwakubula amuntu wakalikomona ambolyakapwayoola cibumbwabumbwa cakabumbwa cakapangwa anshimbi, bulonse, bulongo bwakutenta, silifa alimwi agolodi. Nobaami, Lesa wiindaawo bulemu utoomulwiita sheshi shikacitike kunembo. Ndamulwiita bweenka mbomwakalota alimwi akumulwiita mbocaamba cakutashiyaawo nabi comwi.”
Lyalo mwaami Nebukadinesa wakafukama cakushisha ciwa panshi kunembo lyakwe Danyelo mukumulemeka. Mpeeke wakaamba ayi milambu ibengwe kuli nguwe akumupa shipo. 
Kuswawaawo mwaami Nebukadinesa wakaambila Danyelo ayi, “Ndushinisho Lesa wako nguLesa wa balesa, nguMwaami wa bamaami alimwi nguLesa uyubulula shishisitwe. Ndaamba boobo ceebo wacikonsha kunjubulwita shishisitwe ishi.”
Mpomunyaawo wakabika Danyelo pacuuna capeculu mubulelo bwakwe akumupa shipo shiinji. Wakamupa buleli bwa cishi ca Babiloni alimwi akwaamba ayi abe munene wa basongo boonse. 
Lyalo kweelana akusenga kwakwe Danyelo, mwaami wakalengesha Shadileki, Mishaki aAbedinego kuba bacinenenene mucishi ca Babiloni. Sombi Danyelo lakwe wakacaala kaasebensela kuŋanda ya kubwalo.
Bumwi bushiku Nebukadinesa wakabumbisha cibumbwabumbwa ca golodi cakalinga kucite mamita ali 27 kuya mwiculu alimwi amamita ali 3 mubufwaafwi mubunene. Cibumbwabumbwa ico cakabikwa muliwesa lya Dula mucishi ca Babiloni. 
Lyalo mwaami wakaambila bacinenenene bakwe boonse ayi babungane, nkokwaamba ayi banaabaami, beendeleshi, beshikupandaako maano, beshikusunga maali, boomboloshi, beshinkuta abacinenenene bamwi boonse ba mucishi. Bantu boonse abo bakalinga kweelete kwisa mukusekelela cibumbwabumbwa cakeemika Nebukadinesa. 
Bacinenenene abo boonse ndibakesa mukusekelela cibumbwabumbwa ico, bakeemikana kunembo lya ncinco. 
Lyalo ushikwaambilisha wakoolobesha aliswi lyapeculu ayi, “Nobantu bamumishobo yoonse, bashikanda shipusenepusene abamumilaka yoonse amukutike! 
Na munyumfwe kulila kwa mapeenga, pesule munyumfwe mitoolilo, tunkobele, tulumbu tunene atuniini alimwi akulila kwa shakulisha shimwi shoonse, mulyeelete kufukama akulambila cibumbwabumbwa ca golodi cakeemika mwaami Nebukadinesa. 
Muntu uli woonse uyo weshi akabule kucita boobo, ciindi ceenka ico ulaakuwaalwa mumunyumbi mutoonyaka mulilo uyoosha.”
Lyalo ndibakanyumfwa kulila kwa mapeenga ashakulisha shimwi isho, bantu boonse bamumishobo yoonse, bashikanda shipusenepusene amumilaka yoonse bakafukama akulambila cibumbwabumbwa cakeemika mwaami Nebukadinesa.
Kuswawaawo bene Babiloni bamwi bakatalika kupa milandu baJuda. 
Bakaambila mwaami Nebukadinesa ayi, “Nobaami, kamweendela buumi! 
Nobaami, mwebo mwabika mulawo wakwaamba ayi na munyumfwe mapeenga, pesule munyumfwe mitoolilo, tunkobele, tulumbu tunene atuniini alimwi akulila kwa shakulisha shimwi shoonse, mulyeelete kufukama akulambila cibumbwabumbwa ico ca golodi 
alimwi ayi uyo weshi akabule kufukama akulambila, ulaakuwaalwa mumunyumbi utoonyaka mulilo uyoosha. 
Ono Shadileki, Mishaki alimwi aAbedinego, baJuda bamwi abo mbomwakalengesha kuba bacinenenene mucishi ca Babiloni, tabakwe kumunyumfwila. Bantu aba batookaka kulambila balesa banu nabi cibumbwabumbwa ca golodi ncemwakeemika.”
Nebukadinesa wakakalala abuumbi ndyaakanyumfwa makani ayo akubambila ayi balete basankwa abo botatwe kuli nguwe. 
Mpeeke wakeepusha basankwa abo ayi, “Shadileki, Mishaki alimwi aAbedinego, sa ncakwiila mutookaka kulambila balesa bangu nabi kulambila cibumbwabumbwa ca golodi ico ncendakeemika? 
Ono bulya na mukanyumfwe mapeenga, pesule mukanyumfwe mitoolilo, tunkobele, tulumbu tunene atuniini alimwi akulila kwa shakulisha shimwi shoonse, mukafukame akulambila cibumbwabumbwa. Ono na mukabule kucita boobo, ciindi ceenka ico mulaakuwaalwa mumunyumbi mutoonyaka mulilo uyoosha. Sa mutooyeeya ayi kuli lesa weshi akamupulushe kuswa mumaansaangu?”
Shadileki, Mishaki aAbedinego bakakumbula mwaami ayi, “Nobaami baNebukadinesa, tatweelete kuliimikanina pamakani aya, sobwe. 
Na mukatuwaale mumunyumbi mutoonyaka mulilo uyoosha, Lesa uyo ngotulambila ulakonsha kutufuna kuswa mumulilo uyo. Ncakwiila nobaami, ulaakutufuna kuswa mumaansaanu. 
Nabi wabula kucita boobo, nobaami mulyeelete kwishiba ayi teshi tukasebenselewo balesa banu nabi kulambila cibumbwabumbwa ca golodi ncemwakeemika.”
Mpomunyaawo Nebukadinesa wakakalala abuumbi pali Shadileki, Mishaki aAbedinego. Ncakwiila ciwa cakwe cakasanduka ceebo ca bukali. Lyalo wakalwiita basebenshi bakwe ayi babike mulilo mumunyumbi akulengeshaamo kulungula kwiinda mbomuba lyoonse mankanda ali osanwe aobilo. 
Mpeeke wakaambila bashilumamba beendaawo nkusu mulikoto lyakwe lya bashilumamba ayi baange Shadileki, Mishaki aAbedinego akubawaala mumunyumbi mutoonyaka mulilo uyoosha. 
Aboobo bakabaanga kabafwete mingaanjo, matangaasa, kubikaawo ashisani shakufwala kumitwi ashakufwala shabo shimwi shoonse akubawaala mumunyumbi uyo. 
Ono mukwiinga mwaami wakakonkomosha kwaamba ayi munyumbi ulengeshekwe kulungula abuumbi, mulilo uyo wakatenta bashilumamba abo bakatola Shadileki Mishaki aAbedinego. 
Mpomunyaawo basankwa botatwe abo kabaangitwe cankusu, bakawita mumunyumbi utoonyaka mulilo uyoosha.
Kuswawaawo Nebukadinesa wakanyamuka ceebo cakukankamana akwiipusha bacinenenene bakwe ayi, “Sa teshi basankwa botatwe mbotwaanga akubawaala mumunyumbi umu?” Abalo bakakumbula ayi, “Ncakwiila nobaami mbotwacita ubo.”
Lyalo mwaami wakeepusha ayi, “Ino ceebonshi ntoobona basankwa bone batokweendaana mukati mumunyumbi? Tabaangitwe alimwi batooboneka anga tabatoopyaawo. Muntu wane pakati kabo utooboneka anga ngumwaana wa balesa.”
Kuswawaawo Nebukadinesa wakasena pamulyango wa munyumbi akwiita ayi, “Shadileki, Mishaki, Abedinego, nobasebenshi ba Mwaami Lesa wa kwiculu Wiindaawo, amuswe!” Lyalo bakaswa ciindi ceenka ico. 
Banaabaami boonse, beendeleshi, beshikupandaako maano abacinenenene bamwi boonse ba mucishi bakabungana kweebela basankwa botatwe abo batakwe kupyaawo kumulilo. Misusu yabo taikwe kubabuka, shakufwala shabo tashikwe kupya alimwi pamibili yabo tepakalingawo bweema bwa bwiishi.
Lyalo mwaami wakaamba ayi, “Aalumbaishikwe Lesa wakwe Shadileki, Mishaki awakwe Abedinego! Wakatuma munjelo wakwe kwaamba ayi afune basebenshi bakwe. Bakacinka manungo muli nguwe akusuula mulawo wangu nemwaami. Bakalinga kulibambite kufwa kwiinda kusebensela akulambila lesa umwi, sombibo Lesa wabo.
“Ono bulya ndabika mulawo wakwaamba ayi muntu wa mushobo uli woonse, cikanda ca mushobo uli woonse nabi wa mumulaka uli woonse weshi akanyanshe Lesa wakwe Shadileki, Mishaki alimwi awakwe Abedinego, ulaakucaikwa mukutimbulwa shipimpitapimpita. Ayalo ŋanda yakwe ilaakupwayoolwa cakubabo matongo. Ncakwiila taaku lesa nabi womwi weenga wafuna bobulya.”
Mpomunyaawo mwaami Nebukadinesa wakasumpula Shadileki, Mishaki aAbedinego mukubapa shuuna sha peculu mucishi ca Babiloni.
Kuswa kuli ndime nemwaami Nebukadinesa kubantu bamumishobo yoonse, bashikanda shipusenepusene alimwi amumilaka yoonse mucishi ca panshi.
Ndikondetwe abuumbi kumulwiita shitondesho sha nkumbu sha kwiculu ashaankamiko isho Lesa wa kwiculu Wiindaawo nshaancitila nebo. 
Shitondesho sha nkusu sha kwiculu shakwe shilayoosha abuumbi. Shaankamiko isho nshaacita nshankusu shiindaawo. Bweene bwakwe, mbweene bwamuyayaya. Bulelo bwakwe bulaakunoolikobo kwalyoonse alyoonse.
Ndakalinga kwikalabo kabotu muŋanda yangu ya bwaami, kaandiibitebo akusangalala mukuswitilila kwangu. 
Sombi ndakalota cintu ciloondesha akubona shili anga nshiloto shilensha boowa ndindakalinga kulete. 
Aboobo ndakeeta beshikumpandaako maano boonse muBabiloni kwaamba ayi bese bandwiite ciloto ncindakalota mbocakalinga kwaamba. 
Lyalo beshikusonda boonse, beshimampelampela, baloshi alimwi abasongo ba shintu shili mwiculu boonse ndibakaletwa, ndakabalwiita ciloto cangu, sombi bakaalilwa kunsansulwita ciloto ico. 
Kuswawaawo Danyelo uyo wiitwa ayi Beloteshasa, liina lya lesa wangu wakesa. Mushimu wa balesa basalalite uli muli nguwe. Lyalo ndakamulwiita ico ncendakalota.
“Beloteshasa omunene wa basongo boonse, ndishi ayi mushimu wa balesa basalalite uli muli ndiwe alimwi ayi uleshiba shishisitwe shoonse. Ciloto cangu nceeci, ndwiite mbocaamba.
“Ndindakalinga kulete ndakabona cisamu cilaamfu abuumbi pakati ka cishi ca panshi mucili anga nciloto. 
Cisamu ico cakakula abuumbi kushika mwiculu mwiine. Bantu boonse mucishi ca panshi bakalinga kucibona. 
Cakalinga kucite matewu abotu abuumbi alimwi cakacata shisepo shiinji cakukwanisha bantu boonse mucishi. Banyama bamuluundu bakalinga kookeshesha mucimfule ca ncinco. Bayuni bakalinga kuyaka shiinswa mumisampi ya ncico alimwi shilengwa shoonse shuumi shakalinga kulya shisepo sha ncico.
“Ono kaanciyeeya pacili anga nciloto ico, ndakabona shinkombe usalalite keesa kuswa kwiculu. 
Shinkombe uyo wakoolobesha ayi, ‘Amutimbule cisamu ico, amusaboole misampi ya ncinco, amucipulule matewu akusoweela shisepo sha ncico. Amulengeshe banyama kucica kuswa munshaancico alimwi abayuni kuulukaamo. 
Sombi mushiye cishiki panshi kacaangitwe ncetani ya nshimbi abulonse cinoolibo muluundu alimwi mubwiisu.
Anyaikwe kalango kakwe ka buntu akupekwa kalango ka bunyama kushikila myaaka yosanwe amyaaka yobilo ikeende. 
Beshinkombe basalalite mbobaambilisha kupingula uko kwaamba ayi bantu boomi boonse beshibe ayi Mwaami Lesa Shinkusu shoonse ngoocite nkusu pamalelo a bantu alimwi ngooapa kubantu bali boonse mbwaasuni. Ncakwiila ulapa bantu balibombya kweendelesha malelo ayo.’
“Lyalo Mwaami Nebukadinesa wakaamba ayi, ‘Anu ici nceciloto ncendakalota. Ono webo Beloteshasa, ndwiite mbocaamba ciloto ici, mukwiinga taaku nabi womwi pakati ka basongo bali mubulelo bwangu weenga wacisansulula. Sombi webo inga wacisansulula ceebo mushimu wa baLesa basalalite uli muli ndiwe.’ ”
Ono Danyelo uyo wiitwa ayi Beloteshasa wakakankamana abuumbi pacikani ico cakwaalilwa kwaambaawo. Aboobo mwaami Nebukadinesa wakamwaambila ayi, “Beloteshasa, ciloto ico abusansulushi bwa ncico butakuloondeshi, sobwe.”
Cisamu ncemwakabona, ico cakakula abuumbi kushika mwiculu mwiine, ico bantu boonse mucishi ca panshi ncebakalinga kubona, 
ico cakalinga kucite matewu abotu abuumbi alimwi cakalinga kucata shisepo shiinji cakukwanisha bantu boonse mucishi, ico cakalinga kucite cimfule umo banyama bamuluundu mobakalinga kookeshesha alimwi ico cakalinga kucite misampi umo bayuni mobakalinga kuyaka shiinswa, 
mwebo nobaami ndimwe cisamu ico! Mwebo mwasumpuka akushimpa. Kusumpuka kwanu kwatolelela cakushikabo amwiculu mwiine alimwi bwaami bwanu bulikumenebo cishi ca panshi coonse.
“Nobaami, mwebo mwakabona shinkombe usalalite keesa kuswa kwiculu akwaamba ayi, ‘Amutimbule cisamu ico akucinyonyoola. Sombi mushiye cishiki panshi kacaangitwe ncetani ya nshimbi abulonse. Mucileeke cinoolibo muluundu, mubwiisu amiyanda ya ncico keeli mubulongo. Mume aulokele pali nguwe, eekale anga mbanyama bamuluundu kushikila myaaka yosanwe amyaaka yobilo ikeende.’
“Nobaami, anu cili anga nciloto ici cilaamba bobulya alimwi nceeci Mwaami Lesa wa kwiculu Wiindaawo ncaamba pali ndimwe nkambo: 
Mulaakutandaanishikwa kuswa pakati ka bantu akuya mukwikala abanyama bamuluundu. Mulaakunoolya bwiisu anga niŋombe alimwi mume kuswa kwiculu ulaakunoomutontosha. Cilaakuba boobo kushikila myaaka yosanwe amyaaka yobilo ikeende. Kuswawaawo ndyeshi mukasumine ayi Mwaami Lesa wa kwiculu Wiindaawo ngomwaami pamalelo a bantu alimwi ngooapa kubantu abo mbwaasuni. 
Ico shinkombe ncaamba ayi cisamu citimbulwe akushiyabo cishiki cilaamba ayi bulelo bwanu bulaakubooshekwa mumaansaanu mwaakumana kusumina ayi Lesa wa kwiculu ngoolela panshi. 
Paceebo ceeco nobaami amukonkele nsheshi mulwiiteeko. Amuleke kucita shibiibi akutalika kucita shiluleme alimwi musanduke kuswa kububi akutalika kuba ankuumbu kubaabo balyatililwa. Lyalo mpashi mulaakutolelela kuya ciswitilila.”
Shintu shoonse ishi shakacitika kumwaami Nebukadinesa. 
Ono ndipakeendabo myeenshi likumi amyeenshi yobilo, mwaami Nebukadinesa kaaendaana peculu lya ŋanda ya bwaami ya cishi ca Babiloni, 
wakalyaamboosha ayi, “Amubone kukomena ndabala inene ya Babiloni iyo njendakayaka kutondesha nkusu shangu shoonse, bulemu bwangu alimwi abwaami!”
Kaacilyaamboosha, kwakanyumfwika liswi kalyaamba kuswa kwiculu ayi, “Omwaami Nebukadinesa, kutika nsheentooyanda kwaamba. Bulya wanyaikwa nkusu shako sha bwaami. 
Ulaakutandaanishikwa kuswa pakati ka bantu akuya mukwikala abanyama bamuluundu. Ulaakunoolya bwiisu anga niŋombe kwamyaaka yosanwe amyaaka yobilo. Kuswawaawo ulaakusumina ayi Mwaami Lesa wa kwiculu Wiindaawo ngomwaami pamalelo a bantu alimwi ayi ngooapa kubantu abo mbwaasuni.”
Mpomunyaawo isho shakaambwa pali Nebukadinesa shakacitika cancinencine peenka apo. Nebukadinesa wakatandaanishikwa kuswa pakati ka bantu bamwi boonse akutalika kunoolyabo bwiisu anga niŋombe. Mume wakalinga kumutontosha kushikila misusu yakwe yakalaampa anga ngamapepe a mumbankwashi, aalo maala akwe anga ngamaala akwe cikupwi.
Mwaami Nebukadinesa wakaamba ayi, “Myaaka yosanwe amyaaka yobilo ndiyakeenda, nebo neNebukadinesa, ndakeenamuka. Maano angu akaboolaamo. Lyalo ndakalumba Lesa wa kwiculu Wiindaawo. Ndakalemeka akulumbaisha Lesa uyo muumi kwalyoonse alyoonse.
Kuli nguwe bantu boonse ba mucishi balabonekabo anga taaku mbobabete.
“Maano angu ndyaakaboolaamo, bulemu bwangu, bwaami alimwi abulemu bwa bulelo bwangu bwakaboolela. Beshikumpandaako maano abacinenenene bangu bakantambula akumboosha pacuuna cangu ca bwaami. Lyalo ndakasumpuka kwiinda mbondakalinga pakataanshi.
“Paceebo ceeco nebo neNebukadinesa ndalumbaisha akulemeka Mwaami wa Kwiculu mukwiinga shoonse nshaacita nshibotu alimwi nshila shakwe shoonse shililuleme. Lakwe ulakonsha kubombya baabo balisumpula.”
Bumwi bushiku mwaami Beloshasa wakeeta bacinenenene bali cuulu kwisa mukusekelela kunene abuumbi. Lyalo Beloshasa wakanwaabo waini. 
Beloshasa ndyaakalinga kunwa waini wakwe, wakaambila basebenshi bakwe ayi baye balete nkomeshi sha golodi asilifa isho Nebukadinesa mushali wakwe nshaakaleta kuswa muŊanda yakwe Lesa kuJelusalemu. Beloshasa wakacita boobo kwaamba ayi lakwe, bacinenenene, bamakaakwe, bakasuwa bakwe banwiteemo. 
Lyalo bakaya baleta nkomeshi sha golodi isho shakaswa muŊanda yakwe Lesa kuJelusalemu. Mpeeke mwaami, bacinenenene, bamakaakwe abakasuwa bakwe bakanwitaamo. 
Ndibakalinga kunwa waini bakalinga kulumbaisha balesa ba golodi, ba silifa, ba bulonse, ba nshimbi, ba shisamu alimwi aba mabwe. 
Cakuteengashila lyaansa lya muntu lyakaboneka akutalika kulemba palubumbu lwa ŋanda ya bwaami apo pakalinga kwiindaawo kutuba mukwiinga malampi akalinga kumunika abuumbi palubasu apo. Lyaansa ilyo Mwaami wakalibona kalilemba. 
Ciwa ca mwaami cakasanduka kuboowa. Wakaloonda abuumbi cakwaamba ayi mumanungo mwakaboolabo tontolo.
Lyalo wakoolobesha ayi kwiitwe beshimampelampela, basongo ba shintu shili mwiculu alimwi abamukamwaami. Ono ndibakesa mwaami wakabaambila ayi, “Uli woonse weshi abelenge ishi shilembetwe palubumbu apa akundwiita mboshaamba, ntoomupa shakufwala shibotu shifubelafubela shabwaami akufwalikwa ncetani ya golodi munshingo. Peculu lya waawo utoosumpulwa kuba muleli watatu mubwaami bwangu.”
Lyalo beshikumupandaako maano boonse bakasena pafwaafwi, sombi taaku nabi womwi wakakonsha kubelenga malembo ayo nabi kulwiita mwaami mbwaakalinga kwaamba. 
Paceebo ceeco ciwa ca mwaami Beloshasa cakeendawobo kusanduka kuboowa abalo bacinenenene bakwe taaku ncebakacitaawo.
Muka mwaami ndyaakanyumfwa coongo cakacita mwaami Beloshasa abacinenenene bakwe wakenjila mucipinda cakusekelelaamo. Lyalo wakaamba ayi, “Nobaami kamweendela buumi kwalyoonse alyoonse! Ono ndaseenga kwaamba ayi mutaloondi bunene. 
Kuli musankwa mucishi canu ucite mushimu wa balesa muli nguwe. Bashali banu baNebukadinesa kabacili baami, musankwa uyo wakacanika kwaamba ayi ulicite maano, lushibo alimwi abusongo anga mbalesa. Balo baNebukadinesa bashali banu bakamusala ayi abe munene wa beshikusonda, beshimampelampela, basongo ba shintu sha mwiculu alimwi abamukabaami. 
Liina lyakwe musankwa uyo nguDanyelo, sombi mwaami Nebukadinesa wakamutumba lya Beloteshasa. Musankwa uyo wakacanika ayi ulicite maano akankamika, lushibo alimwi amaano akunyumfwishisha shintu. Ulakonsha kusansulula shiloto, kulabulula tushimpi alimwi ulakonsha kusansulula shishisitwe. Amwiitebo Danyelo, utoomulwiita malembo aya ncaamba.”
Aboobo Danyelo wakaletwa kunembo lya mwaami. Alakwe mwaami wakamwiipusha ayi, “Sa ndiwe Danyelo womwi wa basha abo bata baNebukadinesa mbobakaleta kuswa kuJuda? 
Ndanyumfwa ayi mushimu wa balesa basalalite uli muli ndiwe alimwi ayi ulicite maano, maano akunyumfwishisha shintu abusongo. 
Basongo abeshimampelampela bakeetwa ayi bese babelenge malembo aya akundwiita ncaamba, sombi boonse bakaalilwa. 
Ono ndanyumfwa kwaamba ayi webo inga wakonsha kunyumfwisha shintu shoonse akusansulula shishisitwe. Ncakwiila na ukonshe kundwiita malembo aya ncaamba, utoofwalikwa shakufwala shifubelafubela alimwi ancetani ya golodi munshingo. Peculu lya waawo ulaakusumpulwa kuba muleli watatu mubwaami bwangu.”
Lyalo Danyelo wakakumbula ayi, “Sobwe nkambo, shipo shanu amushisungebo nobeene nabi kushipa umwi muntu. Nakubi boobo nobaami, ntoomubelengela malembo aya akumulwiita ncaamba.
“Nobaami, Lesa wa kwiculu Wiindaawo wakapa bashali banu baNebukadinesa bwaami, bulemu, nkusu abulemu bwa bulelo bwabo. 
Ono ceebo cakwaamba ayi wakabasumpula abuumbi, bantu ba mumishobo yoonse, bashikanda shipusenepusene abamumilaka yoonse bakalinga kubaloonda akubalemeka. Bashali banu abo bakalinga kucaya muntu uli woonse ngweenga kabasuni kucaya. Bakalinga kulekelela muntu uli woonse ngweenga kabasuni kulekelela. Bakalinga kusumpula uli woonse ngweenga kabasuni kusumpula alimwi bakalinga kubombya uli woonse ngweenga kabasuni kubombya. 
Sombi ndibakatalika kulisumpula, kuba beshicimpamya alimwi beshilunkutwe bakakushikwa pacuuna ca bwaami akuswa pamusena wa bulemu. 
Kuswawaawo bakabatandaanya kuswa pakati ka bantu alimwi maano abo akasanduka kuba abunyama. Bakekala ambongolo sha muluundu akunoolya bwiisu anga niŋombe alimwi mume kuswa kwiculu wakalinga kubatontosha. Kuswawaawo bakasumina ayi Mwaami Lesa wa kwiculu Wiindaawo ngomwaami pamalelo a bantu alimwi ngooapa kubantu abo mbwaasuni.
“Sombi mwebo nobaBeloshasa nobana babo tamukwe kulibombyaawo nakubi kwaamba ayi mulishi cikani coonse ici. 
Ncakwiila mwebo mwakalisumpula akulwana Mwaami Lesa wa kwiculu. Mwakatuma bantu kumuletela nkomeshi shakaswa muŊanda yakwe. Lyalo mwebo, bacinenenene, bamakaanu alimwi abakasuwa banu mwakanwitaamo waini akulumbaisha balesa ba silifa, ba golodi, ba bulonse, ba nshimbi, ba shisamu alimwi aba mabwe abo batakonshi kubona, kunyumfwa nabi kwishiba cintu nabi comwi. Sombi tamukwe kulemeka Lesa uyo ucite buumi bwanu mumaansaakwe pantu pomwi anshemucita. 
Nceceeco Lesa ncaatumina lyaansa ilyo lyalemba malembo ayo.
“Malembo alinga alembwa ngaaya:
Maswi alaamba bobulya:
“TEKELI, nkwaamba ayi mwapiimwa pacakupimishaako akucanika ayi mulyuubite.
“PASINI, nkwaamba ayi bulelo bwanu bwabaanishikwa akupekwa kubene Mediya alimwi abene Pesha.”
Mpomunyaawo Beloshasa wakaamba ayi Danyelo afwalikwe shakufwala shilya shifubelafubela sha bwaami akufwalikwa ncetani ya golodi munshingo. Lyalo wakaambilishikwa ayi ngumuleli watatu mubwaami ubo. 
Mashiku eenka ayo Beloshasa mwaami wa bene Babiloni wakacaikwa. 
Mpeeke Dalyasi mwine Mediya wakabwesa bwaami kaacite myaaka ili makumi osanwe amyaaka yobilo.
Lyalo Dalyasi wakayeeya kusala beendeleshi bali mwaanda amakumi obilo kwaamba ayi banoocafwa kweendelesha bwaami bwakwe. 
Kubikaawo abacinenenene botatwe, Pabotatwe abo womwi wakalinga nguDanyelo. Beendeleshi abo bakalinga kulangwa abacinenenene botatwe abo kwaamba ayi kubule ca mwaami cisoweka. 
Ono cakufwambaana cakeshibwa ayi Danyelo ulakonsha kusebensa kabotu kwiinda bacinenenene bamwi alimwi abeendeleshi ceebo ca mibo yakwe ibotu abuumbi. Paceebo ceeco mwaami wakayeeya kumulengesha kuba wacinenenene wiindaawo mubwaami bwakwe boonse. 
Mpomunyaawo bacinenenene bamwi pantu pomwi abeendeleshi abo bakatalika kuyandoola mpweenga bapeta Danyelo mulandu munshila iyo njaakalinga kweendelesheshamo bwaami. Sombi bakaalilwa mukwiinga Danyelo wakalinga kushomeka alimwi taakwe kucitawo cilubite nabi cakutashomeka. 
Lyalo bacinenenene abo bakaamba ayi, “Teshi tukacaneewo mulandu wakupa Danyelo, sombibo na caamba kumulawo ukumya kunshila njaapaililamo Lesa wakwe.”
Mpeeke boonse bakaya kuMwaami akwaamba ayi, “Nobaami baDalyasi, kamweendela buumi lyoonse! 
Bacinenenene bamwi, beendeleshi boonse, beshikupandaako maano abacinenenene bamwi boonse basumina kwaamba ayi mwebo nobaami mupange mulawo wakwaamba ayi, ‘Kuswa sunu kushikila bushiku bwamakumi otatwe, muntu uli woonse uyo weshi akacanike kaapaila kuli lesa umwi nabi kumuntu umwi, kulekabo ndimwe nobaami, ulaakuwaalwa mucilindi ca nkalamu.’ 
Ono bulya nobaami, amulembe mulawo uyo akubikawo keshibilo kanu. Lyalo ulaakukonkelwa akuba mulawo wa bene Mediya abene Pesha utakoonshi kupilulwa.” 
Lyalo mwaami Dalyasi wakalemba mulawo uyo akubikaawo keshibilo kakwe.
Danyelo ndyaakanyumfwa ayi mwaami wapanga mulawo uyo, wakenjila mucipinda ca peculu ca ŋanda yakwe apo pakalinga mbwelyo yakalinga kulangite kundabala ya Jelusalemu. Wakalinga kufukama mankanda otatwe pabushiku akupaila mukulumba Lesa wakwe bweenka mbwaakalinga kucita kuswabo kalekale. 
Mpomunyaawo balwani bakwe Danyelo bakaya boonse mulikoto akumucana kaapaila kuli Lesa. 
Lyalo bakaya kumwaami akubandikaakwe pamulawo uyo ngwaakapanga ayi, “Nobaami, sa tamukwe kupanga mulawo wakaamba ayi kwanshiku makumi otatwe muntu uli woonse uyo weshi akacanike kaapaila kuli lesa umwi nabi kumuntu umwi, kulekabo ndimwe, ulaakuwaalwa mucilindi ca nkalamu?” Mwaami wakakumbula ayi, “Ee, mulawo uyo uciimfwi abobulya kweelana amilawo ya bene Mediya abene Pesha iyo itakoonshi kupilulwa.”
Mpeeke bakaambila mwaami ayi, “Danyelo womwi wa basha abo bakaswa kucishi ca Juda taamulemeki nobaami nabi kukonkela mulawo uyo ngomwakapanga. Lakwe ucipaila kuli Lesa wakwe mankanda otatwe pabushiku.”
Mwaami ndyaakanyumfwa boobo, wakoongumana abuumbi akweelesha kuyandoola nshila yakufuninaamo Danyelo. Wakeelesha cankusu tibili lisuba ndilyakawa. 
Lyalo basankwa abo bakaboola boonse kumwaami mulikoto akumwaambila ayi, “Nobaami, mulishi kwaamba ayi kweelana amilawo ya bene Mediya abene Pesha, taaku mulawo nabi mulasho wapanga mwaami ukonsha kupilulwa.”
Paceebo ceeco mwaami wakaamba ayi Danyelo aacatwe akuwaalwa mucilindi ca nkalamu. Nakubi boobo wakaambila Danyelo ayi, “Lesa wako, uyo ngoosebensela cakushomeka, aakupulushe.” 
Libwe linene lyakaletwa akufwekwa pamulomo wa cilindi ico. Pali ndilyo mwaami wakabikaawo akeshibilo kakwe ka bwaami pantu pomwi atwishibilo twa bacinenenene bakwe boonse. Bakacita boobo kwaamba ayi kutabi upulusha Danyelo. 
Lyalo mwaami wakaboolela kuŋanda yakwe ya bwaami akwikala mashiku oonse cakubula kulyaawo alimwi kwakubula shakumusangalasha shili shoonse. Peculu lya waawo wakaba acilabila.
Kumuyamaca mwaami wakanyamuka akucicila kucilindi ca nkalamu. 
Ndyaakashika wakeeta Danyelo campwampwa moyo ayi, “Danyelo omusebenshi wakwe Lesa muumi, sa Lesa uyo ngoosebensela cakushomeka wakonsha kukupulusha kunkalamu?”
Mpomunyaawo Danyelo wakakumbula ayi, “Nobaami, kamweendela buumi! 
Lesa wangu watuma munjelo uyo wacala milomo ya nkalamu. Tashikwe kuncisaawo napaceyuubo ceebo ndacanika ayi nshicite mulandu pameenso akwe alimwi nshikwe kucitawo cilubo nabi comwi kuli ndimwe, nobaami.”
Mwaami wakasangalala abuumbi akwaamba ayi Danyelo akushikwe mucilindi. Ndyaakakushikwa mucilindi ico, wakacanika ayi taacitewo cimenga nabi comwi ceebo wakacinka manungo muli Lesa wakwe.
Lyalo mwaami wakaamba ayi abo bakalinga bapa mulandu Danyelo bacatwe akuwaalwa mucilindi ca nkalamu pantu pomwi abamakaabo alimwi abana babo. Kabatana kushika apanshi lya cilindi, nkalamu shakababaka akupwayoola mafuwa abo oonse.
Kuswawaawo mwaami Dalyasi wakalemba nkalata kubamumishobo yoonse, bashikanda shipusenepusene abamumilaka yoonse mucishi ca panshi coonse.
“Ndapa mulawo mubwaami bwangu boonse ayi muntu womwi awomwi ulyeelete kuloonda akulemeka Lesa wakwe Danyelo.
Ulafuna akupulusha,
Kuswawaawo Danyelo wakaswitilila abuumbi mubwaami bwakwe Dalyasi abwakwe Sailasi mwine Pesha.
Mumwaaka wakutaanguna wa bwaami bwakwe Beloshasa, mwaami wa bene Babiloni, nebo neDanyelo ndakalota akubona shili anga nshiloto mashiku kaandete pabulo bwangu. Ciloto ico ndakacilemba. 
Ndakalemba ayi, “Muciloto cangu mashiku ndakalanga akubona myuuwo yone keepuupa kuswa kumbasu shoonse akufundaanya maanshi a mulweenge lulaamfu. 
Mpeeke banyama banene bone bapusenepusene bakaswa mulweenge ulo. 
Mutaanshi wakalinga anga ninkalamu alimwi wakalinga kucite mapapaminwa anga ngumumbankwashi. Kaanceebela, mapapaminwa ayo akasutulwaako. Lyalo munyama wakanyamunwa akulengeshekwa kwiimikana anga ngumuntu. Mpomunyaawo wakapekwa kalango ka buntu.
“Munyama wabili wakalinga kuboneka anga ngubeya kaaimfwi amyeendo yakwisule. Munyama uyo wakalinga kucatite mapinga otatwe mumeeno akwe. Ono liswi lyakamwaambila ayi, ‘Tolelela kulya nyama iinji tibili ukute.’
“Kaanceebela ndakabona munyama umwi wakalinga kuboneka anga ngushiluwe. Pamusana wakwe pakalinga mapapaminwa one ali anga nga muyuni. Wakalinga kucite mitwi yone alimwi wakapekwa nkusu abulemu bwakulela.
“Kaanceebela kwakaboneka munyama wane uloondesha abuumbi alimwi ucite nkusu shiinji. Wakalinga kucite meeno anene a nshimbi. Wakapwayoola banyama bamwi ameeno akwe a nshimbi akubalya alimwi akulyatoola sheesho shakacaala. Munyama uyo wakalinga kupuseneeko abanyama bamwi boonse alimwi wakalinga kucite meeca ali likumi. 
Ndindakalinga kuyeeya pameeca ayo, ndakabona kaliica kaniini kakaswa pakati ka meeca amwi. Pakuswa kakatupula meeca amwi otatwe ayo akalingaawo kale. Kaliica ako kakalinga kucite meenso a muntu amulomo wakalinga kwaamba cakulisumpula.
“Kaanceebela
Mulonga wa mulilo wakalinga kukunka,
“Ndakatolelela kweebela ceebo ca maswi akulisumpula akalinga kwaamba kaliica kaniini. Kaanjebela munyama uyo wakacaikwa akuwaalwa mumulilo utoonyaka tibili wanyonyoolwa. 
Banyama bamwi bakanyaikwa nkusu shabo, sombi bakasuminishikwa kunoocili boomi kwaciindi ciniini.
“Muciindi ca cili anga nciloto ico mashiku, ndakabona wakalinga kuboneka anga ngumwanaamuntu keesa mumakumbi a kwiculu. Ndyaakashika pafwaafwi, wakatondeshekwa kuli Lesa walyoonse alyoonse. 
Mpeeke wakapekwa nkusu, bulemu abwaami kwaamba ayi bamumishobo yoonse, bashikanda shipusenepusene abamumilaka yoonse ayi bamulambile. Bulelo bwakwe teshi bukamaneewo alimwi Bwaami bwakwe teshi bukanyonyoolweewo.
“Nebo neDanyelo, shili anga nshiloto nshendakabona shakankankamika akumpensha abuumbi mumoyo. 
Mpeeke ndakaya kumuntu womwi pabaabo bakalinga kwiimfwi kunembo pamusena uyo akumwiipusha bwaamba shintu isho. Lyalo wakansansulwita mboshaamba. 
Wakaamba ayi, ‘Banyama banene bone abo baleemikanina malelo one ayo eshi akabe mucishi ca panshi. 
Sombi bantu basalalite bakwe Lesa wa kwiculu Wiindaawo, balaakutambula bulelo ubo bweshi bukabe bwaabo kwalyoonse alyoonse.’
“Ono ndakayanda kwishiba shamunyama wane uyo wakalinga kupuseneeko abanyama bamwi boonse, munyama uyo wakalinga kuloondesha abuumbi, uyo wakalinga kucite meeno anene a nshimbi amaala a bulonse, uyo wakapwayoola banyama bamwi ameeno akwe a nshimbi akubalya alimwi akulyatoola sheesho shakacaala. 
Peculu lya waawo ndakalinga kusuni kwishiba shameeca likumi ayo akalinga pamutwi wakwe alimwi ashakaliica ako kakaswa pesule akutupula meeca amwi otatwe. Ee, ndakalinga kusuni kwishiba shakaliica, ako kakalinga kucite meenso a muntu amulomo wakalinga kwaamba cakulisumpula, ako kakalinga kuloondesha kwiinda meeca amwi oonse.
“Kaanceebela kaliica ako kakalinga kulwana bantu basalalite bakwe Lesa alimwi kakalinga kukoma, 
tibili Lesa walyoonse alyoonse ndyaakesa mukupa bupingushi bwakwe mukufuna bantu basalalite bakwe Lesa wa kwiculu Wiindaawo abo mukwiinga ciindi cakashika cakwaamba ayi bulelo bube bwaabo.
“Wakansansulwita ayi, ‘Munyama wane uyo uleemikanina bulelo bwane ubo bweshi bukabe mucishi ca panshi alimwi bweshi bukapusaneeko amalelo amwi. Bulaakupwayoola cishi coonse ca panshi akucilyatoola. 
Meeca ali likumi aleemikanina bamaami bali likumi abo beshi bakanooli mubulelo ubo. Pesule kulaakuba mwaami umwi upuseneeko abaabo bamwi boonse. Mwaami uyo ulaakukoma bamaami botatwe. 
Mwaami uyo ulaakunokwaamba shintu shakulwana Lesa wa kwiculu Wiindaawo akupensha bantu bakwe Lesa. Ulaakweelesha kusandula nshiku shakusekelela shibambitwe alimwi aMilawo yakwe Lesa. Bantu basalalite bakwe Lesa balaakuba mumaansaakwe kwamyaaka yotatwe amusa. 
Lyalo nkuta yakwiculu ilaakwikala ayi yoomboloshe. Ulaakunyaikwa nkusu shakwe alimwi bulelo bwakwe bulaakunyonyoolwa cakumaninina. 
Nkusu shoonse abulemu boonse bwa malelo oonse a mucishi ca panshi shilaakupekwa kubantu basalalite bakwe Lesa wa kwiculu Wiindaawo. Bulelo bwabo bulaakuba bwalyoonse alyoonse alimwi baleli boonse ba mucishi ca panshi balaakunoobasebensela akubanyumfwila.’
“Ono makani ayo mpaaela peenka apa. Nebo neDanyelo ndakapenshekwa abuumbi mumoyo alimwi ciwa cangu cakasanduka kuboowa, sombi makani ayo ndakaaumunabo.”
Mumwaaka watatu wa bwaami bwakwe Beloshasa, nebo neDanyelo ndakabona cili anga nciloto cabili. 
Mucili anga nciloto ico ndakalicana muSusa ndabala inene icite lilinga mucishi ca Elamu. Ndakalinga kwiimfwi muloombe lwa Mulonga wa Ulayi. 
Ndakeenamuka akubona mbelele isankwa kunembo lyangu iyo yakalinga kucite meeca obilo alaamfu kayiimfwi muloombe lwa mulonga uyo. Liica lyomwi lyakalinga lilaamfu kwiinda libye. Lifwaafwi ndilyakataanguna kumena, pesule lilaamfu ndilyakamena. 
Ndakeebela mbelele isankwa iyo keetatukila banyama bamwi kumbo, kumatwa alimwi akumalenge. Taaku munyama wakalinga kukonsha kuyiimika nabi kufuna umwi kuswa munkusu sha njiyo. Yakalinga kucitabo kulilabo nceensuni akuba abulemu.
Kaanciyeeya pacikani ico, cakuteengashila mpongo yakaswa kulubasu lwa kumbo, keecica cakutalyata panshi. Mpongo iyo yakalinga kucite liica lyomwi linene pakati ka meenso a njiyo. 
Yakalulama kumbelele iyo njendakabona kayiimfwi kuloombe lwa mulonga akwiifuumukila cabukali buyoosha. 
Ndakeebela mpongo iyo ndiyakalwana mbelele isankwa iyo. Mpongo iyo yakalinga kukalalite abuumbi cakwaamba ayi yakapunka mbelele iyo akutyoloola meeca a njiyo obilo. Kuswawaawo mbelele yakabula nkusu shakwiilwana. Mpongo iyo yakashindikila mbelele iyo panshi akwiilyatoola. Taaku wakalinga kukonsha kwiifuna kunkusu sha mpongo.
Mpongo iyo yakaba abulemu buunji, sombi keecicite bulemu buunji, liica lya njiyo linene lyakatyolwa. Mumusena wa ndilyo, mwakamena meeca anene amwi one. Lyomwi alyomwi lyakalanga kulubasu lwa ndilyo. 
Pakati ka meeca one ayo, kuliica lyomwi kwakamena liica limwi. Nkusu sha liica ilyo lyakamena shakamwaikila kumalenge, kwicwe alimwi akucishi cibotu. 
Liica ilyo lyakaba ankusu abuumbi cakulwanabo alikoto lya nyenyeenshi sha kwiculu. Lyakawaala shimwi panshi akushilyatoola. 
Lyakalisumpula cakunyansha aMuleli wa likoto lya kwiculu. Lyakakasha milambu ya bushiku abushiku iyo yakalinga kubengwa kuMuleli uyo akubisha Ŋanda yakwe. 
Bantu bakatalika kubisha muŊanda iyo mumusena wakubenga milambu yabushiku abushiku yeelete. Lushinisho mukulambila lwakasowekwa. Liica ilyo lyakalinga kuswitilila mushintu shoonse nshelwakalinga kucita.
Lyalo ndakanyumfwa usalalite umwi kaamba aumwi usalalite wakamwaambila ayi, “Citooba ciindi cilaamfu buyani cili anga nciloto ici kacitana kucitika cancinencine? Citooba ciindi cilaamfu buyani bubi ubo bulensha bunya kabushinkila kubengwa kwa milambu ya bushiku abushiku? Citooba ciindi cilaamfu buyani likoto lya nyenyeenshi sha kwiculu kalilyatililwa pantu pomwi aŊanda yakwe Lesa?”
Lyalo ndakanyumfwa usalalite umwi wakakumbula ayi, “Cilaakutola macolesha amacuunsa ali 2,300, lyalo Ŋanda yakwe Lesa ilaakusalashikwa.”
Ono nebo neDanyelo kaanceebela cili anga nciloto ico akweelesha kwishiba ncecaamba, cakuteengashila ndakabona muntu wakeemikana kunembo lyangu. 
Lyalo ndakanyumfwa liswi kuswa kwitala lya Mulonga wa Ulayi lyakoolobesha ayi, “Gabuliyelo, mulwiite ncecaamba cili anga nciloto ncaabona.”
Mpomunyaawo Gabuliyelo wakesa weemikana kulubasu lwangu, sombi ndakaloonda abuumbi cakwaamba ayi ndakawita panshi. Mpeeke wakandwiita ayi, “Webo omuntu, kutika ncecaamba cili anga nciloto ici. Citokwaamba kuciindi ca kumeelelesho acishi ca panshi.”
Kaacaamba kuli ndime, ndakalinga kuwisukite panshi apo mpondakalinga kulete cakufubama. Mpeeke lakwe wakancata akunjimika. 
Mpomunyaawo wakaamba ayi, “Ntookulwiita ceshi cikacitike kunembo muciindi ca bukali bwakwe Lesa. Cili anga nciloto citootondeka kuciindi ca meelelesho.
“Mbelele isankwa icite meeca obilo njewabona, ileemikanina bulelo bwa bene Mediya abwa bene Pesha. 
Mpongo ileemikanina bulelo bwa bene Gilisi. Liica linene pakati ka meenso a njiyo lileemikanina mwaami wakutaanguna wa bulelo ubo. 
Meeca one ayo akaswa liica lyakutaanguna ndilyakatyolwa, aleemikanina malelo one eshi akaswe mumushobo wa mwaami uyo. Sombi malelo ayo teshi akabe ankusu sheelene abulelo bwakutaanguna.
“Meelelesho a malelo ayo aakushika pafwaafwi alimwi malelo ayo akuba abubi buunji cakwaamba ayi alyeelete kupekwa mulandu, kulaakuba mwaami shicimpamya, shilunkutwe alimwi mubeshi. 
Ulaakuba abulemu, sombi kuteshi kwiinda munkusu shakwe mwiine. Ulaakulengesha kunyonyooka kuyoosha akuswitilila mushintu shoonse nsheshi akacite. Ulaakunyonyoola beshinkusu alimwi abantu bakwe Lesa. 
Ono ceebo cakwaamba ayi ulaakunoocenjete abuumbi, ulaakuswitilila munshila shakwe shakubeca. Ulaakulisumpula akunyonyoola bantu baanji cakutabacenjesha. Ulaakunyansha aMuleli wa baleli boonse, sombi ulaakunyonyoolwa cakubula kusebenseshawo nkusu shabuntu. 
Cili anga nciloto ici ca milambu yamacolesha amacuunsa ncewapekwa cilaakucitika cancinencine. Nakubi boobo bulya cibebo cabushishi mukwiinga cilaakucitika kalekale.”
Nebo neDanyelo mubili wakatyolooka abuumbi akuciswa kwanshiku shiinji. Lyalo ndakanyamuka akuboola kumulimo uyo wakampa mwaami. Sombi cili anga nciloto ico cakampensha abuumbi mumoyo alimwi ndakaalilwa kucinyumfwisha.
Ono Dalyasi mwine Mediya, uyo wakalinga mwanaakwe Sakisesi wakapekwa bwaami pabene Babiloni. 
Mumwaaka wakutaanguna wa bwaami bwakwe, nebo neDanyelo ndakalinga kubelenga Malembo akwe Lesa akuyeeya shamyaaka ili 70 iyo ndabala ya Jelusalemu njeshi ikanooli matongo, kweelana aMwaami Lesa mbwaakalwiita Jelemiya mulaluki. 
Mpeeke ndakapaila kuMwaami Lesa cakulyaaba, kumukombelela kwiinda mukulikasha kulya, kufwala masaka akwikala mumilota.
Ndakapaila kuMwaami Lesa, Lesa wangu akulyaambilila shibiibi sha bene misheesu ayi,
Twakabisha, twalinga kucita bubi alimwi twakalubisha. Twakafutatila milawo amilasho yanu. 
Tatukwe kunyumfwilawo basebenshi banu balaluki abo bakalinga kwaambila muliina lyanu kubamaami besu, baleli besu, bamashali besu bakulukulu alimwi akubantu boonse ba mucishi cesu.
“Mwebo noBaami baLesa muliluleme, sombi swebo tulaliletela musebaanyo, nkokwaamba ayi bene Juda, bene Jelusalemu alimwi abene Isilaeli boonse, bali pafwaafwi abali kulaale, ncakwiila kulilabo mucishi cili coonse motwakapalanganishilwa ceebo cakutashomeka kwesu kuli ndimwe. 
NoBaami baLesa, swebo, bamaami besu, baleli besu alimwi abamashali besu bakulukulu tulaliletela musebaanyo ceebo twakamubishisha. 
Mwebo noBaami baLesa, baLesa besu, mulicite nkumbu alimwi mulatulekelela shibiibi nabi twakamwaashukila. 
NoBaami baLesa, baLesa besu, tatukwe kumunyumfwila ndimwakatulwiita kwikala kweelana amilawo iyo njemwakatupa kwiinda mubasebenshi banu balaluki. 
Bene Isilaeli boonse bakapwaya milawo yanu akukaka kunyumfwila sheesho nshemwakaamba. Twakamubishisha, aboobo mwakatuletela mashingo alembetwe muMilawo yakwe Mose musebenshi wanu. 
Mwakacita nshemwakaamba ayi mulaakucita pali ndiswe abaleli besu mukutuletela mapensho ayoosha. Mwakapa ndabala inene ya Jelusalemu mulandu kwiinda ndabala inene imwi ili yoonse mucishi ca panshi. 
Mwakacita boobo kweelana amaswi alembetwe muMilawo yakwe Mose. Nakubi boobo noBaami baLesa, baLesa besu tatukwe kumukondelesha mukusanduka kuswa kushibiibi shesu nabi mukukonkela lushinisho lwanu. 
Mwebo noBaami baLesa, baLesa besu tamukwe kucelwa kutuletela mapensho mukwiinga mwebo muliluleme mushintu shoonse nshemucita alimwi swebo tatukwe kumunyumfwila.
“NoBaami baLesa, baLesa besu, mwakatondesha nkusu shanu mukukusha bantu banu kuswa mucishi ca Ijipiti. Nkusu shanu isho shiciyeeyekwa asunu. Sombi twakabisha alimwi twakalubisha. 
NoBaami baLesa kweelana amicito yanu iluleme amukushe bukali bwanu buyoosha pandabala ya Jelusalemu, ndabala yanu inene, ee, pakalundu kanu kasalalite. Shibiibi shesu ashilubo sha bamashali besu bakulukulu shakalengesha ndabala ya Jelusalemu abantu banu kuba cintu ceelete kushibulukwa kubantu boonse batushingulukite.
“NobaLesa, amukutike mupailo wangu akusenga kwangu nemusebenshi wanu. Amulengeshe kwaamba ayi Ŋanda yanu italike kusebenseshekwa alimwi. Amucite boobo kwaamba ayi bantu boonse bakeshibe ayi mwebo ndimwe baLesa.
“NobaLesa, amutukutike, amutulangilishe akubona mapensho ayo ngotuliimo alimwi amakatasho ayo ali mundabala iyo iitwa liina lyanu. Tatutoomusenga ceebo cakwaamba ayi tuliluleme, sombi ceebo ca nkumbu shanu shiinji. 
NoBaami baLesa, amutukutike. NoBaami baLesa, amutulekelele shibiibi shesu. NoBaami baLesa, amutukutike akutucafwa! Mutacelwi kwaamba ayi bantu boonse bakeshibe ayi mwebo ndimwe baLesa! Amucite boobo mukwiinga ndabala yanu ileetwa liina lyanu pantu pomwi abantu banu aba.”
Ndakatolelela kupaila, kaandyaambilila shibiibi shangu ashibiibi sha bene misheesu bene Isilaeli akukombelela Mwaami Lesa, Lesa wangu kwaamba ayi alengeshe Ŋanda yakwe kutalika kusebenseshekwa alimwi. 
Ndindakalinga kucipaila, munjelo Gabuliyelo, uyo ngondakalinga ndabonaawo kale mucili anga nciloto, wakesa kuli ndime kaauluka. Ico cakalinga ciindi cakubenga mulambu wa macolesha. 
Mpeeke wakaamba ayi, “Danyelo, ndesa mukukupa busongo amaano akunyumfwisha shintu. 
Ndiwatalikabo kupaila kuli Lesa, wakukumbula. Ndesa mukukulwiita kukumbula kwakwe ceebo webo ulalemekwa abuumbi pameenso akwe Lesa. Ono kutikisha mbweshi noosansulula akunyumfwisha cili anga nciloto ico mbocaamba.
“Myaaka ili 70 kufushikwa mankanda ali 7, nceciindi Lesa ncaapimina bene mishaanu andabala yanu isalalite kwaamba ayi bakaanguluke kuswa kushibiibi akububi. Shibiibi shilaakulekelelwa abululami butamaani bulaakulengeshekwa kwikalilila kwaamba ayi cili anga nciloto amakani a bulaluki shikacitike cancinencine ayalo Ŋanda yakwe Lesa ilaakusalashikwa alimwi. 
Shiba akunyumfwishisha cikani ici. Kuswa bushiku ndyeshi kukapekwe mulasho wakuyakulula Jelusalemu kushikila Mutanjilili Usalitwe wakwe Lesa akese, palaakwiinda myaaka ili 7 kufushikwa mankanda ali 7. Ndabala ya Jelusalemu ilaakuyakululwa akuba amikwakwa alimwi amalinga ayumu. Ndabala iyo ilaakunooliiko kwamyaaka ili 7 kufushikwa mankanda ali 62, sombi ico cilaakuba ciindi ca mapensho. 
Kumeelelesho a ciindi ico, Mutanjilili Usalitwe wakwe Lesa ulaakucaikwa kwakubula mulandu. Lyalo ndabala iyo aŊanda yakwe Lesa shilaakunyonyoolwa alikoto lya bashilumamba ba muleli ucite nkusu shiinji. Meelelesho a nshisho alaakupolabo anga ngamaanshi asefuka kuswa mumulonga. Nkondo akunyonyoolwa isho Lesa nshaakabamba, shilaakutolelela tibili akumeelelesho ayo. 
Muleli uyo ulaakuba acipangano ciyumu abantu baanji kwamyaaka ili 7. Musa wa ciindi ico waakwiinda, ulaakukasha kubenga milambu akupa shipo. Mpeeke ulaakubika Cintu cilya Ciloondesha pakansunswa ka ciluli ca Ŋanda yakwe Lesa alimwi cilaakunooli waawo kushikila uyo wakacibikaawo akanyonyoolwe kweelana akubamba kwakwe Lesa.”
Mumwaaka watatu wa bwaami bwakwe Sailasi mwaami wa bene Pesha, Danyelo uyo wakalinga kwiitwa ayi Beloteshasa wakayubulwitwa makani kuswa kuli Lesa. Makani ayo akalinga alushinisho alimwi akalinga kwaamba pankondo iyoosha. Makani ayo akesa kuli nguwe mucili anga nciloto.
Paciindi ico nebo neDanyelo ndakoongumana kwansondo shotatwe. 
Nshikwe kulyawo shakulya shibotu nabi kulyawo nyama nabi kunwawo waini nabi kunanawo mafuta kushikila nsondo shotatwe ndishakeenda.
Ono pabushiku bwa makumi obilo anshiiku shone bwa mweenshi wakutaanguna wa mwaaka, ndakalinga kwiimfwi kuloombe lwa Mulonga unene wa Tigilisi. 
Ndakeenamuka akubona muntu wakalinga kufwete shakufwala sha nsalu iteshimite alimwi alamba wa golodi wiine wiine kaaimfwi kunembo lyangu. 
Mubili wakalinga kuboneka anga ngamabwe amakwebo eetwa ayi kilisolaiti. Ciwa cakwe cakalinga kubeka anga ngamabeebe a mfula. Meenso akwe akalinga kunyaka anga ngumulilo. Maansaakwe amyeendo yakwe shakalinga kuboneka anga ngubulonse wafulwa. Liswi lyakwe lyakalinga kunyumfwika anga nciyobeyobe ca likoto linene lya bantu.
Nebo neDanyelo ndimebo neenka ndakabona cili anga nciloto ico. Bantu mbondakalingaabo taaku ncebakabonaawo, nakubi boobo bakaloonda abuumbi cakwaamba ayi bakacica kuya mukuyuba. 
Aboobo ndakacaala neenka kaanjebela cili anga nciloto ico cikankamika. Nkusu shangu shoonse shakamana alimwi ciwa cangu cakasanduka abuumbi kuboowa cakwaamba ayi taaku muntu weenga wakonsha kwinshiba. 
Ndindakanyumfwa liswi lyakwe, ndakawa panshi cakufubama akuwisuka apo. 
Lyalo lyaansa lyakancata akunengeshe kwiimikana bukalaba mwaana. Ndakalinga kucitutuma.
Munjelo wakaŋambila ayi, “Danyelo, webo ulalemekwa abuumbi pameenso akwe Lesa. Nyamuka akukutikisha nsheshi nkwaambile. Nebo ndatuumwa kuli ndiwe.” Ndyaakamana kwaamba boobo, ndakanyamuka kaancitutuma.
Lyalo wakaŋambila ayi, “Danyelo utaloondi. Lesa wakanyumfwa mupailo wako kuswabo bushiku butaanshi ubo mbowakayeeya kulibombya kunembo lya Lesa wako kwaamba ayi ube amaano akunyumfwishisha shintu. Anu nebo ncendatuminwa kuli ndiwe ceebo ca mipailo yako yakumbulwa. 
Munjelo munene wa bulelo bwa bene Pesha wakandwana kwanshiku makumi obilo abushiku bomwi. Lyalo Mikaeli, munene womwi wa baanjelo, wakesa mukuncafwa mukwiinga muPesha ndakalinga ndacaalamobo neenka. 
Ono ndesa mukukulengesha kunyumfwisha ceshi cikacitike kubene mishaanu kunembo. Ici ncili anga nciloto caamba pashintu sheshi shikacitike kunembo.”
Ndyaakaŋambila boobo, ndakakotamika mutwi akulanga panshi kwakubula anceeŋambaawo. 
Lyalo munjelo uyo wakalinga kuboneka anga ngumuntu, wakatambika lyaansa lyakwe akunkumya kumilomo, lyalo ndakatalika kwaamba. Mpomunyaawo ndakamwaambila, “Nkambo, cili anga nciloto ici canengesha kubula nkusu abuumbi, aboobo nshikoonshi kucileka kututuma. 
Nebo ndibo anga ngumusha wiimfwi kunembo lya mwaami wakwe. Ono nkambo, inga ndakonsha buyani kwaambaanu? Nshicite nkusu alimwi akuyoya citooyuma.”
Mpeeke munjelo uyo wakancata alimwi, lyalo nkusu shangu shakaboolaamo. 
Kuswawaawo wakaŋambila ayi, “Cileke kuloonda. Webo ulalemekwa abuumbi pameenso akwe Lesa. Aboobo utalisukami nabi kuloonda cintu cili coonse.”
Empty verse
Empty verse
“Mumwaaka wakutaanguna wa bwaami bwakwe Dalyasi mwine Mediya, ndakamucafwa akumutabilila.”
Mpeeke munjelo uyo wakaamba ayi, “Ono ntookulwiita lushinisho. Bamaami bamwi botatwe balaakuboneka mucishi ca Pesha. Pesule mwaami wane ulaakubakonkela. Lakwe ulaakuba mubile kwiinda mbabo boonse. Aakuba abulemu kwiinda mububoni bwakwe, ulaakuyungoola bantu boonse ayi balwane bulelo bwa bene Gilisi.
“Lyalo mwaami shinkusu shiinji ulaakuboneka. Lakwe ulaakulela bulelo bunene abuumbi akucita cili coonse nceenga kaasuni. 
Pesule lyakuba ankusu shiinji, bulelo bwakwe bulaakubaanikamo shipansha shone. Lyalo bamaami abo bateshi bamulunyungu lwakwe balaakunoolela mumusena wakwe. Sombi teshi bakabe ankusu sheelene ankusu shakwe. Ncakwiila bulelo bwakwe bulaakunyaikwa kuli nguwe akupekwa kubamwi.
“Mwaami wa bene Ijipiti ulaakuba ankusu shiinji. Sombi umwi pabamatanjilili ba bashilumamba bakwe ulaakwiindaawo kuba nkusu pali nguwe. Lakwe ulaakulela bulelo bunene abuumbi. 
Paakwiinda myaaka iinji, mwaami wa bene Ijipiti ulaakusuminishanya amwaami wa bene Silya ayi banoomucafwa munkondo. Mwaami wa bene Ijipiti ulaakweebesha mwanaakwe kumwaami wa bene Silya. Sombi kusuminishanya uko teshi kukayewo kulaale. Lyalo mwanakashi uyo, ibaye, mwanaakwe alimwi abasebenshi abo bakayaakwe, boonse balaakumana kucaikwa. 
Ono shikamukowa womwi wa mwanakashi uyo ulaakuba mwaami. Mwaami uyo ulaakulwana likoto lya bashilumamba lya mwaami wa bene Silya. Ulaakwinjila muciyubilo cabo akubakoma. 
Ulaakubwesa shikoshanyo sha balesa babo ashintu sha golodi asilifa shakabengwa kubalesa abo akushitola kucishi ca Ijipiti. Paakwiinda myaaka iinji ya luumuno, 
mwaami wa bene Silya ulaakulwana cishi ca Ijipiti, sombi ulaakukakatishikwa kuboolela kucishi cine mishaabo.
“Baana basankwa ba mwaami wa bene Silya balaakulibambila kuya kunkondo akubunganya likoto lya bashilumamba linene. Likoto lya bashilumamba ilyo lilaakunyonyoola cakupyanga anga ngamaanshi asefuka atakoonshi kushinkilwa. Lilaakushika akuciyubilo ca bulelo bwa bene Ijipiti. 
Mwaami wa bene Ijipiti ulaakuya mubukali bwakwe akulwana mwaami wa bene Silya akucata busha likoto linene lya bashilumamba bakwe. 
Mwaami wa bene Ijipiti ulaakulisumpula abuumbi ceebo cakukoma kwakwe alimwi aceebo ca bashilumamba baanji abo mbweshi akacaaye. Sombi teshi akatolelele kukoma.
“Mwaami wa bene Silya ulaakuboolela kumishaabo akubunganya likoto lya bashilumamba linene liinda litaanshi. Paakwiinda myaaka iinji, ulaakuya mukulwana alikoto linene lya bashilumamba licite shilwanisho shoonse sheelete. 
Kuswawaawo bantu baanji balaakwaashukila mwaami wa bene Ijipiti. Bene mishaanu Danyelo beshilunkutwe balaakwaashukila mwaami uyo mukucitika cancinencine kwa cili anga nciloto ico, sombi balaakukomwa. 
Lyalo mwaami wa bene Silya ulaakuyaka citunta cakutantaawo pakulwana kushinguluka ndabala icite lilinga akwiikoma. Bashilumamba bene Ijipiti teshi bakatolelele kulwana. Bashilumamba beendaawo kucishiba kulwana pakati kabo balaakubula nkusu shakwiimikana. 
Mwaami wa bene Silya uyo weshi akabalwaane ulaakucita cili coonse ncaasuni. Taaku muntu nabi womwi weshi akakonshe kumulwana. Ulaakwikala muCishi Cakashomeshekwa alimwi cishi ico coonse kacili mumaansaakwe.
“Mwaami wa bene Silya ulaakulibambila kuya mukulwana alikoto lyakwe lya bashilumamba lyoonse. Ono ulaakusuminishanya amwaami wa bene Ijipiti ayi banoocafwana munkondo. Ulaakweebesha mwanaakwe kumwaami wa bene Ijipiti ayi akome bulelo bwakwe. Nakubi boobo muyeeyo wakwe teshi ukaswitilile. 
Pesule ulaakulwana mishobo ili muloombe lwa lweenge akukoma iinji pakati ka njiyo. Sombi mutanjilili wa bashilumamba muswamashi ulaakumukoma akumanisha kulisumpula kwakwe. Munshila iyo musebaanyo uyo ulaakuboola pamubili wakwe mwiine. 
Kuswawaawo ulaakuboolela kushiyubilo sha cishi cine mishaabo, sombi ulaakukomwa alimwi ayo alaakuba ngomeelelesho akwe.
“Mumusena wakwe kulaakuba mwaami weshi akatume shikusonkesha mucishi ico kwaamba ayi afushe bubile mucishi cakwe. Nakubi boobo mwaami uyo ulaakucaikwa kwaakwiindabo ciindi ciniini. Teshi akacaikwe ceebo ca bukali bwa muntu nabi munkondo.”
Munjelo uyo wakatolelela kusansulula ayi, “Bwaami bwakwe bulaakupyanikwa amuntu uteelete kuba mwaami. Muntu uyo ulaakulwana bulelo ubo bantu boonse ba mumo kabaliibite alimwi ulaakuba mwaami kwiinda mububeshi. 
Ulaakucaya likoto lya bashilumamba linene abuumbi pantu pomwi amupailishi munene wakwe Lesa. 
Cipangano caakumana kupangwa anguwe, teshi akashomeke kucipangano ico. Lyalo ulaakuba ankusu shakulela kaacitebo bantu baniini. 
Kuswawaawo ulaakulwana shishi shicite bubile buunji kashiliibite alimwi ulaakukonsha kucita shintu isho baishi nabi bamashali bakwe bakulukulu nshebatakwe kucitaawo. Lyalo ulaakubaanya buboni ubo mbweshi akasaale munkondo kubantu bakwe. Pesule ulaakupanga muyeeyo wakukonsha kulwana mandabala acite malinga, sombi cilaakucitikabo kwaciindi ciniini.
“Pesule ulaakubunganya likoto linene lya bashilumamba ayi alwane mwaami wa bene Ijipiti. Alakwe mwaami wa bene Ijipiti ulaakulibambila kumulwana alikoto lya bashilumamba baanji, sombi ulaakumwaalilwa ceebo ulaakwiindwa kumaano. 
Beshikumupandaako maano abo balya shakulya shibotu sha mwaami, balaakumuwisha. Likoto lyakwe lya bashilumamba lilaakumana kunyonyoolwa. Ncakwiila bashilumamba bakwe baanji balaakumana kucaikwa. 
Lyalo bamaami bobilo abo bakwikala akulya pantu pomwi kabacite miyeeyo ibiibi akubecana. Sombi taaku ceshi cikaswitilile ceebo meelelesho alaakucitika paciindi cibambitwe ico ceshi cikanoocili kunembo. 
Mwaami wa bene Silya ulaakuboolela kumishaabo abuboni buunji ubo mbweshi akasaale, sombi kaacisuni kunyonyoola kupaila kwa bantu bakwe Lesa. Ulaakucita mbuli mbwaasuni akuboolela kumishaabo.
“Mukuya kwanshiku, mwaami uyo ulaakuya mukulwana cishi ca Ijipiti alimwi, sombi ciindi ico shintu shilaakumweendela bumbi. 
Kuswa kulubasu lwa kumbo bene Loma balaakwisa mumaato mukulwana, aboobo ulaakuloonda.
Bashilumamba bakwe bamwi beshi bakanoocite shilwanisho balaakuya mukulengesha Ŋanda yakwe Lesa kutanoosalalite. Balaakukasha akubenga milambu ya bushiku abushiku. Mpeeke balaakwiimika Cintu cilya Ciloondesha. 
Kwiinda mukucenjeeka kwa kwaamba maswi abotu, ulaakuyungoola bantu abo bakasuula kale kupaila kwabo, sombi abo bashoma Lesa wabo balaakumukakila cankusu.
“Bamatanjilili basongo balaakulwiitako baanji pakati ka bantu abo. Sombi kwaciindi ciniini bamatanjilili abo bamwi balaakucaikwa munkondo, bamwi kutentwa, bamwi kupambwa buboni akuwaalwa muntolongo. 
Bantu abo balaakucafwikwa paniini muciindi cabo ca mapensho, sombi baanji beshi bakabe kulubasu lwabo teshi bakanooshomeka. 
Bamwi pakati ka basongo balaakupenga, kwaamba ayi baboteshekwe cakumaninina akulengeshekwa kubula kampenda kushikila kumeelelesho, ee, kuciindi ico cakabamba mwaami Lesa.
“Mwaami wa bene Silya ulaakucita cili coonse ncaasuni. Ulaakulisumpula akulipa bulemu kwiinda pabalesa boonse alimwi ulaakucobola aLesa Wiindaawo pabalesa boonse. Ulaakucita boobo kushikila ciindi ca bukali bakwe Lesa cikeende mukwiinga Lesa ulaakucita ceenka ico ncaakayeeya. 
Mwaami uyo ulaakusuula balesa ba bamashali bakwe bakulukulu akusuula lesa uyo banakashi ngobasunishi. Ulaakucita boobo ceebo ulaakulipa bulemu kwiinda balesa boonse. 
Sombi ulaakunoolambila lesa washiyubilo. Ulaakunoobenga golodi, silifa, mabwe a makwebo alimwi ashipo shuulwa maali aanji kuli lesa uyo bamashali bakwe bakulukulu mbobatakwe kulambilaawo. 
Ulaakukoma shiyubilo shiyumu abuumbi kwiinda mukucafwikwa alesa mweensu uyo. Ulaakupa bulemu buunji kubaabo beshi bakanoosuminisha bwaami bwakwe. Ncakwiila ulaakunoobapa shuuna sha peculu akubapako shipansha sha cishi ayi ncilambu.
“Ono meelelesho a mwaami wa bene Silya aakuba pafwaafwi, mwaami wa bene Ijipiti ulaakumulwana, sombi alakwe ulaakulwana mwaami uyo ankusu shakwe shoonse mukusebensesha shikoci sha nkondo, maaki amaato anene aanji. Ulaakulwana shishi shiinji akunyonyoola cakupyanga anga ngamaanshi asefuka kuswa mumulonga. 
Ulaakulwana acishi cakashomeshekwa akucaya shuulu ashuulu sha bantu, sombi bene Edomu, bene Moabu abamatanjilili bakacaala muAmoni balaakufunwa kuswa mumaansaakwe. 
Mwaami wa bene Silya ulaakulwana shishi shiinji kubikaawo aca Ijipiti. 
Ulaakubwesa buboni bushisitwe bwa cishi ca Ijipiti, nkokwaamba ayi golodi, silifa ashintu sha ncico shimwi sha makwebo. Ulaakulwana akukoma cishi ca Libya aca Sudani. 
Ono nkombe sheshi shikaswe kulubasu lwa kwicwe akumatwa shilaakumuloondesha. Lyalo ulaakunyamuka kaakalalite abuumbi ayi akalwaane cabukali buyoosha akucaya bantu baanji. 
Ulaakuyaka amatente akwe a bwaami pakalundu apo pali Ŋanda yakwe Lesa. Sombi ulaakufwa kwakubula nabi womwi uko umucafwa.”
Mpeeke munjelo uyo wakalinga kufwete nsalu iteshimite wakaamba ayi, “Paciindi ico Mikaeli munjelo munene uyo ulama bene mishaanu ulaakunyamuka. Kulaakuba ciindi ca mapensho ico citana kubonekawo kale kuswa kumatalikilo amishobo kushikila asunu. Nakubi boobo paciindi ico, bene mishaanu boonse bacite meena alembetwe mulibuku lyakwe Lesa, balaakupulushikwa. 
Bantu baanji baanji abo boona mubulongo bwa cishi ca panshi balaakubuka. Bamwi balaakubukila kuba abuumi butamaani, sombi bamwi balaakubukila kulenshekwa nsoni akuba cintu ceelete kushibulukwa kwalyoonse alyoonse. 
Basongo balaakunoobala bweenka butuba mwiculu, abo batanjilila bantu baanji mubululami, balaakunoobala anga ninyenyeenshi kwalyoonse alyoonse.”
Kuswawaawo wakandwiita ayi, “Ono webo Danyelo cala libuku ili akalamatila wakeshibilo kushikila kumeelelesho aciindi. Baanji balaakuya uku akooku kuya mukufusha busongo.”
Mpeeke ndakalanga akubona bamwi bobilo kabeemfwi kunembo lyangu. Womwi wakalinga kwiimfwi kuloombe lumwi aumwi kaaimfwi kuloombe lumwi lwa mulonga uyo. 
Lyalo womwi pakati ka bantu abo wakeepusha wooyo wakalinga kufwete shakufwala sha nsalu iteshimite uyo wakalinga kwiimfwi peculu lya maanshi a mumulonga ayi, “Citooba ciindi cilaamfu buyani, shintu ishi shiloondesha kashitana kucitika cancinencine?”
Munjelo uyo wakalinga kufwete shakufwala sha nsalu iteshimite alimwi uyo wakalinga kwiimfwi peculu lya maanshi wakatambika maansa obilo oonse kwiculu. Lyalo ndakamunyumfwa kaashomesha cakulumbila muliina lyakwe Lesa waLyoonse alyoonse ayi, “Ciindi ico cilaakuba ca myaaka yotatwe amusa. Mapensho eshi akese pabantu bakwe Lesa aakumana, shintu shoonse ishi shilaakwiinda.”
Ndakanyumfwa nshaakaamba, sombi nshikwe kushinyumfwisha. Mpeeke ndakeepusha ayi, “Nkambo, anu shintu shoonse ishi shilaakweela buyani.”
Alakwe wakakumbula ayi, “Danyelo, nyamuka unooya. Maswi aya ngabushishi alimwi alyeelete kunooli abushishi kushikila kumeelelesho aciindi. 
Bantu baanji balaakusalashikwa, kulengeshekwa kubula tumpenda akuboteshekwa cakumaninina, sombi bamucita shibi balaakutolelela kuba bamucita shibi. Taaku mucita shibi nabi womwi weshi akanyumfwe, sombi basongo balo balaakunyumfwa.
“Kuswa paciindi ico kubenga milambu ya bushiku abushiku yaakukashikwa kushikila paciindi Cintu cilya Ciloondesha ndyeshi cikeemikwe, palaakwiinda nshiku shili 1,290 
Ulicite coolwe muntu uyo ulindilila akushika kumeelelesho a nshiku shili 1,335.
“Ono webo Danyelo, koshomeka kushikila kumeelelesho aciindi. Lyalo ulaakufwa, sombi ulaakubuka alimwi akutambula cilambu cako kumeelelesho aciindi.”
