Mumwaka watatu wakulela kwa Jehoiyakimu mwami wacisi ca Juda, Nebukadineza mwami wa Babuloni wakasika ku Jelusalemu akuzoousinkilizya. 
Nkaako Mwami Leza wakaaba Jehoiyakimu mwami wacisi ca Juda kuli Nebukadineza, wakabweza zintu zimwi kuzwa muŋanda ya Leza. Wakabweza zintu eezi akuzitola muŋanda iikombelwa leza wakwe mu Babuloni, wakaziyobola muŋanda yaleza wakwe.
Mpawo mwami wakalailila Asyipenazi, mupati wababelesi bakwe, kuti balete Baisilayeli bamwi bamukwasyi wabwami abalemenede, 
bakubusi batalemene, baziwa zibotu, bajisi maanu akwiiya zintu, bajisi luzibo, bakonzya kumvwisya zintu cakufwambaana, bajisi zyeelelo zyakuti inga bakonzya kubeleka muŋanda yamwami. Asyipenazi wakaambilwa kuti abaiisye musyobo amwaambo wa Bakalodiya. 
Mwami wakati kabapegwa zilyo zyabuzuba abuzuba awaini kuzwa kwakwe. Aaba bakali bakuti baiisigwe kwamyaka yotatwe, nkabela baakumanizya bakabelekele mwami.
Akati kabaaba bamwi bakazwa kucisi ca Juda kwakali, Daniyeli, Hananiya, Misyayeli a Azaliya. 
Mupati wababelesi wakabaulika mazina aambi. Daniyeli wakamuulika zina lyakuti Belitesyaza, Hananiya wakamuulika kuti Syaduleki, Misyayeli wakamuulika kuti Misyeki, Azaliya wakamuulika kuti Abedinego.
Pele Daniyeli wakayeeya kuti walo atalisofwaazyi azilyo zyabwami awaini, eelyo wakakumbila mubelesi mupati kuti azumizigwe kutacita boobo. 
Lino Leza wakacitide mupati ooyo kuti afwide luzyalo Daniyeli akumweetelela, 
pele mupati ooyo wakaambila Daniyeli kuti, “Njoowa mwami simalelo wangu ooyo wasungula kale zilyo azyakunywa. Lino abona kuti wakotela, cakutaba mbuli basaanyoko, mwami uyoondikosola mutwe.”
Mpawo Daniyeli wakaambila mulindizi ooyo mupati wababelesi ngwaakabikka kuti kalanga Daniyeli, Hananiya, Misyayeli a Azaliya kuti, 
“Twakukumbila, tusole kwamazuba aali kkumi. Utatupi cimbi ccita buyo zisyumani kuti katulya amaanzi aakunywa. 
Kwaakumana ukatweezyanyike abakubusi aabo balya zilyo zyabwami wamana noyoocita mbuli mbooyoobona.” 
Nkaako wakazumina kucita eeci, akubasoleka kuti bacite mbubakakumbila kwamazuba aali kkumi.
Lino mazuba aali kkumi naakamana balo bakalangika kuti bali kabotu akuneneya kabotu kwiinda bakubusi baya bakali kulya zilyo zyabwami. 
Nkaako mulindizi ooyo wakagwisya zilyo zyabo zibotu awaini wakali wakuti kabanywa, mubusena bwazeezyo wakabapa zisyumani.
Bakubusi aaba bone Leza wakabapa luzibo akumvwisya zintu zyamwaambo oonse akwiiya. Daniyeli wakali kukonzya kumvwisya zilengaano aziloto ziindene-indene.
Lino ciindi eeco mwami ncaakabikkide kuti bakaletwe nicakasika, mupati wababelesi wakabaleta kuli Nebukadineza. 
Mwami wakaambaula ambabo, nkabela wakajana kuti taakwe wakeelene a Daniyeli, Hananiya, Misyayeli a Azaliya, nkaako bakanjila mulimo wakubelekela mwami. 
Mumakani oonse aazya busongo akumvwisya zintu mwami ngaakababuzya, wakajana kuti balainda ziindi zili kkumi kwiinda basimabibo boonse abasikulota babwami bwakwe boonse.
Nkabela Daniyeli wakakkala ooko mane kusikila mumwaka mutaanzi wakulela kwa mwami Sailasi.
Mumwaka wabili wakulela kwakwe, Nebukadineza wakalota ziloto, nkaako wakapenga mumoyo cakuti taakakonzya koona. 
Nkaako mwami wakaita basimabibo, basikulota, basondi abaŋanga kuti bamwaambile zyaziloto zyakwe. Lino nibakasika akuzooima kumbele lya mwami, 
wakati kulimbabo, “Ndalota ciloto candipenzya, ndiyanda kuti ndicizibe naa caamba nzi.”
Mpawo baŋanga bakaingula mwami mu Cialamu bakati, “Omwami oongole! Twaambile buyo tobabelesi bako ciloto cako, tulacipandulula.”
Eelyo mwami wakaingula baŋanga kuti, “Nceeci ncindayeeya kucita, kuti naa mwatandaambila ciloto cangu ncocaamba, ndamukosoola mitwe, maanda aanu ayooba zitantaala zyalo. 
Pele kuti naa mundaambile akundipandulwida, muyootambula zipego, bulumbu akulemekwa kupati kuzwa kulindime. Aboobo amundaambile ciloto akundipandulwida ncocaamba.”
Bakaingula mwami alimwi kuti, “Mwami atwaambile buyo ciloto cakwe swebo tobabelesi bakwe, tulacipandulula.
“Mpawo mwami wakaingula kuti, ‘Ndilizi kuti musoleka kumantauka nkaambo mulizi kuti ndisinizizye ancindaamba’ nindati, 
‘Kuti naa mutandaambili ciloto cangu kuli cintu comwe buyo ncomuyoobona. Mwalivwiya-vwiya kuti mundaambile zintu zyakubeja zibi, kutegwa zitacitiki nzendikanzide.’ Nkaako amundaambile ciloto, ndendilyo nendinga ndaziba kuti mulakonzya kundipandulwida.”
Baŋanga bakaingula mwami kuti, “Taakwe muntu naba omwe ansi aano uukonzya kucita mbuli ceeci ncakumbila mwami! Kasimpe taakwe mwami mupati singuzu wakabuzizye kale cintu cili mbuli ceeci kuli simabibo, siziloto naba muŋanga. 
Mwami ncaabuzya nciyumu kapati. Taakwe muntu naba ni uunga wakonzya kuyubunwida mwami ccita buyo baleza, abalo tabakkali akati kabantu pe.”
Eeci cakanyemya mwami kapati akumukalazya wakalailila kuti bantu basongo boonse bamu Babuloni bajaigwe. 
Nkaako wakapa malailile aakuti bantu basongo bajaigwe, kwakatumwa baalumi kuti bakalangaule Daniyeli abeenzinyina kuti bajaigwe.
Lino Aliyoki mupati wabalindizi bamwami naakanyamuka akuunka kuti akatalike kujaya bantu basongo bamu Babuloni, Daniyeli wakakanana kulinguwe cabusongo acamaanu. 
Wakabuzya mupati wababelesi bamwami kuti, “Ino nkaambo nzi mwami naakapa malailile aalunya aali boobu?” Eelyo Aliyoki wakalungulwida Daniyeli makani oonse mbwaabede. 
Naakamvwa boobo, Daniyeli wakanjila muŋanda kuyoobona mwami akuyoomukumbila kuti amupe ciindi, kutegwa azoomupandulwide ciloto eeco.
Mpoonya Daniyeli wakabweeda kuŋanda yakwe akuyooambila beenzinyina makani aaya ba Hananiya, Misyayeli a Azaliya. 
Wakabalomba kuti bakumbile Leza wakujulu kuti abeetelele amakani aamaseseke aaya, kutegwa walo abeenzinyina batajaigwi antoomwe abantu basongo bamu Babuloni. 
Masiku maseseke aayo akayubununwa kuli Daniyeli mucilengaano. Mpoonya Daniyeli wakatembaula Leza wakujulu 
akuti,
Ulasandula ziindi aziindi zyamwaka, ulabikka bami azyuuno akubatanda.
Ulayubununa zintu ziyumu zisisidwe,
Ndakulumba akukutembaula yebo O Leza wabasikale bangu,
Mpawo Daniyeli wakainka kuli Aliyoki, ooyo mwami ngwaakasala kuti ajaye bantu basongo bamu Babuloni akuyoomwaambila kuti, “Utajayi bantu basongo bamu Babuloni. Konditola kumwami, ndiyoomupandulwida ciloto cakwe.”
Mpoonya aawo Aliyoki wakatola Daniyeli kumwami akuti, “Ndajana mwaalumi akati kabaange bakazwa kucisi ca Juda uukonzya kukwaambila omwami ciloto cako ncocaamba.”
Mwami wakabuzya Daniyeli uutegwa Belitesyaza kuti, “Sena ulakonzya kundaambila ncindakabona muciloto cangu akucipandulula?”
Daniyeli wakaingula kuti, “Taakwe muntu musongo, ŋanga, simabibo naba musondi uukonzya kukupandulwida zyamaseseke aaya ngobuzya bantu, 
pele kuli buyo Leza wakujulu uuyubununa makani aasisidwe mbuli aaya. Wakutondezya omwami Nebukadineza ciyoocitika mumazuba aaboola. Ciloto cako azilengaano eezyo nzyookabona nookalede nzeezi: 
Nookalede aalya omwami, moyo wako wakali kuyeeya zintu ziyooboola kumbele, lino ooyo sikuyumuna makani aasisidwe wakakutondezya ziyoocitika. 
Pele mebo ndakayubunwidwa makani aaya, teensi kuti mebo ndimusongo kwiinda bantu bapona pe, pele kutegwa omwami uzibe bupanduluzi akuti umvwe eeco ncookali kuyeeya mumoyo wako.
“Yebo omwami wakalanga, eelyo wakabona cibumbwa cipati kumbele lyako, cakali cipati kapati, kacibalama, cakali kuyoosya. 
Mutwe wacibumbwa wakali wangolida iini-ini, camba caco amaboko akali aansiliva, ida lyaco azibelo zyakali zyamukuba, 
maulu aaco akali aalubulo, zituta zyaco zyakali zyalubulo luvwelene abulongo buumpidwe. 
Lino koceebela, kwakakolomoka bbwe, tiilyakakolomonwa amuntu pe. Lyakauma cibumbwa eeco kuzituta zyaco zyalubulo luvwelene abulongo akupwaya zituta zyaco. 
Mpawo lubulo, bulongo, mukuba nsiliva angolida zyakapwasyauka ciindi eeco nciconya akuba mbuli bungu acuumino camaila cilimo. Luuwo lwakakungulula zyoonse, taakwe kakasyaala pe. Pele bbwe eelyo lyakauma cibumbwa lyakaba dundu lini lyakazuzya nyika yoonse.
“Lino nceeci ciloto cako tuyanda kuti tukupandulwide omwami. 
Yebo omwami, nduwe mwami wabami. Leza wakujulu wakupa bulelo anguzu, bweendelezi abulemu. 
Wakupa bantu boonse baansi aano, banyama bamusokwe abayuni bamuluuwo. Kufumbwa ooko nkobabede boonse. Nduwe mutwe uulya wangolida.
“Kunze lyako, kuyooboola bwami bumbi, tabukoonooli mbuli bwako pe. Buyooccilila, bwami bwatatu bunooli bwamukuba, nkabela buyooendelezya nyika yoonse. 
Kumamanino kuyooba bwami bwane, bunooli buyumu mbubonya mbuli lubulo, nkaambo lubulo lulatyoloola akupwaya zintu zyoonse, mbubonya mbuli mbolutyoloola zyoonse, buyoopwaya akutyoloola masi oonse. 
Mbubonya mbuli mbookabona zituta aminwe yalubulo luumpidwe buvwelene abulo ngo, bwami oobu bunooandeene, nikuba boobo bunoojisi nguzu zili mbuli zyalubulo, iiyi, mbubonya mbuli mbookabona lubulo luvwelene abulongo. 
Mbubonya mbuli minwe mbuyakali yalubulo luvwelene abulongo, mbubonya oobo bwami oobu kumwi bunooli buyumu pele kulubazu lumwi bunooli buteteete. 
Mbubonya mbuli mbookabona lubulo kaluvwelene abulongo buumpidwe, mbubonya oobo bantu banoovwelene, tabanookamantene kabotu mbubonya mbuli lubulo abulongo.
“Mumazuba aabami aabo, Leza wakujulu uyoobikka bwami butakanyonyoonwi, alimwi tabukasiilwi bantu bambi. Buyoopwayaula amalelo aayo oonse akwaamanizya, pele bwalo bunooyooliko mane kukabe kutamani! 
Ncocaamba cilengaano cabbwe lyakakolomoka kuzwa mucilundu, tiilyakakolomonwa amuntu pe, bbwe eelyo lyakapwayaula lubulo, bulongo, nsiliva angolida. Leza mupati wanguzu wakakutondezya omwami eeco ciyoocitika kumbele. Ciloto ncakasimpe abwalo bupanduluzi bwaco bulisinizizye.”
Mpawo mwami Nebukadineza wakavuntama ansi kumbele lya Daniyeli wamulemeka, eelyo wakalailila kuti Daniyeli apegwe zipego, zituuzyo atununkilizyo. 
Mwami wakati kuli Daniyeli, “Kasimpe Leza wako ngu Leza wabaleza ngosimalelo, Mwami wabami, ngusikuyubununa makani aamaseseke, nkaambo wakonzya kuyubununa makani aaya aasisidwe.”
Mpoonya mwami wakasumpula Daniyeli, wakamupa zipego zinji. Wakamucita kuti aendelezye cibeela cacisi coonse ca Babuloni, wakamucita kuti abe ngosilutwe wabantu basongo boonse. 
Musule aceeci, Daniyeli wakakumbila mwami kuti abikke Syaduleki, Misyeki a Abedinego kuba basikweendelezya milimo yacibeela cacisi ca Babuloni, pele walo Daniyeli wakakkala ooko kunkuta yabwami.
Bumwi buzuba Nebukadineza wakapanga cibumbwa cangolida, kuya mujulu cakali kulampa tukokola tuli makumi aali cisambomwe, mubwamba cakali tukokola tuli cisambomwe, wakaciimika mucibanda ca Dula mucibeela cacisi ca Babuloni. 
Amane wakaita basilutwe, balangi, beendelezi, balailili, bayobozi bamali, babetesi, basinkuta, abaleli boonse, balupati-pati bacibeela eeco cacisi kuti baboole kuzoosekelela cibumbwa eeco ncaakaimika. 
Nkaako basilutwe, balangi, beendelezi, balailili, bayobozi bamali, babetesi, basinkuta abaleli boonse balupati-pati bacibeela eeco cacisi bakabungana kuti basekelele cibumbwa eeco mwami Nebukadineza ncaakabikka, bakaima kumbele lyaco.
Mpoonya sikwaambilizya wakapozomoka kapati wakati, “Nceeci ncomwalaililwa nobantu boonse, nozisi anobantu bamisyobo yoonse ncakuti, 
mbumwamvwida buyo kulila kwamweembo, mutetele, kantimbwa, kankobela, kalumbu, nyeele azyakwiimbya zyamisyobo-misyobo, mweelede kuvuntama akukomba cibumbwa cangolida eeco mwami Nebukadineza ncaakaimika. 
Kufumbwa uutavuntami akukomba mpoonya-mpoonya uyoosowelwa mubbibi lyamulilo.”
Nkaako mbubakamvwida buyo kulila kwamweembo, mutetele, kantimbwa, kankobela, kalumbu, nyeele azyakwiimbya zyamisyobo-misyobo zyoonse, bantu boonse, zisi, abantu bamisyobo yoonse bakavuntama akukomba cibumbwa cangolida eeco mwami Nebukadineza ncaakaimika.
Ciindi eeco kwakasika Bakalodiya bamwi akubejelezya Bajuda twaambo. 
Bakaambila mwami Nebukadineza kuti, “Omwami, oongole! 
Wakapa malailile omwami aakuti kufumbwa uumvwa kulila kwamweembo, mutetele, kantimbwa, kankobela, kalumbu, nyeele azyakwiimbya zyamisyobo-misyobo weelede kuvuntama akukomba cibumbwa cangolida 
akuti kufumbwa ooyo uutavuntami akukomba uyoosowelwa mubbibi lyamulilo. 
Pele kuli Bajuda bamwi aabo mbookabikka mumilimo yamucibeela cacisi mu Babuloni, Syaduleki, Misyeki a Abedinego tabakuswiilili omwami. Bantu aaba tababelekeli baleza bako nokuba kukomba cibumbwa cangolida ncookaimika.”
Mpawo mukukalala kupati, Nebukadineza wakaita Syaduleki, Misyeki a Abedinego. Nkaako aaba baalumi bakaletwa kumbele lyamwami, 
aawo Nebukadineza wakati kulimbabo, “Sena cili kasimpe Syaduleki, Misyeki a Abedinego kuti tamubelekeli baleza bangu nokuba kukomba cibumbwa cangolida ncindakaimika? 
Lino mwaakumvwa kulila kwamweembo, mutetele, kantimbwa, kankobela, kalumbu, nyeele azyakwiimbya zyamisyobo-misyobo zyoonse, lino kuti muvuntame akukomba cibumbwa ncindakapanga, ncibotu. Pele kuti naa mutacikombi, muyoosowelwa mubbibi lyamulilo mpoonya-mpoonya. Ino nguleza nzi ooyo uukonzya kumuvuna kuzwa kulindime?”
Syaduleki, Misyeki a Abedinego bakaingula mwami kuti, “O Nebukadineza, taakwe swebo tatuyandi kulivuna mumakani aaya. 
Kuti naa twasowelwa mubbibi Leza ngotubelekela uyootuvuna kuzwa kulinduwe omwami. 
Pele nokuba kuti naa taciti boobo, tuyanda kuti uzibe omwami kuti tatukoobelekela cibumbwa cangolida eeco ncookaimika.”
Lino Nebukadineza wakakalalila ba Syaduleki, Misyeki a Abedinego cakuti ciwa cakwe cakasanduka akaambo kakunyema. Wakalailila kuti bbibi lyamulilo liyungizigwe kwaziindi zili ciloba, kutegwa upisye kwiinda lyoonse, 
wakalailila basilumamba bamwi bampi yakwe banguzu kuti baange ba Syaduleki, Misyeki a Abedinego akubasowela mubbibi lyamulilo. 
Mbombuboobu baalumi aaba, kabasamide majansi aabo, malukwe, zingundu azisani zimwi mbubakaangwa, akuwaalwa mubbibi lyamulilo. 
Kulailila kwamwami ooku kwakafwambaana kucitwa alyalo bbibi lyakapisigwa kapati cakuti kuvwilima kwamulilo ooyo kwakajaya baalumi aabo bakatola ba Syaduleki, Misyeki a Abedinego, 
baalumi aaba botatwe kakaangidwe bakawida mubbibi lyamulilo wakali kuvwilima.
Mpoonya mwami Nebukadineza wakagambwa, akubuzya balailili bakwe kuti, “Sena tiitwakaangide baalumi botatwe akubasowela mumulilo?” Bakaingula kuti, “Mbombubo omwami.”
Mpawo wakati, “Amulange, ndibwene baalumi bone beendeenda mumulilo, tabaangidwe, taakwe nobaulubwa, wane umwi ulangika mbuli mwana wa baleza.”
Nebukadineza wakaswena aafwiifwi amulomo wabbibi lyamulilo akuyooti, “Syaduleki, Misyeki a Abedinego nobabelesi ba Leza Sijulu wamajulu, amuzwe! Amuboole kuno!” Aboobo Syaduleki, Misyeki a Abedinego bakazwa mumulilo, 
nkabela basilutwe, balangi, beendelezi abalailili bamwami bakababunganina. Bakabona kuti mulilo taakwe niwakabatenta, majansi naaba masusu aabo, alimwi taakwe nibakali kununka luya lwa mulilo pe.
Mpoonya Nebukadineza wakati, “Atembaulwe Leza wa Syaduleki, Misyeki a Abedinego ooyo watuma mungelo wakwe kuzoofutula babelesi bakwe! Bakasyoma mulinguwe akuvoolozya malailile aamwami, alimwi bakaliyandide kusweekelwa buumi bwabo kwiinda kuti babelekele nokuba kukomba mutuni kunze lya Leza wabo. 
Nkaako Nebukadineza wakalailila kuti bantu bazisi zyoonse nuuba musyobo uuli buti woonse ooyo uubisyaanya Leza wa Syaduleki, Misyeki a Abedinego anyonyoonwe aalo maanda aabo aolwe zibe zitantaala, nkaambo taakwe leza uumbi uukonzya kufutula munzila eeyi.”
Mpoonya mwami wakasumpula ba Syaduleki, Misyeki a Abedinego mucibeela camu Babuloni.
Mwami Nebukadineza, ulajuzya bantu bamisyobo yoonse, zisi zyoonse bantu bamilaka yoonse aabo bakkala munyika yoonse mbwiizulwa. Ulati,
Ndiboteledwe kapati kuti ndimwaambile zyamaleele
Zitondezyo zyakwe nzipati kapati, zigambya zyakwe nzyanguzu!
Mebo nde Nebukadineza, ndakalikkede muŋanda yabwami bwangu, nkandiliibide akulikwaya. 
Ndakalota ciloto eeco cakandiyoosya. Nindakalede abulo, zikozyanyo azilengaano eezyo nzindakali kutelaika mumoyo zyakandiyoosya. 
Eelyo ndakalailila kuti bantu basongo boonse bamu Babuloni baletwe kulindime kuti bazoondipandulwide ciloto. 
Lino basimabibo, basikulota, baŋanga abasondi nibakasika, ndakabaambila ciloto eeco, pele tiibakakonzya kundipandulwida ncico pe. 
Kumamanino, Daniyeli wakaboola kulindime, kumane ndakamwaambila ciloto eeco. Daniyeli nguuitwa kuti Belitesyaza, ndakamuulika zina lyaleza wangu akaambo kamuuya wabaleza basalala uuli mulinguwe.
Ndakati, “Belitesyaza, omupati wabasimabibo, ndizi kuti muuya wabaleza uli mulinduwe, nkaako taakwe maseseke aakonzya kukuyumina pe. Mboobu mbocibede ciloto cangu, kondipandulwida. 
Nzeezi zilengaano nzindakabona ciindi nindakalede. Ndakalanga, lino ndakabona musamu wakali akati kanyika. Wakali mulamfu kapati. 
Musamu ooyo wakakomena akuba aanguzu mpela yawo yakali kuguma kujulu, wakali kuboneka kuzwa kumagolelo aanyika oonse. 
Matu aawo akali kweebeka, wakalizyede micelo minji, wakalijisi micelo yakuti bantu boonse kabalya. Banyama bamusokwe bakali kulala munsi lyawo, bayuni bakali kukkala mumitabi kuzwa mulinguwo zilenge zyoonse muzyakali kujana zyakulya.”
Muzilengaano eezi nzindakabona kandilede, ndakalanga, eelyo ndakabona mutumwa uusalala kaboola ansi kuzwa kujulu. 
Wakaita kuzwa kujulu cakupozomoka wakati, “Amugonke musamu ooyu, mukwezaule mitabi yawo, mukunkumune matu aawo, musowaile micelo yawo. Banyama munsi lyawo batije abalo bayuni bakkala mumitabi yawo bazwe. 
Pele cisiko cawo amucileke antoomwe amiyanda yaco, cisiko eeco caangidwe zibulo amukuba cisyaale munyika mubwizu musokwe.”
Amumuleke moyo wakwe usanduke kuzwa kubuntu, mumuleke abe amoyo uuli mbuli wamunyama, mane kusikila myaka iili ciloba imane.
Muzeezo ooyu waambilizigwa abatumwa, basalali baambilizya zyamakani aaya, kutegwa baumi bazibe kuti Mutalabala nguuendelezya malelo oonse aabantu alimwi ulaapa kumuntu kufumbwa ooyo ngwayanda, ulabapa kuti beendelezegwe abantu balibombya. 
Mbombuboobu mbocibede ciloto ncindakalota mebo ndemwami Nebukadineza. Lino yebo O Belitesyaza, pandulula ciloto eeci, nkaambo basongo boonse bamubwami bwangu bakacilwa kundipandulwida ncocaamba, pele yebo ulakonzya, nkaambo muuya wabaleza basalala uli mulinduwe.
Mpawo Daniyeli ngonguwe uutegwa Belitesyaza wakakatazigwa kwaciindi cili mbocibede, wakayoowa. Aboobo mwami wakati, “Belitesyaza, ciloto eeci nobuba bupanduluzi bwaco butakuyoosyi pe.”
Musamu ooyo ngookabona, wakakomena akuba aanguzu, mpela yawo kaisikide kujulu cakuti wakali kubonwa munyika yoonse. 
Wakajisi matu mabotu amicelo minji cakuti zilenge zyoonse nkuzyakali kujana zyakulya, banyama bamusokwe nkobakali kulyookezezya. Bayuni bamuluuwo bakali kuyaka ziteente zyabo mumitabi yawo. 
Yebo omwami, ndonduwe musamu ooyo! Wakakomena akuba aanguzu, bupati bwako bwakakomena mane bwakaakusika kujulu, bweendelezi bulasika amumasi aali kulaale munyika.
“Yebo, omwami, wakabona mutumwa uusalala kaboola kuzwa kujulu kati, ‘Boola uzoogonke musamu, pele musiye cisiko cawo caangidwe alubulo amukuba, mubwizu, pele miyanda yaco ili munyika. Atete amume wakujulu, amumuleke abe munyama wamusokwe, mane kusikila myaka iili ciloba imane.’
“Lino mboobu bupanduluzi omwami, alimwi ngaaya malailile Mutalabala ngaakaamba azyasimalelo wangu, 
wakati yebo uyoogwisigwa akati kabantu, uyookkala abanyama bamusokwe, uyoocela bwizu mbuli ŋombe alimwi uyooteta mume wakujulu. Myaka iili ciloba yaakumana ndendilyo noyooziba kuti Mutalabala nguuendelezya malelo aabantu oonse, alimwi ulaapa kumuntu kufumbwa ngwaayanda. 
Malailile aakuti cisiko cisyaale amiyanda yaco caamba kuti bwami bwako buyoopilusigwa kulinduwe waakuziba Leza wakujulu kuti nguulela. 
Nkaako omwami, cita mbwetikulailile. Lyaambe zinyonyoono zyako kuti ucite ziluleme uleke bubi bwako, weelede kubafwida luzyalo aabo badyaminidwe. Ambweni inga unoocizwidilide mubuvubi bwako.
“Zyoonse eezi zyakacitika kumwami Nebukadineza. 
Nikwakainda myezi iili kkumi aibili ciindi mwami naakali kweendeenda aciluli caŋanda yabwami mu Babuloni 
wakati, ‘Sena tauli munzi ooyu mupati wa Babuloni ngundakayaka kuti ube wabwami munguzu amubulemu bwangu?’”
Lino kacaambaula kwakamvwigwa ijwi lyakazwa kujulu, lyakati, “Ngaaya malailile aakugeme omwami Nebukadineza. Wanyangwa nguzu zyako zyabwami. 
Uyoogwisigwa akati kubantu, uyookkala abanyama bamusokwe, uyoocela bwizu mbuli ŋombe. Kwamyaka iili ciloba, ndendilyo noyooziba kuti Mutalabala nguuendelezya malelo aabantu oonse, alimwi ulaapa kufumbwa ngwaayanda.”
Mpoonya-mpoonya eezyo zyakaambwa akaambo ka Nebukadineza zyakacitika. Wakagwisigwa akati kabantu watalika kucela bwizu mbuli ŋombe. Mubili wakwe wakateta amume wakujulu mane aalo masusu aakwe akalampa mbuli mapepe aasikwaze, mala akaba mbuli mala amuyuni.
Lino ciindi eeco nicakamana, mebo nde Nebukadineza, ndakalungumana kujulu, eelyo maanu aangu akaboola. Mpawo ndakatembaula Mutalabala, ndakamulumbaizya akumulemeka ooyo Uuliwo lyoonse.
Bantu boonse bamunyika mbabuyo. Walo ulacita mbuli mbwayanda mwini
Lino ciindi eeco nciconya maanu naakandiboolela, bulemu abupati bwabwami bwangu bwakandiboolela. Balailili bangu abalemenede mubwami bwangu bakandilangaula, bakandipilusya acuuno cabwami, eelyo ndakasumpuka kwiinda mbundakabede kusaanguna. 
Lino mebo nde Nebukadineza, ndatembaula, ndalumbaizya akupa bulemu ku Mwami wakujulu, nkaambo zintu zyoonse nzyacita zililuleme, nzila zyakwe zyoonse zililuzi. Aabo beenda cakulisumpula ulababombya.
Mwami Belisyaza wakapanga pobwe lyabantu bakwe balemenede bali cuulu, wakanywa waini kumbele lyabo. 
Lino Belisyaza naakacili kunywa waini wakwe, wakalailila kuti kuletwe nkomeki zyangolida ansiliva eezyo Nebukadineza wisi nzyaakagwisya muŋanda ya Leza ku Jelusalemu, kutegwa mwami abalemenede bakwe, bakaintu bakwe abamwanakasuwa bakwe banywide mulinzizyo. 
Nkaako bakaleta nkomeki zyangolida eezyo zyakazwida muŋanda ya Leza ku Jelusalemu, nkabela mwami abantu bakwe balemenede, bakaintu bakwe, abamwanakasuwa bakwe bakanywida mulinzizyo. 
Lino nibakali kunywa waini, bakatembaula baleza bangolida, bansiliva, bamukuba, balubulo, bazisamu abamabwe.
Mpoonya-mpoonya kwakaboneka munwe wajanza lyamuntu uulemba abwaanda, kumbali acikkazikilo calambe muŋanda yabwami. Mwami wakalangilizya janza eelyo kalilemba. 
Wakasyulungana, wakayoowa kapati cakuti mazwi akali kundekema aalo maulu aakwe akalebuka.
Mwami wakaita basikulota, baŋanga, abasondi, eelyo wakaambila bantu basongo bamu Babuloni aaba kuti, “Kufumbwa uutibale malembo aaya akundaambila ncaaamba ulasamikwa masani aacisombo, alimwi ulasamikwa kawenge kangolida munsingo, ulacitwa kuti asumpulwe abe watatu mubwami boonse.”
Mpoonya bantu basongo boonse bamwami bakaitwa, pele tiibakakonzya kubala malembo nokuba kukonzya kwaambila mwami ncaaamba. 
Nkaako mwami Belisyaza wakayoowesya, eelyo wakasyulungana kwiindilila. Balemenede bakwe bakagambwa.
Lino mwami mukaintu naakamvwa majwi aamwami aabalemenede bakwe, wakanjila muŋanda yapobwe. Wakati, “Omwami oongole! Utayoowi pe! Utausani boobu! 
Mubwami bwako kuli mwaalumi uujisi muuya wabaleza basalala mulinguwe. Uso kacili muumi mwaalumi ooyu wakajanika kuti ulijisi maanu aakumvwisya abusongo mbubonya mbuli bwabaleza. Mwami Nebukadineza uso, iiyi, ndati uso omwami, wakamucita kuti abe mupati wabasimabibo, basikulota, baŋanga, abasondi. 
Mwaalumi ooyo ngu Daniyeli mwami ngwakali kwiita kuti Belitesyaza, wakajanika kuti wakalicenjede, muntu waluzibo uumvwisya zintu, alimwi wakali kukonzya kupandulula ziloto, kulabulula tulabi akukonzya akusalazya makani aakatazya kapati. Mwiite Daniyeli, nkabela uzookwaambila ncaaamba malembo aaya.”
Aawo Daniyeli wakaletwa kumbele lyamwami, wakati kulinguwe, “Sena ndonduwe Daniyeli, umwi wabaange aabo mwami taata mbaakaleta kuzwa kucisi ca Juda? 
Ndamvwa kuti ulijisi muuya wabaleza basalala akuti ulamvwisya zintu ulaamaanu, ulaabusongo bugambya. 
Bantu basongo basikulota bakaletwa kulindime kuti babale malembo aaya, bandaambile ncaaamba, pele tiibakonzya kundipandulwida. 
Lino ndamvwa kuti yebo ulakonzya kupandulula alimwi akusalazya makani aakatazya kapati. Kuti naa ukonzye kubala malembo aaya akundaambila ncaaamba, ulasamikwa masani aacisombo akusamikwa kawenge kangolida munsingo, alimwi ulasumpulwa akuba watatu mubwami boonse.”
Daniyeli wakaingula kuti, “Pe, kobambide buyo zipego zyako, alimwi bulumbu oobo ubupe kumuntu uumbi kutali ndime. Nikuba boobo ndakubalila malembo akukwaambila ncaaamba.
“Omwami, Leza Sijulu wamajulu wakapa Nebukadineza uso bwami bupati, nguzu abulemu. 
Lino akaambo kakusumpuka nkwaakamusumpula, bantu boonse, misyobo yoonse amilaka yoonse yakakankama akumuyoowa. Aabo mwami mbaakayanda kuti bajaigwe, wakabajaya, aabo mbaakayanda kuti abaleke, wakabaleka, aabo mbaakayanda kusumpula, wakabasumpula, aabo mbaakayanda kubombya, wakababombya. 
Pele moyo wakwe niwakaba walutuzi akuba sicinguni mukulisumpula wakaatulwa acuuno cakwe cabwami akunyangwa bulemu bwakwe. 
Wakagwisigwa akati kabantu, wakapegwa moyo wamunyama, wakatalika kukkala abacibize kacela bwizu mbuli ŋombe, mubili wakwe wakateta amume wakujulu mane kusikila naakaziba kuti Leza Sijulu wamajulu nguulela malelo aabantu oonse, alimwi ulaapa kumuntu kufumbwa ngwayanda.
“Pele yebo omwanaakwe, Belisyaza, toolibombya pe, nikuba kuti wakalaazi makani aaya oonse. 
Walicita kuti ulwane Mwami wakujulu. Wakacita kuti uletelwe nkomeki zyakazwa muŋanda ya Leza, eelyo yebo abalemenede bako, bakaintu bako abamwanakasuwa bako mwakanywida mulinzizyo. Wakatembaula baleza bansiliva, bangolida, bamukuba, balubulo, bazisamu abamabwe, batakonzyi kubona, kumvwa nokuba kuteelela. Pele tookapa bulemu kuli Leza ooyo uujisi buumi bwako mujanza lyakwe anzila zyako zyoonse. 
Nkaako nguwakatuma janza lyakazoolemba malembo aayo.
“Lino ngaaya malembo aakalembedwe, MENE, MENE, TEKELI, PASINI.
“Mboobu bupanduluzi bwamajwi aaya, Mene caamba kuti Leza wabala mazuba aakulela kwako, uyanda kuti aamane.
“Tekeli caamba kuti wapimwa azipimyo, uli muuba.
“Pelesi caamba kuti bwami bwako bwaandaanyizigwa, bwapegwa Bamedi a Bapesiya.”
Mpawo Belisyaza wakalailila kuti Daniyeli asamikwe masani aacisombo, wakasamikwa akawenge kangolida munsingo, kumane wakaambilizigwa kuti waba ngowatatu mubwami.
Masiku aayo ngoonya Belisyaza mwami wa Bakalodiya wakajaigwa, 
Daliyasi Mumedi wakatola bwami oobo, kali aamyaka iili makumi aali cisambomwe aibili.
Lino Daliyasi wakayeeya kuti ncibotu kuti asale beendelezi bali mwaanda amakumi obilo kuti beendelezye bwami boonse, 
kuti kube bantu botatwe banoobalanga akati kabaabo kwakali Daniyeli. Beendelezi aaba bakacitwa kuti kabapa malailile kubabanzi kuti mwami atasweekelwi. 
Lino Daniyeli wakaba aampuwo mbotu akati kabeendelezi aabo mukuti wakali kulibatamika kabotu aboobo mwami wakayeeya kuti abe mupati mubwami boonse. 
Akaambo kaceeci balangi abeendelezi bakasolekesya kuti bamujanine kaambo Daniyeli mumakani aajatikizya zyacisi, pele tiibakakonzya kucita boobo. Tiibakajana bubi mulinguwe, nkaambo wakali kusyomeka, wakanyina kampenda nokaba kaambo kali buti. 
Kumamanino baalumi aaba bakati, “Tatukoojana kaambo kakutamikizya Daniyeli ccita twaambe cimwi cintu cijatikizya mulawo wa Leza wakwe.” 
Nkaako balangi abeendelezi bakabungana antoomwe akuunka kuyooti kumwami, “Omwami, Daliyasi woongole!” 
Balangi babwami, bapati, beendelezi, balailili abeendelezi bamwi boonse bakazuminana kuti mwami weelede kupa mulawo akubona kuti malailile aaya atobelwa, malailile aakuti kufumbwa muntu uukomba leza uumbi naba muntu mumazuba aali makumi otatwe kuzwa sunu, kuleka nduwe buyo omwami, uyoosowelwa mumulindi wabasyuumbwa. 
Lino omwami, obikka mulawo ooyu uulembe kutegwa utakasandulwi, kweendelana amilawo ya Bamedi a Bapesiya, iitakonzyi kuubausigwa. 
Aboobo mwami Daliyasi wakabikka mulawo akuulemba.
Lino Daniyeli naakaziba kuti kwabikkwa mulawo, wakaya kuŋanda yakwe mukaanda kamujulu ooko mpulungwido nkozilangide ku Jelusalemu. Buzuba abuzuba wakali kufugama ansi akukomba kwaziindi zyotatwe kalumba Leza wakwe mbubonya mbuli mbwaakali kucita lyoonse. 
Mpoonya baalumi aabo bakainka munkamu yabo baakujana Daniyeli ulakomba akukumbila Leza kuti amugwasye. 
Nkaako bakainka kumwami akuyookanana kulinguwe azyamulawo ooyo bakati, “Omwami, sena tookabikkide mulawo wakuti kwamazuba aali makumi otatwe kuzwa sunu kufumbwa ooyo uukomba leza nali buti naba muntu, kuleka nduwe omwami, uyoosowelwa mumulindi wabasyuumbwa?”
Mpawo bakati kumwami, “Daniyeli, umwi wabaange bakazwa kucisi ca Juda, takuswiilili omwami nuuba mulawo ooyo ngookabikka uulembedwe. Asunu ucikomba ziindi zyotatwe abuzuba.” 
Lino mwami naakamvwa ceeci, wakausa kapati, walo wakali kuyandisya kuvuna Daniyeli nkaako wakasoleka mbwakonzya kuti amuvune.
Pele baalumi aabo bakainka kumwami munkamu yabo, baakuti kulinguwe, “Koyeeya omwami kuti kweendelana amulawo wa Bamedi a Bapesiya, taakwe mulawo naaba malailile aaya mwami ngaabikka aakonzya kususyigwa pe.”
Aboobo mwami wakapa malailile, eelyo bakaleta Daniyeli akumusowela mumulindi wabasyuumbwa. Mwami wakati kuli Daniyeli, “Leza wako ooyo ngobelekela lyoonse akuvune!”
Mpoonya kwakaletwa bbwe lyakasinkwa amulyango wamulindi ooyo, mwami wakasimba anweenwe yakwe mwini anweenwe zyabaleli bakwe, kutegwa Daniyeli atabi neengelelwa. 
Kumane mwami wakabweeda kuŋanda yakwe yabwami, nkabela busiku oobo taakalya pe, taakwe cintu comwe cakumutangazya cakaletwa kulinguwe. Taakoona pe.
Lino mbubwakangwengwemukila, mwami wakabuka akufwambaanina kuunka kumulindi wabasyuumbwa. 
Naakasika aafwiifwi amulindi wabasyuumbwa, wakaita Daniyeli ajwi lyabuumba, “Daniyeli, omubelesi wa Leza uupona, sena Leza wako, ooyo ngobelekela lyoonse, wakonzya kukuvuna kuzwa kuli basyuumbwa?” 
Daniyeli wakaingula kuti, “Omwami oongole! 
Leza wangu watuma mungelo, ooyo wamuma milomo yabasyuumbwa. Taakwe nibandicisa, nkaambo kakuti ndasalala kulinguwe. Kayi taakwe bubi mbundakakucitila omwami.”
Amvwe boobo mwami wakakondwa kapati, eelyo wakalailila kuti Daniyeli agwisigwe mumulindi. Lino Daniyeli naakagwisigwa mumulindi ooyo, taakwe cilonda cakajanwa alinguwe, nkaambo wakasyomede muli Leza wakwe.
Lino mukulailila kwamwami, bantu aabo bakatamikizizye Daniyeli bakaletwa akuyoosowelwa mumulindi wabasyuumbwa, antoomwe abamakaintu abana babo. Lino kabatanawa ansi, basyuumbwa bakabakwaba akupwayaula mafuwa aabo oonse.
Mpoonya mwami Daliyasi wakalembela bantu boonse, masi oonse, abantu bamisyobo yoonse munyika yakwe kuti,
Ndabikka mulawo wakuti kufumbwa ooko bwami bwangu nkobubede,
Ulafutula akuvuna, ulacita zitondezyo azigambya, mujulu aansi.
Lino Daniyeli wakazwidilila mumazuba aakulela kwa Daliyasi akulela kwa Sailasi Mupesiya.
Mumwaka mutaanzi wakulela kwa Belisyaza mwami wa Babuloni, Daniyeli wakalota, eelyo wakabona zilengaano naakali kulota kalede abulo. Mpawo wakalemba makani aaciloto cakwe.
Daniyeli wakati, “Mucilengaano cangu ncindakabona masiku, ndakalanga, ndakabona myuuwo yone yakujulu kaikopenganya lwizi lupati. 
Mpoonya kwakazwa banyama bone, mulwizi oolo, banyama aaba bakali bamisyobo-misyobo.”
Munyama wakusaanguna wakali mbuli syuumbwa, wakajisi mababa aali mbuli aasikwaze. Ndakalangilila mane kusikila mababa aakwe naakamonsoolwa, eelyo wakanyamunwa kuzwa ansi cakuti wakaima amaulu obilo mbuli muntu kumane wakapegwa moyo wabuntu.
Kumbele lyangu kwakali munyama wabili, wakali kulangika mbuli munyama wabutambo. Kulubazu lumwi lwakwe wakalinyamwidwe, wakalumide tubambo totatwe mukanwa lyakwe. Wakaambilwa kuti, “Buka ulye nyama yako!”
Kunze lyaceeci, ndakalanga, ndakabona munyama uumbi kumbele lyangu, munyama ooyo wakali kulangika mbuli siluwe. Amusana wakajisi mababa one aali mbuli aamuyuni. Munyama ooyu wakajisi mitwe yone, alimwi wakapegwa nguzu zyakulela.
Kumane ceeci, mucilengaano cangu masiku ndakalanga, eelyo ndakabona munyama wane kumbele lyangu, wakali kuyoosya akutilimuna, kali wanguzu kapati. Wakajisi meno mayumu aalubulo, nkaako wakali kulya akutyoloola nzyaakalwana alimwi wakalyatauka amaulu kufumbwa eeco cakasyaala. Wakalaandeene abanyamanyina boonse baya bakusaanguna, wakajisi meja aali kkumi.
Lino kandiyeeya zyameja aayo, ndakabona lwija lumwi kumbele lyangu, lwakali lusyoonto, lwakamenede akati kameja amwi, lino otatwe aakanyukulwa kumbele lwalyo. Lwija oolu lwakajisi meso aali mbuli meso aamuntu, kalujisi amulomo, lwakali kukanana cakulisumpula.
Lino nindakalangide, ndakabona kwakabikkwa zyuuno zyabwami mubusena bwazyo, nkabela ooyo Walyoonse wakakkala acuuno cakwe. Zisani zyakwe zyakali kutuba buu mbuli caanda, masusu aakwe akali kutuba mbuli boya bwambelele. Cuuno cakwe cabwami cakali kuvwilima mulilo, mavwili aaco oonse akali kuyaka. 
Mulonga wamulilo wakali kukunka, mulonga ooyu wakali kuzwida kulinguwe. Zyuulu-zyuulu zyababelesi zyakali kumukutaukila, bantu bali zyuulu zili makumi-makumi bakali kumubelekela, bakakkala mulubuwa, eelyo mabbuku akajalulwa.
Ndakacili kulangilizya akaambo kamajwi aakulisumpula aakali kwaamba lwija luya. Ndakali kulangilizizye mane kusikila munyama naakajaigwa, mutunta wakwe wakanyonyoonwa akusowelwa mumulilo uuvwilima. 
Banyama bamwi bakanyangwa nguzu zyabo, pele bakalekelwa kuti kabacipona kwaciindi cili mbocibede.
Mucilengaano cangu masiku ndakalanga, lino kumbele lyangu ndakabona muntu uuli mbuli muntu uulya maila, kaboola amakumbi aakujulu. Wakaswena aafwiifwi aliyooyo walyoonse alyoonse, eelyo wakaletwa kumbele lyakwe. 
Wakapegwa nguzu, bulemu abwami, bantu boonse mumasi, amisyobo yoonse bakamukomba. Bweendelezi bwakwe mbweendelezi butakamani alili pe, bwami bwakwe mbwami butakoolwi pe.
Mebo nde Daniyeli ndakapenzegwa kapati mumoyo, zilengaano zyamoyo wangu zyakandikatazya kapati. 
Aboobo ndakainka kuli umwi wababaya baimvwi waalya akumubuzya kuti andaambile kasimpe caamba makani aaya. Aboobo wakandaambila akundipandulwida zintu zyoonse eezi. 
Wakati, “Banyama bone bapati malelo one aayo aayooba munyika. 
Pele basalali ba Mutalabala bayootambula bwami, buyooba bwabo kwalyoonse alyoonse, iiyi, kwalyoonse alyoonse.”
Aawo ndakayandisisya kuti ndizibe zyamunyama wane, ooyo wakaandeene kuzwa kubanyamanyina boonse, wakali kuyoosya kapati, wakajisi meno mbuli lubulo amala aamukuba, munyama ooyo wakapwayaula akutyoloola aabo mbaakalwana akulyatauka eezyo zyakasyaala. 
Alimwi ndakayanda kuti ndizibe azyameja aakali mumutwe wakwe, aali kkumi alwija luya lwakamena akukulumbula yaalya otatwe, lwija luya lwakali kuyoosya kapati kwiinda amwi, lwakajisi meso amulomo wakali kwaambaula cakulisumpula. 
Nkendilangilila, lwija oolu lwakali kulwana basalali lwakabazunda, 
mane kusikila Walyoonse alyoonse naakasika akulupa mulandu kuti avune basalali ba Mutalabala, ciindi caakusika cakutola bwami.
Wakandipandulwida boobu. Munyama wane mbwami bwane buyoobonwa munyika. Bunooandeene amalelo oonse, nkabela buyoonyonyoona nyika yoonse, buyooilyatauka akwiiola. 
Meja aali kkumi mbami bali kkumi bayoozwa mubwami oobu. Baakumana aaba kuyooboola mwami uuli kunooandeene ababaya bakasaanguna, uyoozunda bami botatwe. 
Uyoosampaula, Mutalabala akudyaminina basalali bakwe, uyoosoleka kusandula ziindi amilawo. Basalali bayooabwa kulinguwe kwa myaka yotatwe acisela.
Pele uyoobetekwa, nkabela uyoonyangwa nguzu zyakwe uyoonyonyweedwa limwi kukabe kutamani. 
Lino bwami, nguzu abupati bwamalelo munyika yoonse ziyoopegwa kubasalali, bantu ba Mutalabala. Walo bwami bwakwe mbwami butakamani, baleli boonse bayoomukomba akumuswiilila.
Mpaamanina makani aaya. Mebo nde Daniyeli ndakapenzegwa kapati mumizeezo yangu, ciwa cangu cakasanduka, pele makani aaya ndakaabamba mumoyo wangu.
Mumwaka watatu wakulela kwamwami Belisyaza, mebo nde Daniyeli, ndakabona cilengaano, kuleka ceciya ncindakabwene. 
Mucilengaano cangu eeci ndakalijana kuti ndakali mulukwakwa lwa Susa mucibeela cacisi ca Elamu. Mucilengaano eeci ndakali kumbali aamulonga wa Ulayi. 
Ndakalanga, eelyo ndakabona mugutu wakajisi meja obilo, wakaliimvwi kumbali aakankolola, meja aakwe akali malamfu. Lumwi lwija lwakali lulamfu kwiinda lumwi, pele alwalo oolu lumwi lwakalampa kwiinde ciindi. 
Ndakalangilila mugutu ooyo naakali kudinkaula kaya buya kumbo, kunyika, akumusanza. Taakwe munyama wakali kukonzya kumwiimina, taakwe wakali kukonzya kuvuna pe. Wakacita kufumbwa oobo mbwaakali kuyanda, aboobo wakaba aampuwo mpati.
Lino nindakali kuyeeya akaambo kaceeci, ndakabona sijembwe wakajisi lwija lugambya akati kameso aakwe, wakazwida kumbo, wakakosola nyika yoonse katagumi ansi. 
Wakasika ooko kwakali mugutu wakajisi meja obilo, mugutu ooyo ngundakabona wakaimvwi kumbali akankolola. Sijembwe wakamuzuzaanina cabukali. 
Ndakamubona kalwana mugutu akumutyolela meja aakwe obilo. Mugutu taakakonzya kumuyumina pe, sijembwe ooyo wakabbunta mugutu akumulyatauka, taakwe wakali kukonzya kufutula mugutu kuzwa kuli sijembwe ooyo. 
Sijembwe ooyu wakaba aampuwo mpati, pele naakacili aanguzu lwija lwakwe lupati lwakatyoka, eelyo mubusena bwalo kwakamena meja one aagambya aakalangide kumyuuwo yone yakujulu.
Lino kuzwa kulwija lumwi kwakamena lwija lumbi, lwakali lusyoonto pele lwakaba aanguzu kulubazu lwakumusanza, kujwe kalulanga kunyika mbotu. 
Lwakakomena mane lwaakusika kumakamu-makamu aazyakujulu, nkabela lwakalosya makamu amwi anyenyezi akwaalyatauka. 
Lwakalisumpula kapati akulicita mbuli muleli wamakamu-makamu aakujulu, lwakalesya cipaizyo camuleli cabuzuba abuzuba, busena bwakwe busalala bwakamwaigwa. 
Lino akaambo kabuzangi lwakapegwa makamu-makamu aakujulu acipaizyo cabuzuba abuzuba. Lwakazwidilila muzintu zyoonse nzilwakacita, bwini bwakasowelwa ansi.
Mpoonya ndakamvwa umwi uusalala kakanana, aumwi uusalala wakati kulinguwe, “Ino cilatola ciindi cilamfu buti kuti cilengaano cizuzikizigwe, nkokuti cilengaano cacipaizyo cabuzuba abuzuba, cabuzangi oobo buleta lunyonyooko, cakusiya busena busalala acamakamu-makamu aayo ayoolyataukwa?”
Wakati kulindime, “Cilatola masiku amasikati aali zyuulu zyobilo amyaanda yotatwe, eelyo busalali buyoosalazigwa alimwi.”
Lino mebo nde Daniyeli nkecilangilila cilengaano eeci akusoleka kuti ndiyeeye ncocaamba, kwakaima umwi wakali kulangika kuti muntu wini. 
Mpawo ndakamvwa jwi lyamuntu kuzwa kunkomwe ya Ulayi kaliti, “Gabuliyeli, ambila muntu ooyo ncocaamba cilengaano eeci.”
Lino naakaswena aafwiifwi abusena aawo mpindakaimvwi, ndakayoowa akuvuntama ansi. Wakati kulindime, “Yebo omuntu, cilengaano eeci caamba mamanino aaciindi.”
Kacaambaula kulindime, ŋonzi zyakanditola, ndakalivunteme. Mpoonya wakandijatilila akundiimika.
Wakati, “Ndiyanda kukwaambila ciyoocitika kumbele ooku muciindi cabukali bwa Leza, nkaambo cilengaano eeci caamba ciindi camamanino cibikkidwe. 
Mugutu wameja obilo uulya ngoobona wiiminina bami baku Mediya aku Pesiya. 
Sijembwe wamavwele mmwami waku Gilisi, lwija lupati luli akati kameso aakwe mmwami mutaanzi. 
Meja one aalya aatola busena bwalwija lwatyoka aiminina malelo one ayooba, bwami bomwe mucisi eeci pele tabukoonoojisi nguzu mbuli zitaanzi pe.
“Lino kumamanino aakulela kwabo, bazangi nibayooindilila kubija, kuyooba mwami mukali, sitwaambyo. 
Uyooba aanguzu, pele zitali nguzu zyakwe mwini pe. Uyoocita ziyoonyonyoona kapati, nkabela uyoozwidilila mulizyoonse nzyacita. Uyoonyonyoona basintanze abantu basalala. 
Uyoocita kuti mubucenjezu bwakwe lucengo lukazwidilile, uyoolitondezya kuti ulicenjede kapati. Baakuliiba, uyoojaya bantu banji, uyooba muleli wabaleli. Nikuba boobo uyoonyonyoonwa, pele kutali aanguzu zyabantu pe.
“Cilengaano camasiku asikati ncoobona ncakasimpe, pele cileke cilengaano eeco, nkaambo caamba mazuba aaboola.”
Mebo nde Daniyeli ndakalikatede akuciswa kwamazuba manji. Mpoonya ndakabuka akutalika kubeleka mulimo wamwami. Cilengaano cakandiyoosya, tiindakacimvwa ncocaamba pe.
Mumwaka mutaanzi wakulela kwa Daliyasi mwanaa wa Ahazuweliyasi Mumedi, ciindi naakali kweendelezya bwami bwa Bakalodiya, 
iiyi, mumwaka mutaanzi wakulela kwakwe, mebo nde Daniyeli ndakamvwa mumalembo, kwiindila mumajwi aa Mwami Leza ngaakaambila Jelemiya musinsimi, kuti kunyonyoonwa kwamunzi wa Jelusalemu kuyootola myaka iili makumi aali ciloba. 
Aboobo ndakalanga ku Mwami Leza akumukombelezya kwiindila mukukomba, kulibombya, kuliimya kulya, kusama masaka akulibikka twe.
Ndakakomba ku Mwami Leza wangu akulyaamba zinyonyoono. Ndakati, “O Mwami, uli Leza mupati, alimwi ulayoosya, ulabamba cizuminano cako caluyando kuli baabo boonse bakuyanda akuswiilila malailile aako. 
Twakakubisizya, twakalubizya. Twakali bantu babi, twakali kuzangilide, twakasiya malailile amilawo yako. 
Tiitwakaswiilila babelesi bako basinsimi, aabo bakakanana kubami besu, baleli besu abamatata akubantu boonse munyika muzina lyako.
“O Mwami, uliluleme, pesi swebo mubuzuba buno tuluuside, nkokuti bantu bamucisi ca Juda abantu bamu Jelusalemu a Baisilayeli boonse, baafwiifwi abakulaale, muzisi zyoonse oomo mookabamwaisizya akaambo kakutasyomeka kwesu. 
O Mwami Leza, swebo abami besu, baleli abamatata, tuluuside nkaambo twakakubisizya. 
Mwami Leza wesu ngusilweengelelo, ulalekelela, nokuba kuti twakamuzangila. 
Tiitwakaswiilila Mwami Leza wesu nokuba kubamba milawo yakwe eeyo njaakatupa kwiindila mubabelesi bakwe basinsimi. 
Baisilayeli boonse bakasotoka mulawo wako akuufutatila, bakakaka kukuswiilila. Nkaako nsinganyo zyoonse zilembedwe mumulawo wa Mozesi, mubelesi wa leza, zyatusikila nkaambo twakakubisizya. 
Ono wazuzikizya majwi aakaambwa azyandiswe azyabaleli besu mukutuletela mapenzi mapati. Ansi aano mbukwakali kuba taakwe cakacitikide mbuli cakacitika kumunzi wa Jelusalemu. 
Mbubonya mbuli mbokulembedwe mumulawo wa Mozesi, mapenzi oonse aaya atuboolela, nikuba boobo taakwe nitwakulilila, O Mwami Leza wesu, kuti utufwide luzyalo mukuti twaleka zinyonyoono zyesu akuswiilila kasimpe kako. 
Mwami Leza taakasyasyaala kutuletela mapenzi, nkaako Mwami Leza wesu uliluleme muli zyoonse nzyacita, pele tiitwakamuswiilila.
“Lino O Mwami Leza wesu, yebo ookagwisya bantu bako mu Ijipiti anguzu zyajanza lyako, ookaba aazina eelyo liliko lyoonse asunu, twakabisya, twakalubizya. 
O Mwami, kweendelana amilimo yako iiluleme, leka kunyemena munzi wa Jelusalemu cabukali, munzi wako, cilundu cako cisalala. Zinyonyoono zyesu abubi bwabasikale besu nzizyakacita kuti munzi wa Jelusalemu abantu bako babe cisampuzyo kuli baabo boonse batuzingulukide.
“Lino O Leza wesu, swiilila kukomba a kulibombya kwamubelesi wako. Akaambo kanduwe, O Mwami, etelela busena bwako busalala bumwaidwe. 
Teya matwi aako O Leza, utumvwe, langa ubone lunyonyooko lwamunzi wiitwa zina lyako. Tatukukumbili zeezi akaambo kakuti tuliluleme, pele akaambo kalweengelelo lwako lupati. 
O Mwami swiilila! O Mwami tulekelele! O Mwami tumvwe utugwasye! Akaambo kanduwe, O Leza wangu, utamuki kutugwasya, akaambo kamunzi wako abantu bako babandwa zina lyako.”
Lino indakacili kukanana akukukomba, kandilyaamba cinyonyoono cangu acinyonyoono cabantu ba Isilayeli, akukumbila Mwami Leza wangu akaambo kacilundu cakwe cisalala, 
kandicikomba, Gabuliyeli muntu uulya ngundakabwene mucilengaano kusaanguna, wakaboola kulindime kazabuuluka cakufwambaana aciindi cipaizigwa cipaizyo cakumangolezya. 
Wakandilailila wakati, “Daniyeli, lino ndaboola kuti ndizookupe maanu abusongo. 
Mbootalikila buyo kukomba, waingulwa ncencico ncindaboolela kuti ndizookwaambile, ulayandwa kapati. Nkaako mboobu mbwaabede makani, umvwisye cilengaano.
“Kwabikkwa mvwiki, myaka, amazuba aali makumi aali ciloba avuzigwe aciloba kubantu bokwanu amunzi uusalala kuti nsotoko zimane, muleke kucita zinyonyoono, mukombelezezye babi, mutalike kucita ziluleme zyalo, zilengaano abusinsimi zimane, busena busalala busalazigwe.
“Weelede kuziba eeci ucimvwisye. Kuzwa ciindi nikwaambwa kuti munzi wa Jelusalemu ubukulusigwe akuyakululwa kusika kuciindi cakusika kwa Munanike kuyooba mvwiki zili ciloba zivuzigwe aciloba, amvwiki zili makumi aali cisambomwe azibili. Uyooyakululwa akuba aamigwagwa akankolola, pele cinooli ciindi camapenzi. 
Kwaakwiinda mvwiki zili makumi aali cisambomwe azibili, Munanike uyoogwisigwa, taakwe ncanoojisi. Bantu bamuleli aabo bayooboola bazoonyonyoona munzi abusena busalala. Mamanino ayooboola mbuli zambangulwe. Nkondo inooliko mane kusikila kumamanino, nkaambo kwakalaililwa kuti zinyonyoonwe. 
Uyoobamba cizuminano abantu banji mumvwiki yomwe, pele akati kamvwiki eeyo, uyoolesya zipaizyo azituuzyo. Lino sikusaala ooyo uyooboola azisesemyo kumagolelo aaŋanda ya Leza, mane kusikila awalo bukamweelele.”
Mumwaka watatu wakulela kwa Sailasi mwami wacisi ca Pesiya, Daniyeli uutegwa Belitesyaza wakabona cilengaano. Makani aaco akalisinizizye. Akali kwaamba zyankondo mpati. Kumvwisya makani aayo kwakamuboolela mucilengaano.
Kuciindi eeco, mebo nde Daniyeli ndakali kulila kwamvwiki zyotatwe. 
Tiindakali kulya zilyo zinono pe, taakwe nindakalya nyama, naa kunywa waini, nketanani mafuta pe, mane kusikila lyakamana mvwiki zyotatwe.
Mubuzuba bwamakumi obilo aane bwamwezi mutaanzi, nindakaimvwi ankomwe yamulonga mupati wa Taigilisi, 
ndakalanga, eelyo ndakabona muntu wakaimvwi kumbele lyangu, wakasamide zisani zyandeketela, mucibuno wakalyaangide lutambo lwangolida iini-ini. 
Mubili wakwe wakali mbuli bbwe libalangalisya, busyu bwakwe kabumweka mbuli lulabo, meso aakwe akali mbuli bbalabala lyamulilo, maboko amaulu aakwe akali kumweka mbuli mukuba wasyobwa, jwi lyakwe lyakali mbuli lyankamu yabantu.
Mebo nde Daniyeli, ndime buyo endikke nindakabona cilengaano eeco, baalumi mbindakali aabo tiibakacibona pe. Pele kuyoosya ooku kwakabasikila cakuti bakatija baakuyuba. 
Aboobo ndakasyaala endikke, nkelangide acilengaano eeci, nkute zyakalindilokede, ndakasyulungana kumeso, taakwe ncindakali kukonzya kucita. 
Mpawo ndakamvwa kaambaula, lino nindakamuswiilila, ndakoona, ndakali vunteme ansi.
Mpoonya kwakandiguma janza, lyakandicita kuti ndikankame maboko amazwi. 
Wakati, “Daniyeli, ulalemekwa kapati, uswiilisisye kapati majwi ngendiyanda kukwaambila. Ima nkaambo ndatumwa kulinduwe.” Lino naakaamba ceeci kulindime, ndakaima kandikankama.
Lino wakaindilizya akuti, “Utayoowi Daniyeli kuzwa buzuba buya nookayandisya kumvwisya makani aaya akulibombya kuli Leza, majwi aako akamvwigwa, lino ndaboola akaambo kakuti aingulwa. 
Pele mungelo wabwami bwa Pesiya wakandikazya kwamazuba aali makumi obilo abumwi. Mpawo Mikayeli umwi wabaleli bapati, wakaboola kuzoondigwasya nkaambo ndakalaangidwe ooko amwami wa Pesiya. 
Lino ndaboolela kuti ndizookwaambile ciyoocitika kubantu bokwanu kumazuba aaboola, nkaambo cilengaano eeci cijatikizya ciindi ciboola.”
Lino kacindaambila ceeci, ndakavuntama ansi nketaambauli pe. 
Lino umwi wakali kulangika mbuli kuti muntu wakaguma milomo yangu, aawo ndakaasama, ndatalika kukanana. Ndakaambila yooyo wakaimvwi kumbele lyangu kuti, “Ndapenga kapati mumoyo akaambo kacilengaano, osimalelo wangu, ndabula mbwecita. 
Lino mebo ndemubelesi wako inga ndakanana buti anduwe osimalelo wangu? Nguzu zyamana, nsicikonzyi akuyoya pe.”
Alimwi ooyo wakali kulangika mbuli muntu wakandiguma, wandipa nguzu. 
Wakati, “Utayoowi pe yebo omuntu oolemekwa kapati. Koba aluumuno, yuma lino, koyuma!” Lino naakali kukanana kulindime, ndakayuma alimwi ndakati, “Kokanana osimalelo wangu, kayi ono ndayuma.”
Nkaako wakati, “Sena ulizi ncindaboolela kulinduwe? Lino-lino njooboola kuzoolwana mungelo wa Pesiya, ono ndazwa buyo mungelo waku Gilisi ulaboola, 
pele nyanda kukulwiida zilembedwe mubbuku lyakasimpe. Taakwe uundigwasilizya mukubalwana ccita buyo Mikayeli, mungelo wanu”
Lino mumwaka mutaanzi wakulela kwa Daliyasi Mumedi, ndakaima kuti ndimugwasilizye akumukwabilila.
Lino andikwaambile bwini. Bami bambi botatwe bayoolibonya mu Pesiya, kumamanino kuyoolibonya uumbi wane, unooyoovubide kwiinda aaba bamwi boonse. Lino aakuba aanguzu akaambo kabuvubi bwakwe, uyookopa boonse kuti babukile bwami bwacisi ca Gilisi. 
Aawo mwami sintanze uyoolibonya, uyoolela canguzu akucita kufumbwa mbwayanda mwini. 
Lino aakumana kulibonya, bulelo bwakwe buyoomwaisigwa akwaabanyizigwa mumabazu one. Tabukatolwi balunyungu lwakwe pe, nokuba aanguzu mbuli nzyaakajisi walo, nkaambo bulelo bwakwe buyooolwa akupegwa bambi, batali bana bakwe. 
Mwami wakumusanza uyooba aanguzu, pele umwi wabapati babasilumamba bakwe uyooba aanguzu kwiinda nguwe, nkaako uyooba aabwami mbwayooendelezya mwini canguzu. 
Kwaakwiinda myaka iili mboibede bayoomvwana. Mwana musimbi wakumusanza uyooinka kumwami wakunyika kuti bakapangane cizuminano calumvwano, pele takeendelezyi, nguzu zyamwami ooyo ziyoofwambaana kumana. Mumazuba aayo musimbi ooyo uyooabwa antoomwe abantu babwami bakwe awisi aboonse baali kumuyanda.
Umwi waciinga cakwe uyootola busena bwamusimbi ooyo. Uyoolwana basilumamba bamwami wakunyika akuyoonjila munkwakwa zyakwe, uyoobalwana nkabela uyoozunda. 
Alimwi uyootola baleza babo, zikozyanyo zyalubulo, azingwali-ngwali zibotu zyansiliva angolida, uyoozitola ku Ijipiti. Kwamyaka iili mbwiibede unooyoolelede mwami wakunyika. 
Mpawo mwami wakunyika uyoosaala bulelo bwamwami wakumusanza, pele uyoobundulukila kunyika yakwe. 
Bana bakwe balombe bayoolibambilila zyankondo, bayoobunganya mpi mpati yalo iyookungulula mbuli zambangulwe litakwe butabilile, nkabela nkondo eeyo iyoozumanana mane kuyoosika kunkwakwa zyakwe.
Aawo mwami wakumusanza uyooinka kunkondo mubukali akuyoolwana mwami wakunyika, unooli aampi mpati, pele iyoozundwa. 
Lino mpi eeyo yaakuzundwa buyo, mwami wakumusanza uyoolisumpula kapati, nkabela uyoojaya banji bali zyuulu zyuulu, nikuba boobo takazundi pe. 
Mwami wakunyika uyooyobolola mpi iimbi, mpati kwiinda yakusaanguna, kwaakwiinda myaka minji, uyooboola ampi mpati iijisi zilwanyo zinji.
Mumazuba aayo banji bayoobukila mwami wakumusanza. Bantu bokwanu basimanyongwe bayoozanga kuti bazuzikizye cakaamba cilengaano, pele tabakazwidilili. 
Mpawo mwami wakunyika uyooboola akuzooyaka zitantaala zyakusinkilizizya, eelyo uyoozunda munzi walukwakwa. Impi yabakumusanza tiikakonzyi kuyoobayumina, nobaba basilumamba bacibwene kulwana tabakabaimini pe. 
Sikusaala uyoocita kufumbwa mbwayanda, taakwe muntu naba omwe uuyoomwiimina pe. Uyookkalila munyika mbotu, unooli aanguzu zyakwiinyonyoona. 
Uyookanza kuboola ampi yamubwami bwakwe yoonse nkabela uyoopanga cizuminano calumvwano amwami wakumusanza. Lino uyookwasya mwanaakwe musimbi kutegwa akasaalile mpawo bwami, mizeezo yakwe tiikabeleki, tiikamugwasyi. 
Aawo uyoonyonena kuzisi zili kunkomwe zyalwizi, zinji uyoozizunda, pele mupati wabasilumamba uyoomanya kulisumpula kwakwe, uyoocita kuti masampu aayo akamuboolele. 
Musule azeezi, uyoopilukila kunkwakwa zyacisi cakwe mwini, pele uyoolebwa akuwa, takabonwi limbi pe.
Sikutola busena bwakwe uyootuma simutelo kuti akabambe zyaŋanda yabwami. Mumyaka mice buyo, uyoonyonyoonwa, nikuba boobo kutali mubukali nomuba munkondo pe.
Uyoomutolela busena unooli muntu uusampukide uutana buzuba wapegwa bulemu bwabwami. Uyoosaala bwami bantu banooyooliibide, uyootola bwami mubumpelenge. 
Eelyo basilumamba banji mbayoonyonyoonwa, basilumamba antoomwe amuleli wabo bayoonyonyoonwa. 
Baakumana kupangana cizuminano anguwe, uyoobaunina, abantu buyo bace uyoobabukila akuba muleli wabo. 
Zibeela zimwi zyacisi zijisi lubono lunji zyanooyooliibide uyoozisaala, nkabela uyoojana eeco bamawisi ncobatajisi. Uyootalika kwaaba zisaalo nzyaakanyanga antoomwe alubono lumwi akati kabaccilili bakwe. Uyookanza kuzunda minzi yankwakwa, pele kwaciindi cisyoonto buyo.
Uyooboola kuzoolwana mwami wakumusanza ampi mpati. Mwami wakumusanza uzoolwana ampi mpati iilaanguzu, pele takakonzyi kwiiyumina akaambo kamakanze ngobamubambilide. 
Aabo basaninwa amwami bayoosoleka kumunyonyoona, ampi yakwe iyoonyonyoonwa, nkabela mbanji bayoofwida munkondo. 
Bami bobilo, bakanza zibi zyalo, bayookkala atebule ndilyonya, bakabejelane, pele taakwe acigwasya, nkaambo nokuba kuti kube buti mamanino ayoosika aciindi cibikkidwe. 
Mwami wakunyika uyoopilukila kunyika yakwe alubono lunji, pele moyo wakwe unoosulaikide cizuminano cakwe cisalala. Uyoocibisyaanya, aakumana uyoopilukila kucisi cakwe.
Caakusika ciindi ceelede uyoosaala nyika yakumusanza alimwi, pele ono ciyoocitika tacinooli mbuli ceeco cakusaanguna pe. 
Basimato bakunsumbu zyakumbo bayoomulwana, nkaako uyootyompwa. Nkabela uyoonyona akuyookalalila bacizuminano cisalala. Uyoopiluka kuzoofwida luzyalo aabo bayoosiya cizuminano cisalala.
Basilumamba bakwe bayoosofwaazya lukwakwa lwaŋanda ya Leza, alimwi uyoolesya zipaizyo zyabuzuba abuzuba. Kwaakumana bayoobikka cisesemyo calunyonyooko. 
Calucengo uyoounina baabo bakatyola cizuminano, pele bantu aabo bazi Leza wabo bayoomukazya kapati.
Basongo bayoolailila bantu banji, nokuba kuti bayoojaigwa munkondo mukaindi kaniini, nokuba kutentwa, kujatwa naa kusaalwa. 
Kujaya ooku kwanoocitika bantu ba Leza tabakagwasigwi kapati. Bantu banji basilucengo bayoobasangana. 
Bamwi bantu basongo bayoolebwa kutegwa basalazigwe, balondoke kuti kabatakwe tumpenda mane kuyoosikila kumamanino aaciindi, nkaambo mamanino ayoosika aciindi ceelede.
Mwami uyoocita mbuli mbwayanda mwini. Uyoolisumpula akulipa bulemu kwiinda bwabaleza boonse, nkabela uyoosampaula Leza waba leza. Uyoozwidilila mane kuyoosika ciindi cabukali nociyoozuzikizigwa, eeco cakakanzwa cileelede kucitika. 
Takalemeki baleza bamituni yabasikale bakwe, nociba eeco bamakaintu ncobayanda, takalemeki baleza bamituni nibaba buti, pele uyoolisumpula kwiinda mbabo boonse. 
Mucilawo cambabo uyoolemeka leza wankwakwa, uyoolemeka leza basikale bakwe ngobatakazi wangolida ansiliva, watubwe tweebesi azipego zidula. 
Uyoolwana nkwakwa ziyumu kwiindila mukugwasigwa aleza wakule, nkabela uyoolemeka baabo bamuyanda. Uyoocita kuti babe baleli babantu banji, uyooaba nyika kuli basimali.
Kumamanino aaciindi, mwami wakumusanza uyoomulwana. Mwami wakunyika uyooboola ankamu mpati yankalaki, basimabbiza amato manji. Uyoosaala masi manji akwaaola mbuli zambangulwe. 
Alimwi uyoosaala nyika mbotu. Masi manji ayooolwa, pele Edomu, Mowabu abasololi baku Amoni bayoovunwa kuzwa kulinguwe. 
Kulela kwakwe kuyootabukila kumasi manji kujatikizya acisi ca Ijipiti. 
Uyootola ziyobwedo zyangolida, nsiliva alubono loonse lwamu Ijipiti, Balibiya a Banubi bayooendelezegwa anguwe. 
Pele makani ngoyoomvwa aayoozwa kujwe akunyika ayoomuyoosya, aawo uyooinka mubukali kuti akajaye akunyonyoona bantu banji. 
Uyoosimpa matente aabwami bwakwe kumbali alwizi kucilundu cibotu. Nikuba boobo buyoomweelela, taakwe muntu naba omwe uuyoomugwasya pe.
Kuciindi eeco, Mikayeli mungelo mupati uukwabilila bantu bako, uyoobuka. Kuyooba ciindi camapenzi aayoosya aatanabwenwe kuzwa kuciindi kakutanaba masi pe. Pele ciindi eeco bantu bako, boonse bali aamazina aalembedwe mubbuku bayoofutulwa. 
Nkabela bantu banji balede mubulongo ansi, bayoobuka, bamwi bayoobukila buumi butamani, bamwi bayoobukila nsoni amasampu aatakamani pe. 
Aabo basongo bayoobala mbuli bubekema julu, aabo baleta bantu kubululami, bayoobala mbuli nyenyezi kwalyoonse alyoonse. 
Pele yebo O Daniyeli, jala bbuku amajwi aandilyo mane kusika kumamanino aaciindi. Bantu banji bayootuntulika ooku akooku kuti bayungizye luzibo.
Mpoonya mebo nde Daniyeli ndakalanga, lino kumbele kwakaimvwi bantu bambi bobilo, umwi wakaimvwi mutala lino lyankomwe yalwizi, umwi mutala liya. 
Umwi wabo wakabuzya yooyo wakasamide zisani zyandeketela, wakali atala lyamaanzi aamulonga wakati, “Ino zintu eezi zigambya ziyoocitika lili?”
Muntu ooyo wakasamide zisani zyandeketela wakaimvwi atala amaanzi aamulonga, wakatambika maanza aakwe kujulu, ndakamumvwa kakonka muzina lyayooyo Uuliwo lyoonse kati, “Kuyooba myaka yotatwe acisela. Lino bantu basalala baakumwaisigwa, zintu zyoonse eezi niziyoocitika.”
Ndakamvwa, pele tiindakaziba pe. Aboobo ndakabuzya kuti, “Simalelo wangu, ino mamanino aazyoonse ayooba buti?”
Wakandiingula kuti, “Koya buyo, Daniyeli, kayi majwi aali mubbuku eeli ajalwa, mane kusikila kumamanino aaciindi. 
Bantu banji bayoosalazigwa, tabanoojisi tumpenda, banoosalala, pele sizibi unooli sizibi lyoonse. Taakwe sizibi naba omwe uuyoomvwisya, pele aabo basongo bayooziba.
“Lino kuzwa ciindi eeco zipaizyo zyabuzuba abuzuba noziyoobelesegwa, kwaakubikkwa cisesemyo ca lunyonyooko kuyooba mazuba aali cuulu amyaanda yobilo amakumi aali fuka. 
Ulilelekedwe ooyo uulindilila kusika kumamanino aamazuba aali cuulu amyaanda yotatwe amakumi otatwe aasanu.
“Pele yebo, koya buyo mane kusikila kumamanino. Uyoolyookezya, lino kumamanino aamazuba uyoobuka kuti ukatambule caabilo calukono lwako.”
