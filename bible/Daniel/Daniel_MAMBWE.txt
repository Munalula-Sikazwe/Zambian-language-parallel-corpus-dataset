  Mu mwaka wakwe citatu uwa kuteeka kwakwe Yeoyakimu umwene waku Yuda, Nebukadineza umwene waku Babiloni wizile ku Yelusalemu nu kuzanza amu musumba. 
 Nawe Yawe wapile Yeoyakimu umwene waku Yuda mu makasa yakwe Nebukadineza, kumwi ni viya vino yafumizye mu Ng'anda ikulu yakwe Leza. Nawe avisenda avitwala ku ng'anda ikulu yakwe kaleza kakwe ku Babilonia nga aviika mu ng'anda ya cipao cakwe leza wakwe.
Lyene umwene Nebukadineza apeela ilamulo kuli Asyipenazi, umukalamba wakwe yacilolo yakwe, kuti alete aina Izlaeli yamwi aku wene nga na yamwi acindame 
mu alumendo yano yatakwata indema nanti imwi, ayembe mukuloleka, yayo acincile ukusambilila, apakuti yene yangalinga ukutumikila mwi sano lya mwene. Asyipenazi wapilwe umulimo wakuyasambilizya kuwelenga nu kulemba icilimi ca ina Babiloni. 
Umwene wapile ni lamulo lyakuti cila wanda yalinzile kuyapela vyakulya nga na waini wino yakaimula umwene. Apacisila ca kuyasambilizya imyaka itatu alumendo yaya yalinzile kulolekela ku mwene.
Pali yayo asolwilwe pali Danieli, Hananiya, Misyaeli, nga na Azaliya, nga yonsi kwene yali amu mutundu wakwe Yuda. 
Cilolo mukalamda apali pakuyatemela amazina apya ali ndi yaa: Danieli yati a Belitesyazali, Hananiya yati a Syadilaki, Misyaeli yati a Mesyaki, na Azaliya yati a Abedinego.
Lelo Danieli wene aipingula ukukana ikowezya umwisikulu ku vyakulya na waini wakwisano, nga auzya cilolo mukalamba kuti amupeele insambu zyakuntaikowezya mu musango kwene ndi uu. 
Lyene Leza alenga kuti cilolo wilya asakamale Danieli nu kumuvwila uluse. 
Lelo nanti cali vivyo, Asyipenazi anena Danieli ati, “Nemo nkoopa umwene umusambazi wane, wiyo uwatapela ilamulo lyakukupeela vino ulinzile ukulya nu kumwa. Uzye lyene apacani cino umwene angalola ukuti wemo utakuloleka ningo ukuluta alumendo yauze asyala? Ndi caya vivyo ale lyene umwene angapeela ilamulo kuti yankome.”
Acino Danieli aya kuli kalinda wino Asyipenazi wasonsile kuti amulinda kumwi na yacuza yakwe yatatu. 
Lyene Danieli amunena ati, “Twapapata utwezye umu manda ikumi. Watupeela sile ivizao avino twalya nga na manzi akumwa. 
Lyene uce ukolanye imilolekele itu ni ya alumendo yaya yano yakalya vyakulya vya kwisano, nga lyene ucitile swe azya yako ukulingana na vino tukuloleka.”
Acino kalinda wilya pali pakuzumilizya Danieli na yacuza yakwe ukucita cicyo, ayezya umu manda ikumi.
Apa mpela ya manda yalya ikumi, alumendo yaa yaloleka atelepelele nupya amalamba ukuluta yayo alyanga vyakulya vya kwisano. 
Acino kalinda wilya ata kuyapela vyakulya vya kwisano, atwalilila kuyapela sile ivizao na manzi.
Caleka Leza apeela alumendo yaa yani amano nu kwiluka kwa misango yonsi ya vyalembwa na masambililo. Ukulunda pali cico, apeela Danieli amaka akulondolola ivilolwa ni viloto vya misango yonsi muno viile.
Apacisila ca myaka itatu ino umwene wisile kuti yayatwale kunoli, Asyipenazi, cilolo mukalamba atwala alumendo yonsi kuli Nebukadineza. 
Umwene nawe pali pakulandana nayo, nga azana ukuti kusi nanti wenga muli yaya asyala uwalingine na Danieli, na Hananiya, na Azaliya. Acino yatandika ukutumikila umwi sano. 
Mu vintu vyonsi ivikumile amano nu kwiluka vivyo vino umwene wayuzyanga, wazananga ukuti alumendo yaa yani yalusile amaila ikumi amamanyamano yonsi kumwi na yakasapoola amu wene wakwe onsi.
Danieli wasile kuku kwene kwisano mpaka nu mu mwaka wa kutandika kwa kuteeka kwa mwene Kilusi.
Mu mwaka wakwe ciili uwakuteeka kwakwe, Nebukadineza walosile iciloto. Cene camusakamike wakwe cimwi cakuti waposiwe nu kukasula. 
 Acino umwene atuma akuya aama amamanyamano, yakasapoola, alozi na yayo akasambilila vikumile intanda kuti yize yamunene iciloto cino walosile. Lino yene yiza yimilila inkolelo ku mwene, 
nawe ali pakuyanena ati, “Nkweti ciloto icikunsakamika nga nkulonda imanye muno ciile.”
Lyene nayo yaasuka umwene mu Cialamaiki,  “Si kalukuwala kunuli we mwene! Tunene iciloto cako, nga naswe tumakulotwela.”
Umwene nawe pali pakuyanena ati, “Nemo natimpingula ukuti mulinzile munene iciloto nga na muno ciile. Ndi cakuti mutangacita cico, ale lyene namamuputola mu vimpilinsya nu kusenula amang'anda inu yaye amatongwa. 
Lelo ndi cakuti mwanena iciloto na muno ciile, lyene ndamulambula nu kumucindamika. Acino lyene, nenini iciloto nga namuno ciile.”
Nupya kwene nayo yaasuka umwene yati, “Ndi cakuti we mwene watunena iciloto, ale lyene tumakulondolwela.”
Lyene umwene aasuka ati, “Ntakutwisika ukuti mwemo mukwelenganya ukukwata akasita, pamulandu wakuti mwatimulola ukuti nemo natimpingula 
ukuvunuka mwensi kwene mu musango uli onga kwene ndi cakuti mutanenyile iciloto. Mwemo mwatimumana akapi kuti munene ivintu vyakumpumbola nupya iviipe, ala mukupaalila ukuti limwi ivintu vimasenuka. Acino lyene munene iciloto cino ninalota, nga lyene nani nimamanya ukuti mungandondolwela muno ciile.”
Yampandamano yaya pali pakwasuka yati, “We musambazi, kusi nanti wenga apa mpanga ya pano pansi wino angakunena vino ukasi kumanya. Kusi umwene nanti wenga uwamaka, wino watala uzya yakasapoola, na mamanyamano, na alozi, icintu camusango ndi uu. 
Cintu cino we mwene ukuuzya ala icikome wakwe cimwi cakuti kusi umuntu nanti wenga angakulotwela suka sile yaleza, nga nayo yasiikala apakasi ka antu.”
Apa kwasuka vivyo, cii calenzile umwene ukusoka wakwe cimwi cakuti apeela ni lamulo lya kukoma antu yonsi amano umu Babiloni. 
Acino ilamulo lyapilwe lyakukoma yonsi pyu, ukwikapo na Danieli na yacuza yakwe kwene.
Lyene Danieli aya kuli Alioki, musika mukalamba wakwe yakalinda ya mwene, wiyo uwapilwe ilamulo lyakukoma antu yamano yonsi mu Babiloni. Nga Danieli atekela apakulandana na aliwe. 
Amuuzya ati, “Uzye pacani cino umwene watapelela ilamulo ilikakate ndi lii?” Lyene Alioki pali pakulondolwela Danieli umulandu. 
Zuwazuwa Danieli aya ku mwene ku kulenga kuti apelwe akasita, pakuti anganena umwene muno iciloto ciile. 
Alino lyene Danieli aya ku ng'anda ukwakwe nga alondolwela yacuza yakwe umulandu uu, Hananiya, Misyaeli, na Azaliya. 
Lyene Danieli ayakonkomezya kuti yapepe kuli Leza wa kwiyulu kuti aye na mizu kunoyali nu kumulenga kuti ayalondolwele inkama pakuti yatakomwa kumwi na yampandamano amu Babiloni. 
Lyene usiku ulya uli umwi kwene inkama ilya yasokolwilwe kuli Danieli mu cilolwa, nga nawe alumbanya Leza wa kwiyulu
avwanga ati,
Wene akaangalila utusita ni viputulwa vya mwaka,
Wene akasokolola ivintu ivizike nupya vya nkama.
Nkukutaizya nu kukulumbanya, we Leza wa vikolwe vyane.
Lyene Danieli aya kuli Alioki, wino umwene wapile ilamulo lya kukoma antu amano yonsi amu Babiloni, nga amunena ati, “Utezya ukukoma antu amano amu Babiloni. Wemo untwale sile ku mwene, nga nani namaya nkamulondolwele iciloto.”
Lilyo kwene Alioki atwala Danieli ku mwene nga anena umwene Nebukadineza ati, “We mwene, umu azya afuma ku Yuda, natinzana mwenemo umuntu wino angakunena muno iciloto ciile.”
Umwene nawe auzya Danieli (wino izina lyakwe nalyuze a Belitesyazali) ati, “Uzye ungandotwela iciloto nu kundondolwela muno ciile?”
Danieli aasuka ati, “Musambazi, kusi umulozi, nanti mumanyamano wenga, nanti akasapola, nanti mpandamano wino angakunena cico. 
Lelo kwaya Leza umwiyulu, wino akasokolola vya nkama. Wene watakulanga we mwene Nebukadineza ivilacitika mu manda akwiza. Lyene kankunene iciloto, icilolwa cino wakweti lino wakaswile.
“Walanga lino we musambazi ucikaswile, walosile ivintu iviliza inkolelo. Nga Leza wino akasokolola inkama nawe akulanga ivilacitika. 
Lyene inkama ii yatisokololwa kunondi, asi pamulandu wakucenjela ukuluta ali wensi, lelo apakuti we musambazi ungamanya muno iciloto ciile nu kwiluka vino vizile mu mutwe wako.
“We musambazi, mu cilolwa cako waweni nga inkolelo paimi iciluwi icikulu wakwe cimwi, iciyengese, nupya cakoofya mukuloleka. 
Umutwe wa ciluwi cico wapangilwe na zaabu muswefiwe. Icisao na makasa yakweco vyapangilwe na siluva. Umusana na yanamfyumfyu yakweco vyapangilwe nu mukuwa, 
na maulu yakweco yapangilwe ni cela, nga ni ngazo zyakweco zyapangilwe ni cela ni ivu. 
Walanga ucili lolekesya, iwe likulu lisozoka apa mwamba ukunuke ukwaula umwi kulilema, nga litamola ingazo zya cela ni ivu, zya ciluwi cici, ilizivungola. 
Lyene icela, iivu, umukuwa, siluva nga na zaabu navyo kwene vivungolwa apa nsita ili imwi kwene vikolana na cungu apa lwano apa nsita ya pamwela. Umuza nao iulula vyonsi vii ukwaula kusyapo nanti kamwi. Lelo iwe lyene likula mpaka liya umwamba uno walimvile insi yonsi.
“Cii cili ciloto cino walosile, nga ndakai tumalotwela umwene iciloto. 
We musambazi, wewe uli mwene mukalamba pali yamwene yonsi. Leza wa mwiyulu wakulasika pa wene, wakupeela na maka nu ulamba nga nu lulumbi. 
Wene wika antu ni vinyama vya mpanga ni vyunyi vya mulwelele mu makasa yako. Konsi kuno vikaikala wewe uli kateeka wakwevyo vyonsi. Wewe uli mutwe ulya wakwe zaabu.
“Apacisila cako kuliza uwene nauze, lelo utalaya ukulu wa wene wako. Alino kulalondelelapo uwene wakwe citatu, uwa mukuwa, uno ulateeka insi yonsi. 
Mukusyalikizya kulalondelapo uwene wakwe cini, ukome wa cela, pano icela cikatamola nu kuvungola ivintu vyonsi. Ndi vino icela cikatamola ivintu vyonsi, vivyo kwene cilatamola nu kuvungola amawene yankolelo yonsi. 
Wali walola ukuti ingazo nu tukando imbali imwi vyali iivu ni mbali imwi vyali icela. Cii calola mukuti ulaya uwene wankanikane pakasi. Wene ulaya ukome wa cela. Pano icela cikatamola nu kuvungola ivintu vyonsi vyasyala. 
Utukando nato imbali imwi twali icela ni mbali yuze twali iivu. Cii calola mukuti imbali imwi ya wene ilaya ikome nga ni mbali yuze nayo ilaya itonte. 
Waliwalola ukuti icela cuminkanyiziwe nivu. Cii calola mukuti yakateeka ya wene ulya yalezya ukulemenkanya inko mu kuzitwalizya, lelo yalaposiwa, ndi vivi kwene vino icela cinguminkanyiziwa sile nivu.
“Umu nsita zyakwe yakateeka yalya, Leza wa kwiyulu alakatusya uwene uno utalatala wononwe. Wene utalatala ucimviwe, lelo ulonona amawene yauze yonsi nga lyene wikalilila amanda pe. 
Waliwalola vino iwe lyasozoka ukufuma pa mwamba ukunuke ukwaula kuti umwi alikumye nga navino lyalilyafwanta iciluwi capangilwa ni cela, nu mukuwa, ni ivu, na siluva, nga na zaabu. Leza Mukulu akukunena we musambazi ivilacitika mu manda akwiza. Ninkunena ukulingana na vivi kwene vino waliwalota, nga nu kukulondolwela iciloto cako muno calola.”
Lyene umwene Nebukadineza apona pansi afupime nga apeela ilamulo kuti yapeele impolelwa na mawila kuli Danieli. 
Umwene avwanga ati, “Leza wako umukulu pali yaleza yonsi, umwene wakwe yamwene, nupya aliwe akaumbula inkama. Manyile cii pamulandu wakuti we Danieli watuumbula inkama.”
Lyene umwene alasika Danieli icifulo cicindame wakwe cimwi, amupeela na mawila avule nupya. Wene aleka kuti ateeka mu muputule onsi wa mpanga ya Babiloni nu kumucita kangalila mukalamba wakwe yampandamano yonsi akwi sano. 
Ukuluta pali cico, Danieli alenga umwene kuti alasike Syadilaki, Mesyaki, na Abedinego pa wangalizi wa milimo imwi yamu muputule wa mpanga ya Babiloni. Lelo Danieli wene wasile akutumikila mu musolo wakwisano.
Umwene Nebukadineza wapanzile iciluwi cakwe zaabu, cino mu utali cali amafiti amakumi fundimbali nu mu kusalala namo cali amafiti fundimbali, nga alino aciika mu nyika ya Dula mu muputule wa mpanga ya Babiloni. 
Lyene apeela ilamulo kuti yame intunguluzi zyakwe zyonsi, yakateeka, alasi, angalizi, yampandamano, yakasunga ya cipao, yakapingula, yakaputula ya milandu, nga ni ntunguluzi zyonsi zyasyala zyamu muputule wa mpanga ilya. 
Acino intunguluzi zizi zyonsi zikongana ku kwiza fukamila iciluwi cino umwene Nebukadineza wisile kuku, nga nayo yimilila inkolelo yakweco.
Lyene kuma wa mbila auma imbila ni zwi likulu ati, “Mwe antu amu nko zyonsi, mwe antu amisango yonsi, ni ndimi zyonsi! 
Zuwazuwa lino muvwa ukulila kwa ntandala, nga palondelela nu kulila kwa visekese, utungoma, amazeze, ni mitolilo ya misango yonsi, lyene mwensi kwene mulinzile kupona pansi nu kupepa iciluwi cakwe zaabu cino Nebukadineza wika. 
Umuntu ali wensi wino asikufukamila nu kupepa iciluwi cakwe zaabu amasumbwa zuwazuwa mwi lungu lya moto.”
Caleka lilyo kwene lino yuvwa ukulila kwa ntandala, nu kwa mitolilo, nu kwa visekese, nu kwa mapango nu tungoma nga ni vyakulizya vyonsi, antu anko zyonsi, ni ndimi pali pakufukama nu kupepa iciluwi cino umwene Nebukadineza wimike kuku.
Apa nsita kwene ilya aina Babiloni yamwi yiza inkolelo nu kupeela Ayuda umulandu. 
Yanena umwene Nebukadineza yati, “Si kalukuwala kunuli we mwene Nebukadineza! 
Musambazi wemo watupeela ilamulo lyakuti zuwazuwa lino ukwimbila kwatandika, cila muntu alinzile kufukama nu kupepa iciluwi cakwe zaabu, 
nu kuti wiyo uwakana ukufukama nu kucipepa alinzile wasumbilwa mwi lungu lya moto. 
Kuli Ayuda yamwi yano we mwene wika apa wangalizi mu muputule wa mpanga ya Babiloni. Antu yaa, a Syadilaki, Mesyaki, na Abedinego, yayo akukana ukuyela amalamulo yako we musambazi. Yene yasipepa nanti ukufukamila iciluwi cakwe zaabu cino wika kuku.”
Apakuvwa cico, umwene afuluma sile nu ukali nga apeela ilamulo lyakuleta antu yalya yatatu inkolelo yakwe. 
Alino ayanena ati, “Syadilaki, Mesyaki, na Abedinego, uzye icacumi ukuti mwemo mukukana kufukamila nu kupepa iciluwi cane cakwe zaabu cino nika kuku? 
Lyene, zuwazuwa lino muvwa ukulila kwa ntandala, imitolilo, ivisekese, amapango, ni viombelo vyuze vya kulizya nu kwimba, mulinzile ukufukama nu kupepa iciluwi cakwe zaabu. Ndi cakuti mwakana ukucita cico, lyene zuwazuwa yamamusumbila mwi lungu lya moto. Uzye mukwelenganya ukuti akunoli leza wino angamutuula?”
Syadilaki, Mesyaki, na Abedinego yaasuka umwene yati, “We mwene Nebukadineza, swemo tutalinzile ukuipokolola inkolelo yako uku mulandu uu. 
Ndi cakuti Leza wino tukatumikila akweti amaka akututuula ku moto wa mwi lungu nu ku maka yako, ale lyene amacita cico. 
Lelo nanti angala atakututuula, tukasi kuti we mwene umanye ukuti tutamatumikila tuleza twako nanti ukupepa iciluwi cako cakwe zaabu cino wika kuku.”
Lyene umwene Nebukadineza asokela Syadilaki, Mesyaki na Abedinego wakwe cimwi, nga afinya na pa manso ku mulandu nu ukali. Acino apeela ilamulo lyakuti yapembelele ilungu lili amaila cinimbali ukuluta vino yalipembelelanga lyonsi. 
Nga lyene apeela ilamulo ku asilika yamwi amu mpuka ya vita vyakwe kuti yanyepe Syadilaki, Mesyaki na Abedinego nu kuyasumbila mwi lungu lya moto. 
Acino antu yaa, yano yazwite imingila yao, amatolozi, ni vizwalo vyuze vyasyala, yayanyepa nu kuyasumbila mwi lungu lya moto. 
Lyene pamulandu wakuti umwene wapile ilamulo nu kukonkomezya ukuti yapembelele ilungu mpaka likaye wakwe cimwi, icimbilimbili ca moto cosile yakalinda yaya yano yatwazile Syadilaki, Mesyaki na Abedinego kwi lungu lya moto. 
Lyene Syadilaki, Mesyaki na Abedinego, alanga yacinyefilwe, yaponela mu cimbilimbili ca moto uwa lunkumanga.
Lilyo kwene Nebukadineza avwandamuka nu kumangala nga auzya yampandamano yakwe ati, “Uzye tutali twanyepa antu yatatu nu kuyasumbila mwi lungu lya moto?”
Lyene umwene avwanga ati, “Lolini! Uzye pacani cino nkulola antu yani yakulyatokela mu moto, ala yatanyefilwe, nga na wakwe cini nawe akuloleka wa mungeli?” 
Acino Nebukadineza aya ku mulyango wi lungu lya moto nga apunda ati, “Syadilaki! Mesyaki! Abedinego! Mwe aomvi yakwe Leza Wapapelapela, fumini mumo! Izini kuno!”
Lyene yakateeka yonsi, na alasi, na angalizi na yampandamano ya mwene yakongana kuti yalolekesye antu yaya yatatu, yano yatapiile nu moto ulya. Inyele zyao zitapiile, ni vizwalo vyao vitapiile, nayo yatanunsile icunsi.
Lyene umwene Nebukadineza avwanga ati, “Lumbanyini Leza wakwe Syadilaki, Mesyaki, na Abedinego! Wene wali watuma umungeli wakwe nu kupususya antu yaa yano yakamutumikila nupya yataila munoli. Antu yaa yali yakana ukuyela amalamulo yane nupya yatemwa ukufwa ukuluta kupepa nanti kutumikila kaleza kali konsi suka sile Leza wao aisikulu.
“Caleka ne mwene nkupeela ilamulo lyakuti umuntu ali wensi uwamu luko luli lonsi nanti indimi wino wavwanga amazwi amisuula kuli Leza wakwe Syadilaki, Mesyaki, na Abedinego, wene alinzile kuputolwa mu vimpilinsya ni ng'anda yakwe itamolwe mpaka iye citalang'anda. Pano kusi leza muze wino angatuula wakwe vino wii akacita.”
Lyene umwene alasika Syadilaki, Mesyaki na Abedinego apa vifulo mu muputule wa mpanga ya Babiloni.
Umwene Nebukadineza watumile imbila ii ku antu amu nko zyonsi, ni misango yonsi ya antu, ni ndimi zyonsi umu nsi ati,
Caticinzanzya kuti munene ivinjelengwe ni vizungusyo vino Leza Wapapelapela wancitila.
Ala ivizungusyo vino Leza watulanga ivikulu!
“Nemo ne Nebukadineza natenzi umwi sano lyane, ala nkuilyokezya ulongo. 
Lelo nizile ndota iciloto cakundetela intete nga lino naizi ndola ni vilolwa vyakungoofya. 
Acino napiile ilamulo kuti yandetele antu yamano yonsi amu Babiloni pakuti yanene muno iciloto ciile. 
Lyene amamanyamano, na yakasapoola, na yao akasambilila vikumile intanda, na yao akauzya ku mipasi yayaleta kunondi, nga nani njanena iciloto cane, lelo yene yaposiwe ukundondolwela muno ciile. 
Mukusyalikizya Danieli aiza. (Wene yamutemile izina nalyuze lyakuti Belitesyazali, izina lyakwe leza wane.) Umupasi wakwe yaleza uli munoli. Caleka nani munena ciloto cino nalosile inti, 
We Belitesyazali, mukalamba wa mamanyamano, manyile ukuti umupasi wakwe yaleza amuzilo uli munuli nu kuti wemo wamanya vyankama vyonsi. Acino imunena iciloto cane nu kuti andondolwele muno ciile.
“Nani imunena inti, walanga njizi, nakweti icilolwa ca cimuti icikulu wakwe cimwi icali pakasi ka nsi. 
Cimuti cici icikula, calukukula mpaka cifika nu mwiyulu nga nu muntu wensi umu nsi acilola. 
Amafwa yakweco yali ayembe nupya casesile iviseekwa vivule sana vino antu yonsi umu nsi yangakumana ukulya. Inyama zya mpanga zyapuzilanga mu cisao cakweo, ni vyunyi vyapanganga vinsanzo mu misambo yakweco, nga nu musango onsi wa viumbwa walyanga iviseekwa vyakweco.
“Lino ncili elenganya pa cilolwa cici, indola mungeli akufuma umwiyulu, ala akuwaka nu kucevya. 
Alino alaizya ni zwi likulu ati, ‘Sinda icimuti nu kusankola imisambo yakweco. Ucipulule na mafwa nu kusansanta iviseekwa vyakweco. Zinga inyama zino zikuuwa mwenemo kumwi ni vyunyi ivili mu misambo yakweco. 
Lelo usye icisinte cakweco mu musili, ale icinyepelelwe nu musipi wa cela nu mukuwa ukuzinguluka. Ucisye mumu kwene mu mpanga umwi sote.
Pa myaka cinimbali wene atalakwata kampingu wa muntu, lelo alaelenganya wa nyama. 
Kuu kuli kupingula kwa angeli awakanga nu kucevya. Acino lyene, lekini antu yonsi konsikonsi yamanye ukuti Leza wapapelapela wakwata amaka apa mawene yonsi ya antu cakuti angapeela uwene kuli wensi wino akasi. Wene angapeela uwene nu ku muntu musulwe kwene.’
“Cii, cili ciloto cino ne Nebukadineza nalosile. Lyene, we Belitesyazali, unene muno ciile. Pano kusi nanti wenga muli yampandamano amu wene wane wino ataposiwe ukunena muno iciloto ciile. Lelo wemo ungacita cico, pamulandu wakuti umupasi wakwe yaleza yamuzilo uli munuli.”
Lyene Danieli, wino izina lyakwe nalyuze a Belitesyazali, cimamusakamika wakwe cimwi cakuti aposiwa kuvwanga cili consi. Caleka umwene avwanga ati, “Belitesyazali, utaleka iciloto na muno ciile vikusakamike wakwe cimwi.”
Cimuti cino waweni, citalimpisye wakwe cimwi cakuti cifika nu mwiyulu, umuntu wensi umu nsi waciweni. 
Amafwa yakweco yali ayembe, nga naco cakweti iviseekwa vivule vino vingakumana wensi umu nsi ukulya. Inyama zya mpanga zyuwanga mu cisao cakweco, ni vyunyi vyapanzile vinsanzo vyakwevyo mu misambo yakweco.
“Musambazi, wewe uli cimuti cici, citali nupya camaka. Wemo watuya umukulu wakwe cimwi cakuti ukulu wako wafika nu mwiyulu, na maka yako autesi yafika nu ku mpanga zyakutali umu nsi yonsi. 
Walanga we musambazi ucili lolekesya, umungeli wizile ukufuma mwi yulu nga avwanga ati, ‘Sinda icimuti nu kuconona, lelo usye icisinte cakweo mu musili. Ucinyepelele nu musipi wa cela nu mukuwa ukuzinguluka, nga ucisye mumu kwene umwi sote. Lyene leka ulumi lukunge umuntu wii, nupya leka aikale pamwi ni nyama imyaka cinimbali.’
“Lyene, we musambazi, muu, amuno iciloto ciile, nupya Leza Wapapelapela watalamula icilakucitikila. 
Wemo yalakufumya apakasi ka antu nupya ulikala pamwi ni nyama. Pa myaka cinimbali ulalya isote wa ng'ombe ni mbuzi apanzi, kuko kuno ulumi lulakukunga. Lyene alino ulazumila ukuti Leza wapapelapela aliwe akateeka amawene yonsi a antu nupya angalasika ali wensi wino akasi pa cilimba ca wene. 
Umungeli wilya wapile ilamulo lyakuti icisinte ca cimuti yacisye mu musili. Cii calola mukuti nupya kwene wemo ulaya umwene lilyo lino ulazumila ukuti Leza aliwe akateeka insi yonsi. 
Acino lyene, we musambazi, londela umpandamano wane. Ta ukwifya, wacita visuma, nupya ya nu luse ku antu akucuziwa. Ndi wacita vivyo, lyene ulatwalilila kuya nu longo.”
Vii vyonsi vyacitikile umwene Nebukadineza. 
Papisile sile imyezi ikumi na iili, nga lino umwene akulyatokela apipaala li sano lyakwe mu Babiloni, 
avwanga ati, “Silolini vino Babiloni waya umukulu! Nene nakuuzile umusumba uu ukulu kuti uye uwakwane wakwikalamo na kuti ndange amaka nu ulamba wane, ululumbi nu usambazi wane.”
Lino atali amamule akanwa nu kulanda amazwi yaa, izwi lyuvwika ukufuma umwiyulu liti, we mwene Nebukadineza, uvwa vino nkulanda! Ndakai amaka yako awene yapokololwa kunuli. 
Wemo yalakufumya apakasi ka antu nupya ulikala pamwi ni nyama zya mpanga. Pa myaka cinimbali ulalya isote wa ng'ombe ni mbuzi apanzi. Lyene alino ulazumila ukuti Leza wapapelapela aliwe akateeka amawene yonsi a antu nupya angalasika ali wensi wino akasi pa cilimba ca wene.
“Lilyo kwene ivyavwanzilwe pali Nebukadineza vifikiliziwa. Yamufumya apakasi ka antu nga atandika ukulya isote wa ng'ombe. Ulumi ilumukunga, ni nyele zyakwe zikula nu kutalimpa wa mavumbu yakwe cipungu nga ni ngala zyakwe zitalimpa wa ngala zya vyunyi.
“Lino imyaka cinimbali yapita, ne Nebukadineza ntumpula manso umwiyulu, nga amano yane yawela. Alino nani ndumbanya Leza Wapapelapela. Impeela umucinzi nu lulumbi kuli wiyo uwaumi pee na pee.
Wene akalola antu amu nsi ukuti asilesile.
“Lino amano yane yawezile, ali lino nu mucinzi, nu usambazi wane, nga nu lulumbi lwa wene wane vyapilwe nupya kwene kunondi. Yampandamano yane kumwi ni vilolo vyane yanzengile, nga na maka yane autesi yapilwe nupya kunondi nu mucinzi ukalamba kuluta uno napiilwe inkolelo.
“Lyene, ne Nebukadineza, nkulumbanya nu kucindika nu kupeela ululumbi ku Mwene wa mwiyulu, pamulandu wakuti vyonsi vino wene akacita ivisuma nupya ivya ulungi. Nupya wene angacefya yayo acilumba.”
Usiku umwi umwene Belisyazali aama yacilolo ku cimulo cikulu, nga yamwa waini pali pamwi. 
Lino yacili yakumwa Belisyazali apeela ilamulo kuti yalete ingako ni ngeso zyakwe zaabu na siluva vino isi Nebukadineza wafumizye umu Ng'anda ikulu yakwe Leza ku Yelusalemu. Umwene watumile kuti yamuletele apakuti aliwe, ni vilolo vyakwe, aci yakwe na aci yakwe apa mbali yangamwelamo. 
Lilyo kwene yamuletela ingako ni ngeso zyakwe zaabu, nga yonsi kwene yamwelamo waini, 
nu kulumbanya tuleza utwapangilwa na zaabu, siluva, umukuwa, ni cela, imiti na mawe.
Umukupumikizya ikuloleka ikasa lya muntu nga ilitandika ukulemba apa lung'umba lutakase lwamwi sano, apipi na pano uluswepo lwayengesanga ukuluta. Nga umwene alola ikasa lili lino likulemba. 
Alino wene afinya pa manso nupya intete zimulema wakwe cimwi cakuti atandika kuzakaza umu nteo. 
Lyene umwene apunda kuti umwi amwamile amamanyamano, na yao akasambilila vikumile intanda, na yao akauzya ku mipasi. Nayo lino yiza, umwene ayanena ati, “Ali wensi wino angawelenga ivilembo vii nu kundondolwela muno viile alazwikwa umwingila usuma wa ene, na kamunyololo kakwe zaabu umu nsingo, nga alalasikwa apa cifulo cakwe kateeka wakwe citatu umu wene wane.” 
Yampandamano amu wene yiza inkolelo, lelo yonsi kwene yaposiwa kuwelenga nanti kulondolwela umwene ivilembo vivi muno viile. 
Acino umwene Belisyazali aaziwa wakwe cimwi nu usyu wakwe iupona ukuluta, nga ni vilolo vyakwe vitamanyile ivyakucita.
Namwene pali pakuvwa icongo cino umwene na yacilolo yakwe yapanzile nga aingila mu ng'anda ya maliila. Avwanga ati, “Iye we Mwene, si kalukuwala! Si angala utaaziwa nu kukungumala. 
Mu wene wako muli umuntu wino akweti umupasi wakwe yaleza amuzilo. Mu manda yakwe so wene wazanyilwe ukuti umulamoke nupya umucenjele nu wa mano wakwe yaleza yaya. We Mwene Nebukadineza, so, wamulasike ukuya umukalamba wa mamanyamano, na yakasapoola, na yao akasambilila vikumile intanda na yao akauzya ku mipasi. 
Umuntu wii Danieli, wino umwene waamanga ukuti Belitesyazali, wakweti amano nu umanyililo nga nu kwiluka ukwakuzunguka, nga nu kulondolola iviloto, nu kwilula amapinda nu kumala intazi zikome. Acino tuma akuya aama Danieli nga nawe amaiza akunene muno vii vyonsi viile.”
Acino Danieli yamuleta ku mwene, nga umwene amuuzya ati, “Uzye wewe uli Danieli, wenga uwamu azya yano tata, umwene waleta ukufuma ku Yuda? 
Nuvwa ukuti umupasi wakwe yaleza amuzilo uli munuli nga nu kuti wemo walamoka, wakwata umanyililo nga na mano akuzunguka. 
Antu yamano na mamanyamano yalesilwe inkolelo yane ku kwiza welenga ivilembo vii nu kundondolwela muno viile, lelo yaposiwe kucita cico. 
Lyene nemo nuvwa ukuti wemo ungaumbula ivyafiswa nu kulondolola inkama. Acino ndu ngawelenga ivilembo vii nu kunena muno viile, ale lyene umazwikwa imingila iyenzulukile yaku wene, na kamunyololo kakwe zaabu umu nsingo aka kukucindamikilako, nga ulaya kateeka wakwe citatu mu wene wane.”
Danieli nawe aasuka umwene ati, “We mwene uisungile sile vyawila wako nanti uvipeele ku muntu muze. Musambazi nemo namakuwelengela vilembelo nu kukunena muno viile.
“Iye mwene, ala Leza wapapelapela walasike so Nebukadineza pa cilimba ca wene, aya umwene mukulu amupeela na amaka nu lulumbi nu usambazi. 
Wene wali umukulu cakuti antu amu nko zyonsi, ni misango yonsi ni ndimi yamoopanga nu kuzakaza. Ndi wene walonda kukoma ali wensi, ala amamukoma. Ndi walonda kuti umwi atakomwa, ala cimaya vivyo kwene. Wene wacindamikanga nanti kusausya ali wensi wino akasi. 
Lelo pamulandu wakuti wene wali ni cilumba, atalama, aya umunkalwe, ali cino yamufumizye apa wene nga yamupoka nu mucinzi wa cifulo cakwe. 
Yamufumizye pakasi ka antu, nga aelenganya wa nyama. Wikalanga pamwi na yacoolwa, nu kulya isote wa ng'ombe, nga nu kulala apa swe ukwaula cimwi cakucingilila umwili ku lumi. Umu kusyalikizya asuka azumila ukuti Leza Wapapelapela aliwe waya na maka apa mawene ya antu yonsi nupya angapeela uwene ku muntu ali wensi wino akasi.
“Lelo wemo, we mwanakwe, utaicefya awe, nanti angala wamanyile cii. 
Wemo wasangukile Umwene wa mwiyulu. Wapile ilamulo kuti yakuletele ingako ni ngeso ukufuma mu Ng'anda ikulu yakwe Leza. Alino wewe, na yacilolo yako, na aci yako, na aci yako apa mbali yamwelile waini mu viya vii nu kulumbanya tuleza utwapangilwa na siluva na zaabu, nu mukuwa, ni cela, ni mbao nga na mawe, vivyo ivitangalola nanti ukuvwa. Lelo utacindike Leza wino wafumbata umi wako umwi kasa lyakwe kumwi na vyonsi vino ukacita. 
Uli mulandu uno Leza watatuma ikasa kukwiza lemba amazwi yaa.
“Yaa ali mazwi alemvilwe:
“Amazwi yaa yalola mukuti,
 Tekeli: Wapimwa pa sikelo nu kuzanwa ukuti wangumpala wakwe cimwi. 
Pelesi: Wene wako watiwankanikana nu kupelwa ku ina Mede na ina Pesya.”
  Lilyo kwene Belisyazali apeela ilamulo ku yaomvi yakwe kuti yazwike Danieli umwingila wa yene uyenzulukile nga na kamunyololo kakwe zaabu umu nsingo aka kumucindamikila kweneko. Nga amucita ukuya kateeka wakwe citatu umu wene wakwe.
Usiku kwene ulya Belisyazali, umwene waku Babiloni, akomwa. 
Nga Dalyusi umwina Mede, wino apa nsita ilya wali ni myaka yakuvyalwa amakumi mutanda, apoka cilimba ca wene.
Cazanzizye Dalyusi kuti asonte alasi umwanda onga na makumi yaili kuti yateeka monsi mu wene wakwe. 
Ukulunda pali yayo, wene wasonsile Danieli nayauze yaili kuti yaangalila alasi yaya nu kuwaka ivintu vya mwene. 
Lyene Danieli zuwazuwa aloleka ukuti angaluta angalizi yauze mu kuomba. Pamulandu wakwe cico, umwene welenginye uku mulasika pa cifulo ca kwangalila uwene wakwe onsi. 
Lyene angalizi yauze pamwi na alasi yezya kulondelezya imilandu mu miombele yakwe Danieli, lelo yaposiwe kuzana umwi, pamulandu wakuti Danieli wali uwakutailwa nupya wene atacitanga cimwi ciipe nanti caucenjezi. 
Mu kusyalikizya, antu yaa yavwanzyanya yati, “Tutalatala tuzane icili consi cakupeelelapo Danieli umulandu suka sile icikumile upefi wakwe.”
Acino angalizi na alasi yapita pamwi ku mwene nga yamunena yati, “We mwene Dalyusi, we musambazi si kalukuwala kunuli! 
Swe aomvi swensi kwene, angalizi, alasi, angalizi ya alasi, ni ntunguluzi zyuze, twatituzumilizyanya ukuti we musambazi upele ilamulo nu kukonkomezya ukuti umuntu ali wensi wino alapepa kuli leza ali wensi nanti ku muntu umu manda amakumi yatatu akwiza, umu cifulo ca kupepa kunuli, we mwene, wene alasumbilwa mu ninga yakwe yacisama. 
Acino, we mwene, si pela icipope nu kucilemba apakuti citangalembululwa, iviine na masunde ya ina Mede na ina Pesya yano yatangasenulwa.” 
Acino umwene Dalyusi nawe alemba icipope. 
Lyene lino Danieli wamanya ukuti icipope caticilembwa, aya ukwakwe, uku muputule wapapela, kuno amawindo yalozya ku Yelusalemu. Kuku kwene, ndi vino wacitanga lyonsi, Danieli afukama pansi apipi ni windo iliyulwe nga apepa kuli Leza wakwe, nu kumutaizya amaila yatatu umu wanda.
Lyene lino anisi yakwe Danieli yaile kweneko wi umba nu kuzana kuno wene akupepa nu kulenga Leza kuti amwazwilizye, 
yonsi kwene yaile ku mwene ku kusitaka Danieli. Yavwanzile yati, “Musambazi, uzye wemo utalemvile icipope cakuti umu manda amakumi yatatu yano yaliza umuntu ali wensi wino alalenga icintu icili consi kuli leza ali wensi nanti uku muntu, suka sile kuli wewe, umuntu wiyo alinzile kusumbilwa mu ninga yakwe yacisama?”
Lyene antu yaya yanena umwene yati, “Danieli, wenga uwamu azya ukufuma ku Yuda, atacindika we musambazi, nanti ukuyela cipope kwene cino wemo walemba. Lelo wene akapepa amaila yatatu umu wanda.”
Lino umwene uvwile cii, asakamikwa wakwe cimwi nga aezya na maka ukuzana inzila yakupususizyamo Danieli. Wene watwalilile ukwezya ukumupususya mpaka ilanzi iliwa. 
Lyene anisi yakwe Danieli nupya yiza ku mwene yamunena yati, “Musambazi, wemo umanyile ukuti ukulingana na masunde ya ina Mede na ina Pesya kusi icipope cino umwene wapeela icingasenulwa.”
Caleka umwene apeela ilamulo kuti yaleme Danieli nu kumusumbila mu ninga yakwe yacisama. Umwene anena Danieli ati, “Si Leza wako, wino ukatumikila lyonsi, ale akutuule.” 
Alino yaleta iciliwe nu kuciika apa mulyango wa ninga ilya, nga umwene nawe aiika icimanyililo cakwe ca wene nga ni ca vilolo vyakwe apa ciliwe cici, apakuti kutaya umwi uwakutuula Danieli. 
Lyene umwene aswilila kwisano lyakwe nga usiku onsi wene ataizi utulo awe, nanti ukulya icakulya nanti ukulola iviila vyakumuzanzya.
Apa macaca, umwene akatuka acincila aya ku ninga yakwe yacisama. 
Lyene lino wafika apipi ni ninga ilya, apunda ni zwi ilisakamale ati, “We Danieli, umuomvi wakwe Leza waumi! Uzye Leza wako, wino ukatumikila lyonsi nu mwenzo onsi, watakutuula kuli yacisama?”
Danieli nawe aasuka, ati, “We mwene, kalukuwala kunuli! 
Leza wane waliwatuma umungeli wakwe, nga nawe wali wafumpika imilomo yakwe yacisama apakuti yatanduma. Wene watacita cico apamulandu wa kuzana ukuti nene wakaele apa manso yakwe nupya ntiifya kunuli, we mwene.”
Apakuuvwa cii, umwene asansamuka wakwe cimwi nga apeela ilamulo kuti yafumye Danieli mu ninga ilya yakwe yacisama. Caleka yamufumya nga yataweni icilonda nanti cimwi apa mwili wakwe, pamulandu wakuti Danieli wataile muli Leza wakwe.
Lyene umwene apeela ilamulo kuti yaleme antu yalya yonsi apile Danieli umulandu, nga aleka yayasumbila mu ninga yakwe yacisama, kumwi na aci yao na ana yao kwene. Lino yatatala yapona pansi umu ninga, yacisama yayanka nu kuyakokota amafupa yao yonsi.
Lyene umwene Dalyusi alembela antu amu nko zyuze zyonsi, ni misango ya antu yonsi, ni ndimi zyonsi, ati,
Nemo nkupeela ilamulo lyakuti umuntu wensi umu wene wane onsi alinzile ukoopa nu kucindika Leza wakwe Danieli.
Wene akapususya nu kutuula.
Acino Danieli aya nu longo mu manda ya utesi wakwe Dalyusi na wakwe Kilusi umwina Pesya.
Mu mwaka uwakutandika uwa kuteeka kwakwe Belisyazali umwene waku Babiloni, ne Danieli nalosile iciloto nga naweni icilolwa usiku. Nalemvile iciloto cici. 
Vii ali vino ne Danieli naweni umu ciloto usiku:
 Ivinyama vini vikulu sana nupya ivipusane vifuma muli yemba. 
 Cakwe conga calolike wakwe cisama, lelo cakweti amaapa wakwe cipungu. Lino ncili lolekesya, amaapa yakweco yanyunsulwa. Alino cinyama cici yacikatusya apakuti cimilile wa muntu, nga yacipela nu mwenzo wa muntu.
Cakwe ciili calolike wa ciuli ala ciimi apa ngazo zyakweco zyacisila. Cene cavwasile imbazo zitatu apakasi ka mino, nga ni zwi livwanga kuno cili liti, “Katuka, ulye inyama ukulingana na pano ukulondela!”
Pacisila cakwe vii, lino ncili lolekesya, indola icinyama cuze. Cene calolike wa nangu, lelo apa nsizi yakweco pali amaapa yani, yano yakoline na maapa ya cunyi, nga cakweti ni mitwe ini nupya capilwe amaka ya kuteeka.
  Lino ncili lolekesya, icinyama cakwe cini ciloleka. Cene cali icikome, cakoofya, icakuleta intete. Cali na mino yacela akulu cuze yano caomvizye pakulumola nu kulyatola vyasyala vyonsi. Cene citakoline ni vinyama vyuze vyasyala, pano cali ni mpembe ikumi. 
 Lino ncili lolekesya impembe zizi, indola kalupembe kanono ala kakufuma apakasi ka mpembe zyuze. Kene ikatinkula impembe zizi izyalipo zitatu. Kalupembe kaa kakweti amanso wa manso ya muntu nu mulomo uwalandanga vyakuitakizya.
  Lino ncili lolekesya, ivilimba vya wene iviteekwa apa ncende ilya. Alino wiyo uwaliko ku katalili aikala pa cilimba conga. Vyakuzwala vyakwe vyali mpee wa mula, nga ni nyele zyakwe zyali mpee wa mavumbu ya mfwele zitiswe. Cilimba cakwe ca wene catesilwe pa mipeto ya moto, nga calunkumanga nu moto. 
 Nu luzi lwa moto ala lukukonkoloka ukufuma apa nkolelo yakwe. Kwali kweneko na antu avule wakwe cimwi akumutumikila, nga ni mintapendwa ya antu aimi nkolelo yakwe. Alino kuputwilwa kwa milandu kutandika, nga ni mpapulo zikupulwa.
Lyene ntwalilila kulola pamulandu wa mazwi akuitakizya yano ulupembe lulu lwalandanga. Ntwalilila kulola mpaka icinyama cici cikomwa, nga ni citumbi cakweco cisumbilwa mu cimbilimbili ca moto icononwa. 
Ivinyama vyuze ivipokololwa amaka, lelo vyazumiliziwe ukuya nu umi apa nsita imwi.
  Lino naweni ivintu vii usiku mu cilolwa, naweni umwi uwalolike wa muntu. Wene ala akwika na makumbi amwiyulu. Alino aiza kuli wiyo uwaliko ku katalili nga yauze yamutwala kunoli. 
 Wene wapilwe amaka, ululumbi nu utesi, kuti misango yonsi ya antu, na antu amu nko zyonsi ni ndimi, yangamutumikila. Amaka yakwe autesi yalatwalilila amanda pe, nu wene wakwe utalasila.
Ne Danieli naaziwe mu mwenzo, nupya ivilolwa vii vyansakamike wakwe cimwi. 
Lyene naile kuli wenga muli yayo aimi papa nga imuzya kuti andondolwele muno vii vyonsi vyalola. Acino nawe andondolwela. 
Anena ati, “Ivinyama vii vini a mawene yano yalakatuka umu nsi. 
 Lelo aswepe yakwe Leza Wapapelapela yalapokelela uwene na maka ya utesi nga yalausunga amanda pe.”
Lyene nalondesyanga ukumanya icumi nacuze icikumile icinyama cakwe cini, cino citakoline ni vinyama vyuze, cino cali cakoofya nupya caomvizye ingala zyakweco zya mukuwa na mino ya cela pakulumola vyuze vyasyala nu kuvilyatola. 
Nakasi ukumanya ni vikumile impembe ikumi izyali pa mutwe wa cinyama cici nga ni vikumile ulupembe luze ulwatumvile icisila, luno lwaponyizye zyuze. Lwene lwakweti amanso nu mulomo uwalandanga vyakuitakizya. Lwali ulwakoofya ukuluta zyuze zyasyala.
  Lino ncili lola, ulupembe lulu lwalwisizye antu yakwe Leza nu kuyacimvya. 
 Lyene wiyo uwaliko ku katalili aiza nu kupingwila antu yakwe Leza Wapapelapela. Insita yatifika yakuti antu yakwe Leza yapokelele amaka ya utesi.
Lyene andondolwela vii: “Icinyama cakwe cini uli wene wakwe cini uno ulayako umu nsi, nga wene utalakolana na mawene yauze asyala. Wene ulatamola insi yonsi nu kuilyatola. 
 Impembe ikumi zizi a yamwene ikumi yano yalateeka uwene ulya. Lyene umwene muze alaloleka. Wene atalakolana na yamwene aliko inkolelo nupya wene alacimvya aene yalya yatatu. 
 Wene alavwanga amazwi yamiponto kuli Leza Wapapelapela nu kuzunya aswepe yakwe. Wene alezya kusenula insita na masunde ya upefi, nga antu yakwe Leza yalaya mu makasa yakwe apa myaka itatu na citika. 
Lyene itengo lya mwiyulu lilapingula, limupoke na maka, nu kumonona pyu. 
 Amaka nu ukulu wa mawene yonsi pano nsi ulapelwa ku antu yakwe Leza Wapapelapela. Amaka yao autesi yatalasila, nga na yakateeka yonsi pano nsi yalamutumikila nu kumuyela.”
Kuu kuli kumalila kwa ulondolozi. Nuvwile intete cakuti nu usyu wane walolike usakamale, lelo ntanenyile umwi umulandu uu.
Mu mwaka wakwe citatu uwakuteeka kwa mwene Belisyazali, nakweti icilolwa cakwe ciili. 
Umu cilolwa cici naizanyile ala indi mu musumba wa malinga uwa Susa, mu muputule wa mpanga ya Elamu. Naimi umu nkumba ya luzi lwa Ulai. 
Lino nalingamile umupela, indola suuku uwa mpembe ziili izitali, longa lwali ulutali nupya ulupya kuluta uluze. Suuku wilya waimi pipi nu luzi. 
Nalolekisye suuku wilya akusimula mu mwata wa kukunula ulunga nu ku uwondaka, ku katutu, nu ku kayeya. Kusi inyama imwi ino ingamulesyanya, nanti kuipususya ku maka yakwe. Wene wacisile ndi vino camuzanzizye nga wali ni cilumba.
Lino ncili elenganya pali cii, lilyo kwene ikwiza sawe ala watauwa ukufuma ku uwondaka, akusimula ulwilo cakuti inkamba zyakwe zyaula kukumya umusili. Wene wakweti ulupembe longa ulwalolike pakasi ka minso yakwe. 
Wene wizile kulungatana na suuku uwa mpembe ziili wino naweni aimi umu mbali ya luzi nga amuzinganya icikalale. 
Naweni kuno wene akukunula suuku. Wene wali umusoke wakwe cimwi cakuti amupuma nu kuvuna impembe zyoili. Suuku atakweti amaka akuitasya. Yamutamile pansi nu kumulyatola, nga kutali umwi uwa kumutuula.
Lyene sawe alunduluka kuya ni cilumba, lelo lino wafisizye apapela umusinku wa maka yakwe ulupembe lulu lwavunike. Nga mu ncende ya luko imutumba impembe zini, cila lupembe ala lulozizye mu ntunga ipusane ni zyuze.
Mu lupembe longa apa mpembe zizi zini mwafumile akalupembe, kano kalundulwike mu maka mpaka ukufika ku kayeya nu ku ufumondaka mpaka nu ku mpanga yalaiwa. 
 Lwene lwalundulwike ukuya na maka akulwisya amwiyulu, intanda kwene izisikulu, mpaka ilusumba zimwi pansi nu kuzilyatola. 
Lwaituumike kuti luye wa Mwanangwa wa vita vya mwiyulu, nu kulesya impolelwa zya cila wanda izyapeelwanga kunoli, nga nu konona Ng'anda ikulu yakwe Leza. 
Antu yaifizye kuku umu cifulo ca kupeela impolelwa izilinge zya cila wanda, nga nu upefi wacumi wasumvilwe pansi. Ulupembe lulu lutaposiwe ukucita consi cino lwacitanga.
Lyene nuvwile umungeli wenga akuuzya umuze ati, “Uzye ivintu vii ivyalolike mu cilolwa vimatwalilila ukufika lilaci? Uzye ukufika lilaci lino uyi wakofya ulatwalilila umu cifulo ca kupeela impolelwa zya cila wanda? Uzye amu mayulu kumwi ni Ng'anda ikulu yakwe Leza yalalyatolwa ukufika lilaci?”
Nuvwile kuno mungeli muze akwasuka ati, “Kulatwalilila apa myaka 2,300 cila manguzi na katondo, lilyo lino impolelwa zitalapeelwa. Lyene Ng'anda ikulu yakwe Leza ilaweziwa.”
Lino ne Danieli nalolekisye icilolwa nu kwezya ukwiluka, lilyo kwene kuloleka umwi ala aimi apa nkolelo yane. 
 Lyene nuvwa izwi ukufuma mu luzi lwa Ulai, ala likwama liti, “Gabilieli, londolwela umuntu wi muno cilolwa cii calola.”
Lyene lino Gabilieli wizile aimilila apipi na pano naimi, nuvwile intete wakwe cimwi nga impona pansi.
Lino acili akulanda, impona pansi ala na mano yatiyapaama. Lelo Gabilieli andema, ankatusya nimilila.
Alino avwanga ati, “Nkukulanga vino ivilatumbuka mu ukali wakwe Leza vilaya. Icilolwa cikumile insita iyasontwa yampelelekezyo.
“Suuku wino waweni akweti impembe ziili calola ku mawene yaili, uwene wa Medya nu wa Pesya. 
Sawe nawe ali mwene waku Gilisi, nu lupembe ulwali pakasi ka manso yakwe ali mwene wankolelo. 
Impembe zini izizile zitumba lino ulupembe lwankolelo lwavunyilwe ali mawene yani alayako lino uwene uo ulankanyiziwa nupya yatalaya akome wa wene wankolelo.
“Lino impela ya mawene yalya ilapalama nga na mawene yalya yipisya cakuti yalinzile kuvunukwa, alino lyene kulaya umwene umutalame, umwipe nupya umusomvi. 
Wene alaya umukome wakwe cimwi, lelo asi ku maka yakwe. Wene alaleta uononesi uwipisye nupya alafikilizya vyonsi vino alacita. Wene alaleta uononesi apa antu yamaka na antu yakwe Leza kwene. 
Alalenga ukuti usomvi ucitike pamulandu wakuti wene incenjezi. Wene alaya ni cilumba nga alonona antu avule ukwaula kuyasoka. Nupya alakatukila Umwene wakwe yonsi, lelo alononwa ukwaula kuomvya amaka ya muntu. 
Cilolwa cii ca pamulandu wa mpolelwa zya manguzi ni zya katondo cino calondololwa kunuli cilafikiliziwa. Lelo usunge inkama ya ciko, pamulandu wakuti cilasenda insita ntali lino citatala cafikiliziwa.”
Ne Danieli natembosile nu kulambalala amanda avule ala nene mulwale. Lyene inkatuka nu kuya ku kuomba umulimo uno umwene wampile. Lelo icilolwa campezizye amano nupya naposiwe ukwiluka muno calola.
Mu mwaka wakwe conga wakuteeka kwakwe Dalyusi umwana umonsi wakwe Aasuwelo, uwalasikwe uwene waku Babiloni, 
 ne Danieli napitulwike mu Malembelo yamuzilo ukulingana na mazwi yano Mwene wanenyile kasema, nga niluka ukuti Yelusalemu alaya wa citalang'anda apa myaka amakumi cinimbali. 
Acino napefile ku Mwene Leza, ala nkupapata kunoli, nu kuizilizya, nu kuzwala vizwalo vya ndosya, nu kwikala umwi twi. 
Napefile ku Mwene Leza wane nu kulongwela amaifyo ya antu.
“Silola vino twifya nu kucita inkota. Twakutalamila nu kufutatila amalamulo na masunde yako. 
Tutasumvileko amano ku kuvwa ku yaomvi yako yakasema, yano yasemile umwi zina lyako, kusemela yamwene, yakateeka ni vikolwe vitu, nga na antu yonsi amu luko lulu. 
Mwene, wewe kacita wa vyaololoke, lelo swemo swe ikazi amu Yudeya nu mu Yelusalemu tukaipupanya lyonsi sweisikulu swemuno wasalanginye mu mpanga zya mupipi ni zya kutali pamulandu wakuti tusi acumi kunuli. 
We Mwene, ala sweswe kumwi na yamwene itu, na yakateeka itu nga ni vikolwe vitu twaipupanya pamulandu wakuti twifya kunuli. 
Wemo waya na mizu nupya ukatwelela uluse, nanti angala twakusangukila. 
Swemo tutatezizye kunuli, we Mwene Leza witu nanti ukuwaka amasunde yako yano watupile kupitila mu yaomvi yako yakasema. 
Izlaeli wensi wavuna amasunde yako nu kukufutatila, nupya wene wakana ukukuyela.
Wemo watufikilizya vino wavwanzile ukuti ulafikilizya ivyakupezya sweswe kumwi ni ntunguluzi zitu. Wavunwike Yelusalemu icikalale ukuluta umusumba uze uli onsi pano nsi. 
Ndi vino calembwa mu Masunde yakwe Mose, uononesi uu onsi watuponela, lelo na ndakai kwene, we Mwene, tutezya ukukuzanzya apa kuzenzuka ku maifyo itu nu kusumbako amano ku cumi cako. 
Wemo we Leza witu waiteinye ukutuvunuka, nga nu kucita wacisile cico, pamulandu wakuti lyonsi kwene ukacita vyaololoke, nupya swemo tutakutezizye.
“Caleka ndakai twatitwifya kunuli, we Mwene Leza witu, wemuno walumbwike lino wafumizye antu yako umu Eguputo, ku maka yako akulu, nga antu yacili iusya amaka yako. 
We Mwene, uku mpiti watupokololanga, acino utatwalilila ukusokela Yelusalemu. Ala Yelusalemu umusumba wako, umwamba wako wamuzilo. Amaifyo itu ni nkota zya vikolwe vitu ivyalenga kuti antu atuzingulwike yasoweka Yelusalemu kumwi na swe antu yako. 
We Leza, si angala uvwe ipepo nu kupapata kwane ne muomvi wako. Si leka Ng'anda yako ikulu ino yononwa iwelele vino yali, apakuti umuntu wensi amanye ukuti wewe uli Leza. 
Teya ikutwi we Leza, nu kuvwa. Si celecensya pano tuli nu kulola intazi zino zyatuponela nu ucuzi uli mu musumba uno ukaamilwako izina lyako. Tukupepa kunuli pamulandu wakuti wewe Leza wa mizu, asi pamulandu wakuti twacita ivyaololoke, awe. 
We Mwene, ule utuvwe! Mwene utwelele! Mwene, uvwa kunotuli nu kucitapo cimwi! Si cincila apakuti umuntu wensi amanye ukuti wewe uli Leza! Umusumba uu uwakwako kumwi na antu kwene yaa.”
Lyene ntwalilila kulanda nu kupepa, ala nkuilongwela amaifyo yane na maifyo ya antu yane aina Izlaeli nga nu kupapata uku Mwene kuti awezezye Ng'anda yakwe ikulu vino yali. 
 Lino ncili nkupepa, Gabilieli, wino naweni mu cilolwa ca nkolelo, afuma akupapuka aiza pano nali. Yali insita yakupeela impolelwa ya manguzi. 
Alino andondolwela ati, “We Danieli, natiniza kuno kuti nkwazwilizye ukwiluka usemo. 
Lilya kwene lino watandike ukupepa, Leza wakwaswike. Wene wakutemwa, nga acino natiniza ukukunena uwasuko. Acino ndakai usumbeko amano lino nkukulondolwela icilolwa.
“Imyaka cinimbali amaila amakumi cinimbali ili nsita ino Leza wika iyakuleka antu yako kumwi nu musumba wamuzilo yaye antungwa ukufuma ku maifyo ni nkota. Amaifyo yalelelwa nu ulungi wa manda pe uye kweneko, apakuti cilolwa nu usemo vikafikiliziwe, nga ni Ng'anda ikulu yamuzilo yakwe Leza ikapelwe kuli Leza nupya.
“We Danieli umanye nu kwiluka cii: Ukutandika apa nsita ino ilamulo lyapilwe ilya kukuula Yelusalemu cipya cipya mpaka ukufika nalino Musololwe Wilya aliza, palapita imyaka cinimbali amaila cinimbali. Umusumba wa Yelusalemu ulakuulwa cipya cipya nupya ulaya ni miseo nga namalinga akome, apa myaka cinimbali amaila amakumi mutanda na iili. Lelo insita iyo ilaya insita ya ntazi. 
Alino apa mpela ya nsita ilya Musololwe Wilya wakwe Leza alakomwa mu kufyengwa. Umusumba kumwi ni Ng'anda ikulu yakwe Leza yalavyonona ku vita vya mwene wa maka vino viliza. Impela iliza wa mukuku, nga ilaleta inkondo nu ononesi vino Leza wateyanya. 
 Kateeka wilya alacita cipangano ningo na antu avule pa myaka cinimbali, nga lino citika wa nsita ii wapita, wene alaleta impela ku kupeela kwa mpolelwa na mawila. Caononyi Cawinyi cene cilimikwa pa kansonsi ka Ng'anda ikulu yakwe Leza nga cilasyala papa kwene ukufika lino impela ino Leza wamuteyanyizizya ilafika.”
Mu mwaka wakwe citatu wakuteeka kwakwe Kilusi umwene waku Pesya, uumbwilo wapilwe kuli Danieli (wino watemilwe izina lyakuti Belitesyazali). Ilandwe lyauko lyali lyacumi lelo lyali ilitale wakwe cimwi ukuvwa. Lyene lyalondolwilwe kuli Danieli mu cilolwa.
Apa nsita ilya walanga ala nkulosya, imilungu itatu. 
Ntalile cakulya nanti cimwi cisuma nanti inyama ili yonsi, nanti kumwa waini, nanti kusakula inyele mpaka lino imilungu ilya yapisile.
Pa wanda walenga amakumi yaili na yani uwa mwezi wakwe conga uwa mwaka ulya nemo naimi apa cituntu ca luzi lukulu lwa Taigilisi. 
 Insanzula amanso nga ndola umuntu umwi ala azwite insalu isuma itelepelele nga nu musipi wakwe zaabu. 
Umwili wakwe ala ukuyengesa wa mawe ya belulo amutengo. Usyu wakwe wayengise wa kumyantula kwa nkuwa, nga na manso yakwe yalunkumanga wa moto. Amakasa yakwe yayengise wa mukuwa uswefiwe, nga ni zwi lyakwe lyuvwikike wa ciunda ci umba ilikulu.
Ne Danieli, nene nenga mpo naweni cilolwa cici. Antu yano twali nayo yataciweni, lelo yuvwile intete wakwe cimwi nga yutuka yaya yafisama. 
Acino nasile nenga, ala nkulolekesya icilolwa cici cikulu. Munondi mutasile nanti amaka, nu usyu wane iupona cakuti kutali nanti wenga wakundooka. 
Lyene lino nuvwile izwi lyakwe, impona pansi umu tulo utukulu, ala nu usyu wane ulozizye pa musili.
Lyene ikasa ilindema nu kunkatusya ala nkuzakaza mu makasa nu mu nteo.
Umungeli anena ati, “We Danieli, Leza wakutemwa wakwe cimwi. Katuka nu kusumbako amano kuli vino namakunena. Nintumwa kunuli.” Pacisila lino mungeli wilya walanda cii, inkatuka ala ncili nkuzakaza.
Lyene mungeli wilya anena ati, “We Danieli, utuvwa intete. Leza uvwa amapepo yako ukutandikila sile pa wanda uno wemo welenginye ukuicefya apakuti upelwe ukwiluka. Nani natiniza apa kwasukwa kwi pepo lyako. 
 Lyene mungeli kateeka waku Pesya andwisya apa manda amakumi yaili na onga. Lyene Mikaeli, wenga uwamu akalamba ya angeli, aiza ku kungazwilizya, pamulandu wakuti yansile nenga kuku ku Pesya. 
Acino lyene natiniza kuti nkulondolwele ivilacitikila antu yako mu manda akwiza. Cilolwa ica manda akwiza.”
Lino mungeli wilya acili akundondolwela icintu cii, inkontama, nga inja wakwe ciulu. 
Lyene mungeli wilya, uwalolike wa muntu, atambika ikasa lyakwe nu kunkumya apa milomo. Alino nani ntandika kuvwanga, imunena inti, “Musambazi, cilolwa cii caticintembola cakuti ntangata ukuzakaza. 
Uzye nemo, ne muomvi wako, ningalandana nawe uli, we Mwene? Nemo nimpomponteka nupya munondi musi umupu.”
Nupya kwene umungeli wilya ankumya, nga nani inkoma ukuluta. 
Wene avwanga ati, “We Danieli, Leza wakutemwa, acino utaleka icintu icili consi cikusakamike nanti kukoofya.”
Acino anena ati, “Uzye umanyile cino nizile kunuli? Nemo nasya nswilile ku kulwisya kateeka waku Pesya, nga lino ndapita, kateeka waku Gilisi aliiza. 
Lelo inkolelo namatala nkunene ivyalembwa mu Lupapulo lwa Cumi. Kusi umwi uwakungazwa, suka sile Mikaeli, umungeli wino akalinda Izlaeli.
“Mu mwaka wakutandika wakuteeka kwakwe Dalyusi uwaku Mede, nemo intoola ulusansa lwane ukumutungilila nu kumucingilila. 
Lyene vino namakunena ivyacumi.”
“Lyene kulaloleka umwene wamaka. Wene alateeka uwene ukulu nu kucita consi cino akasi. 
Lelo apacisila cakuloleka kwakwe, uwene wakwe ulapalukana nga wankanikane pani. Yamwene asi yamu mupanda wakwe yalateeka mu cifulo cakwe, lelo yatalaya na maka ndi yano wene wakweti.
“Umwene waku Eguputo alaya na maka, lelo wenga wamuli yamusika ya vita vyakwe alaya na maka ukuluta aliwe nga alateeka uwene ukulu kuluta. 
Apacisila ca myaka imwi, umwene waku Eguputo alalemana nu mwene waku Silya nu kumupomela umwana wakwe umwanaci. Lelo kulemana kwao kutalatwalilila awe. Wene, nu muci wakwe, nu mwana wakwe, kumwi na aomvi yano yamusukilile, yonsi kwene yalakomwa.
“Apacisila, wenga uwamu akazi kakwe alaya umwene. Wene alalwisya ivita vya mwene waku Silya, nu kwingilila mu musumba wao wa malinga, yayacimvye. 
Wene alaswilizya ku Eguputo amaunkolanya yao yakwe tuleza twao nga na vyakwe zaabu na siluva ivyapilwe kuli tuleza tutu. Lyene alatala asye umwene waku katutu apacisila ca myaka imwi. 
Lyene umwene waku katutu alazanza impanga ya Eguputo, lelo yalamucocovya mpaka aswilile cisila.
“Ana yakwe aonsi yalaiteyanya ku kulwa inkondo nu kukolonganika impuka ya vita ikulu. Umwana wenga pali yayo alafuma watauwa wa mukuku nga alwisye umusumba wa anisi uwa malinga.
“Mu ukali wakwe umwene waku Eguputo alaya ku kulwisya umwene waku Silya nu kulema impuka yakwe ikulu ya vita. 
Wene alaya ni cilumba apa kucimvya kwakwe nu kukoma asilika avule, lelo atalatwalilila ukucimvya, awe.
“Umwene waku Silya alaswililamo nga alakonganika impuka ikulu ya vita ukuluta ino wakweti inkolelo. Apacisila ca myaka imwi, wene alawela ni mpuka ikulu ya vita ino ilaipangasya ningo. 
Lyene antu avule yalasangukila umwene waku Eguputo. Nga antu yamaka yamwi antu yako kwene yalacita usangu pamulandu wa cilolwa cino yene yaweni, lelo yalacimviwa. 
Acino umwene waku Silya alazanza umusumba ulya wa malinga nu kuupoka. Asilika yamu Eguputo yatalatwalilila ukulwa. Nanti asilika yao yanyela yatalaya na maka akulwa. 
Umuzanzi waku Silya alayacita consi cino akasi, ukwaula kuti yamulesye. Wene alikala mu mpanga yalaiwa nga ilaya mu maka yakwe sutu.
“Umwene waku Silya alaya ni lango lya kuweluluka, ala akuomvya impuka yakwe yonsi ya vita. Lyene apakuti angonona uwene wa mwanisi wakwe, wene alalemana pamwi na aliwe nu kumupomela umwanakwe umwanaci. Lelo ilango lyakwe litalafikiliziwa. 
Pacisila cakwe vii, wene alazanza amawene amu nkumba yakwe yemba nu kucimvya avule muli yayo. Lelo intunguluzi imwi iya inamasi ilamucimvya nu kumala icilumba cakwe. Umucumi wene alamuswilizizya icilumba cakwe. 
Pacisila cakwe cii, umwene wilya alaseleukila ku misumba ya malinga yaku mpanga yakumwao lelo yalamucimvya, nga na iyo ilaya ili mpela yakwe.
“Impyanyi yakwe ilatuma umusanguzi apakuti umu lusangu amuno akavuzye ivyuma vyamu wene wakwe. Lelo mu myaka sile inono umwene wilya alakomwa lelo asi pa swe nanti umu nkondo.”
Umungeli atwalilila ukulondolola ati, “Umwene wino alalondelelapo uwaku Silya alaya umwipe wiyo atakwata ni nsambu zyakuya umwene. Wene aliza mu kwiukizya nu kupoka uwene ulya mu ucenjezi. 
Ali wensi wino alamusangukila, nanti angaya a Simapepo Mukulu wakwe Leza, wene yalamukoma nu kumulovya. 
Apacisila ca kuzumilizyanya na aliwe, wene alacita ucenjenzi, nga alaya na maka nanti angala alateeka sile antu incepelwa. 
Wene alazanza umuputule wa mpanga imwi umu kwiukizya nupya alacita ivintu vino kusi nanti wenga umu vikolwe vyakwe uwatazile acita. Lyene alankanya visampwe ni vyuma kuli yayo akamulondela. Nupya alumana akapi na yamwi kuti alwisye imisumba ya malinga, lelo atalaya ni nsita ikalamba yakucita cico.
“Wene alapama nu kukatusya impuka ya vita ikulu kuti akalwisye umwene waku Eguputo, wino alaiteyanyizizya ivita vyakwe vya maka ku kumulwisya. Lelo umwene waku Eguputo yalamusomba nga alaposiwa kucita cico. 
Yampandamano yakwe yalamonona. Asilika yakwe avule yalakomwa, nga ni mpuka yakwe ya vita ilakomwa yonsi pyu. 
Lyene yamwene yalya yaili yalikala nu kulya icakulya pamwi, lelo amalango yao yalaya aipe, nupya yalasombana. Yene yatalakwata cino yakulonda, pamulandu wakuti insita yakweco itatala yafika. 
Umwene waku Silya alaswilila kumwao ale asenzile ni visampwe vyonsi, lelo umwenzo wakwe ulaya ku konona upefi wa antu yakwe Leza. Wene alacita ndi vino akasi nga lyene aswilile ku mpanga yakumwao.
“Apa nsita yasontwa wene alazanza Eguputo nupya, lelo insita ilya citalaya vino cali apankolelo. 
Ivita vyaku Loma viliza mu vyombo nu kumulwisya, nga intete zilamulema.
 Asilika yakwe yamwi yalakowezya Ng'anda ikulu yakwe Leza. Yalaleka antu yate kupeela impolelwa zya cila wanda nga yimike ni Cawinyi ca Ononyi. 
Umu usomvi amuno umwene wilya alakoopola yayo afutatila mpiti upefi wao, lelo yayo akalondela Leza yalamukanya.
“Intunguluzi zya antu zyamano zilapandana amano na antu yauze avule. Lelo pa kasita kanono yamwi muli alio yalakomwa umu nkondo nanti ukuyoca mpaka yafwe, nga na yamwi yalayiila ivintu nu kuyasumbila mu ng'anda ya minyololo. 
Lino ukukomwa kucili kukutwalilila, antu yakwe Leza yalaazwiliziwa panono, nanti angala aingi ailundanya kuno yali yalacita cico pamulandu sile wakwe ukaitemwe. 
Yamwi mu ntunguluzi zizi zyamano yalakomwa, lelo pamulandu wakwe cii antu yalasangululwa. Cintu cii cilatwalilila mpaka ukufika nu kumpelelekezyo, umu nsita ino Leza wasonta.
  “Umwene waku Silya alacita ndi vino akasi. Wene alaitakizya ukuti umukulu kuluta Leza ali wensi, nupya alusile Leza Wapapelapela. Wene alacita cico ukufika lino Leza alamuvunuka. Leza alacita ndi mumu kwene muno wetetwile ukucita. 
Umwene wilya atalasumba amano kuli yaleza ya vikolwe vyakwe, nga na kuli leza wino anaci yatemwa. Umucumi wene atalasumba amano kuli yaleza yonsi, pamulandu wakuti alelenganya ukuti wene umukulu ukuluta leza ali wensi pali yayo. 
Umucifulo cakwe cico, wene alacindika leza wino akacingilila imisumba yamalinga. Alapeela amawila yakwe zaabu, siluva, na amawe yamutengo, nga nu kupeela vya mawila vyuze vikankala kuli leza wino ivikolwe vyakwe vitatazile vipepe. 
Apakuti acingilile imisumba yakwe ya malinga, wene alaomvya antu akapepa leza wa inamasi. Wene alacindamika yao amuzumila kuya intunguluzi, nu kuyalasika ivifulo vya papela umu wene wakwe, nga nu kuyalambula impanga.
“Lino insita yakusyalikizya ya mwene waku Silya ilafika, umwene waku Eguputo alamuzanza, nga umwene waku Silya nawe alaipokolola ku maka yakwe yonsi, ale akuomvya amaceleta, imfwalasi, nga ni vimawato ivivule. Wene alazanza impanga izivule, nu kusalalamo ungati a mulamba wa mukuku. 
Alazanza ni mpanga kwene iyalaiwa nu kukoma antu imintapendwa, lelo antu amu mpanga ya Edomu, ni ya Moabu, nga ni ncende yasyalapo umu mpanga ya Amoni yalapuuka. 
Wene alazanza zizi zyonsi. Lelo atalapanya Eguputo. 
Alasenda ivyuma vifiswe vyamu Eguputo vyakwe zaabu na siluva nga ni vintu vyuze vikankala. Wene alacimvya aina Libya na ina Kusyi. 
Lelo amazwi yaluvwika ukufuma ku ufumondaka nu ku katutu nga yalamuletela ingofyo, nupya alakatuka umu cipyu ku kuyalwisya nu kulovya antu avule. 
Wene alasimpa na mataalu yakwe aku wene apakasi kakwe yemba nu mwamba apa kuulwa Ng'anda ikulu yakwe Leza. Lelo wene alafwa, nga kutalaya umwi kuku uwakumwazwilizya.”
  Umungeli uwazwite insalu itelepelele alanda ati, “Apa nsita ilya umungeli mukulu Mikaeli, wiyo akacingilila antu yako, alaloleka. Lyene kulaya insita ya macuzi, iipisye wakwe cimwi ino itatazile iyako ukufuma sile ku kutandika kwa nko ukufika na pilelo kwene. Lelo lino insita ilya ilafika, antu yako yonsi yano amazina yao yalembwa mu lupapulo lwakwe Leza yalatuulwa. 
 Aingi muli yayo afwa mpiti yalazyukuka: yamwi uku umi wa pee, yamwi nayo ku kupupana kwa pee. 
Antu akwata amano nayo yalaengesa wa kuswepa kwa mwiyulu, nga na yayo asambilizya antu avule ukucita ivisuma yalaengesa wa ntanda amanda pe.”
  Lyene wene anena ati, “Lelo wemo, we Danieli, kupika ulupapulo nu kwikapo icimanyililo ukufika uku nsita ya mpela ya nsi. Pali ndakai, antu avule yamaezyanga ukumanya ivikucitika.”
Lyene ne Danieli indola antu yaili ala yaimi umu mbali ya luzi, wenga apa cituntu conga nu muze apa cituntu cuze. 
Wenga auzya umuntu uwazwite insalu itelepelele, wiyo uwali lwa kupela ya luzi ati, “Uzye ukufika lilaci lino ivintu vii vyakuzunguka vilafikiliziwa?”
  Umuntu wilya uwazwite insalu itelepelele, uwali lwa kupela ya luzi, atumpula amakasa yakwe mupela nga alaya nu mulapo umwi zina lyakwe Leza wa manda pe. Lyene nani inuvwa kuno akuti, “Cilaya umu kasita, mu tusita na citika wa kasita.  Lino kuzunyiwa kwa antu yakwe Leza kulasila, ivintu vii vyonsi ale vyacitika mpiti.”
Nani inuvwa vino wene walanda, lelo ukwaula kuti niluke. Acino imuzya inti, “Musambazi, uzye icintu cii cilafika uli uku mpela?”
Nawe pali pakwasuka ati, “We Danieli, ulinzile kupita, pamulandu wakuti amazwi yaa yalinzile kusungwa inkama nu kufiswa mpaka uku mpela ya nsita. 
 Antu avule yalasangululwa. Yayo akacita vyaukakasi yatalasangululwa, lelo yalatwalilila ukuya aukakasi. Kusi nanti wenga muli yayo akacita vya ukakasi wino aliiluka, suka sile yayo akwata amano.
  “Ukutandikila sile lino ukupeela kwa mpolelwa zya cila wanda kulasila, kuli kuti, ukutandikila sile apa nsita ya cintu caononyi cakoofya,  amanda 1,290 yalapita. 
Alongo ayayo yano yalatwalilila ukuya acumi ukufika nu kumpela ya manda 1,335!
“Nga nawe, we Danieli, ulinzile kuya wacumi kufika nu kumpela. Alino lyene ulafwa, lelo apa mpela ya nsita ulazyukuka kuti upokelele caupyanyi cako.”
