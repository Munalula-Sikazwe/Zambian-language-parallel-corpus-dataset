  Mwa silimo sa bulalu sa puso ya Jojakimi ha n'a li mulena wa Juda, Mulena Nebukadenezare wa Babilona a y'o lwanisa munzi wa Jerusalema mi a u beya mwahali. 
 Muñ'a Bupilo a konisa Nebukadenezare ku hapa Jojakimi mulena wa Juda ni ku ikungela kwa tutu ya mwa Tempele. A nga ba ba hapilwe, a ba isa mwa tempele ya mulimu wa hae mwa Babilona, mi a beya bufumu bo bu hapilwe mwa pulukelo.
Muñ'a Bupilo a laela Ashepanazi, nduna ye tuna, ku keta mwahal'a Maisilaele ba ba hapilwe mitangana ya lusika lwa bulena ni bana ba manduna. 
Ba ne ba lukela ku ba micaha ba bande, ba ba si ka holofala, ba ba na ni ngana, ba ba lutilwe hande, ili ba ba kona ku swala lituto kapili, kuli ba kone ku lumelelwa ku t'o sebeza mwa ndu ya bulena. Ashepanazi n'a swanezi ku ba luta ku bala ni ku ñola puo ya Mababilona. 
Mulena hape a fa litaelo kuli ka zazi ni zazi ba fiwe ona mufuta wo wa lico ni waine sina batu ba ndu ya bulena. Mwamulaho wa lilimo ze talu za ku lutiwa cwalo, ba ne ba swanezi ku t'o boniwa ki mulena. 
Mwahal'a ba ba ne ba ketilwe ne ku na ni Daniele, Hanania, Mishaele ni Azaria. N'e li ba lusika lwa Juda kaufel'a bona. 
Nduna ye tuna a ba fa mabizo a manca ili a bo Beliteshazare, Shadrake, Meshaki ni Abedi-Nego.
Daniele a itukiseza kuli a si ke a isilafaza ka lico ni waine yeo ya bulena. Kiha s'a kupa nduna yo mutuna Ashepanazi kuli a mu tuse. 
Mi Mulimu a konisa Ashepanazi ku ba ni makeke ni mukekecima ku Daniele. 
Kono Ashepanazi a bulelela Daniele, a li, “Ni saba mulena. Ki yena ya laezi ze mu swanezi ku ca ni ku nwa, mi ha u si ke wa bonahala ku nuna sina micaha ba bañwi, mwendi a ka swana a ni bulaya.”
Cwale Daniele a ya ku mulibeleli ya n'a beilwe ki Ashepanazi ku mu libelela yena ni ba bañwi ba balalu, a li, 
“Lu like mwa mazazi a lishumi, u nz'o lu fa feela miloho ni mezi a ku nwa. 
Cwalehe, kihona u ta lu likanya ni micaha ba ba ca za bulena, mi fo u ka iponela mo lu inezi.”
A lumela ku ba lika cwalo mwa mazazi a lishumi. 
Nako ha i se i fitile, ba bonahala ku iketa mi ba tiile ku fita bao kamukana ba ba ne ba ca lico za bulena. 
Cwale mulibeleli a tuhela lico za bulena mi a ba fa miloho feela.
Mulimu a fa micaha ba bane bao zibo ni bukwala mwa lituto za bona kaufela. Mi Daniele a mu fa kutwisiso mwa ku talima lipono ni litolo.
Kwa mafelelezo a lilimo ze talu ze ne li tomilwe ki mulena, Ashepanazi a isa mitangana bao kaufela ku Nebukadenezare. 
Mulena a bulela ni bona kaufela, mi a fumana kuli Daniele, Hanania, Mishaele ni Azaria ne ba fita ba bañwi kamukana. Cwale ba ba lilama za ndu ya bulena. 
Ne ku si na puzo y'a n'a buza mulena, kamba butata bufi ni bufi bw'a n'a tisa, kono n'a fumana kuli ba bane ba, ne ba fitela kwahule linuhi ni ba mabibo kaufela ba ba ne ba li mwa mubuso wa hae. 
Daniele a ina cwalo ku fitela Sirusi a ba mulena wa Babilona.
Mwa silimo sa bubeli sa puso ya Nebukadenezare, yena a lola tolo. Ya mu kataza hahulu mane a palelwa ni ku lobala. 
 Cwale kiha s'a lumelela linuhi za hae, ba mabibo, balauli ni liñaka kuli ba t'o mu taluseza tolo yeo. Ba taha ku t'o yema fapil'a mulena. 
A li ku bona, “Ne ni na ni tolo ye ni kataza. Cwale ni bata ku ziba se i talusa.”
Ba alaba mulena ka puo ya Sisiria, ba li, “Muñ'a ka u pile. Lu bulelele tolo ya hao, mi lu ta ku taluseza yona.”
Mulena a li kwa liñaka, “Ni se ni lelile kuli haiba mu ta palelwa ku ni bulelela se ni lolile ni taluso ya sona, ni ta mi kabela lilama-lama mi mandu a mina a ta ba matota. 
Kono ha mu ta ni bulelela tolo ni taluso ya yona, fohe ni ta mi fa limpo ni likute le lituna. Cwalehe, kifo, a mu ni bulelele tolo ni se i talusa.”
Hape ba alaba mulena, ba li, “Haiba muñ'a luna a ka lu bulelela tolo yeo, lu ka i talusa.”
Ka yona nako yeo mulena a alaba, a li, “Ki mona mo ne ni hupulela! Mu lika ku ekeza nako, kakuli mu bona hande kuli ni se ni fitile kwa mafelelezo a mulelo wa ka. 
Haiba mu sa ni buleleli tolo, kaufel'a mina mu ta fiwa katulo ye swana. Mu lumelelani mwahal'a mina ku t'o ni puma mane ni be ni cince muhupulo wa ka. A mu ni bulelele tolo yeo pili, mi fohe ni ta ziba kuli mwa kona ku ni taluseza yona.”
Liñaka ba alaba, ba li, “Ha ku na nihaiba a li muñwi fafasi ya ka bulelela muñ'a ka s'a bata ku ziba. Batili mulena, nihaikaba yena yo mutuna ka ku fitisisa, ya na ni maata, ya kile a fitisa kupo ye cwalo kwa linuhi, ba mabibo ni kwa liñaka za hae, h'a yo shangwe. 
S'a lu kupa, muñ'a luna, si tata hahulu, mane ha ku na mutu ya ka si eza haisi milimu, mi milimu yeo ha i pili ni batu.”
Ka kalabo yeo, mulena a halifa mi a laela pulao ya baelezi ba mulena kamukana mwa Babilona. 
Cwale taelo ya fitiswa ku bona kaufela hamohocwalo ni Daniele ni balikani ba hae.
Cwale ka butali, Daniele a ya ku Arioki, muzamaisi wa balibeleli ba mulena, ya n'a laezwi ku eza lipulao zeo. 
A buza Arioki, a li, “Kikabakalañi mulena h'a tisa taelo ye sabisa cwalo?” Mi Arioki a bulelela Daniele se ne si ezahalile.
Cwale Daniele a ya kapili mi a kupa mulena kuli ku liyehiswe hanyinyani ili kuli yena a y'o bulelela mulena se si taluswa ki tolo. 
Cwale Daniele a kutela kwa hae mi a y'o bulelela balikani ba hae bo Hanania, Mishaele ni Azaria se si ezahalile. 
A ba bulelela kuli ba lapele, ili ku kupa musa ku Mulimu wa lihalimu, kuli a ba taluseze kunutu ye patilwe ili kuli ba si ke ba bulaiwa hamohocwalo ni baelezi ba bañwi ba mwa Babilona. 
Cwale, ka bona busihu bo, Daniele a sinulelwa kunutu yeo mwa pono, mi a lumba Mulimu wa mwa lihalimu, a li,
“Ku lumbwe libizo la Mulimu
U laula linako ni likweli
U zibahaza lika ze sa zibwi
Na ku lumba ni ku ku kuteka,
Daniele kih'a ya ku Arioki, ya n'a filwe maata ki mulena a ku bulaya baelezi ba Mababilona, mi a li, “U si ke wa ba bulaya. Ni ise ku mulena, mi ni ta y'o mu bulelela taluso ya tolo ya hae.”
Cwale Arioki a isa Daniele kapili fapil'a mulena mi a bulelela mulena, a li, “Ni fumani kuli yo muñwi wa bahapiwa ba Majuda u kona ku bulelela muñ'a ka taluso ya tolo yeo.”
Mulena a li ku Daniele ya n'a zibwa ka la Beliteshazare, “Kana wa kona ku ni bulelela se ni lolile ni taluso ya sona, nji?”
Daniele a alaba, a li, “Muñ'a ka, ha ku na ñaka, wa mabibo, sinuhi mane nihaili bona babali ba linaleli ya ka kona ku ku bulelela taba yeo. 
Kono, ku na ni Mulimu mwa lihalimu, ya patulula ze patilwe. Ki yena ya zibisize muñ'a ka Mulena Nebukadenezare ze ta ezahala kwapili. Tolo yeohe, ki ye. N'e li pono y'o n'o boni u nz'o lobezi.
“Muñ'a ka ha n'a lobezi, u lolile ka ze sa taha, mi Mulimu ya patulula likunutu, u mu bonisize ze ta ezahala. 
Cwale kunutu ye, ni i patululezwi isiñi kabakala kuli ni fita batu ba bañwi kwa butali, kono kikuli, wena muñ'a ka, u zibe taluso ya tolo ya hao, mi u utwisise mihupulo ye tile ku wena.
“Muñ'a ka, mwa pono ya hao u boni siswaniso se situna si yemi fapil'a hao. N'e li se si benya-benya, ni ku sabisa hahulu. 
Toho ya sona ne i swana ni gauda ye nde hahulu. Sifuba ni miambo ya sona ne i ezizwe ka silivela, mi liteka ni linoka za sona ne li ezizwe ka kopa. 
Lilupi ni linumbu za sona ne li ezizwe ka sipi, mi mahutu ona n'a ezizwe ka sipi ni lizupa. 
Ha n'o sa si talimezi cwalo, kwa wa licwe le li si na se si li wisize, la t'o nata fa mahutu a siswaniso a lizupa ni sipi, mi la a pyata-pyata. 
Hona foo, sipi, lizupa, kopa, silivela, ni gauda za loba-lobeha mi za ba sina muuku wa mwa sihoto nako ya matabula. Za fefulwa ki moya kamukan'a zona, u sa siyi nihaili mutala feela. Kono licwe la hula ku fetuha lilundu le li kwahezi lifasi kaufela.
“Ye, ki yona ye n'e li tolo. Cwale ni ta bulelela muñ'a ka se i talusa. 
Muñ'a ka, u yo mutuna ku fita malena kamukana. Mulimu wa kwa lihalimu u ku ezize mulena mi u ku file maata ni likute. 
U ku ezize mubusi wa lifasi mo ku na ni batu ni lifolofolo kaufela ni linyunywani. Ki wena toho ya gauda. 
Mwamulaho a hao ku ta ba ni mubuso o muñwi, o si ke wa ba o mutuna sina wa hao, mi mwamulaho a wo, ku ta ba ni wa bulalu, ili wa kopa, o ta busa lifasi kamukana. 
Mi cwale ku ta ba ni mubuso wa bune, o tiile sina sipi. Sina sipi mo i pyatela ni ku sila lika kaufela, u ta pyata ni ku sila mibuso ye i tangetile kaufela. 
Hape u boni kuli mahutu ni minwana ki ya lizupa ni sipi. Fo ku talusa kuli i ta ba mubuso o kauhani. U ta ba ni maata a sipi neku le liñwi, kakuli ku na ni sipi ye kopanyizwe ni lizupa. 
Kalulo ye ñwi ya minwana ki ya lizupa mi ye ñwi ki ya sipi, ku talusa kuli mubuso u ta ba ni maata, kono u tubeha kapili. 
U boni hape kuli sipi ne i kopanyizwe ni lizupa. Babusi ba mubuso wo ba ta lika ku kopana ka ku nyalelana, kono ha ba na ku kona, sina sipi mo i sa kopaneli hande ni lizupa. 
Ka nako ye ba busa malena bao, Mulimu wa lihalimu u ta toma mubuso o si ke wa fela. Mubuso wo ha u na ku komiwa, kono u ta feza mibuso yeo kaufela, ona u ine kuya kuile. 
U boni mo li kolomokezi licwe ku zwa fa lilundu ku si na ya li nyanganyisize, ni mo li natezi siswaniso se si ezizwe ka sipi, kopa, lizupa, silivela ni gauda. Mulimu yo mutuna u bulelela wena muñ'a ka se si ta ezahala ka nako ye taha. Ni ku taluselize hande-nde tolo ya hao, mi ni ku file taluso ya yona ya niti.”
Cwale Mulena Nebukadenezare a kubama fapil'a Daniele mi a laela kuli a ezezwe litabelo ni limpo. 
Mulena a li, “Mulimu wa hao ki yo mutuna hahulu ku fita milimu ye miñwi kamukana, Mulena wa malena, mi ili yena mupatululi wa ze patilwe, kakuli wena u konile ku talusa kunutu ye.” 
Cwale kiha s'a y'o fa Daniele situlo se situna, a mu fa limpo ze ñata ze nde, mi a mu beya ku zamaisa naha ya Babilona. 
Ka kupo ya Daniele, mulena a beya Shadrake, Meshaki ni Abedi-Nego ku talima litaba za naha ya Babilona, mi Daniele yena a siyala cwalo mwa kuta ya bulena.
Mulena Nebukadenezare n'a ezize siswaniso sa gauda, ili mapeka a mashumi a malalu kwa ku ya mwahalimu ni a malalu mwa butuna, mi a si toma mwa libala la Dura mwa naha ya Babilona. 
Mulena a laela manduna ba hae kamukana kuli ba kopane, ili bana ba malena, babusisi, bazamaisi ba limpi, ba mitelo, babuluki ba mali, baatuli ba bahulu ni ba banyinyani ni manduna kaufela ba mwa naha. Ne ba memilwe kwa mukiti wa ku tomiwa kwa siswaniso s'a n'a ezize Mulena Nebukadenezare. 
Cwale manduna bao kaufela ba t'o kopanela kakulo ya siswaniso mi ba yema fapil'a sona. 
Muhuwelezi a huweleza ka linzwi le lituna, a li, “Batu ba macaba kamukana, ba mishobo, ni lipuo! 
Mu ta utwa mulumo wa litolombita, u latelelwa ki wa balizi ba lipala, ni tuñombyo, ni lihalepa, mi cwale ze lizwa kamukana li ta latelelana. Hona fo lipina li sa kala feela ku lizwa, mu lukela ku inama ni ku ipeya kwatas'a siswaniso sa gauda s'a tomile Mulena Nebukadenezare. 
Mañi ni mañi ya sa inami ni ku ipeya kwatas'a sona u ta nepelwa i sa li hona fo mwa liyonga le li tuka.” 
Mi cwale, ba sa utwa feela mulumo wa lipina, batu ba macaba a mañata, ba mishobo, ni ba lipuo ba inama mi ba ipeya kwatas'a siswaniso sa gauda s'a n'a tomile Mulena Nebukadenezare.
Cwale Mababilona ba bañwi ba fumanela fateñi sibaka sa ku y'o biha Majuda. 
Ba y'o li ku Mulena Nebukadenezare, “Muñ'a ka, u pile kuya kuile. 
Wena muñ'a ka u zwisize taelo kuli mu sa utwa feela lipina li lizwa, mutu kaufela u swanezi ku inama ni ku ipeya kwatas'a siswaniso sa gauda. 
Mi mañi ni mañi ya sa inami ni ku ipeya kwatas'a sona u ta nepelwa mwa liyonga le li tuka. 
Ku na ni Majuda ba bañwi b'o beile ku talima za naha ya Babilona ili bo Shadrake, Meshaki ni Abedi-Nego. Batu bao, muñ'a ka, ba tula litaelo za hao. Ha ba lati ku ipeya kwatas'a mulimu wa hao, kamba ku kubamela siswaniso s'o tomile.”
Ka piho yeo, mulena a halifa hahulu mi a laela kuli batu bao ba balalu ba tiswe ku yena. 
A li ku bona, “Shadrake, Meshaki ni wena Abedi-Nego, kikuli ki niti luli kuli mwa hana ku ipeya kwatas'a mulimu wa ka ni ku kubamela siswaniso sa gauda se ni tomile, naa? 
Cwalehe, mu sa utwa feela mulumo wa litolombita, wa lipala, tuñombyo, lihalepa ni ze lizwa kamukana, mu kubame mi mu ipeye kwatas'a siswaniso. Mi ha mu sa ezi cwalo, mu ta nepelwa kapili mwa liyonga le li tuka. Kana mu hupula kuli ku na ni mulimu o muñwi o ka mi tusa, naa?”
Shadrake, Meshaki ni Abedi-Nego ba alaba, ba li, “Muñ'a ka, ha lu na ku lika ku ikalabela ili luna. 
Haiba Mulimu wa luna ye lu sebeleza wa kona ku lu pilisa kwa liyonga le li tuka, ni kwa maata a hao, cwale u ta eza cwalo, muñ'a ka. 
Kono nih'a sa ezi cwalo, muñ'a ka a be ni niti ye tezi kuli ha lu na ku ipeya kwatas'a mulimu wa hao, mi ha lu na ku kubamela siswaniso sa gauda s'o tomile.”
Cwale Nebukadenezare a tokwa buiswalo, pata ya hae ya fubela kabakala ku halifela bo Shadrake, Meshaki ni Abedi-Nego. A laela batu ba hae ku tumbula liyonga ka ku fitisisa, ku fita mo li cisezanga kamita. 
Kiha s'a laela banna ba ba na ni maata hahulu mwa mpi ya hae ku tama banna bao ba balalu ni ku ba nepela mwa liyonga le li tuka. 
Cwale ba ba tama, ba ikapalezi hande lihembe ni mikanjo ya bona ni likuwani ni ze ñwi cwalo, mi ba nepelwa mwa liyonga le li tuka. 
Kakuli taelo ya mulena n'e li tata, mi liyonga ne li cisize hahulu, malimi a mulilo a cisa batu ba ba ne ba ba lwezi ku t'o ba nepela mwa liyonga. 
 Cwale bo Shadrake, Meshaki ni Abedi-Nego ba wela mwahal'a mulilo o tuka ba nze ba tamilwe.
Cwale Nebukadenezare a felela mwahalimu, a yema ka mahutu a komokile hahulu. Kih'a buza baelezi ba hae, a li, “Kikuli ne lu si ka tama batu ba balalu ni ku ba nepela mwa mulilo, nji?”
Mulena a li, “Kikabakalañi ha ni bona batu ba bane ba nze ba pota-pota mwa mulilo? Ha ba si ka tamiwa, mi ha ba bonisi kuli ba utwa butuku, mi wa bune u swana ni mulimu.”
Cwale Nebukadenezare a ya kwa makenelo a liyonga mi a biza, a li, “Shadrake! Meshaki! Abedi-Nego! Batanga ba Mulimu ya Pahami! A mu zwe mwateñi!” Mi ba zwa kapili. 
Bana ba malena kaufela, babusisi, bazamaisi ba limpi ni baelezi ba mulena ba kopana hamoho ku t'o talima batu bao, ba ba si ka cisiwa ki mulilo. Milili ya bona n'e si ka babuha, liapalo za bona ne li si ka ca, mane ni bona kasibili ne ba sa nunki musi.
Mulena a li, “Mu lumbe Mulimu wa Shadrake, Meshaki ni Abedi-Nego. U lumile lingeloi la hae mi li til'o pilisa batu ba, ba ba mu sebeleza ni ku mu sepa. Ba hanyelize litaelo za ka mi ba itombozi bupilo bwa bona ku fita kuli ba kubamele ni ku ipeya kwatas'a mulimu ufi kamba ufi, konji Mulimu wa bona feela.
“Mi cwale, ni laela kuli mutu ufi ni ufi, wa sicaba sifi, ni wa mushobo ufi kamba ufi, ya ka bulela ka kashwau ku Mulimu wa Shadrake, Meshaki ni Abedi-Nego, u ta pumakiwa lisuma-suma ni ndu ya hae i ta ba litota, kakuli ha ku na mulimu o muñwi o ka kona ku pilisa sina yena yo.”
Mi cwale mulena a yolisa Shadrake, Meshaki ni Abedi-Nego litulo ze pahami mwa naha ya Babilona.
Mulena Nebukadenezare a lumelela linzwi le li latelela le kwa batu ba macaba kamukana, mishobo kaufela ni lipuo mwa lifasi kamukana, a li,
Fa, ni mi bulelela ka ze komokisa ni limakazo ze ni bonisizwe ki Mulimu ya Pahami.
“Z'a lu bonisa Mulimu ki ze tuna
“Na, Nebukadenezare, ne ni inzi mwa ndu ya ka ni kuzize tuu, ni ipilela ka buiketo. 
Kono na ba ni tolo ye sabisa, ni pono ye sisimusa mubili ni nze ni lobezi. 
Na laela baelezi ba bulena kaufela mwa Babilona kuli ba tiswe ku na ku t'o ni bulelela taluso ya tolo. 
Cwale balauli kamukana, ba mabibo, liñaka ni babali ba linaleli ba tiswa. Na ba bulelela tolo ya ka, kono ha ba si ka ni taluseza yona. 
Daniele kiha s'a taha. Libizo la hae ki Beliteshazare, wa libizo la mulimu wa ka. U na ni moya o kenile wa milimu, kih'a se ni mu bulelela tolo ya ka. 
Na li ku yena, Beliteshazare, nduna ya linuhi, ni ziba kuli u na ni moya o kenile wa milimu, ni kuli u na ni kutwisiso ya likunutu. Tolo ya ka ki ye. Cwale ni bulelele se i talusa.
“Ha ne ni lobezi na bona pono ya kota ye telele mwahal'a lifasi. 
Ya swalelela ku hula mane ya y'o fita kwahalimu, mi ne i bonwa ki mañi ni mañi mwa lifasi. 
Matali a yona n'e li a mande, mi ne ku kocowela miselo ye miñata, ye n'e likana ku ciwa ki batu ba mwa lifasi kamukana. Lifolofolo ne li pumulela mwa muluti wa yona, linyunywani li yaletela mwa mitai ya yona, mi ze pila kaufela za ca miselo ya yona.
“Ha ne ni sa hupula ka pono yeo, na bona lingeloi le li nze li libelela ka nako kaufela li zwa kwa lihalimu. 
La bulela ka linzwi le lituna, la li, ‘Lema kota mi u pumake mitai ya yona. U tutule matali a yona mi u hasanye miselo ya yona. 
Kono lisina u li tuhele mwa mubu cwalo. U li tame ka sipi ni kopa. U li siye hona cwalo ni bucwañi bo butala.
H'a sa na ku ba ni munahano wa mutu. U ta ba ni munahano wa lifolofolo ka lilimo ze supile. 
Ye ki yona katulo ya mangeloi a libelela nako kaufela. Cwale u zibise batu kamukana kai ni kai kuli ba zibe kuli Mulimu ya Pahami u na ni maata fahalimw'a mibuso ya batu. U kona ku supa mutu ufi ni ufi y'a keta ku ba mulena, nihaikaba mutu yo munyinyani kwa batu.’
“Ye, ki yona tolo ye ne ni lolile,” ku bulela Mulena Nebukadenezare. “Cwale Beliteshazare, ni bulelele se i talusa. Ha ku na nihaili a li muñwi kwa baelezi ba ka ba bulena ya n'a konile ku ni taluseza yona, kono wena wa kona, kakuli moya wa milimu ye kenile u ku wena.”
Cwale Daniele, ya n'a bizwa hape ka la Beliteshazare, n'a filikani mane a be a palelwa ku bulela. Mulena a li ku yena, “Beliteshazare, u si ke wa filikanywa ki tolo ni taluso ya yona.”
Kota ye telele, ye tata ye y'o fita mane kwahalimu, i kona ku bonwa ki mañi ni mañi mwa lifasi. 
Matali a yona n'a li a mande, mi ne i na ni miselo ye ka ciwa ki lifasi kamukana. Lifolofolo ne li pumulela kwatas'a yona, ni linyunywani ne li yaletela mwa mitai ya yona.
“Muñ'a ka, ki wena kota. U yo mutelele mi u na ni maata. U s'o hulile ku ba yo mutuna mane u s'o fita kwahalimu, ni maata a hao a apesize lifasi kamukana. 
Muñ'a ka ha n'o nz'o talimezi, kwa zwa lingeloi kwa lihalimu mi la li, ‘Lema kota mi u i sinye, kono lisina u li siye cwalo mwa mubu. Li tateze ka sipi ni ka kopa, mi u li siye cwalo mwahal'a bucwañi bo butala. Mutu yo a kolobiswe ki puka, mi a ine cwalo mwateñi ni lifolofolo lilimo ze supile.’
“Cwalehe, taluso ki ye, muñ'a ka. Se ki sona s'a lelile Mulimu ya Pahami ku si eza ku wena. 
U ta lelekwa mwa siango sa batu mi u ta pila ni lifolofolo. U ta ca bucwañi sina komu, mi u lobale fande, fo u ta welwa ki puka lilimo ze supile. Fohe, u ta lumela kuli Mulimu ya Pahami u zamaisa mibuso ya batu kamukana, mi hape u kona ku supa mañi ni mañi y'a ketile ku ba mulena. 
Mangeloi a laezi kuli lisina li siiwe mwa mubu. Foo, ku talusa kuli u ta ba mulena hape ha u ta lumela kuli Mulimu u busa lifasi kamukana. 
 Cwalehe, muñ'a ka, latelela kelezo ya ka. Tuhela ku eza sibi mi u eze ze lukile. U be ni bufani kwa babotana. Seo si ta kwahela bumaswe bo u ezize mi u ta zwelapili hape ku iketa.”
Zeo kaufela za ezahala ku Nebukadenezare. 
Mwamulaho a likweli ze lishumi ka ze peli, n'a nz'a zamaya-zamaya mwa simu ya hae ya fa situwa sa ndu ya bulena mwa Babilona. 
A li, “Mu bone Babilona kwa butuna! Ni u yahezi bulena bwa ka ku bonisa f'a kuma maata a ka, ni bulena bwa ka.”
Manzwi ao a si ka zwa kale mwa mulomo wa hae, kwa utwahala linzwi kwa lihalimu li li, “Mulena Nebukadenezare, u teeleze ku se ni bulela. Cwale u amuhilwe mubuso wa hao. 
U ta lelekwa mwa siango sa batu mi u ta pila ni lifolofolo. U ta ca bucwañi sina komu ka lilimo ze supile. Cwale u ta kolwa kuli Mulimu ya Pahami u na ni maata kwa mibuso ya batu, ni kuli u kona ku supa mutu ufi ni ufi y'a ketile ku ba mulena.”
Manzwi ao a ezahala i sa li hona fo. Nebukadenezare a zwiswa mwa siango sa batu mi a ca bucwañi sina komu. A welwa ki puka fa mubili, milili ya hae ya hula sina mafufa a mbande, ni manala a hae a ba a matelele ike a ngonga.
  Nako ha i se i felile, na, Nebukadenezare na talima kwahalimu, mi ngana ya ka ya kuta. Na lumbeka Mulimu ya Pahami, na fa likute ni bulena ku yena ya pila kuya kuile, na li,
U talima batu ba fafasi
“Ngana ya ka ha i se i kutile, maata a mubuso wa ka, likute la ka, ni bulena bwa ka na li kutisezwa. Baelezi ba ka ni manduna ba ka ba ni amuhela, mi na fiwa maata a ka a bulena, ka likute le lituna mane ku fita pili.
“Mi cwale, na, Nebukadenezare, ni lumba ni ku kuteka bulena ku Mulena wa lihalimu. Z'a eza kamukana li lukile. Likezo za hae kamita ki ze nde, mi u kokobeza mañi ni mañi ya ikuhumusa.”
Belishazare ha s'a li mulena, a mema manduna ba sikiti kwa mukiti o mutuna, mi a nwa waine ni bona. 
Ha ne ba sa nze ba nwa cwalo, Belishazare a laela kuli ku tiswe linwelo za gauda ni silivela ni mikeke ya kwiti ye n'e ngilwe ki Nebukadenezare ndat'ahe mwa Tempele kwa Jerusalema. Mulena a li lumela ili kuli yena, manduna ba hae, basali ni liendi za hae ba nwele ku zona. 
Linwiso ni mikeke ya kwiti za tiswa kapili, mi ba nwela ku zona kaufel'a bona. 
Ba nwa waine mi ba lumba milimu ye ezizwe ka gauda, silivela, kopa, sipi, likota ni macwe.
Kapili-pili kwa bonahala lizoho la mutu mi la kala ku ñola fa limota la ndu ya bulena fo ne ku benyiswa ki liseli la lampi. Ni yena mulena a bona lizoho ha ne li nze li ñola. 
Pata ya hae ya fetuha, mi n'a sabile hahulu mane n'a njanja ni mwa mañwele. 
Kih'a huweleza yo muñwi kuli a tise ba mabibo, liñaka ni babali ba linaleli. H'a se ba keni, mulena a li ku bona, “Mañi ni mañi ya ta bala muñolo wo ni ku ni taluseza se si ñozwi u ta apeswa liapalo ze puzwa za bulena, u ta apeswa sifaha sa gauda mwa mulala sa ku mu kuteka, mi a be wa bulalu ku ba ba ni tatama kwa maata mwa puso.” 
Baelezi ba mulena kaufela ba fita, kono ha ku na ya konile ku bala muñolo wo ku bona, kamba ku bulela taluso ya ze ñozwi. 
Hakulicwalo Mulena Belishazare a filikana mi pata ya hae ya fubela ni ku fita pili, mi manduna ba hae ne ba sa zibi mo ba ka ezeza.
M'ahe mulena a utwa lilata le ne li eziwa ki mulena ni manduna ba hae, mi a kena mwa ndu mo ne ku ezezwa mukiti. A li, “Muñ'a ka, u pile kuya kuile! U si ke wa filikana ni ku fetuha mubala cwalo. 
Mwa mubuso wa hao ku na ni mutu ya na ni moya wa milimu ye kenile. Ndat'aho ha n'a li mulena, mutu yo a bonisa ngana, zibo, ni butali sina butali bwa milimu. Mi Mulena Nebukadenezare, yena ndat'aho, n'a mu ezize nduna ya linuhi, ba mabibo, balauli, liñaka ni babali ba linaleli. 
U na ni ngana ye komokisa mi u na ni butali ni bukwala bwa ku talusa litolo, ku tungununa mayumbo, ni ku talusa ze patilwe. Cwale lumelela mutu yo Daniele ya beilwe ki mulena libizo la Beliteshazare, mi a t'o ku bulelela taluso ya zeo kamukana.”
Daniele a tiswa kapili fapil'a mulena. Mulena a li ku yena, “Ki wena Daniele, nji, yo muñwi wa lihapiwa ze tisizwe ki bo ndate ku zwa kwa Juda? 
Ni utwile kuli u na ni moya wa milimu ni kuli u sikwala, mi u na ni zibo ni butali. 
Baelezi ni ba mabibo ne ba tile ku t'o bala muñolo wo, kuli ba ni bulelele s'o talusa, kono ba palezwi ku fumana talusa ya ona. 
Cwale ni utwile kuli wa kona ku patulula taluso ya ze patilwe ni ku talusa ze komokisa. Haiba u ka bala muñolo wo, ni ku ni bulelela s'o talusa, u ta apeswa mwa liapalo ze puzwa za bulena, ni sifaha sa gauda mwa mulala, mi u be wa bulalu kwa maata mwa mubuso.”
Daniele a alaba, a li, “Buluka limpo za hao. U li fe yo muñwi. Kono, muñ'a ka, ni ta ku balela ze ñozwi mi ni ku bulelele se li talusa.
“Mulimu ya Pahami n'a ezize ndat'aho, yena Nebukadenezare, mulena yo mutuna ya na ni libubo ni bulena. 
N'a li yo mutuna ku fita batu ba macaba, mishobo, ni ka lipuo kamukana, mi ne ba mu saba ni ku kuña. Haiba n'a lata ku bulaya mutu, n'a eza cwalo. Haiba n'a lata ku pilisa mutu, nihona n'a eza cwalo. N'a kuteka kamba ku shwaula ufi ni ufi ha n'a lata cwalo. 
Kono kakuli n'a ikuhumusize ni ku ba mahanyi, mi n'a eza ka situhu, a tululwa fa lubona lwa hae lwa bulena mi a sinyehelwa ki sibaka sa hae sa likute. 
A zwiswa mwa siango sa batu, mi munahano wa hae wa swana ni wa lifolofolo. A pila ni lipizi za mwa naheñi, a ca bucwañi sina komu, mi a lobala fande situtu a si na sa ku isileleza kwa puka. Kwa mafelelezo a lumela kuli Mulimu ya Pahami u zamaisa mibuso ya batu, ni kuli u kona ku yolisa mañi ni mañi y'a ketile, ku mu beya fa bulena.
“Ni wena, mwan'a hae, ha u si ka ikokobeza, niha u ziba zeo kamukana. 
U ikuhumuselize Mulena wa lihalimu mane u tisize linwelo ni mikeke ya kwiti ye z'o ngiwa mwa Tempele ya hae. Wena, manduna ba hao, basali ba hao ni liendi za hao, mu nwezi ku zona mi mwa lumba milimu ye ezizwe ka gauda, silivela, kopa, sipi, likota ni macwe, milimu ye sa boni kamba ku utwa, ye si na se i ziba. Kono ha u si ka kuteka Mulimu ya zamaisa bupilo bwa hao ni z'o eza kamukana. 
Kikabakaleo Mulimu h'a lumile lizoho ku t'o ñola manzwi a.
“Se ne si ñozwi ki se, ‘MENE, MENE, TEKEL, UPHARSIN’. 
Cwalehe, taluso ki ye. MENE, kikuli Mulimu u balile palo ya mazazi a mubuso wa hao, mi u a felisize. 
TEKEL, kikuli u ku likanyize fa sikala mi u fumanwi u li bubebe hahulu. 
UPHARSIN, kikuli mubuso wa hao u kauhanyizwe mi u filwe Mamede ni Maperesia.”
  Kapili-pili Belishazare a ba laela kuli ba apese Daniele mwa siapalo se si puzwa sa bulena ni ku mu apesa sifaha sa gauda sa likute mwa mulala. Mi a mu eze wa bulalu kwa maata mwa mubuso. 
I sa li bona busihu bo, Belishazare mulena wa Mababilona a bulaiwa. 
Mi Dariusi wa Mumede a nga maata a bulena. Dariusi n'a s'a na ni lilimo ze mashumi a silezi ka ze peli za ku pepwa.
Dariusi a lela ku yolisa babusisi ba mwanda ka mashumi a mabeli mwa mubuso wa hae kaufela. 
Kiha s'a keta Daniele ni ba bañwi ba babeli ku zamaisa babusisi bao ni ku babalela lika za mulena. 
Daniele a iponahaza kapili kuli wa kona ku eza hande ku fita bazamaisi ba bañwi ni babusisi. Kakuli n'a zwezipili hahulu, mane mulena a lela ku mu eza muzamaisi wa mubuso kamukana. 
Cwale bazamaisi ni babusisi ba bañwi ba lika ku fumana bumaswe ka mukwa w'a n'a zamaisa Daniele mubuso ka ona. Kono ba palelwa ku fumana foso kamba bumaswe bo buñwi, kakuli Daniele n'a sepahala mi n'a sa ezi lifoso kamba bumaswe. 
Ba bulelisana, ba li, “Ha lu na ku fumana se lu ka tameleza Daniele, konji ka se si amana ni bulumeli bwa hae.”
Cwale ba ya ku mulena, ba li, “Mulena Dariusi, muñ'a ka u pile kuya kuile! 
Kamukan'a luna lu zamaisa mubuso wa hao, ili bazamaisi, babusisi, bazamaisi ba lilalo, ni baelezi. Lu lumelelani kuli muñ'a ka a eze taelo mi i tiiswe hahulu. U laele kuli mwa mazazi a mashumi a malalu ku si ke kwa ba ni ya ka lumelelwa ku kupa se siñwi ku mulimu ufi kamba ufi nihaili ku mutu konji feela ku wena muñ'a ka. Mañi ni mañi ya ka tula mulao wo, u swanezi ku nepelwa mwa musima wa litau. 
Cwale muñ'a ka a tome mulao wo, a u tiise ka ku ñola libizo la hae, mi u kale ku sebeza sina milao ya Mamede ni Maperesia, ili milao ye sa fetulwi.” 
Cwale Dariusi a tiisa mulao ka ku ñola libizo la hae fateñi. 
Daniele h'a y'o lemuha kuli mulao u tiisizwe, a ya kwa hae. Mwa ndu ya hae ye kwahalimu ne ku na ni mahaulo a malalu a talimezi kwa Jerusalema. Hona mo, sina mw'a n'a ezezanga ka mazazi, a kubama fafasi kwatukw'a lihaulo le ne li kwaluzwi mi a lapela ku Mulimu halalu ka lizazi.
Cwale batu bao ba bona Daniele a lapela ku Mulimu, 
Kaufel'a bona ba ya ku mulena ku y'o bilaela ka Daniele. Ba y'o li, “Muñ'a ka, u tiisize mulao kuli mwa mazazi a mashumi a malalu a taha mañi ni mañi ya ta kupa se siñwi ku mulimu ufi ni ufi kamba ku mutu, kwand'a hao, u ta nepelwa mwa musima wa litau.”
Cwale ba bulelela mulena, ba li, “Daniele, yo muñwi wa ba ba hapilwe mwa Juda, h'a ku kuteki, muñ'a ka, nihaili ku utwa mulao o' tomile. U lapela ka nako ni nako mane halalu ka zazi ni zazi.”
Mulena h'a utwa cwalo, n'a filikani mi a lika ku fumana mukwa w'a ka pilisa Daniele ka ona. A tundamena ku lika, mane lizazi la likela. 
Batu bao kiha ba taha ku mulena mi ba t'o li ku yena, “Muñ'a ka, wa ziba hande kuli ka mulao wa Mamede ni Maperesia, ha ku na mulao o tomiwa ki mulena o ka fetulwa.”
  Cwale mulena a fa taelo ya kuli Daniele a y'o ngiwa ni ku nepelwa mwa musima wa litau. A li ku Daniele, “Mulimu wa hao, y'o sebeleza ka busepahali bo bu cwalo, a ku pilise.” 
Ba tisa licwe mi ba li beya fa munyako wa musima. Mulena a beya fateñi liswayo la hae ni liswayo la manduna ba hae fa licwe foo, kuli ku si ke kwa ba ni ya ta pilisa Daniele. 
Mulena a kutela kwa ndu ya hae mi a lobala cwalo a sa ci kamba ku itabisa ka se siñwi. N'a si ka lobala ni hanyinyani.
Ha ku patalala mulena a zuha mi a akufela kwa musima. 
Ha s'a li fakaufi, a huweleza ka linzwi le li tomohile, a li, “Daniele, mutang'a Mulimu ya pila! Kana luli Mulimu y'o n'o sebeleza ka ku sepahala cwana mane u konile ku ku pilisa kwa litau, nji?”
Daniele a alaba, a li, “Muñ'a ka, u pile kuya kuile. 
 Mulimu u lumile lingeloi la hae ku t'o kwala milomo ya litau kuli li si ke za ni holofaza. U ezize cwalo kakuli n'a ziba kuli ha ni na mulatu, mi hape ha ni si ka ku foseza, muñ'a ka.”
Mulena a taba hahulu mi a laela kuli Daniele a zwiswe mwa musima. Cwale ba mu zwisa mwa musima, mi ba bona kuli h'a si ka holofala ni hanyinyani kakuli n'a sepile Mulimu. 
Mulena cwale kiha s'a fa taelo kwa batu kaufela ba ba ne ba til'o biha Daniele kuli ba nepelwe mwa musima wa litau hamohocwalo ni basali ni bana ba bona. Mane ba si ka fita kale fa lilaho la musima, litau za ba swala ni ku lobaka masapo a bona.
Cwale Dariusi a ñolela kwa batu ba macaba, ba mishobo ni lipuo kamukana ze fafasi, a li,
Ni laela kuli mwa mubuso wa ka kaufela mañi ni mañi u lukela ku kuteka ni ku saba Mulimu wa Daniele.
Wa lamulela ni ku pilisa.
Mi Daniele a zwelapili Dariusi h'a nz'a li mulena, ni Sirusi a nz'a li mulena wa Maperesia.
Ka silimo sa pili sa puso ya Belishazare mulena wa Babilona, na, Daniele, na ba ni tolo mi na bona pono busihu. Na ñola tolo yeo. 
Ze ne ni boni busihu bo ki ze.
 Kwa zwa libatana ze ne ze tuna mwa liwate, ku si na se si swana ni se siñwi. 
 Sa pili ne si swana ni tau mi si na ni mafufa sina mbande. Ha ne ni sa talimezi cwalo mafufa a kumuha. Sibatana sa nanulelwa mwahalimu mi sa yemiswa sina mutu. Mi cwale sa fiwa ngana ya butu.
Na bona sibatana sa bubeli. Ne si swana ni bele ye yemi ka mahutu a kwamulaho. N'e sweli makupo a malalu ka meeno a yona, mi linzwi ne li i bulelela, li li, “Zwelapili, u ikulise ka nama.”
Ne ni sa talimezi, mi na bona sibatana se siñwi. Ne si bonahala inge ngwe. Ne si na ni mafufa a mane fa mukokoto, a swana ni mafufa a nyunywani. Mi ne si na ni litoho ze ne! Si na ni maata a ku busa.
  Ha ne ni sa talimezi, na bona sibatana sa bune. Ne si sabisa hahulu, mi ne si li buhali ni maata. Ne si na ni meeno a matuna a sipi mi sa ca. Sa ca ni ku hatikela lika kaufela. Ne si sa swani ni libatana ze ñwi. Ne si na ni manaka a lishumi. 
 Ha ne ni sa a lubukezi cwalo, na bona kanaka ka kanyinyani ka mela mwahal'a manaka a mañwi. Ka loba manaka a malalu a n'a melile pili. Ne ka na ni meeto ni milomo sina mutu, mi ne ka bulela ka buikuhumuso.
  Ha ne ni nze ni sa lubukezi cwalo, mabona a beiwa mwa libaka za ona. Yena ya pilile kuya kuile a ina ku lo luñwi lwa mabona ao. Liapalo za hae n'e li ze sweu twaa, ni milili ya hae ne i li ye misweu sina boya bwa ngu bo bu kenile hahulu. Lubona lwa hae, ne lu yemi fa mawili a tuka sina mulilo. 
 Ne ku zwa mulilo ku lona lubona loo. N'a sebelezwa ki batu ba ba eza likiti za bo lule, mi ba ba ne ba yemi fapil'a hae ne ba eza bo lule ba mwanda. Cwale kuta ya kwalulwa ni libuka za apulwa.
Ha ne ni sa talimezi cwalo ne ni sa utwa lunaka lo lunyinani lu bulela ka buikuhumuso. Ha ni nze ni sa lubukezi cwalo, sibatana sa bune sa bulaiwa mi mubili wa sona wa nepelwa mwa mulilo, wa ca. 
Libatana ze ñwi za amuhiwa maata a zona, kono ne li lumelezwi ku pila nako ye ne li tomezwi.
  Ka nako ya pono yeo busihu, na bona yo muñwi ya swana ni mutu. N'a nz'a sutelela, a potolohilwe ki malu, a ya ku ya pilile kuya kuile mi a y'o fitiswa ku yena. 
 Hona fo, a y'o fiwa bulena, likute, ni maata a bubusi, kuli batu ba macaba, mishobo, ni ba lipuo kamukana ba mu sebeleze. Maata a hae a ta ba a kuya kuile, mi mubuso wa hae ha u na ku fela.
Lipono ze ni boni za ni komokisa, mi na filikana hahulu. 
Kiha ni ya ku yo muñwi wa ba ba ne ba yemi foo, mi na mu kupa ku ni taluseza zeo kaufela. Cwale a ni bulelela taluso, a li, 
“Libatana ze ne ze tuna ki mibuso ye mine ye ka taha mwa lifasi. 
 Mi batu ba Mulimu ya Pahami ba ta fiwa maata a bubusi a ta ina kuya kuile!”
Cwale na bata ku ziba ka sibatana sa bune se ne si sa swani ni ze ñwi, kono ne si sabisa, si na ni meeno a sipi ni manala a kopa. Ne si sweli ku ca ni ku hatikela lika kaufela. 
Mi ne ni bata ku ziba hape ka manaka a lishumi a fa toho ya sona, ni le liñwi le li melile mwamulaho mi la wisa a malalu. Ne li na ni meeto ni mulomo mi ne li bulela ka buikuhumuso. Ne li bonahala ku sabisa hahulu ku fita a mañwi.
  Ha ne ni sa lubukezi cwalo, linaka leo la lwanisa balumeli mi la ba tula. 
 Kono ya pilile kuya kuile a taha mi a t'o fa katulo ili ku atulela batu ba Mulimu ya Pahami. Nako ya ku fa balumeli maata a bulena i fitile.
Ye ki yona taluso ye ne ni filwe, “Sibatana sa bune ki mubuso wa bune o ta taha fafasi mi u ta fapana ni mibuso ye miñwi kamukana. U ta ca lifasi kaufela, u li hatikele ni ku li tuba-tuba. 
 Manaka a lishumi ki malena ba lishumi ba ba ta bonahala mwa mubuso wo. Cwale ku ta taha mulena yo muñwi. U ta fapana hahulu ni malena ba bañwi ba pili, mi u ta tulula malena ba balalu. 
 U ta bulela maswe ka Mulimu ya Pahami ni ku nyandisa balumeli. U ta lika ku fetula milao ya bulumeli bwa bona ni mikiti ya bona, mi balumeli ba ta ba mwatas'a maata a hae lilimo ze talu ni licika. 
Cwale kuta i ta kwalulwa ni ku kala musebezi, mi i ta mu amuha maata a hae ni ku mu bulaya. 
 Maata ni butuna bwa mibuso kamukana ye fafasi li ta fiwa balumeli ba Mulimu ya Pahami. Maata a bulena bwa bona h'a na ku fela mi babusi kaufela fafasi ba ta ba sebeleza ni ku ba utwa.”
A, ki ona mafelelezo a taba. Na, Daniele ne ni sabile hahulu mane na be na fetuha ni mubala, kono na li buluka mwa pilu.
Mwa silimo sa bulalu Belishazare h'a nz'a li mulena, na, Daniele, na bona pono ya bubeli. 
Mwa pono na ipumana ni li mwa munzi wa Shushani, o mwa naha ya Elami. Ne ni yemi fakaufi ni nuka ya Ulai. 
Na talima mi na bona poho ya ngu i yemi kwatukw'a nuka. Ne i na ni manaka a matuna a mabeli, mi lo ne lu melile mwamulaho n'e li lo lutuna ku fita lwa pili. 
Na bona poho i pumba ka manaka a yona kwa wiko, mutulo ni kwa mboela. Ne ku si na folofolo ye ñwi ye ne ka i tuhelisa kamba ku banduka kwa maata a yona. Ya ikezeza mo ne i latela kaufela mane ya ba ni buikuhumuso.
Ha ne ni sa zielizwe ki taluso ya zona, kwa wiko kwa taha puli i akufile hahulu, i zamaya kapili mane inge mahutu a yona n'a sa hati fafasi. Ne i na ni lunaka lu lu luñwi lo ne lu bonahala hande mwahal'a meeto. 
Ha i t'o fita kwa ngu ya manaka a mabeli, ye ne ni boni i yemi kwatukw'a nuka, ya matela ku yona ka lubilo lwa yona kaufela. 
Na i bona ha i lwanisa poho ya ngu. Ne i nyemile hahulu, kiha i t'o sikukela mwa toho ya yona mane ya loba manaka a ngu a mabeli cwalo. Ngu ya felelwa ki maata a ku itamulela, mi ya wisezwa fafasi ya pundungelwa. Ne ku si na ya na ka i lamulela.
Poho ya puli ya halifa ku fita pili, kono ha i se i fitile kwa maata a yona a fitisisa lunaka lwa yona lwa lobeha. Mwa sibaka sa lona kwa mela manaka a mane, a supile mwa maneku a mane a fapana. 
Kwa mela kanaka ka kanyinyani fa lunaka lo luñwi lwa a mane ao. Ka bonahaza maata a kona kwa neku la mboela ni upa, ni kwa Naha ye Sepisizwe. 
 Ka ba ni maata hahulu a ku lwanisa mpi ya kwahalimu ili linaleli, mi ze ñwi ka li nepela fafasi, ka li hatikela. 
Mane ka be ka ikuhumuseza nduna ya mpi ya lihalimu, ka hanisa litabelo ze n'e ezezwanga, ni ku silafaza Tempele. 
Sibi sa nga sibaka sa litabelo za zazi ni zazi, mi bulapeli bwa niti bwa latelwa fafasi. Lunaka lwa ba ni zwelopili ku ze ne lu eza kamukana.
Cwale na utwa lingeloi li buza le liñwi, la li, “Lika ze bonahezi mwa pono li ta nga nako ye kuma kai? Ku ka nga nako ye kuma kai kuli sibi se si maswe si yola litabelo za zazi ni zazi? Ku ka nga nako ye kuma kai kuli mpi ya lihalimu ni Tempele li hatikelwe cwalo?”
La alaba, la li, “Ku fitela nako ya litabelo za manzibwana ni kakusana ze likiti ze peli ka mianda ye milalu ha i se i felile. Fohe, Tempele i ta zususwa sinca.”
  Na, Daniele, ne ni nze ni lika ku utwisisa se ne i talusa pono yeo. Hona fo nto ye n'e swana ni mutu ya t'o yema fapil'a ka. 
Na utwa linzwi la mutu li biza mwabuse bwa nuka ya Ulai, li li, “Gabriele, mu taluseze taluso y'a s'a boni.” 
Gabriele a t'o yema kwatuko a ka, mi ne ni sabile hahulu mane na wela fafasi.
Ha n'a sa bulela, na welela hona fafasi foo. A ni swala, a ni yemisa ka mahutu. 
A li, “Ni ka supeza se si ka tiswa ki buhali bwa Mulimu mo bu ka inela. Pono yeo i talusa nako ya mafelelezo.
“Poho ya ngu ya manaka a mabeli y'o boni i yemi bakeñisa puso ya Mamede ni Maperesia. 
Poho ya puli ki mubuso wa Magerike, mi lunaka lo lu tiile fa pata mwahal'a meeto ki mulena wa pili. 
Manaka a mane, a melile mwamulaho a lwa pili ha se lu lobehile, ki mibuso ye mine ye ka taha mwahal'a sicaba, kono ha i na ku ba ni maata hahulu sina wa pili.
“Mafelelezo a mibuso yeo ha s'a li fakaufi, mi ba se ba bile ba ba maswe kuli ba swanezi ku utwiswa butuku, ku ta ba ni mulena ya mahanyi, wa lutula ni mupumi. 
U ta ba ni maata kono isi ka maata a hae kasibili. U ta sinya hahulu mi u ta kondisa z'a eza kaufela. U ta bulaya batu ba ba na ni maata, ni kwa balumeli. 
Kakuli u na ni butali, u ta kondisa ka mikwa ya hae ya bupumi. U ta ikuhumusa mi a bulaye batu ba bañata ba ba si ka lemuswa. Mane u ta nyefula ni yena Mulena yo Mutuna kwa malena kamukana, kono u ta bulaiwa isiñi ka maata a butu. 
Pono ye ya litabelo za manzibwana ni kakusasana y'o taluselizwe ki ya niti. Cwale u i eze kunutu, kakuli ku ezahala kwa yona ku sa li kwahule.”
Na, Daniele, na welela mi na kula ka mazazinyana. Cwale na wetuluka, na zuha mi na ya kwa musebezi wa ka wo ne ni filwe ki mulena. Ne ni zielizwe ki pono mi ne ni sa i utwisisi.
Dariusi mwan'a Asuerusi, ya n'a li Mumede ka sipepo, a ba mulena wa mubuso wa Babilona. 
 Ka silimo sa pili sa puso ya hae, na, Daniele, ne ni bala libuka mi ne ni hupula ka lilimo ze mashumi a supile za ku shandauka kwa Jerusalema sina Muñ'a Bupilo ha n'a bulelezi mupolofita Jeremia. 
Mi na lapela ka pilu ya ka kaufela ku Mulena Mulimu, ni ikupela ku yena, ni itima lico, ni apala masaka ni ku ina mwa mulola. 
Na lapela ku Mulena Mulimu wa ka, ni ku bulela libi za batu bahesu, na li,
“Lu ezize sibi, mi lu bile ba ba maswe, mi hape lu fosize. Lu hanile ku eza z'o n'o lu laezi ku li eza, mi lu fulalezi ze lukile z'o lu bonisize. 
Ha lu si ka utwa batanga ba hao bona bapolofita, ba ba bulezi ka libizo la hao kwa malen'a luna, babusi, kamba bo kukw'a luna, mane ni sicaba kamukana. 
 Wena, Muñ'a Bupilo, u bile ya lukile ka linako kaufela, mi kamukan'a luna lu ezize ze swabisa, batu ba ba yahile mwa Judea ni mwa Jerusalema, ni Maisilale kaufela b'o hasanyelize mwa linaha ze fakaufi ni ze kwahule kakuli ba ne ba sa sepahali ku wena. 
Malen'a luna, babusi ba luna ni bo kukw'a luna ba ezize ze swabisa mi ba ezize sibi ku wena Mulena. 
Wena u na ni musa mi wa swalela, kono lu ku fetuhezi. 
Ha lu si ka ku utwa, Muñ'a Bupilo, Mulimu wa luna, ha u lu bulelela kuli lu ye ka milao y'o lu file ka batanga ba hao bona bapolofita. 
 Maisilaele kamukana ba tulile milao ya hao mi ba hanile ku utwa s'o bulezi. Lu ezize sibi ku wena mi lu ipizelize sikuto se si ñozwi mwa Mulao wa mutang'a hao Mushe. 
U ezize s'o n'o mu bulelezi kuli u ta si eza ku luna ni kwa babusi ba luna. U utwisize Jerusalema butuku hahulu ku fita minzi ye miñwi mwa lifasi. 
Lu fumani milatu kamukana mo i taluselizwe mwa Mulao wa Mushe. Kono ni ka nako ye, Mulena Mulimu wa luna, ha lu si ka lika ku ku tabisa ka ku tuhela libi za luna kamba ka ku latelela niti ya hao. 
Wena, Mulena Mulimu wa luna, ne u itukiselize ku lu utwisa butuku, mi u ezize cwalo, kakuli z'o eza kaufela li lukile mi ne lu si ka ku utwa.
  “Mulena Mulimu wa luna, u bonahalize maata a hao ka ku zwisa batu ba hao mwa naha ya Egepita, mi maata a hao a sa hupulwa. Lu ezize sibi. Lu fosize. 
U lukile, cwale u si ke wa nyemela Jerusalema hape. Ki munzi wa hao, lilundu la hao le li kenile. Batu kaufela ba ba mwa manaha e lu bapani ni ona ba nyaziseza Jerusalema ni batu ba hao kabakala libi za luna ni bumaswe bwa bo kukw'a luna bo ne ba ezize. 
 Mulimu, utwa tapelo ni kupo ya ka. Kutisa Tempele ya hao, ye n'e sinyizwe. I lukise kuli mañi ni mañi a te a zibe kuli wena u Mulimu. 
 Lu utwe, Mulimu! Lu talime mi u bone butata bo lu li ku bona ni butata bwa munzi o bizwa ka libizo la hao. Lwa ku lapela kakuli u na ni mukekecima, isiñi kakuli lu ezize ze nde. 
Mulena, lu utwe! Mulena lu swalele. Mulena, lu utwe, mi u eze! Kuli mutu ufi ni ufi a zibe kuli wena u Mulimu, u si ke wa liyeha! Munzi wo, ni batu ba mwateñi, ki za hao.”
Ne ni sa zwelapili ku lapela ni ku ipulela libi za ka ni libi za batu bahesu ba Isilaele, mi ne ni sa itilela ku Mulena Mulimu wa ka ku kutisa Tempele ya hae ye kenile. 
 Ha ne ni sa lapela cwalo, Gabriele, ye ne ni boni mwa pono ya pili, a taha a nze a fufela fo ne ni inzi. N'e li nako ya ku eza sitabelo sa manzibwana. 
A talusa, a li, “Daniele, ni tile kwanu ku t'o ku tusa ku utwsisisa bupolofita. 
U sa kala feela ku itapelela ku Mulimu, u ku alabile kale. Ni tezi ku t'o ku bulelela kalabo, kakuli Mulimu wa ku lata. Cwale teeleza hande ha ni talusa pono.
“Nako y'a tomezi Mulimu batu bahenu ni munzi wahenu, kuli ba feze bumaswe ni ku eza libi, ki lilimo ze mashumi a supile ha li taimiswa ka supile. Cwale sibi si ta swalelwa mi ku tomilwe ku luka ko ku sa feli, kuli pono ni bupolofita li ezahale ni Tempele ye kenile i kakulwe. 
Tekelela taba ye, mi u i utwisise. Ku zwa nako ye ku ta laelwa kuli Jerusalema u yahiwe sinca, ku fitela f'a ka tela muzamaisi ya ketilwe ki Mulimu, ku ta fita lilimo ze mashumi a mane ka ze supile ni ze peli. Jerusalema u ta yahiwa sinca ni mikwakwa ni mamota a tiile, mi u ta ina lilimo ze mianda ye mine ka mashumi a malalu ni ze ne, kono i ta ba nako ya maswenyeho. 
Mi kwa mafelelezo a nako yeo, ya ketilwe ki Mulimu u ta bulaiwa ku si na foso. Munzi ni Tempele li ta sinyiwa ki mpi ya mueteleli yo mutuna. Mafelelezo a ka taha sina muunda, mi kwa mafelelezo ku ta ba ni ndwa ni ku sinyeha ko ku laezwi ki Mulimu. 
 Mueteleli yo u ta ba ni tumelelano ye tiile ni batu ba bañata ka lilimo ze supile, mi u ta yemisa litabelo ni limpo ka lilimo ze talu ni likweli ze silezi. Fahalimu a Tempele luli ku ta ba ni bumaswe bo bu zieza, ku fitela ya bu beile fateñi a kopana ni mafelelezo a hae a lukiselizwe ki Mulimu.”
Mwa silimo sa bulalu Sirusi a li mulena wa Peresia, Daniele a sinulelwa linzwi, yena Daniele ya n'a bizwa Beliteshazare. Linzwi n'e li la niti kono ne li li tata hahulu ku li utwisisa. A li talusezwa mwa pono.
Ka yona nako yeo na, Daniele, ne ni se ni ngile lisunda ze talu ni nze ni silisa. 
Ha ni si ka ca lico ze nde kamba nama, ku nwa waine kamba ku kamuna milili ya ka ku fitela ku fela lisunda ze talu.
Ka lizazi la bumashumi a mabeli ka a mane la kweli ya pili ya silimo, ne ni yemi fa munanga wa nuka ye tuna ya Tigrisi. 
 Na talima mi na bona mutu ya apezi liapalo za line, a itamile ka lukanda lwa gauda. 
Mubili wa hae n'o benya sina macwe a butokwa. Pata ya hae ne i benya sina lumonyi lwa pula, mi meeto a hae a lyakama sina mulilo. Mazoho ni mahutu a hae n'a benya sina kopa ye kenisizwe hande, mi linzwi la hae li luma sina lilata la batu ba bañata.
N'e li na feela ni nosi ya n'a boni pono yeo. Batu ba ba ne ba inzi ni na ha ba si ka bona se siñwi, kono ne ba sabile, mi ba mata ba y'o ipata. 
Ne ni siyezi hona fo ni nosi, ni talimezi pono yeo ye komokisa. Ne ni felezwi ki maata, mi pata ya ka ne i fetuhile mane mutu n'a si ke a ni ziba. 
Ha ni mu utwa a bulela, na wela fafasi ka pata mi na welela. 
Kiha ni swalwa ki lizoho mi la ni zusa, na kubama ni sikatezi fafasi ka mazoho. Ne ni sa ngangama.
A li ku na, “Daniele, Mulimu wa ku lata. Yema, mi u teeleze ka tokomelo ku ze ni ta bulela. Ni lumilwe ku wena.” Ha s'a bulezi cwalo, na yema, ni nze ni sa njanja.
Cwale a li, “Daniele, u si ke wa saba. Mulimu u utwile tapelo ya hao lona lizazi l'o kalile ku ikokobeza kuli u kone ku utwisisa. Ni tisize kalabo ya tapelo ya hao. 
Muzamaisi wa mubuso wa Peresia u ni kananisize ka mazazi a mashumi a mabeli ka li li liñwi. Cwale Mikaele nduna wa mangeloi a t'o ni tusa, kakuli ne ni se ni siyezi ni nosi mwa mubuso wa Peresia. 
Ni til'o ku tusa kuli u utwisise ze ta ezahala kwa batu ba hao ka nako ye taha. Ye ki pono ye nca ya ze sa taha.”
H'a bulela cwalo, na talimela fafasi ni si na se ni bulezi. 
Cwale sibupeho se si swana ni mutu sa ni swala fa milomo. Na kwalula mulomo wa ka mi na kala ku bulela. Na li kwa sibupeho se ne si li fapil'a ka, “Muñ'a ka, pono ye i ni feza maata kuli mane ni si ke na tuhela ku ngangama. 
Ni swana ni mutanga ya yemi fapil'a mulen'a hae. Ni ta bulela cwañi ni wena? Ni felezwi ki ngana ni maata.”
A ni swala hape lwa bubeli, mi na ikutwa ni tiya. 
A li, “Mulimu wa ku lata, cwale u si ke wa katazeha kamba ku saba. Itume pilu.”
A li, “Kana wa ziba se ni tezi ku wena, nji? Ni swanezi ku kuta ni y'o lwana ni muzamaisi wa naha ya Peresia. Mwamulaho a fo kihona ku ta bonahala muzamaisi wa Magerike. 
 Kono pili ni ka ku zibisa ze ñozwi mwa Buka ya Niti. Ha ku na ya ka ni tusa haisi Mikaele, lingeloi le li libelela Isilaele.
“U yemi inge mutusi ni musilelezi. 
Ni se ni ta ku bulelela cwale ki niti.
“Cwale kihona ku ta bonahala mulena wa muhali. U ta ba ni mubuso o busa manaha a matuna mi a eze z'a lata kamukana. 
Kono maata a hae ha s'a hulile hahulu, mubuso wa hae u ta pazuha mi u alulwe likalulo ze ne. Baikulu ba hae ha ba na ku i busa. Ba bañwi ba ta busa mwa sibaka sa hae, kono ha ba na ku ba ni maata a n'a na ni ona.
“Mulena wa Egepita u ta ba ni maata. Yo muñwi wa manduna ba hae, nihakulicwalo, u ta ba ni maata hahulu ku mu fita mi u ta busa naha ye tuna. 
Mwamulaho a lilimo, mulena wa Egepita u ta nyalisa mwan'a hae ku mulena wa Siria ili kuli ba swalane bulikani. Kono bulikani bo ha bu na ku tiya, mi yena, batanga ba n'a ile ni bona, mwan'a hae, ni munn'a hae ba ta bulaiwa kamukana. 
Kapili yo muñwi wa banabahabo u ta yola ni ku lwanisa mpi ya mulena wa Siria, a kena mwa minzi ye tiile, mi a ba tule. 
U ta nga maswaniso a milimu ya bona ni lika za butokwa kamukana ze ezizwe ka gauda, ni silivela mi a li ise kwa Egepita. Ku ta ba ni lilimo ze ñata za kozo. 
Ku zwa fo mulena wa Siria u ta y'o lwanisa Egepita, kono u ta hapelezwa ku saba.
“Bana ba mulena wa Siria ba ta itukiseza ku lwana mi ba kopanye mpi ye tuna. Yo muñwi wa bona u ta tula sina muunda mi a zwelepili ku y'o lwanisa minzi ye tiile ya sila. 
Ka bunyemi bwa hae, mulena wa Egepita u ta lwana ni mulena wa Siria mi a hape mpi ya hae ye tuna. 
U ta ikuhumusa ka ku koma kwa hae ni ka masole ba bañata b'a bulaile, kono h'a na ku zwelapili a nz'a koma cwalo.
“Mulena wa Siria u ta kuta mi a y'o kopanya mpi ye tuna ku fita ya n'a na ni yona pili. Nako ye swanela ha i ta fita u ta kuta ni mpi ye tuna ye ipakanyize. 
Cwale ba bañata ba ta mu fetuhela mulena wa Egepita. Ni lindume ze ñwi za sicaba sa henu, Daniele, ba ta fetuhela kabakala pono ye ba boni, kono ba ta komiwa. 
Cwale mulena wa Siria u ka y'o yumbela liuba kwa munzi o tiisizwe mi a u hape. Masole ba Egepita ha ba na ku zwelapili ba nze ba lwana. Nihaili bona bahali ba bona ha ba na ku ba ni maata hande a ku lwana. 
Haili mulwani u ta eza mw'a latela, ku si na ya mu hanyeza. U ta yema mwa Naha ye Sepisizwe mi i beelele feela mwa maata a hae.
“Mulena wa Siria u ta lela ku itukisa kapili ka ku sebelisa mpi ya hae kamukana. Cwale u ta eza tumelelano ya ku lumela mwan'a hae wa musizana kwa manyalo, ku lika ku utwisa sila sa hae butuku, kono h'a na ku kona. 
Mwamulaho a zeo u ta lwanisa macaba a fakaufi ni liwate mi a tule a mañata a ona. Kono mueteleli wa muzwahule u ta mu tula ni ku felisa buikuhumuso bwa hae. 
Mulena u ta kutela kwa minzi ye tiisizwe ya mwa naha ya hae, kono u ta komiwa, mi ao i ta ba ona mafelelezo a hae.
“U ta tatamiwa ki mulena yo muñwi ya ta luma mutelisi ku ekeza kwa bufumu bwa mubuso wa hae. Ka nako ye kuswani, mulena yo u ta bulaiwa, kono isiñi patalaza kamba mwa ndwa.”
“Mulena wa Siria ya latelela yo u ta ba mutu ya maswe, ya si na swanelo ya ku ba mulena, kono u ka taha ka sipundumukela ni ku nga bulena ka sitalifi. 
Limpi ze ta mu lwanisa, mane nihaili baprisita ba bahulu ba Mulimu, ba ta fiyelwa ni ku fezwa. 
Ka ku eza litumelelano u ta putelela macaba a mañwi, mi u ta ba ni maata nih'a busa feela sicaba se sinyinyani. 
U ta lwanisa naha ye fumile ye n'e li mwa kozo mi u ta eza lika ze ne li si ka eziwa ki bo kukw'a bona ni kamuta. Cwale u ta abela balateleli ba hae libyana ze hapilwe mwa ndwa. U ta eza milelo ya ku lwanisa minzi ya masabelo, kono i ta ba ka nako ye kuswani feela.
“Ka bundume u ta kopanya mpi ye tuna ku y'o lwanisa mulena wa Egepita, ya ta itukiseza ku itwanela ka mpi ye tuna, ye maata. Kono ka kalembeshwa u ta paleliswa mulena wa Egepita ku tula. 
U ta sinyiwa ki baelezi ba hae ba ba fakaufi. Masole ba hae ba bañata ba ta bulaiwa, mi mpi ya hae i ta fezwa, mbuu. 
Cwale malena ba babeli ba ta ina fa tafule ni ku ca hamoho, kono minahano ya bona i maswe, mi ba ta pumana. Ha ba na ku fumana se ba bata, kakuli nako ye lukela ha i si ka fita. 
Mulena wa Siria u ta kutela kwa hae ni tutu y'a hapile kaufela, a itukiselize ku felisa tumelo ya batu ba Mulimu. U ta eza mw'a latela mi cwale a kutele kwa naha ya hae.
“Ha se ku fitile nako ye tomilwe u ka t'o lwanisa Egepita hape, kono lika ha li na ku ya ka mo ne li inezi pili. 
 Maroma ba ka taha ka lisepe ba t'o mu lwanisa, mi u ta saba.
 Ba bañwi ba mpi ya hae ba ta silafaza Tempele ni libaka ze tiile. Ba ta hanisa litabelo za ka zazi ni zazi mi ba beye bumaswe bo bu sabisa. 
Mulena u ta itusisa makilikicani ku fumana batu ba bañwi ba ba se ba tuhezi bulumeli bwa bona, kono batu ba ba latelela Mulimu ba ta ba ni maata mane ba kome. 
Kwa batu bao ba ba talifile ba ta abelana butali bwa bona ni ba bañwi. Kono ka nakonyana feela ba bañwi ba bona ba ta bulaiwa mwa ndwa ni ka mulilo, mi ba bañwi ba ta uzwiwa ku y'o eziwa batanga. 
Pulao ha i nze i sa zwelapili, ba ta fumana tuso ye ñwi, nihaike batu ba ba kena ku bona ba kena ka mabaka a buikupuli. 
Ba bañwi ba ba butali ba ta bulaiwa. Mulelo wa taba yeo ki ku kenisa, ni ku lukisa batu ku fitela nako i taha, ili nako y'a lelile Mulimu.
  “Mulena wa Siria u ta eza mw'a latela. U ta itumba kuli yena ki yo mutuna ku fita mulimu ufi kamba ufi, ni ku nyefula kuli yena u pahami ku fita Mulimu ya Pahami. U ta kona ku eza cwalo ku fitela f'a ka mu natela Mulimu. Mulimu u ta eza lika z'a itukiselize ku li eza. 
Mulena u ta limbulula mulimu o n'o sebelezwa ki bo kukw'a hae, ni mulimu ya latiwa ki basali. Hande-nde u ta limbulula milimu kaufela, kakuli u ta hupula kuli yena ki yo mutuna ku i fita. 
Bakeñisa yona, u ta kuteka mulimu ya sileleza minzi ye silelelizwe ya mwa makwakwa. U ta fa limpo za gauda, silivela ni macwe a butokwa ku mulimu ya si ka sebelezwa ki bo kukw'a hae ni kamuta. 
U ta itusisa batu ba ba lapela mulimu u sili ku sileleza sibaka sa hae se si tiile. U ta kuteka hahulu ba ba mu nga kuli ki mubusi, a ba beye mwa litulo ze tuna, ni ku ba fa mubu ili mpo ya buitumelo.
“Nako ya mulena wa Siria h'a se i bata ku fela, mulena wa Egepita u ka t'o mu lwanisa, ni yena u ta itwanela ka maata a hae kamukana, a sebelisa likoloi, lipizi, ni lisepe ze ñata. U ta lwanisa Egepita sina mezi a muunda. 
Hape u ta lwanisa ni Naha ye Sepisizwe mi u ta bulaya mashumi a likiti. Manaha a Edomo, Moabi ni ye siyezi ku ba Amoni, nihakulicwalo a ta banduka. 
U ta lwanisa manaha a mañata, mi ni yona ya Egepita ha i na ku banduka. 
U ta nga bufumu bo bu patilwe bo bu cwaleka gauda, ni silivela ni ze ñwi ze na ni teko ze mwa naha ya Egepita. U ta tula Libia ni Etiopia. 
Cwale litaba ze zwa kwa upa ni kwa mutulo li ta mu sabisa, mi u ta lwana ka buhali, a bulaye batu ba bañata. 
Mane u ta toma tende ya hae ye tuna ya bulena mwahal'a liwate ni lilundu fona fo i yemi Tempele ka nako ye. Kono u ta shwa, ku si na mutu ya ta mu tusa.
  “Ka yona nako yeo, lingeloi le lituna Mikaele, mulibeleli wa batu ba hao, li ta bonahala. Fohe, ku ta ba ni nako ya manyando, ili a maswe ka ku fitisisa haisali macaba a ba teñi. Nako yeo ha i ta fita, batu ba sicaba sa henu kamukana ba ba na ni mabizo a ñozwi mwa Buka ya Mulimu ba ta piliswa. 
 Buñata bwa ba ba shwile ba ta zuha. Ba bañwi ba bona ba ta pila kuya kuile, mi ba bañwi ba ta fumana maswabi ni tompololo ye sa feli. 
Ba ba na ni butali ba ta pazimiswa ki ku benya kaufela ko ku kwahalimu. Mi ba ba lutile batu ku eza ze lukile ba ta benya sina linaleli kuya kuile.
  “Mi cwale, Daniele, kwahela buka, mi u beye fateñi liswayo ku fitela nako ya kwa mafelelezo. Ka nako ye, batu ba bañata ba ta pateha ku lika kuli ba utwisise se si ezahala.”
Mi na, Daniele, na bona banna ba babeli ba yemi, yo muñwi ku wo munanga, yo muñwi ku wani munanga wa nuka. 
Yo muñwi wa bona a li ku ya n'a apezi liapalo za line, ya n'a yemi koo i zwelela nuka, “Ku ta nga nako ye kuma kai ku fita kwa mafelelezo a limakazo ze?”
  Mutu ya apezi liapalo za line a nanulela mazoho a hae kwahalimu, a eza sepiso ye tiile ka libizo la Mulimu wa Kamita. Na mu utwa, a li, “I ta ba lilimo ze talu ni likweli ze silezi. Manyando a batu ba Mulimu h'a ta fela, lika ze kaufela li ta be se li ezahalile.”
Ni utwile s'a bulezi, kono ha ni si ka utwisisa. Kiha ni se ni buza, na li, “Konohe, muñ'a ka, li ta fela cwañi kamukana?”
A alaba, a li, “Cwale u ka na wa ikela, Daniele, kakuli manzwi a, a swanezi ku ba a likunutu, mi a patilwe ku fitela mafelelezo a taha. 
 Batu ba bañata ba ta keniswa ni ku ncafazwa. Batu ba ba maswe ha ba na ku utwisisa, kono ba ta zwelapili cwalo mwa bumaswe, kono ba ba na ni butali ba ta utwisisa.
  “Ku kala lizazi le ba tuhela litabelo za zazi ni zazi, kikuli ku zwa nako ya bumaswe bo bu sabisa, ku ta fita mazazi a sikiti ka mianda ye mibeli ni mashumi a supile ka a mabeli. 
Litohonolo ki la ba ba ina ba sepahalile mane ku fele mazazi a sikiti ka mianda ye milalu ni mashumi a malalu ka a ketalizoho.
“Ni wena, Daniele, u sepahale ku fitela mafelelezo. Cwale u ta shwa, kono u ta zuhela ku fumana mupuzo wa hao kwa mafelelezo a nako.”
