Hamwaka wawangana wamwangana wavaYuta Yehoyakime wamucitatu mwangana waMbavilone Nevukataneza ejile kuYelusalema, alihakile mucingombela.
Kaha mwangana wavaYuta Yehoyakime Mwata amuhanyine mumavoko enyi, nacimbwa cavyuma vyamuzuvo yaKalunga nawa, kaha ayitwalile mulifuci lyaXinale muzuvo yakalunga kenyi. Vyuma kana avitwalile muzuvo yakalunga kenyi yavikumba.
Jino mwangana ahanjikile kuli Axapenaze, uze apwile mwata wavava venyi valutwile ngwenyi, Kuli vana vavaIsalele, ava vavaka-tanga yawangana navatu vavalemu, ingisamo vamwe,
vakweze vakuzeneka katenga cipwe kamwe, vamwaza kuvatala, vakuzangama kumanganosena, vakutacikiza cinyingi nakumona mwalumbunukila mangana, ava vali natwima jakwimana muzuvo yamwangana, ngwenyi, Uvanangulenga mikanda nalilimi lyavaKalateya.
Kaha mwangana avatongwelele kulya cavo cahakumbi hakumbi kukulya camwangana ciyema nakuvinyo vize anwinenga, ngwenyi, mangana vavakulisenga myaka yitatu, ngwenyi, Hakukuminyina numba vakemane kumeso amwangana.
Jino muli vakivo mwapwile ava vavana vaYuta, ou Ndanyele, ou Hananyiya, ou Mixayele, ou Azaliya.
Kaha uze muka-kulitulaho wavaze valutwile avalukile majineka. Amulukile Ndanyele lijina ngwenyi, Mbeletexaza. Amulukile Hananyiya ngwenyi, Xatalake. Amulukile Mixayele ngwenyi, Mexake. Amulukile Azaliya ngwenyi, Avete-nengo.
Oloze Ndanyele ajinyine mumucima wenyi ngwenyi, Kangute kulipihisa navyevi vyamwangana viyema, cipwe navinyovyo eji kunwanga. Xikaho amulombele uze muka-kulitulaho wavaze valutwile mangana azeneke kulipihisa.
Kaha jino, Kalunga amumwenesele Ndanyele likoji nakeke kumeso ayauze muka-kulitulaho wavaze valutwile.
Kaha uze muka-kulitulaho wavaze valutwile amukumbulwile Ndanyele ngwenyi, Ngunamwivu mwata wami mwangana woma, ou natongola lyehi kulya cenu nakunwa cenu. Nyi akamwene ikaze kumeso enu hikuhomba kuhambakana vakweze vahilanyo jenu? Ngoco kaci munangutapisa kuli mwangana.
Kaha Ndanyele amwambile uze kaselwa vatongwele kuli muka-kulitulaho wavaze valutwile kupwa kalamu kaNdanyele naHananyiya naMixayele naAzaliya ngwenyi,
Acitweseketu vangamba jove makumbi likumi, vatuhanenga visakwola tulyenga nameya nawa tunwenga.
Kaha numba vakatale vihanga vyetu kumeso ove, navihanga vyavakweze ava veji kulyanga vyamwangana viyema, kaha kalingenga nganomu naukamwena nayetu vangamba jove.
Ngoco avevwililile mulizu eli, avesekelenga makumbi likumi.
Aze makumbi likumi omu akumine Vihanga vyavo hakuvitala vyapwile vyamwaza, vapwile vakununa kumijimba kuhambakana vakweze vosena vaze valilenga kuvize vyamwangana viyema.
Ngoco uze kaselwa afumixileko vyavo viyema, navinyo vize vyapwile mangana vanwenga, avahanyinenga visakwola.
Kaha jino, vakweze vawanavanyi, Kalunga avahanyine cinyingi nakuzangama kumikanda yosena namangana. Ndanyele amwenenga mwalumbunukilile vyakumwenesa vyosena navilota.
Jino makumbi aze avulukile mwangana numba ngwenyi, vakavengise, omu akumine, uze muka-kulitulaho wavaze valutwile avengixile kumeso aNevukataneza.
Mwangana ahanjikile navo, kaha muli vakivo vosena kavawanyinemo veka nge Ndanyele naHananyiya naMixayele naAzalivako. Xikaho vemanyinenga kumeso amwangana.
Kaha kumazu amangana nakunangakana osena, aze avehwilenga mwangana avamwenenga ngwenyi, vanahambakana vaka-kusoneka vosena navaka-visava vosena vaze vapwilenga muwangana wenyi wosena, kuvahambakana kusokesa mulikumi.
Ndanyele kwapwilenga nakumwaka wamwangana Kuluse wakulivanga.
Jino hawangana waNevukataneza, hamwaka wawo wamucivali, Nevukataneza alotele vilota, kaha Xipilitu yenyi yalinyengele, tulo twenyi twamufumine.
Ngoco mwangana avalwezele vavasanyike vaka-kusoneka navakavisava navaka-kupanda navaKalateya, mangana vamulumbunwine mwangana vilota vyenyi. Ngoco vengililemo, Vemanyine kumeso amwangana.
Mwangana avalwezele ngwenyi, Ngunaloto cilota, kaha Xipilitu yami yili nakulinyenga mangana yitacikize mwaya cilota kana.
Kaha vaKalateya vahanjikile kuli mwangana mulilimi lyavaSulya ngwavo, Ove mwangana, yoyanga haya myaka yosena. Twambulile etu vangamba jove cilota kana, kaha natukulweza mucalumbunukila.
Mwangana avakumbulwile vaKalateya ngwenyi, Lizu ngunalihanjika lyehi. Kaci nge kamwexi kungujimbwila cilota nomu calumbunukilako, kaha navamitetateta mwamundende mwamundende, kaha jizuvo jenu navajilingisa kupwa vixita.
Oloze nge namungwambulila cilota kana nomu calumbunukila, kaha namutambula mawana najifweto naulemu waunene kuli ami. Xikaho ngwambulilenu cilota kana nomu calumbunukila.
Vamukumbulwile kamucivali ngwavo, Ove mwangana, acitwambuliletu vangamba jove cilota kana, kaha natukulweza mucalumbunukila.
Mwangana avakumbulwile ngwenyi, Pundu vene ngunatacikiza ngwami, muli nakutangisa tuhu, mwomwo munamono omu ngunahanjika lyehi lizu,
ngwami, Nge kamwexi kungujimbwila cilota kanako, kaha hali enu hali luximbi lumwe kaha, mwomwo munalivwasana lyehi kuhanjika mazu akwonga akuhuka kumeso ami palanga nomu navalumuna mwaka. Xikaho ngwambulilenu cilota kana, ngoco nangutacikiza ngwami, Namuhasa kungulweza mucalumbunukila.
VaKalateya vamukumbulwile mwangana kumeso enyi ngwavo, Hamavu kahexi mutu mwahasa kwambulula oco cuma cayove mwanganako, mwomwo kakwexi mwangana, cipwe wamulemu wangolo, ehula lyehi cuma cipwaha kuli muka-kusoneka, cipwe kuli muka-visava, cipwe kuli kaKalateyako.
Cumoco unehulove mwangana cinapu cuma cacikalu, kakwexi weka mwahasa kucambulula kumeso ayove mwanganako, kuvanga tulunga kaha, vakivo vakweci mautwamo avo kweka, kawexi kuli vakweci mijimbako.
Xikaho mwangana atenukile nakusangumuka cikuma Handombo, kaha ambile ngwenyi, Vavanongese vaka-mangana yamuMbavilone vosena.
N goco luximbi twalovokele ngwavo, Vakavajihe vaka-mangana vosena, kaha vavasakile Ndanyele navaze vakwavo mangana vavajihe.
Linwomu vene Ndanyele amukumbulwile kapitau kavitapanga jamwangana Alyoke, ou alovokele nakuvajiha vaka-mangana yamuMbavilone, amukumbulwile nakujina Camwenemwene nakuzangama,
amukumbulwile kapitau kamwangana, uze Alyoke, ngwenyi, Ikaze lunalyanguhwixila ngana luximbi kuli mwangana? Haze vene Alyoke amujimbwilile Ndanyele lizu kana.
Ngoco Ndanyele engililemo, amulombele mwangana amutongwele tando, mangana akamulweze mwangana mucalumbunukilile.
Haze vene Ndanyele ayile kuzuvo yenyi, ajimbwile lizu eli kuli vakwavo vaHananyiya naMixayele naAzaliya,
mangana valombenga vyakeke kuli Kalunga wamwilu hamangana kana akuvumbama, mangana Ndanyele navaze vakwavo vakazeneke kunonga navaze vaka-mangana vakuMbavilone vakwavo hamwe.
Jino mangana kana akuvumbama asolokele kuli Ndanyele hakumumwenesawo naufuku. Kaha Ndanyele amukiswile Kalunga wamwilu.
Ndanyele ahanjikile ngwenyi, Vakisulenga lijina lyaKalunga haya myaka namyaka, mwomwo mangana naundume vinapu vyenyi, xikaho.
Ikiye eji kwalumunanga myaka najingonde, eji kufumisangako vamyangana nakuzezula vamyangana helu, eji kuhananga mangana kuli vaka-mangana nacinyingi nawa kuli ava vatacikiza kunangakana.
Ikiye eji kusololanga vyuma vyakujiminyina vyakuvumbama, natacikizovyo vili mumilima, kaha musana atwama nawo hamwe.
Ngunakusakwilila nakukwalisa, Ove Kalunga kavakakuluka jami, Ove unanguhane mangana naundume, unangujimbwila jino oco twakulombanga, mwomwo lizu lyamwangana unatujimbwilalyo lyehi.
Xikaho Ndanyele engilile muli Alyoke, uze vatongwele kuli mwangana kuvanongesa vaka-mangana yamuMbavilone. Ayile nakumulweza ngwenyi, Kanda uvanongesa vakamangana vamuMbaviloneko. Ngwingisemo kumeso amwangana, kaha nangumulweza mwangana omu calumbunukila.
Haze vene Alyoke anguhwixile kumwingisa Ndanyele kumeso amwangana, amulwezele ngwenyi, Kuli vana yaufunge vavaYuta ngunawaneko lunga mwakujimbwilove mwangana mucalumbunukila.
Mwangana ahanjikile kuli Ndanyele, ou apwile nalijina lyenyi ikiye Mbeletexaza, ngwenyi, Unahase tahi kungujimbwila cilota kana nomu calumbunukila?
Ndanyele amukumbulwile mwangana kumeso enyi ngwenyi, Mangana akuvumbamawa wehwile ove mwangana, cipwe vaka-mangana, cipwe vaka-visava cipwe vaka-kusoneka cipwe vaka-kuxixika vatanganyika vanahono kukulumbunwinawo ove mwangana.
Oloze mwilu mwatwama Kalunga Muka-kusolola mangana akuvumbama, kaha nakujimbwilove mwangana Nevukataneza ovyo navikapwa hamakumbi akukuminyina. Cilota cove, ovyo wamonanga mumutwe wove hakahela kove, vyevi vene.
Ove mwangana, ove kwove vixinganyeka vyove hakahela kove vyapwanga vyavyovyo navikasoloka hakukuminyina. KahOu eji kusololanga vyakuvumbama nakujimbwilovyo navikasoloka.
Oloze ami, mangana akuvumbamawa kavangusolwelelewo hakupwami namangana akuhambakanawa avakwetu vaka-kuyoya vosenako, oloze xina muwalumbunukila manganawa vakujimbwilemo ove mwangana, mangana ukatacikize mwaya vixinganyeka vyamumucima wove.
Ove mwangana, Wamonanga, kaha kumana, kwapwanga cifwanyisa cacinene. Oco cifwanyisa kana capwanga cangolo caupahu wakukangana, cemananga kumeso ove, kaha kucitala capwanga cakwivwisa woma.
Oco cifwanyisa kana, mutwe waco wapwanga waulu wakutomesa, hatulo yaco namavoko aco vyapwanga vyapalata, lijimo lyaco najitungi jaco vyapwanga vyaunengu,
mahinji aco apwanga afwelu, vikamba vyamahinji aco vyapwanga cimbwa fwelu cimbwa unonga.
Wamonanga palanga nomu kwatetukanga lilolwa cakuzeneka mavoko kulitetula, likiko lyalivetanga hacifwanyisa cize kuvikamba vyamahinji aco, ovyo vyapwanga vyafwelu naunonga, kaha vyavicikanga cikiciki.
Haze vene yize fwelu nauze unonga nauze unengu nayize palata nauze ulu vyacikikanga hamwe, vyalinganga kupwa nge muzungu wakuvizungwilo vyahamwaka wakwaha. Kaha peho yavipekumunanga, ngoco kavaviwanyinanga kumako. Oloze lilolwolyo lyavivetanga lyalinganga kupwa pili yayinene, lyasulixile hamavu hosena.
Ceci vene cilota kana, kaha natwambululomu calumbunukila kumeso ayove mwangana.
Ove mwangana, ove umwangana wavamyangana, mwomwo Kalunga wamwilu nakuhane lyehi wangana nakujikiza nangolo naulemu,
kaha kwexokwo vatwama vana vavatu nahane tunyama vamuvipapa natujila vahelu mumavoko ove, nakulingisa kupwa umwata wavo. Ove yove mutwe kana waulu.
Jino munyima yove namukakatuka wangana weka, wakukuminamo muli ove. Kaha nakukapwa wangana weka, wamucitatu, waunengu, ukiko naukapwa nawata hamavu hosena.
Kaha wangana wamuciwana naukapwa nangolo nge fwelu, mwomwo fwelu yikiko yeji kucikanga nakuzeyesa vyuma vyosena. Nge mwafwelu yakuhokojwesa vyuma vyosenevi, mukiko munaukahokwojola nakucikacika.
Kahomu Wamonanga mahinji naminwe cimbwa unonga watengi cimbwa fwelu, naukapwanga wangana wakuhandunuka. Oloze namukapwanga ngolo jafwelu, mwomwo wamonanga fwelu yakufutula naunonga wakuzova.
Kaha nganomu yapwanga minwe yakumahinji cimbwa fwelu cimbwa unonga, mukiko munaukapwa wangana kana cimbwa nangolo cimbwa nasanya.
Kahomu Wamonanga fwelu vanayifutula naunonga wakuzova, navakalifutakana najitanga javatu, oloze kavexi kukalipanjika navakwavoko, nganomu nayihona fwelu kulifutula naunonga.
Jino hamakumbi avamyangana vaze Kalunga wamwilu mwakakatula wangana, ukiko kawexi kukeza kukanongako haya myaka yosena, wangana kana kavexi kukavaselawo vatu vekako, oloze naukacikacika mawanganosenawa nakuwakumisa, kaha ukiko naukelilanga haya myaka yosena.
Omu Wamonanga lilolwa hakutetuka kupili cakuzeneka mavoko kulitetula, nomu lyacikanga yize fwelu nauze unengu nauze unonga nayize palata nauze ulu, Kalunga wamunene nakujimbwilove mwangana vize navikasoloka hakukuminyina. Kaha cilota kana cinazame mbe, omu calumbunukila mwatela kufwelela.
Haze vene mwangana Nevukataneza alimbilile cameso-hamavu nakulifukula kuli Ndanyele. Avalwezele vamuhane wana navyuma vyamavumba amwaza.
Mwangana amukumbulwile Ndanyele ngwenyi, Mwamucano vene, Kalunga kenu napu Kalunga katulunga, Mwata wavamyangana, Muka-kusolola vyakuvumbama, mwomwo wahasanga kusolola mangana akuvumbamawa.
Kaha mwangana amulingixile Ndanyele kupwa mutu wamulemu, amuhanyine mawana amanene amavulu, amulingixile kuyula kulifuci lyaMbavilone kwosena, kupwa nguvulu wakulitulaho hali vaka-mangana vamuMbavilone vosena.
Ndanyele amulombele mwangana, kaha atongwele Xatalake naMexake naAvete-nengo kupwa havyuma vyalifuci lyaMbavilone, oloze Ndanyele apwilenga mucikolo camwangana.
Mwangana Nevukataneza atengele likombelo lyaulu. Kusuhwa calyo helu capwile jikuvite makumi atanu nalimwe, kutohwa calyo capwile jikuvite jitanu nayimwe. Alijikile kucana caNdula, mulifuci lyaMbavilone.
Kaha mwangana Nevukataneza atumine vatu nakukungulula vasatalape navilolo navanguvulu navaka-kuyula navaka-kulama vikumba navaka-kulweza mangana navakajiximbi navamyata jamafuci vosena veze kukujilika likombelo kana ajikile mwangana Nevukataneza.
Kaha vasatalape navilolo navanguvulu navaka-kuyula navaka-kulama vikumba navaka-kulweza mangana navaka-jiximbi navamyata jamafuci vosena vakungulukilile kukujilika likombelo lize ajikile mwangana Nevukataneza, kaha Vemanyine kulutwe lwalikombelo lize ajikile Nevukataneza.
Jino muka-kuvilika avilikile nangolo ngwenyi, Enu vatu veka naveka, enu vaka-mafuci, enu vakamalimi eka naeka, vanamilweze ngwavo,
hexoho namwivwila kuvuma cajineta najipanda natulyalya najisavaka najisalatele najisumuponya nakwimba visaji vyeka navyeka vyosena, mulimbile hamavu nakulifukula kulikombelo lyaulu eli najiki lyehi mwangana Nevukataneza.
Kaha ngwavo, Wexowo mwakana kulimbila hamavu nakulifukula, linwomu vene navamumbila mutulo yalilungu mwakwata lyehi kakahya.
Xikaho haze vene, omu vevwile vatu veka naveka vosena kuvuma cajineta najipanda natulyalya najisavaka najisalatele najisumuponya nakwimba visaji vyeka navyeka vyosena, vatu veka naveka vosena, vaka-mafuci osena, vaka-malimi eka naeka vosena, valimbilile hamavu nakulifukula kulikombelo lyaulu lize ajikile mwangana Nevukataneza.
Xikaho haze vene kwapandamine vaKalateya vamwe nakuvahana vaYuleya mulonga.
Vahanjikile, vambile kuli mwangana Nevukataneza ngwavo, Ove mwangana, yoyanga haya myaka yosena.
Ove mwangana, ove unahane lyehi luximbi ngwove, Vexovo vatu navevwa kuvuma cajineta najipanda natulyalya najisavaka najisalatela najisumuponya nakwimba visaji vyeka navyeka vyosena, valimbile hamavu nakulifukula kulikombelo lyaulu eli.
Ngwove, Wexowo mwakana kulimbila hamavu nakulifukula, navamumbila mutulo yalilungu mwakwata lyehi kakahya.
Kuli vaYuleya vamwe ava unatongola kupwa havyuma vyalifuci lyaMbavilone, ou Xatalake, ou Mexake, ou Avete-nengo. Ove mwangana, malungava kavakukomokeleko, kavexi nakuzacila tulunga twoveko, cipwe kulifukula kulikombelo eli unajiki.
Haze vene Nevukataneza hakutenuka nakwivwa kulundundu avalwezele vavanehe vaXatalake naMexake naAvete-nengo. Kaha vavanehele malungava kumeso amwangana.
Mwangana ahanjikile nakuvehula ngwenyi, Enu vaXatalake naMexake naAvete-nengo, omu munazeneka kuzacila kalunga kami nakulifukula kulikombelo eli ngunajiki enu munajinyimo tahi?
Jino nge munalizange lyehi, omu namwivwa kuvuma cajineta najipanda natulyalya najisavaka najisalatele najisumuponya nakwimba visaji vyeka navyeka vyosena, kaci nge namulimbila hamavu nakulifukula kulikombelo eli ngunajiki, oloze nge kamwexi kulifukulako, linwomu vene navamimbila mutulo yalilungu mwakwata lyehi kakahya, kaha kalungou mwamiyovola mumavoko ami ikiyeya?
Xatalake naMexake naAvete-nengo vamukumbulwile mwangana ngwavo, Ove Nevukataneza, etu katwahona mwakukukumbulwila hacumeciko.
Nge mucapwa ngoco, Kalunga ketu, Ou tweji kuzacilangetu, nahase kutuyovola mulilungu mwakwata lyehi kakahya, kaha mwatuyovola mumavoko ove, ove mwangana.
 Oloze nge pimbi, utacikize, ove mwangana, mwomwo katwexi kuzacila tulunga twoveko, cipwe kulifukula kulikombelo eli unajiki.
Haze vene Nevukataneza asulile nakulundundu, kaha kufwana cacihanga cenyi calumukile mweka kuli vaXatalake naMexake naAvete-nengo. Xikaho ahanjikile, alwezele vatu valyenyese lilungu kuhambakanomu valyenyesele lyehi katanu nakavali.
Kaha alwezele malunga vakuhambakana undume vakujita yenyi ngwenyi, Vakasenu vaXatalake naMexake naAvete-nengo, muvambile mutulo yalilungu mwakwata lyehi kakahya.
Kaha vavakaxilile malungava mujimenya javo namahinavo akukuluka navikuto vyavo namahinavo akwavo, yavambilile mutulo yaliiungu lize mwakwacile kakahya.
Ngoco, mwomwo luximbi lwamwangana lwapwile lwalukalu kaha lilungu lyapwile nakakahya hakuhambakana, xikaho milangi yakakahya yavajihile malunga vaze vambacile vaXatalake naMexake naAvete-nengo.
Kaha malunga vatatu ava, vaXatalake naMexake naAvete-nengo, vaholokelele vakukasa mutulo yalilungu lize mwakwacile kakahya.
Jino mwangana Nevukataneza alihomokelele, alyanguhwixile kukatuka. Ahanjikile kuli vaka-kumulweza mangana nakuvehula ngwenyi, Tunambili malunga vatatu vakukasa mukaci kakakahya nyi? Vamukumbulwile mwangana ngwavo, Mwamucano vene, ove mwangana.
Avakumbulwile ngwenyi, Kumana, ngunamono malunga vawana vakukasunuka, vali nakutambuka mukaci kakakahya, kavamwene citoko, kaha kumutalou wamuciwana nafwane nge mwanatulunga.
Ngoco Nevukataneza apandamine kucikolo calize lilungu mwakwacile kakahya. Ahanjikile ngwenyi, Enu vaXatalake naMexake naAvetenengo, enu vangamba jaKalunga wakulitulaho, lovokenumo mwize kuno. Kaha vaXatalake naMexake naAvete-nengo valovokele mukaci kakakahya.
Jino vasatalape navilolo navanguvulu navaka-kumulweza mwangana mangana, omu vakungulukile, vavamwene malungava, nomu kahonene kaze kakahya ngolo hamijimba yavo, jikambu jakumitwe yavo kajavaukileko, jimenya javo kajalumukile mwekako, livumba lyakakahya kalyavakwacileko.
Kaha Nevukataneza ahanjikile ngwenyi, Vamukisule Kalunga kavaXatalake naMexake naAvete-nengo, Ou atumanga kangelo kenyi nakuvayovola vangamba jenyi ava vamufwelelanga, ava vanalumuna lizu lyayami mwangana, vanece mijimba yavo mangana vazeneke kuzacila nakulifukula kuli kalunga weka, kuvanga Kalunga kavo kaha.
Xikaho nanguhana luximbi ngwami, Vatu veka naveka vosena, vakamafuci osena, vaka-malimi osena, ava navakafulilila Kalunga kavaXatalake naMexake naAvete-nengo, vakavatetatete mwamundende mwamundende, kaha navakalingisa jizuvo javo kupwa vixita. Mwomwo kakwexi kalunga weka nahase kupululula vatu cipwaheciko.
Kaha mwangana avahakile vaXatalake naMexake naAvete-nengo kuulemu mulifuci lyaMbavilone.
Ami mwangana Nevukataneza, kuli vatu veka naveka vosena, kuli vaka-mafuci osena, kuli vakamalimi osena, ava vatwama hamavu hosena, vamivulixile kuunda.
Ngunamono kuwaha kumilweza vinjikizo navyuma vyakuhomwesa evi nalingi Kalunga wakulitulaho kuli ami.
Vinjikizo vyenyi omwo vyatohwela! Vilinga vyenyi vyakuhomwesa, ojo ngolo! Wangana wenyi ukiko wangana wahaya myaka yosena, wata wenyi wapwa hacisemunwino hacisemunwino.
Ami Nevukataneza ngwapwilenga nakuunda muzuvo yami nakufukila muluzuvo lwami.
Ngwamwene cilota Cangwivwixile woma, kaha vixinganyeka vyahakahela kami, evi ngwamwene mumutwe wami, vyangwivwixile cinyengo.
Xikaho ngwahanyine luximbi ngwami, Vengise vaka-mangana yamuMbavilone vosena kumeso ami, mangana vangujimbwile mucalumbunukila cilota kana.
Haze vene vaka-kusoneka navakavisava navaKalateya navaka-kuxixika vatanganyika vengililemo, kaha cilota kana ngwacambulwile kumeso avo. Oloze kavangujimbwilile mucalumbunukilileko.
Oloze hakukuminyina Ndanyele engilile kumeso ami, ou ukweci lijina lyenyi ikiye Mbeletexaza, nge kutesa nalijina lyakalunga kami. Muli ikiye mwatwama Xipilitu yatulunga vajila. Kaha cilota kana ngwacambulwile kumeso enyi, ngwami,
Ove mwata wavaka-kusoneka Mbeletexaza, mwomwo ngunatacikiza ngwami, Xipilitu yatulunga vajila ali muli ove, ngwami, Kakwexi mangana akuvumbama nauhonako, xikaho ngwambulilevi vanangumwenesa kukulota cami eci ngunamono, nomu vyalumbunukila.
Mukiko muvangumwenesanga mumutwe wami hakahela kami. Ngwamonanga, kaha kumana, hakaci kamavu hapwanga mutondo, kuzandama cawo wausuku cikuma.
Uze mutondo wakulanga nakukola, kaha kuzandama cawo cahetanga namwilu, kuumona vaumonanga nakusongo yamavu kwosena.
Mafo awo apwanga amwaza, mihako yawo yayivulu, muukiko mwapwanga kulya cavosena. Muxina yawo tunyama vamuvipapa vawanangamo mivule, tujila vahelu vatwamanga kumitango yawo, kaha wahananga kulya kuli vakweci mijimba vosena.
Ngwamonanga kuvyuma vangumwenesanga mumutwe wami hakahela kami, kaha kumana, kwezanga muka-kutala wajila hakufuma mwilu.
Atambakananga nalizu lyakukanguka ngwenyi, Pakulenu mutondou, saululenu mitango yawo, nyikumunenu mafo awo, lukumunenu mihako yawo. Tunyama vafume muxina yawo, natujila nawa kumitango yawo.
Cipwe ngoco, Sezenu cimbunji camiji yawo mumavu, namulikozo lyafwelu naunengu, mumwila wacimbete wamucipapa. Cizovenga na­ mume wahelu, kaha cazano cenyi cipwenga natunyama hamwe mumwila wahamavu.
Mucima wenyi vawalumune kukupwa wautu, vamuhane mucima waunyama, kaha jitando jitanu najivali jimuhitenga helu.
Cumeci cinapu hakuyula cavakakutala, vanacisake kulizu lyavava vajila, mangana vaka-kuyoya vakatacikize ngwavo, Ou alitulaho ayula muwangana wavatu, eji kuuhananga kuli wexowo mwasaka, eji kuzezwilaho ou napu wamokomoko muli vatu.
Ciloteci ami mwangana Nevukataneza ngunacimono. Kahove Mbeletexaza, ove ngulweze mucalumbunukila, mwomwo vaka-mangana vamuwangana wami vosena vanahono kungujimbwila mucalumbunukila, oloze ove nauhasa, mwomwo Xipilitu yatulunga vajila ali muli ove, xikaho.
Haze vene Ndanyele, ou apwile nalijina lyenyi nawa ikiye Mbeletexaza, alikomokelele hakapyapya kakandende, kaha vixinganyeka vyenyi vyamwivwixile cinyengo. Mwangana ahanjikile ceka ngwenyi, Ove Mbeletexaza, cilota kana kanda cikwivwisa cinyengoko, cipwe omu calumbunukila nawa. Mbeletexaza amukumbulwile ngwenyi, Ove mwata wami, cilota kana cipwenga kuli vaze vakuhunga, nomu calumbunukila nawa mupwenga kuli vaka-kole jove.
Ou mutondo kana Wamonanga, ou wakulanga nakukola, ukweci kuzandama cawo cahetanga namwilu, ou vamonanga kumavu kwosena,
ukweci mafo awo amwaza, ukweci mihako yawo yayivulu, mwapwanga kulya cavosena, muxina yawo mwatwamanga tunyama vamuvipapa, ukweci mitango yawo kwatwamanga tujila vahelu,
yove vene, ove mwangana, ove unatoho nakukwata ngolo, mwomwo unene wove unatoho, unahete namwilu, nawata wove nawa kusongo yamavu.
Kahomu wamonangove mwangana muka-kutala wajila hakufuma mwilu nakwamba ngwenyi, Pakulenu mutondou muunongese, oloze Sezenu cimbunji camiji yawo mumavu, namulikozo lyafwelu naunengu, mumwila wacimbete wamucipapa, cizovenga namume wahelu, kaha cazano cenyi cipwenga natunyama vamuvipapa hamwe palanga nomu namukamuhita jitando jitanu najivali helu,
ove mwangana, mucalumbunukila ngana, kaha cinapu kuyula caYou wakulitulaho, eci cinakuwane ove mwata wami mwangana.
Ngwenyi, Navakakuhanga muli vatu, naukatwamanga natunyama vamuvipapa hamwe, navakakulingisanga kulya mwila nge mwavangombe, naukazovanga namume wahelu, kaha jitando jitanu najivali najikakuhita helu, palanga nomu naukatacikiza ngwove, Ou wakulitulaho ayula muwangana wavatu, ngwove, Eji kuuhananga kuli Wexowo mwasaka.
Kahomu vambanga ngwavo, Sezenu cimbunji camiji yamutondou, ngwavo, Wangana wove navakauzamixila kuli ove, omu naukalinga hiunatacikiza lyehi ngwove, Melu akiko atwama nawata.
Xikaho, ove mwangana, punga yami uyimone yamwaza, milonga yove yaxili uyihokoleko hakwoloka, navilinga vyove vyakuhenga nawa hakutetela vaka-kuhutwa, cikalu kunavakokomonako kuunda cove.
Vyosenevi vyamuwanyine mwangana Nevukataneza.
Omu mwahicile lyehi tukweji likumi navavali apwile nakutambuka haluzuvo lwawangana muMbavilone.
Mwangana ahanjikile ngwenyi, Lyeli vene Mbavilone lyalinene nyi? eli ngunatungu kupwa Utwamo wawangana hangolo jakujikiza cami nahaunene waukelenga wami.
Ximbu lyapwile lizu eli mukanwa kamwangana, kwejile lizu lyakufuma mwilu ngwalyo, Ove mwangana Nevukataneza, vanacihanjika lyehi kuli ove ngwavo, Wangana unakufumu.
Kaha navakuhanga muli vatu, nautwamanga natunyama vamuvipapa hamwe, navakulingisa kulyanga mwila nge mwavangombe, kaha jitando jitanu najivali najikuhita helu, palanga nomu naukatacikiza ngwove, Ou wakulitulaho ayula muwangana wavatu, ngwove, Eji kuuhananga kuli wexowo mwasaka.
Linwomu vene cuma kana casolokele kuli Nevukataneza. Vamu­hangile muli vatu, alilenga mwila nge mwavangombe, mujimba wenyi wazovelenga namume wahelu, palanga nomu jalingile jikambu jenyi hijinasuhu nge mangona avangonga, navyala vyenyi nawa nge evi vyatujila.
Makumbi aze hakukuma, ami Nevukataneza ngwatalixile meso ami kwilu, manganami anguhilukilile, kaha ngwamukiswile Ou wakulitulaho, ngwamwalixile nakumulemesOu ayoya haya myaka yosena, mwomwo wata wenyi unapu wata wahaya myaka yosena, wangana wenyi wapwa hacisemunwino hacisemunwino.
 Ava vatwama hamavu vosena navajinyi nge vauci. Eji kulinganga nganomu nasakila mulizavu lyamwilu namuli ava vatwama hamavu nawa, kaha naumwe pimbi mwahasa kukinga livoko lyenyi, cipwe kumwihula ngwenyi, Uli nakulinga ika?
Haze vene manganami anguhilukilile, kaha upahu wawangana wami, lufuma lwami naluvaji lwami vyanguhilukilile, vaka-kungulweza mangana navilolo jami vasakile kuli ami, kaha vanguzamixile muwangana wami, vanguhakilileko unene wakukangana.
Jino ami Nevukataneza nangumwalisa Mwangana walilu nakumuzezula helu nakumulemesa, mwomwo milimo yenyi yosena yinapu yamucano, jijila jenyi jinapu jaciyulo, kahava navatambuka mukulivwimba nahase kuvenyisa, xikaho.
Mwangana Mbelexaza atelekele kulya cacivulu cavilolo jenyi likombakaji, anwine vinyo kumeso avaze likombakaji.
Mbelexaza omu amakilile vize vinyo, avalwezele vanehe vyuma vyaulu napalata vize alowele ise Nevukataneza mutembele yize yapwile muYelusalema, mangana mwangana navilolo jenyi namasano jenyi natulumbu twamasano jenyi vanwinemo.
Vyuma vyaulu vize valowele lyehi mutembele yazuvo yaKalunga yize yapwile kuYelusalema vavinehele, kaha mwangana navilolo jenyi namasano jenyi natulumbu twamasano jenyi vanwinyinemo.
Vanwinyinemo vinyo, valixile tulunga vaulu navapalata navaunengu navafwelu navamutondo navamalolwa.
Hahaze vene kwalovokele minwe yalivoko lyautu, yasonekele handambo yambango yaluzuvo lwamwangana hakulitalasana nalinongo. Mwangana amwene cimbwa calivoko cize casonekele.
Kaha kumunyika cakumeso amwangana calumukile mweka muli ikiye, vixinganyeka vyenyi vyamwivwixile cinyengo, manungililo ajitungi jenyi azeyele, kaha mambuli enyi alivetele.
Mwangana asanyikile nalizu lyakukanguka ngwenyi, Vengisemo vaka-visava navaKalateya navakakuxixika vatanganyika. Mwangana ahanjikile kuli vaka-mangana yamuMbavilone ngwenyi, Wexowo mwatanga kusonekeci nakungulweza mucalumbunukila, navamuvwika mahina aungonyi, mwavwala lilenge lyaulu muxingo yenyi, mwapwanga muka-kuyula wamucitatu muwangana.
Kaha vaka-mangana jamwangana vosena vengililemo, oloze kavahaxile kutanga kusoneka kanako, cipwe kumujimbwila mwangana mucalumbunukilile.
Kaha mwangana Mbelexaza alinyengele cikuma, kumunyika cakumeso enyi calumukile mweka muli ikiye, kaha Vilolo jenyi vahilasanyine.
Jino lisano ejile muzuvo yakulila hamazu amwangana nawawa avilolo jenyi. Lisano ahanjikile ngwenyi, Ove mwangana, yoyanga haya myaka yosena. Vixinganyeka vyove kanda vikwivwisa cinyengoko, kumunyika cakumeso ove kanda calumuka awekako.
Kuwangana wove kuli mutu mwatwama Xipilitu yatulunga vajila. Kumakumbi aiso vawanyine kumunyika nakunangakana namangana nge mangana atulunga muli ikiye. Iso mwangana Nevukataneza, ou iso mwangana, amulingixile kupwa mwata wavaka-kusoneka navaka-visava navaKalateya navaka-kuxixika vatanganyika.
Mwomwo muli uze Ndanyele, ou vavulukile kuli mwangana ngwavo, Mbeletexaza, vawanyinemo Xipilitu yakukangana, nacinyingi nakunangakana nakulumbununa vilota nakulweza mwaya mazu akujiminyina nakukasununa mangana akukasa, xikaho. Jino vamusanyike Ndanyele, kaha mwakulweza mucalumbunukila.
Haze vene vamwingixile Ndanyele kumeso amwangana. Mwangana ahanjikile kuli Ndanyele ngwenyi, Yove vene Ndanyele, yove mwanakwavo wavava vanatundula kuYuta, ava anehele tata mwangana muYuta tahi?
Ngunakwivu lyehi ngwavo, Xipilitu yatulunga atwama muli ove, ngwavo, Muli ove vanawanemo kumunyika nakunangakana namangana akukangana.
Kaha jino, vaka-mangana navaka-visava vanavengisa lyehi kumeso ami, mangana vatange kusonekeci, vangujimbwile mucalumbunukila. Oloze kavahaxile kungulweza mucalumbunukila cuma kanako.
Oloze ngunakwivu lyehi ove ngwavo, Unahase kulumbununa vyuma nakukasununa mangana akukasa. Jino nge nauhasa kutanga kusoneka kana, nakungujimbwila mucalumbunukila, kaha navakuvwika mahina aungonyi, nauvwala lilenge lyaulu muxingo yove, kaha naupwanga umuka-kuyula wamucitatu muwangana.
Kaha Ndanyele amukumbulwile mwangana kumeso enyi ngwenyi, Mawanove apwenga ayove kaha, uhane nawa fweto yove kuli weka. Cipwe ngoco nangukutangilove mwangana kusoneka kana, nakukujimbwila mucalumbunukila.
Ove mwangana, Kalunga wakulitulaho amuhanyine iso Nevukataneza wangana naunene naupahu naluvaji,
kaha haunene uze amuhanyine, vatu veka naveka vosena, vaka-mafuci osena, vaka-malimi osena, vacikiminenga nakwivwa woma kumeso enyi. Vexovo asakile avajihile, kaha vexovo asakile avalamine vavatonyi. Vexovo asakile avazezwile helu, kaha vexovo asakile avenyixile.
Oloze omu walingile mucima wenyi hiunazezuka lyehi helu, omu yalingile Xipilitu yenyi hiyinanjinjila nakulipambula, vamusulwile kulitanda lyenyi lyawangana, vamufumixile upahu wenyi.
Vamuhangile muli vana vavatu, mucima wenyi vaulingixile kupwa nge oyo yatunyama, atwaminenga navimbulu vamuvipapa hamwe, vamulixilenga mwila nge mwavangombe, kaha mujimba wenyi wazovelenga namume wahelu, palanga nomu atacikijile ngwenyi, Kalunga wakulitulaho ayula muwangana wavatu, ngwenyi, Eji kuzezwilangaho wexowo mwasaka.
Kahove Mbelexaza, ove mwanenyi, cipwe unatacikiza vyosenevi, oloze kawalinyixileko,
oloze unalizezula helu kuli Mwata wamwilu, vananehe vyuma vyamuzuvo yenyi kumeso ove, kahenu navilolo jove namasano jove natulumbu twamasano jove munanwinamo vinyo. Tulunga vapalata navaulu navaunengu navafwelu navamutondo navamalolwa, ava vahona kumona cipwe kwivwa cipwe kutacikiza, Unavalisa, kaha KalungOu ukweci livoko lyenyi mwatwama kuhwima cove, ukweci jijila jove josena, kawamutohweseleko.
Hoho vene numba atume oco cimbwa calivoko cakufuma kumeso enyi, kaha kusonekeci vanacisoneka.
Ceci vene kusoneka kana vasonekanga ngwavo, MENE, MENE, TEKELE, UFWALAXINE.
Mucalumbunukila cuma kana ngana. MENE, nge ngwavo, Kalunga nalave lyehi wangana wove nakuukumisa.
TEKELE, nge ngwavo, Vanakupezalisa lyehi kucipezaliso, vanakumono ngwavo, Unakuminamo.
PELESE, nge ngwavo, Wangana wove vanauhandwonona lyehi nakuuhana kuli vaMete navaPeleja.
Jino Mbelexaza avalwezele, kaha vamuvwikile Ndanyele mahina aungonyi, vamuvwikile lilenge lyaulu muxingo yenyi, vahicixilemo luvila mangana apwenga muka-kuyula wamucitatu muwangana.
Ufuku uze vene vamujihile mwangana wavaKalateya Mbelexaza.
Kaha uze kaMete Ndaliu autambwile wangana. Apwile kafwe na­ myaka makumi atanu nalimwe namyaka yivali.
Ndaliu amwene kuwaha kuzezula vasatalape likulukaji namakumi avali hawangana, mangana vapwenga muwangana mwosena.
Helu lyavo hapwile vangambela vatatu, ou minavo Ndanyele. Mangana ngwenyi, Ava vasatalape vavambulilenga vyavo, mangana mwangana azenekenga kumona kuvindama.
Kaha ou Ndanyele atumbunukile helu lyavaze vangambela vakwavo navaze vasatalape, mwomwo muli ikiye mwapwile Xipilitu yakukangana, xikaho. Ngoco mwangana alyambile ngwenyi, Ngumuzezwile hawangana wosena.
Ngoco vaze vangambela navaze vasatalape vasakile ngwavo, vawane kanyinyilo kuli Ndanyele hawangana, oloze kavahaxile kuwana kanyinyilo cipwe mulongako, mwomwo axixikilenga, xikaho. Kaha kavawanyine mutamu cipwe mulonga muli ikiyeko.
Ngoco vaze malunga valyambile ngwavo, Katwexi kukawana kanyinyilo kuli ou Ndanyeleko, xina kuvanga tukawane haluximbi lwaKalunga kenyi kaha.
Ngoco ava vangambela navasatalape valundumukilile kuli mwangana, vamwambile ngwavo, Ove mwangana Ndaliu, yoyanga haya myaka yosena.
Vangambela jawangana vosena navilolo navasatalape navaka-kulweza mangana navanguvulu vanalivwasana ngwavo, Mwangana ahane luximbi, azamise kando, ngwenyi, Hamakumbi makumi atatu wexowo mwakalomba cuma kuli kalunga hikalunga cipwe kuli mutu himutu, vakamumbile muwina wavandumba, kuvanga valombenga vyuma kuli ove kaha, ove mwangana.
Kaha uno, ove mwangana, zamisa kando kana, usoneke lijina lyove kukusoneka kana, mangana vahonenga kucalumuna, nge kutesa najiximbi javaMete navaPeleja jakuzeneka kwalumuka.
Xikaho mwangana Ndaliu asonekele lijina lyenyi kukusoneka kana, kukando kana.
Oloze Ndanyele omu atacikijile ngwenyi, Kusoneka kana vanacisoneka lyehi lijina, engilile muzuvo yenyi (kaha jinjanena jamuzuvo yenyi kutala kuYelusalema japwile jawaxi), afukamine hamambuli enyi halikumbi katatu halikumbi katatu, alombele nakusakwilila kumeso aKalunga kenyi, nganomu alingilenga ximbu lyakanda.
Kaha vaze malunga valundumukilileko, vamuwanyine Ndanyele hakulomba nakusakwilila kumeso aKalunga kenyi.
Kaha vapandamine nakuhanjika kumeso amwangana hakando yamwangana ngwavo, Unasoneka lijina lyove kukando nyi? ngwove, Mumakumbi makumi atatu Wexowo mutu mwakalomba cuma kuli kalunga hikalunga cipwe kuli mutu himutu, navakamumbila muwina wavandumba, kuvanga valombenga vyuma kuli ove mwangana kaha. Mwangana avakumbulwile ngwenyi, Mukiko vene mwamucano, nge kutesa najiximbi javaMete navaPeleja jakuzeneka kwalumuka.
Kaha vamukumbulwile mwangana kumeso enyi ngwavo, Uze Ndanyele, uze napu mwanakwavo wavaze vanatundula kuYuta, kakukomokako, ove mwangana, cipwe kukomoka kando kana unasoneka lijina lyove, oloze eji kulombanga halikumbi katatu halikumbi katatu.
Jino mwangana omu evwile mazu awa alinyengele cikuma, ahakile mucima wenyi hali Ndanyele mangana amuyovole, akilikicilenga palanga nahakulauka calikumbi ngwenyi, Ngumupululule.
Kaha vaze malunga valundumukilile kuli mwangana, vambile kuli mwangana ngwavo, Ove mwangana, utacikize, mwomwo lunapu luximbi lwavaMete navaPeleja ngwavo, cipwe kando cipwe luximbi vanazamisa kuli mwangana kavexi kuhasa kulwalumunako.
Ngoco mwangana avalwezele, vamunehele Ndanyele, kaha vamumbilile muwina wavandumba. Mwangana ahanjikile, ambile kuli Ndanyele ngwenyi, Kalunga kove Ou we­ji kuzacilanga makumbi osena, Ikiye mwakuyovola.
Vanehele lilolwa, valinangikile hakanwa kawina kana, kaha mwangana alilamikile tutacikijilo nakazekeso kenyivene natuzekeso twavilolo jenyi, mangana vahone kwalumuna luximbi hali Ndanyele.
Jino mwangana ayile kuluzuvo lwenyi, asavalilile ufuku uze wosena, kavanehele visaji vyakwimba kumeso enyiko, kaha tulo twenyi twamucinyine.
Mwangana amenekele cimenemene, anguhwixile kuya kuze kuwina wavandumba.
Omu apandamine kuwina uze kuli Ndanyele, atetele nalizu lyakulinyenga. Mwangana ahanjikile kuli Ndanyele ngwenyi, Ove Ndanyele, ove ngamba yaKalunga wakuyoya, Kalunga kove Ou weji kuzacilanga makumbi osena, nahase kukuyovola kuli vandumba tahi?
Kaha Ndanyele amukumbulwile mwangana ngwenyi, Ove mwangana, yoyanga haya myaka yosena.
Kalunga kami natumu kangelo kenyi, nasoko mutunwa twavandumba, kavangulemekeleko, mwomwo muli ami namonomo kutoma kumeso enyi, kaha nawa, kumeso ayove mwangana kangwalingile mwakuhukako, xikaho.
Kaha mwangana awahililile cikuma, avalwezele vamuzezule Ndanyele muze muwina. Ngoco vamuzezwile Ndanyele muze muwina, kaha kavawanyine cito cimwe hali ikiyeko, mwomwo afwelelele kuli Kalunga kenyi, xikaho.
Mwangana avalwezele, kaha vavanehele malunga vaze vamuhanyine Ndanyele mulonga, yavambilile muze muwina wavandumba, navakivo navana vavo nawa namapwevo javo, kaha ximbu vapwile kanda vacihete mumavu yawina vandumba vavakwacile vahokwojwele vifuhwa vyavo vyosena hokohoko.
Hahaze vene mwangana Ndaliu asonekele kuli vatu veka naveka vosena, kuli vaka-mafuci navaka-malimi, ava vatwama hamavu hosena, ngwenyi, Vakamivulixilenga kuunda.
Ngunahane luximbi ngwami, Kuwata wawangana wami kwosena vatu vacikimenga, vevwenga woma kumeso aKalunga kaNdanyele, mwomwo Ikiye Kalunga wakuyoya, wakwilila haya myaka yosena, wangana wenyi ukiko vene ou nauzenekanga kunonga, wata wenyi kunaukapwanga lika palanga nakusongo.
Eji kuyovolanga nakupululula, eji kuzatanga vinjikizo navyuma vyakukomwesa namwilu nahamavu, Ou namuyovola Ndanyele kungolo javandumba.
Ngoco ou Ndanyele afukililenga hawangana waNdaliu, nahawangana wayauze kaPeleja Kuluse.
Hamwaka wamwangana waMbavilone Mbelexaza wakulivanga Ndanyele amwene cilota navyuma vyakumwenesa mumutwe wenyi hakahela kenyi. Kaha cilota kana acisonekele nakwambululomu vyahicilile vyuma kana.
Ndanyele ahanjikile ngwenyi, Hakungumwenesa naufuku ngwamwene, kaha kumana, jipeho jamwilu jiwana jalivetele hakalungalwiji wamunene.
Kaha mukalungalwiji mwakandukile tunyama vavanene vawana, ou weka ou weka ou weka ou weka.
Wakulivanga afwanyine nge ndumba, apwile namavava aungonga. Ngwamumwene palanga nomu asucikile mavavenyi, nomu vamuzundwile helu lyamavu nakumulingisa kwimana namahinji avali mwautu, kaha vamuhanyine mucima wautu.
Kaha kumana, kwalovokele kanyama weka wamucivali, wakufwana nge ulusu, alizundwile kuluhaci lumwe, mukanwa kenyi mumazo enyi mwapwile jipaci jitatu, kaha jamwambile ngwajo, Katuka, ulyenga nyama yayivulu.
Vyumevi hakukuma ngwamwene, kaha kumana, kwapwile weka, wakufwana nge cisupa, apwile namavava aujila awana hanyima yenyi. Uze kanyama kana apwile namitwe yiwana, kaha Vamuhanyine wata.
Vyumevi hakukuma, ngwamwene kuvyuma vyakungumwenesa naufuku, kumana, kwalovokele kanyama wamuciwana, Wakwivwisa woma wakukakama wangolo cikuma. Apwile namazo afwelu amanene, alilenga nakucikacika, kahevi vyakusalaho avilyatangilile. Apwile wakuliyila kuli tunyama vosena vaze valivangile kulutwe lwenyi. Apwile najimbinga likumi.
Jize jimbinga ngwajinyingililile, kaha kumana, mujikiko mwasokele lumbinga lweka, lwalundende, kujimbinga jakulivanga kwasutukile jitatu najixina jajo kulutwe lwalwelu. Kaha kumana, mulumbingelu mwapwile meso nge meso autu, nakanwa kakuhanjejeka vyuma vyakulitukwojola.
Ngwamwenenga palanga nomu vahakile matanda amawangana, nomu kwatwamine umwe ukweci makumbi enyi akumyaka. Kuvwala cenyi capwile citoma to nge vula yacixika, jikambu jakumutwe wenyi japwile nge mangona amikoko atoma. Litanda lyenyi lyawangana lyapwile milangi yakakahya, mafumbo alyo apwile kakahya kakwepuka.
Kulutwe lwenyi kwapwile nakuhita nakulovoka kalwiji wakakahya. Kwapwile makombakaji amakombakaji amuzacililenga, kwapwile tununu twatununu twemanyinenga kumeso enyi. Kusopesa catwamine, kaha mikanda vayivungulwile.
Ngwamwenenga haze mwomwo halizu lyamazu akulitukwojola aze lwahanjikilenga luze lumbinga. Ngwamwenenga palanga nomu vamujihile uze kanyama, nomu vanongesele mujimba wenyi, nomu Vamuhanyine kukumwoca hakakahya.
Oloze tunyama vaze vakwavonyi, vavatambwile mawatavo, oloze myono yavo vayikokomwene nakumwaka nangonde.
Ngwamwenenga kuvyuma vyakungumwenesa naufuku, kaha kumana, kwejile umwe wakufwana nge mwanamutu namavwi ahelu, ahetele nakuli uze ukweci makumbi enyi akumyaka, vamupandamixile kwakamwihi kumeso enyi.
Vamuhanyine ikiye wata naupahu nawangana, mangana vatu veka naveka vosena, vaka-mafuci osena, vaka-malimi osena, vamuzacilenga. Wata wenyi ukiko wata wahaya myaka yosena wakuzeneka kuhita, wangana wenyi ukiko vene ou nauzenekanga kunonga.
Xipilitu yayami Ndanyele yalinyengele mutulo yamujimba wami, kaha vize vangumwenesele mumutwe wami vyangwivwixile cinyengo.
Kuli vaze vemanyineko ngwapandamine kuli umwe nakumwihula mucano wavyosenevi. Ngoco angwambulililewo, angujimbwilile muvyalumbunukilile vyuma kana.
Tunyama vavanene ava, vakivo vawana, vanapu vamyangana vawana navakakatuka kumavu.
Oloze wangana navakautambula kuli vaka-kujila jaYou alitulaho, kaha navakauhetanga wangana haya myaka yosena, nahaya myaka namyaka.
Haze vene ngwazangile ngwami, ngutacikize mucano wayauze kanyama wamuciwana, uze apwile wakuliyila kuli vakwavo vosena, Wakwivwisa woma mateli, ukweci mazo enyi afwelu navyala vyenyi vyaunengu, uze alilenga nakucikacika nakulyatangilevi vyasalileho mumahinji enyi,
nawou nawa wajimbinga likumi jize japwile hamutwe wenyi, nalumbinga luze lukwavo lwasokele, kulutwe lwajo kwalindumukile jitatu, lumbinga luze vene lwapwile nameso nakanwa kakuhanjika vyuma vyakulitukwojola, ukweci kutala cenyi cakulitohwesa kuhambakana jikwavo.
Ngwatalile, kaha lumbinga kana lwalwile jita navaka-kujila, lwavahaxile,
palanga nomu ejile ukweci makumbi enyi akumyaka, nomu vahanyine kuyula kuli vaka-kujila jaYou alitulaho, nomu wejile mwaka uze vauhetele vaka-kujila wangana.
Ngoco angukumbulwile ngwenyi, Kanyama wamuciwana mwakapwa wangana wamuciwana hamavu, naukapwa wakuliyila kumawangana akwavo osena, naukalyanga hamavu hosena, naukawalyatangilanga nakuwacikacika.
Kaha jimbinga kana likuminyi, kuwangana kana nakukakatuka vamyangana likumi. Naweka nawa mwakakatuka munyima yavo, mwa­kapwa wakuliyila kuli ava vakulivanga, mwakenyisa vamyangana vatatu.
 Mwakahanjejeka mazu akumufulililOu alitulaho, mwakenyejeka vaka-kujila jaYou alitulaho, mwakafwelela kwalumuna myaka najiximbi, kaha navakavihana mulivoko lyenyi palanga nakutando najitando nacimbwa catando.
Oloze kusopesa nacikatwama, kaha navakamutambula wata wenyi, mangana vaulalisenga nakuunongesa palanga nakusongo.
Kaha wangana nawata naunene vyamawangana muxi yalilu mwosena navakavihana kuli vatu vavaka-kujila jaYou alitulaho. Wangana wenyi ukiko wangana wahaya myaka yosena, kaha mawatosena nawakamuzacilanga nakumwononoka.
Yeyi vene songo yalizu eli. Oloze ami Ndanyelenyi, vixinganyeka vyami vyangwivwixilenga cinyengo, kaha kumunyika cami calumukile mweka muli ami, oloze ngwalaminenga lizu eli mumucima wami.
Hamwaka wawangana wamwangana Mbelexaza wamucitatu kuli ami kwasolokele cakungumwenesa, kuli ami Ndanyele vene, cakukava mucize casolokele kuli ami hakulivanga.
Ngwamwene kucuma kana vangumwenesele. Jino capwile, ami omu ngwamwene, ngwapwile muXuxane muluzuvo lwawangana, muze mulifuci lyaElame. Ngwamwene kucuma cize vangumwenesele, kahami ngwapwile kukalwiji Ulai.
Ngwandwile meso ami nakutala, kaha kumana, kucikulo cakalwiji kwemanyine cizamba camukoko ukweci jimbinga jivali. Jize jimbinga jivali japwile jajisuku, oloze lumwe lwasuhwile kuhambakana lukwavo, kahelu lwalusuku cikuma lwasokele hakukuminyina.
Ngwamumwene uze cizamba hakututa kutala kumulauko nakunote nakusulo, tunyama vosena kavahaxile kwimana kumeso enyiko, kaha kakwapwile ou wakuvapululula mulivoko lyenyiko, oloze alingilenga nganomu evwilile kuwaha, alitohweselenga.
Kahomu ngwapwile nakunyingilila, kumana, kwejile cizamba capembe hakufuma kumulauko helu lyamavu hosena, kalyacile hamavuko. Uze pembe apwile nalumbinga lwakumoneka kanawa mukaci kameso enyi.
Ejile kuli uze cizamba camukoko ukweci jize jimbinga jivali, uze ngwamwene hakwimana kucikulo cakalwiji, kaha amulundumukilile mukulundundu yatwima jenyi.
Ngwamumwene hakupandama kuli uze cizamba camukoko nakuhokola jimbinga jenyi jivali. Kaha uze cizamba camukoko kapwile natwima numbemane kumeso enyiko, oloze amulindumwine hamavu nakumulyatangila, kakwapwile nou wakumupululula uze cizamba camukoko mulivoko lyenyiko.
Jino uze cizamba capembe alitohweselenga cikumakuma, kahomu alingile hanajikiza lyehi, luze lumbinga lwalunene lwahokokele, kaha kwasokele jimbinga jakuxisa mulukiko jakumoneka kanawa jiwana, jakutala kujipeho jamwilu jiwana.
Kaha kujikiko, mulumwe mwalovokele lumbinga lwalundende, lwatohwele cakukangana kutala kusulo nakumusamuko nakulifuci lyaupahu.
Lwatohwele mbwe nakuliyongomena lyamwilu, kaha kuliyongomena kana nakuli vatanganyika lwahosomwenene vamwe hamavu nakuvalyatangila.
Lwalitohwesele nakuli Muka-kulitulaho waliyongomena, lwamufumixile wana wakulumba wahakumbi-hakumbi, kaha vambilile kuma lyenyi kwajila hamavu.
Liyongomena valihanyine kulukiko, nawana wakulumba wahakumbi-hakumbi hamwe mwomwo hakuzombwojoka jiximbi, kaha lwambilile mucano hamavu, lwalingilenga nakufukila.
Haze vene ngwevwile muka-kujila hakuhanjika, kaha muka-kujila weka amwihwile uze ahanjikile ngwenyi, Eci vanamwenesa nacikapwa palanga nakumwaka uka? eci cakuvuluka wana wakulumba wahakumbi-hakumbi nakuzomboka jiximbi cakulingisako kupwa kwahwi­lici nakuhana kuma kwajila naliyongomena vavilyatangilenga.
Angwambile ngwenyi, Palanga nahavingoloxi navimene makombakaji avali namakulukaji atatu, numba hinavakatomesa kuma kwajila.
Kaha casolokele, omu ngwalingile ami Ndanyele hingunamono lyehi oco cakungumwenesa, ngwasakile ngwami, cingulumbunukile. Kaha kumana, kumeso ami kwemanyine umwe kumutala nge himutu.
Ngwevwile nawa lizu lyautu muUlai, lyatambakanyine ngwalyo, Ove Ngavalyele, mulumbunwine mutu ou mwaya oco vanamumwenesa.
Ngoco apandamine kuze ngwemanyine, kahomu ejile, ngwalizuzukilile nawoma, ngwalimbukile cameso ami hamavu. Oloze angwambile ngwenyi, Ove mwanamutu, cikulumbunukile, mwomwoco vanakumwenesa cinapu cahamwaka wakukuminyina.
Jino omu ahanjikile kuli ami, ngwayile mutulo twatuvulu nameso ami akutala hamavu. Oloze angunangikile livoko lyenyi nakungwimika wakwimana.
Angwambile ngwenyi, Tala, ngunakujimbwiloco nacikasoloka hakukuminyina camatoto, mwomwo cinapu camwaka wakutongola wahakukuminyina.
Uze cizamba camukoko wamonanga, ukweci jize jimbinga jivali, vakivo vamyangana jaMete naPeleja.
Uze cizamba capembe wakuvwazakana ikiye mwangana waHelase, kaha lumbinga lwalunene luze lwamukaci kameso enyi ikiye mwangana wakulivanga.
Jino luze lwahokokanga, mwaxisanga jiwana, mulifuci lize namukemana mawangana awana, oloze kexi natwima jenyiko.
Kaha hamyaka yawangana wavo yakukuminyina, omu navakalinga vaka-kuzombwojoka jiximbi hivanatemo, nakukemana mwangana wakulikakika kumeso, wakunangakana kuvihande vyakujiminyina.
Twima jenyi najikajikiza, oloze kexi natwima jenyiveneko, mwakenyejeka mwakukomwesa, mwakafukilanga nakulinga, mwakavenyejeka vaka-kujikiza navatu vajila.
Kaha hakuzangama cenyi mwakafukixilanga matangiso mumavoko enyi. Mwakalitohwesanga mumucima wenyi, mwakenyejeka vavavulu vakutwama mwakulivovelekeza. Mwakamwimanyina naMukakulitulaho wavaka-kulitulaho nawa. Oloze navakamuhokola cakuzeneka livoko.
Eci cakumwenesa cavingoloxi navimene, eci vanakulweze, cinapu camucano. Oloze ove, eci vanakumwenesa cijike, mwomwo cinapu cakumakumbi amavulu, xikaho.
Jino ami Ndanyele ngwalezumukile, ngwapwile nakukola makumbi amwe, numba ngukatuke, ngulinge milimo yamwangana. Kaha ngwalihomokelelenga kucuma kana vangumwenesele, oloze kakwapwile ou amwene mucalumbunukilileko.
Hamwaka waNdaliu wakulivanga, ou apwile mwanaAhaswelu wakutanga yavaMete, uze valingixile kupwa mwangana wawangana wavaKalateya,
hawangana wenyi hamwaka wawo wakulivanga, ami Ndanyele ngwamwene kumikanda kuvula camyaka yize avulukile mazu aYehova kuli kapolofweto Yelemiya, yize yakutesamo mukupwa Yelusalema lyakwenyeka, myaka makumi atanu naavali.
Ngwatalixile meso ami kuli Mwata Kalunga, kumutonda nakulomba nakulembelela nakulitwamina kulya nakuvwala vikelei nauto.
Ngwalombele kuli Kalunga kami Yehova, ngwalitavilile ngwami, Ove Mwata, Ove Kalunga wamunene Wakwivwisa woma, Ove weji kulamanga luxiko lwove nalikoji lyove hali ava vakuzanga veji kulamanga jiximbi jove,
tunavulumuna, tunahengesa, tunahukisa, tunalikange mbwe nakukupyapumuka kujiximbi jove nakumazu ove akuyula.
Katwavevwililile vangamba jove vapolofwetoko, vaze vahanjikilenga halijina lyove kuli vamyangana jetu navaka-kulitulaho jetu namasetu navatu vaka-lifuci vosena.
Ove Mwata, kwoloka capwa caYove, oloze kuli etu kuli sonyi kumeso nganomu cinapu likumbi lyalelo, kuli vatu vavaYuta nakuli ava vatwaminenga muYelusalema nakuli vaIsalele vosenava vali kwakamwihi nava vali kwakusuku, mumafuci osenaze unavahangila, mwomwo hakuzombwojoka cavo vanazombwojoka jiximbi jove.
Ove Mwata, kuli etu kuli sonyi kumeso, kuli vamyangana jetu nakuli vaka-kulitulaho jetu nakuli masetu, mwomwo tunakuvulumuna, xikaho.
Kuli Mwata Kalunga ketu kuli keke nakukonekela, mwomwo tunalikange kuli Ikiye.
Katwononokele mulizu lyaKalunga ketu Yehova nakutambuka mwaya jiximbi jenyi eji ahakile kumeso etu muli vangamba jenyi vapolofwetoko.
Mwomwo vene, vaIsalele vosena vanazombwojoka jiximbi jove nakupyapumuka, mangana vakanenga kwononoka mulizu lyove, xikaho cangu vanatuhingunwinaco, oco kulixinga kana vanasoneka mujiximbi jayauze ngamba yaKalunga Mose, mwomwo tunamuvulumuna, xikaho.
Kaha mazu enyi aze ahanjikile hali etu nahali vaka-kuyula jetu vatuyulilenga nawazamisa lyehi, hakulingisa lupi lwalunene kutuwana, mwomwo muxi yalilu mwosena kavalingile lyehi nganomu vanalingi haYelusalemako.
Nganomu vanasoneka kujiximbi jaMose, mukiko vene lunatuwanyina lupi lwosenelu. Oloze katwamulembelelele Kalunga ketu Yehova atutale nalikoji, mangana twalumuke kuvilinga vyetu vyakuhenga, tuzangamenga mumucano woveko.
Xikaho Yehova nalame lupi kana nakulutala nakululingisa kutuwana. Mwomwo Kalunga ketu Yehova napu wakwoloka kumilimo yenyi yosenoyo eji kulinganga, kaha katwononokele mulizu lyenyiko, xikaho.
Kaha jino, Ove Mwata Kalunga ketu, Ove walowele vatu jove mulifuci lyaEjipitu nalivoko lyangolo, unafumakana nalijina nganomu cinapu likumbi lyalelo, tunavulumuna, tunahukisa.
Ove Mwata, acilinge nge kutesa nakwoloka cove cosena, utenu wove nakulundundu yove vipeuke kwimbo lyove Yelusalema, kupili yove yajila. Mwomwo hamilonga yetu yaxili nahavilinga vyavakaka jetu vyakuhenga, xikaho Yelusalema navatu jove vanalingi lyehi kupwa vakutomba kuli vosenava vanatujingilika.
Xikaho jino, Ove Kalunga ketu, acivwilile mwane mukulomba cayami ngamba yove nakulembelela cami, ulingise meso ove kumunyika kuma lyove kwajila kunapu kwahwilici, mwomwo hali Ove Mwata.
Ove Kalunga kami, tengeleka litwitwi lyove wivwilile, tona kumeso ove umone kuma lyetu vanalingisa lyehi kupwa kwahwilici olyo limbo kana vavuluka halijina lyove. Mwomwo katwexi nakulifukula nakulembelela kumeso ove havilinga vyetu vyakwolokako, oloze havilinga vyove vyakeke vyavivulu.
Ove Mwata, ivwilila! Ove Mwata, tukonekele! Ove Mwata, ivwilila ulinge! Kanda uximbulako, mwomwo hali Ove lyavene, Ove Kalunga kami, mwomwo limbo lyove navatu jove vavavuluka halijina lyove, xikaho.
Kaha ximbu ngwapwile ngucili nakuhanjika nakulomba nakulitavila milonga yami namilonga yavakwetu vatu vavaIsalele, nakulifukula nakulembelela kumeso aKalunga kami Yehova, nakulombela pili yaKalunga kami yajila,
ximbu ngwapwile ngucili nakuhanjika nakulomba, uze lunga Ngavalyele, uze ngwamwene muvize vangumwenesele hakulivanga, alingile hanatuku lumbuxi, angunangikile livoko lyenyi kafwe halwola lwakuhana wana wahacingoloxi.
Angulumbunwinyine, ahanjikile kuli ami ngwenyi, Ove Ndanyele, ngunalovoka jino nakukulumbunwinomu alumbunukila mangana.
Omu waputukanga kulembelela lizu lyalovokanga, kahami nguneza nakukwambulila, mwomwove va­ kuzanga cikuma, xikaho. Ngoco nyingilila lizu eli, eci vanakumwenesa cikulumbunukile.
Vanapangila jisemana makumi atanu naavali hali vakwenu vatu nahalimbo lyajila, mangana vakakumise kuzombwojoka jiximbi, vakatesemo mumilonga yaxili, vakafwike hakuhenga, vakengise kwoloka cahaya myaka yosena, vakalamike katacikijilo havyevi vanavamwenesa nahaupolofweto, vakamuwavise ou wajila cikuma.
Xikaho tacikiza umone, mwomwo kufuma hakulovoka luximbi lwakuhilwisa nakutungulula Yelusalema nakuheta kuli ou vawavisa, ou twamina, nakukapwa jisemana jitanu najivali, najisemana makumi atanu nalimwe najivali. Navakalitungulula, nalikulakula nakembwe yakufula, cipwe hamyaka yavihuli.
Kaha jize jisemana makumi atanu nalimwe najivali hakukuma, pu vawavisa lyehi navakamutetako, kexi kukapwa nacumako. Kaha limbo nazuvo yajila vatu jatwamina uze mwakeza navakavyenyeka. Kukuma calyo nacikapwa kulivaji, kaha nakukapwanga jita palanga nakusongo, vanahane luximbi lwakulingisako kupwa kwahwilici.
Mwakazamisa luxiko navavavulu hasemana yimwe. Hakaci kasemana yize mwakalingisa kuvatula vimuna nakuhana mawana kulitwamina. Kaha hamavava avyuma vyakwivwisa unyengwe nahakeza muka-kulingisako kupwa kwahwilici. Kaha navakahingunwina ndombo hali uze muka-kulingisako kupwa kwahwilici palanga nahakukuminyina, oco vene vanavuluka lyehi naluximbi.
Hamwaka wamwangana waPeleja Kuluse wamucitatu cuma casolokele kuli Ndanyele, ou vavulukilenga lijina lyenyi ngwavo, Mbeletexaza. Cuma kana capwile camucano, hijita yayinene. Cuma kana camulumbunukilile, amwene mwalumbunukila mangana acuma kana vamumwenesele.
Hamakumbi aze ami Ndanyele ngwapwilenga nakulixona jisemana jamakumbi jitatu.
Kangwalile kulya cakwivwisa cipepako, nyama navinyo kavyengilile mukanwa kamiko, kuliwavisa kangwaliwavixileko palanga nomu jalingile jize jisemana jamakumbi jitatu hijinatemo.
Halikumbi lyakakweji wakulivanga lyakusokesa mumakumi avali namakumbi awana ami ngwapwile kucikulo cakalwiji uze wamunene, ou Hitekele.
Ngwandwile meso ami nakutala, kaha kumana, kwapwile mutu navwale mahina alinyu, mumbunda yenyi nalijicikamo ulu utoma wakuUfwaze.
Mujimba wenyi nawa wapwile nge mbelelu, luholo lwenyi lwapwile nge kutala muveso, meso enyi apwile nge mimunyi yakakahya, mavoko enyi namahinji enyi afwanyine nge unengu wakutumuna, lizu lyamazu enyi lyapwile nge mazu alisetaseta lyavatu.
Ami Ndanyele uka wami ngwamwene cuma kana cakungumwenesa. Vaze malunga ngwapwile navo kavamwene cuma kana cakumwenesako, oloze vaputukile kundenda cikuma, vacinyine nakuswama.
Ngoco ami vangusezele uka wami, ngwamwene cuma cacinene cize vangumwenesele, kaha muli ami kamwasalile ceka twimako, mwomwo kuwaha cami calumukile kupwa kuzeya muli ami, kangwalilaminyine twimako.
Oloze ngwevwile lizu lyamazu enyi, kahomu ngwevwile lizu lyamazu enyi ami ngwapwile ngunayi lyehi mutulo twatuvulu, ngunafulumana cameso ami hamavu.
Jino kumana, kwangukwacile livoko, lyangwimikile hamambuli ami nahavikamba vyamavoko ami.
Angwambile ngwenyi, Ove Ndanyele, ove mutu vazanga cikuma, mazu nguli nakuhanjika kuli ove akulumbunukile, wimane namahinji ove, mwomwo vanangutumu jino kuli ove, xikaho. Omu alingile hanahanjika lyehi lizu eli kuli ami, ngwemanyine nakucikima.
Angwambile ngwenyi, Ove Ndanyele, kanda wivwa womako, mwo­mwo kufumisa kulikumbi lyakulivanga wahakile mucima wove kukumona mwalumbunukila mangana nakulinyisa kumeso aKalunga kove, mazu ove vawevwile, kahami nguneza mwomwo hamazu ove.
Oloze ou wakulitulaho wawangana waPeleja nangwimanyinanga makumbi makumi avali nalikumbi limwe. Oloze kumana, kuli vaka-kulitulaho vakulivanga kwezanga umwe, ou Mikayele, nakungukafwako, kaha ngwasalanga kuze navamyangana jaPeleja hamwe.
Jino nguneza nakukulumbunwina vize navikawana vatu vakwenu hamakumbi akukuminyina, mwomwo eci vanakumwenesa cicili kanda, cahamakumbi aze.
Jino omu alingile hanahanjika lyehi ngana mwaya mazu awa kuli ami, ngwatalixile meso ami hamavu, ngwapwile nge ngukamama.
Kaha kumana, kwapwile umwe wakufwana nge mwanamutu angunangikile livoko hamivumbo yami. Kaha ngwalokolwele mukanwa kami nakuhanjika nakumwamba uze emanyine kumeso ami ngwami, Ove mwata wami, jiyando jami jinangwalumukila haceci vanangumwenesa, kangwalilaminyine twimako.
Mwomwo ami ndungo yayove mwata wami nanguhasa ngacilihi kuhanjika nayove mwata wami? Mwomwo ami kwami, linwomu muli ami kamwasalile twimako, muli ami kamwasalile ceka kuhwimako.
Haze vene umwe wakufwana nge mutu angunangikile ceka livoko yenyi nakungukolezeza.
Angwambile ngwenyi, Ove mutu vazanga cikuma, kanda wivwa womako. Keke kuli ove. Likolezeze! Mwomwo vene, likolezeze! Kahomu ahanjikile kuli ami ngwakwacile ngolo, ngwamwambile ngwami, Ove mwata wami, hanjika, mwomwo unangukolezeza.
Kaha angwambile ngwenyi, Unatacikiza tahi eci ngunejila kuli ove? Kaha jino nangukinduluka nakulwa nayou wakulitulaho waPeleja. Kahomu nangulovokami kumana, muka-kulitulaho waHelase himweza.
Oloze nangukwambulilomu vasoneka kukusoneka camucano, kaha kakwexi weka wakulikolezeza nayami hamwe kuvyumeviko kuvanga muka-kulitulaho wenu Mikayele kaha.
Jino ami, hamwaka wayauze kaMete Ndaliu wakulivanga, ngwemanyine nakumukolezeza nakumuzamikisa.
Jino nangukwambulila mucano. Tala, muPeleja namucikemana vamyangana vatatu, kaha wamuciwana mwakaheta vikumba kuhambakana vakwavo vosena. Kahomu mwakalinga hanakwate lyehi ngolo navikumba vyenyi, mwakasangumuna vosena kuwangana waHelase.
Nakukemana mwangana waundume, ou mwakayulanga nawata waunene nakulinga nganomu nevwila kuwaha.
Ikiye omu mwakemana, wangana wenyi naukahokoka, naukapangunukila kutala kujipeho jalilu jiwana, oloze kexi kuli vaka-tanga yenyiko, cipwe nge kutesa nawata wenyi ayulilenga, mwomwo wangana wenyi navakauvunyamo hali veka, kexi avako.
Jino mwangana wakusulo mwakapwa nangolo, ou wamuli vakakulitulaho jenyi, mwakapwa nangolo jakumuhambakana, mwakapwa nawata, wata wenyi naukapwa wata waunene.
Kahomu nayikakuma myaka navakalifumba, mwanamwangana wakusulo wapwevo mwakeza kuli mwangana wakunote nakulixika nenyi mwakusungama. Oloze uze pwevo kexi kukalilamina twima jalivoko lyenyiko. Uze lunga nawa kexi kukemanako, cipwe livoko lyenyi nawa. Uze pwevo navakamuhana, naikiye navaze vamunehele, nauze nawa amusemene, nauze nawa amukolezezele hamyaka yize.
Oloze kumutango wakumiji yenyi nakukemana umwe nakuxisa muli uze lunga, mwakeza kulizavu lyavaka-jita, mwakengila mwangolo mwamwangana wakunote, mwakavalinga nakupwa nangolo.
Kaha nawa, tulunga twavo namakombelo avo akuzuzulula navyuma vyavo vyakwivwisa cipepa vyapalata naulu mwakavitwala ufunge kuEjipitu. Ikiye mwakemananga myaka yayivulu kuhambakana uze mwangana wakunote.
Mwakengila muwangana wamwangana wakusulo, oloze mwakakinduluka mulifuci lyenyivene.
Vana venyi navakatwala jita, navakakungulula lisetaseta lyavaka-jita vavavulu, kaha kwiza navakeza nakupapamo nakupulasanamo, kaha navakakinduluka nakutwala jita mbwe nakwenyi kwangolo.
Mwangana wakusulo mwakakwata utenu, mwakalovoka nakulwa nenyi jita, nayauze mwangana wakunote vene. Mwakemika lisetaseta lyalinene, kaha lize lisetaseta navakalihana mulivoko lyenyi.
Ngoco omu navakafumisako lize lisetaseta, mucima wenyi hinaukalizezula helu, mwakalindwomwona tununu, oloze kexi kukapwa nangoloko.
Uze mwangana wakunote mwakakinduluka, mwakemika lisetaseta lyalinene kuhambakana lize lyakulivanga. Kusongo yajitando, kumyaka, mwakeza cakwiza nalizavu lyalinene navikumba vyavivulu.
Kumakumbi aze nakukapwa vavavulu navakamwimanyina uze mwangana wakusulo. Kaha nawa vana yavilyanyi vavatu vakwenu navakalikatula ngwavo, vakazamise evi vanavamwenesa, oloze navakalimbuka.
Ngoco uze mwangana wakunote mwakeza, mwakalundula mulundu nakutambula limbo vanajingulwisa najikembwe. Vaka-ngolo vakusulo kavexi kukemanako, cipwe vatu jenyi vasakula, kaha kakwexi kukapwa twima numba vemaneko.
Oloze uze mwakamwijila mwakalinga nganomu nevwila kuwaha, kakwexi kukapwou mwakemana kumeso enyiko. Mwakemana mulifuci lyaupahu, kaha mulivoko lyenyi namukapwa kulalisa.
Mwakalalisa meso enyi kukwiza nangolo jawangana wenyi wosena, mwakapwa namazu akulixika navo mwakusungama, kaha mwakawalinga. Mwanamapwevo mwakamuhanayo akamwenyeke, oloze uze pwevo kexi kukemanako, cipwe kukapwa kuli ikiye.
Mwakalalisa meso enyi kumatungu, mwakatambula vavavulu. Oloze nakukapwa kapitau mwakalingisa kutomba kana mwakatombanga vatu kulitwamina. Kaha nawa, mwakalingisa kutomba kana mwakatombanga vatu kumwalumukila.
Ngoco mwakalalisa meso enyi kwangolo kwakulifuci lyenyivene kwakuvulu, oloze mwakalimbuka nakulindumuka, kavexi kukamuwanako.
Kaha nakukemana umwe nakuxisa muli ikiye, ou mwakalingisa muka-kuxinyinyika kuhita muupahu wawangana. Oloze omu namukahita makumbi amandende navakamuhokola, kexi kuutenu cipwe kujitako.
Nakukemana mutu wakulumbilisa nakuxisa muli ikiye, kavexi kukamuhana lufuma lwawanganako, oloze mwakeza omu navakapwa vanatwame kanawa, wangana mwakaulinjilila namazu akuvalambisa.
Vaka-ngolo vaze vakupapa navakavapapa kumeso enyi, navakavahokola, natwamina yaluxiko nawa.
Jino omu navakalinga hivanalifumbu lyehi nenyi mwakalinga mwakutangisa. Mwomwo mwakakanduka nakujikiza navatu vavandende kaha.
Omu navakalinga hivanatwame kanawa mwakeza nahoma halifuci haze hahambakana maji, mwakalingomu vazenekele vakaka jenyi cipwe vakakuluka jenyi kulinga. Mwakavamwangila vyakukwata navyuma vyakupukula navikumba. Mwomwo vene, mwakajina nganomu mwakajinyina kuze kwangolo kweka nakweka nahamwaka.
Mwakasangumuna twima jenyi namucima wenyi kuli mwangana wakusulo nalizavu lyalinene. Mwangana wakusulo mwakalwa jita nalizavu lyalinene lyakujikiza cikumakuma, oloze kexi kukemanako, mwomwo navakajina nganomu navakajinyina hali ikiye, xikaho.
Camwenemwene, vaze navakalyanga vyenyi viyema navakamuhokola, lizavu lyenyi nalikapapa, kaha vavavulu navakalindwomwoka vakujiha.
Vamyangana vosena vavali ava, micima yavo nayikapwanga kukupihisa, navakahanjikanga mwakwonga kumesa yoyimwe. Oloze kacexi kukafukilako, mwomwo cipwe ngoco kukumisa nacikapwa hamwaka wakutongola.
Mwakakinduluka mulifuci lyenyi navikumba vyavivulu. Mucima wenyi naukapwa nakole naluxiko lwajila. Mwakalinga mwanasakila nakukinduluka kulifuci lyenyivene.
Hamwaka wakutongola mwakakinduluka nakwiza musulo. Oloze hakukuminyina kacexi kukapwa nge hakulivangako.
Mwomwo mawato akuKicime nawakamwijila, xikaho mwakahomba, mwakakinduluka, mwakakwata matoto kuluxiko lwajila, mwakalinga mwanasakila, mwakakinduluka, mwakavanyingilila vaze navakaseza luxiko lwajila.
Kuli ikiye nakukemana vakangolo, navakajilulula muze mwajila, muze mwangolo, wana wakulumba wahakumbi-hakumbi navakaufumisamo, navakahakamo cize cakwivwisa unyengwe cakulingisako kupwa kwahwilici.
Vaka-kuhukisa kuluxiko mwakavalingisa kuzamukila Kalunga namazu akuvalambisa. Oloze vatu vaze vanatacikiza Kalunga kavo navakapwanga nangolo nakulinga kanawa.
Vatu vaka-kuzangama navakanangulanga vavavulu, oloze navakalindwomwokanga makumbi amavulu kujipoko jamikwale nakumilangi nahakuvakwatakwata ufunge nahakuvapukwojola.
Jino omu navakalindwomwoka, navakavakafwako cakuvakafwako cacindende. Oloze vavavulu navakalipanjika navo namazu akuvalambisa.
Kaha kuli vaka-kuzangama nakukalimbuka vamwe, mangana cikavahehule cikavawahise cikavatomese palanga nahamwaka wakusongo. Mwomwo cicili kanda, cahamwaka wakutongola, xikaho.
Uze mwangana mwakalinganga nganomu nevwila kuwaha. Mwakalizezula helu nakulitohwesa kuhambakana tulunga vosena, mwakahanjika vyuma vyakukomwesa kuli Kalunga katulunga, mwakafukilanga palanga nomu nawakakuma matoto. Mwomwoco vanavuluka naluximbi navakacilinga.
Tulunga lwavakakuluka jenyi kexi kukavanyingililako, cipwe ou Vanevwila mapwevo cipepa, cipwe kunyingilila kalunga wekako, mwomwo mwakalitohwesa ivene kuhambakana vosena, xikaho.
Oloze kucihela cenyi navakalemesa kalunga kamuze mwangolo mweka namweka. Kalunga vazenekele vakakuluka jenyi kutacikiza mwakamulemesanga naulu napalata namalolwa ajindando jajikalu navyuma vyakwivwisa cipepa.
Mwakalinga mwanasake namuze mwangolo jajivulu cikuma mweka namweka hakumukafwako kuli kalunga weka. Vexovo navakamwitavila mwakavavulixila ulemu, mwakavalingisa kuyula vavavulu, kaha lifuci mwakalipangila hajindando.
Hamwaka wakusongo mwangana wakusulo mwakalituta nenyi. Mwangana wakunote mwakamulundumukila nge Cijimbilanganga, namatemba navaka-tuvalu namawato amavulu. Mwakengila mumafuci amavulu nakupapamo nakupulasanamo.
Mwakengila nawa mulifuci lyaupahu, mafuci amavulu nawakakatumuka, oloze navakayovolawa mulivoko lyenyi, eli Etome, eli Mowave, eli lyavana vaAmone lyakulivanga.
Mwakolola nawa livoko lyenyi hamafuci, kaha lifuci lyaEjipitu kalyexi kukayovokako.
Oloze mwakapwa nangolo havikumba vyaulu napalata, nahavyuma vyajindando jajikalu vyamuEjipitu vyosena, kaha vaLivya navaEcopa navakapwa kujitambo jenyi.
Oloze mujimbu wakumusamuko nakunote naukamwivwisa cinyengo. Mwakalovoka nakulundundu yayivulu mangana akanongese nakutengulwila vavavulu kukunonga.
Jimbalaka jaluzuvo lwenyi mwakajijikila mukaci kakalungalwiji napili yaupahu yajila. Oloze mwakaheta nahakukuma cenyi, nou mwakamukafwako wauci.
Hamyaka yize nakukemana Mikayele, ou wakulitulaho wamunene uze eji kwimananga kuli vana vavatu vakwenu. Kaha nakukapwa myaka yaluyando, kakwapwile lyehi lwangacize kufumisomu kwapwile vaka-lifuci nakuheta kumyaka yizeko. Hamyaka yize vatu vakwenu navakavayovola, vosena vaze navakawana vavasoneka lyehi hamukanda.
Kuli vaze vanasavala tulo mulukungu lwahamavu nakukatona vavavulu, ava navakatonena kukuyoya cahaya myaka yosena, ava navakatonena kukuvatombanga nakukuvasaulanga haya myaka yosena.
Vaka-kuzangama navakavyakumanga nge kuvyakuma cautangatanga walilu, ava navakalumwina vavavulu kukwoloka navakavyakumanga nge vatanganyika haya myaka namyaka.
Oloze ove Ndanyele, jika mazu awa, ulamike katacikijilo hamukandou palanga nahamyaka yakusongo. Nakukayevangila vavavulu, kaha cinyingi nacikavula.
Ngoco ami Ndanyele ngwatalile, kaha kumana, kwemanyine vakwavo veka vavali, ou kungenge yakalwiji musali muno, ou kungenge yakalwiji musali muze.
Umwe amwihwile mutu uze wakuvwala mahina alinyu, uze apwile helu lyameya amukalwiji, ngwenyi, Kusongo yavyuma vyakukomwesevi nakukatwala palanga nakumwaka uka?
Kaha ngwevwile uze mutu wakuvwala mahina alinyu, uze apwile helu lyameya amukalwiji, omu azundwile livoko lyenyi lyacilyo nalivoko lyenyi lyacimoswe kuwatalisa kwilu nakulixinga Uze ayoya haya myaka yosena ngwenyi, Nayikapwa hatando najitando nacimbwa catando. Ngwenyi, Omu navakakumisa upuzumuna ngolo javatu vajila, numba vyuma vyosenevi vikakume.
Kahami ngwevwileko, oloze kacangulumbunukilileko. Ngoco ngwamwihwile ngwami, Ove mwata wami, kukuma cavyumevi nacikapwa ngacilihi?
Angukumbulwile ngwenyi, Ove Ndanyele, liyile tuhu kwove, mwomwo mazu awa vawajika lyehi nakuwalamika katacikijilo palanga nakumyaka yakusongo.
Nakukaliwahisa vavavulu nakulitomesa nakuvahehula, oloze vakakuhuka navakahukisanga. Kaha vaka-kuhuka vosena kavexi kukamona mwalumbunukila manganako. Oloze vaka-kuzangama navakamona mwalumbunukila mangana.
Jino kufumisa haze navakafumisako wana wakulumba wahakumbi-hakumbi nakuhaka cize cakwivwisa unyengwe cakulingisako kupwa kwahwilici nakukapwa makumbi likombakaji namakulukaji avali namakumi atanu naawana.
Natokwa Wexowo mwaka vandaminanga nakuheta kumakumbi likombakaji namakulukaji atatu namakumi atatu namakumbi atanu.
Oloze ove liyile tuhu kwove palanga nakusongo, mwomwo mukanoka, kaha naukemana kucazano cove hakukumisa makumbi kana.
