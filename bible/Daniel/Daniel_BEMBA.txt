 Mu mwaka wabutatu ilintu imfumu Yehoyakimu yaleteeka icalo ca bena Yuda, Nebukadinesa imfumu ya Babiloni aishile sansa no kushinguluka umusumba wa Yerusalemu. 
Imfumu Lesa alekele Nebukadinesa acimfye Yehoyakimu no kusende fipe fimo ifya mu ŋanda yakwa Lesa. Kabili asendele bankole no kubatwala ku Babilonia, ne fipe ifyo asendele ailefibika mu ŋanda umo alepepela umulungu wakwe.
Elyo imfumu Nebukadinesa yakonkomeshe Ashipenasi, cilolo mukalamba wa mu cilye, ukuti pali bankole abena Israeli asalepo abalumendo aba mu lupwa lwabufumu pamo na mu ndupwa ishacindama. 
Abo balumendo balingile ukuba abayemba pa finso, abashakwata kalema, abashilimuka muli fyonse, abasalapuka mu fyakusambilila kabili abayanguka ukwishiba fintu, abakuti baba abalinga ukubomba kwisano. Ashipenasi wine ewali nokulabasambilisha ukubelenga pamo no kulemba ululimi lwa bena Kaludea. 
Kabili imfumu yakonkomesha nokuti abo balumendo balepeelwako icakulya pamo no mwangashi ukufuma kwitebulo lya mfumu cila bushiku. Elyo nga bapwa ukusambilila pa myaka itatu, elyo bakalaiminina pa cinso ca mfumu Nebukadinesa. 
Pa balumendo abasalilwe pali Daniele, Hanania, Mishaeli pamo na Asaria aba ku luko lwakwa Yuda.
Mushika mukalamba ena abenike amashina yambi. Daniele ainikwe Beliteshasa, Hanania ainikwe Shadiraki, Mishaeli aleitwa Mesheki elyo Asaria ainikwe Abedinego.
Daniele ena asalilepo ukukanaikowesha ku cakulya pamo no mwangashi wa kwisano, apapatile Ashipenasi, cilolo mukalamba ukuti amusuminishe ukukanaikowesha. 
Nomba Lesa alenga Ashipenasi, cilolo mukalamba wa mu cilye, ukulangulukilako Daniele no kumukwatila inkumbu. 
Lelo uyu mushika aebele Daniele ati, “Ndetiina imfumu kanabesa iyankonkomeshe fintu mulingile ukulalya no kunwa. Pantu nga yamona ukuti pa balumendo banenu imwe mwalamoneka abaonda, kuti yanjipaya.”
Kanshi Daniele epakuya kuli kalinda untu Ashipenasi asontele ukulasunga Daniele, Hanania, Mishaeli pamo na Asaria, no kumweba ati, 
“Napapata ifwe fwe babomfi bobe utweshe pa nshiku ikumi limo. Uletupeelakofye umusalu nge cakulya elyo na menshi nge cakunwa. 
Panuma ukalinganye imimonekele yesu ne ya balumendo abakulalya no kunwa ifya kwisano, elyo ukapingule ukulingana nefyo tukalamoneka.”
Kalinda alisumine ukubesha pa nshiku ikumi limo. 
Panuma ya nshiku ikumi limo imibili yabo yali iyalelema kabili balemoneka abaina ukucila na banabo abalelya ifya kwisano. 
Kanshi kalinda epakufumyapo ifyakulya ifisuma no mwangashi ifyapeelwe kuli bena, atwalilile ukubapeela umusalu pamo na menshi. 
Nomba Lesa apeele aba balumendo amano yakwishiba ifintu, no kwiluka mu fyalembwa mu fitabo pamo no kwishiba imilandu iyilenga ukuti fintu fibe mu musango fyabelamo. Kabili kuli Daniele Lesa apeele amano yakwiluka ifimonwa ne filoto.
Panuma ya myaka itatu iyapiminwe ukulingana ne cipope ca mfumu, Ashipenasi cilolo mukalamba atwele abalumendo bonse kuli Nebukadinesa. 
Ilintu imfumu yapwile ukulanda na balumendo bonse yamwene ukuti Daniele, Hanania, Mishaeli na Asaria bali na mano ukucila abalumendo bambi, eico yabasontele ukubombela kwisano. 
Mu milandu yonse iyakuma ku mano na kukwishiba ifyo imfumu yalebepusha calemoneka ukuti aba balumendo bane bali abacenjela ukucila abantu bonse abalecita ifyakupendula pamo na bacita fyakusobela mu calo conse ico yaleteeka. 
Daniele ena alitwalilile ukwikala kwisano ukushinta na mu mwaka Sairasi atendeke ukuteeka.
Mu mwaka wabubili uwa kuteeka kwakwe, Nebukadinesa alilotele ifiloto. Ifyo filoto fyalimusakamike icakuti afilwa no kulala utulo. 
Elyo imfumu yatumine abakufwaya abantu abapendula, abacita ifyakusobela, na bacita ifyamalele pamo ne fyakubuka, na bena Kaludea abamano pakuti bese balondolwele imfumu ifi ifiloto yalotele. Kanshi nabo epakwisa baisa iminina ku cinso ca mfumu. 
Elyo imfumu yabeba aiti, “Nalilotele iciloto icilensakamika, ndefwaya ukwishiba umo cilolele.”
Elyo Abena Kaludea abamano bayasuka imfumu mu lulimi lwa Ciaramaiki ati, “Shi imfumu naibe no bumi umuyayaya. Twebeko iciloto fwe babomfi bobe pakuti tukushimbwile.”
Elyo imfumu yaasuka abena Kaludea abamano aiti, “Ishibeni ifyo mpangile ukucita. Nga cakuti imwe mwafilwa ukunjeba iciloto candi pamo no kushimbula iciloto cine ico, ndemuputaula no kubongolola amayanda yenu pakuti pashalefye ifitantala. 
Lelo nga cakuti mwanjeba iciloto cine no kushimbula umo cilolele, ndemupeela ifyabupe ifikalamba no kumucindamika apakalamba. Eico kanshi njebeni iciloto nalotele nomo cilolele.”
Nabo bayasuka imfumu nakabili abati, “Twebe iciloto fwe babomfi bobe pakuti tucishimbule.”
Imfumu epakwasuka aiti, “Efyo nsosele! Imwe mulefwayafye ukuti papite nshita, namwishiba ukuti nshabweshe mutima pafyo ine mpangile ukucita. 
Nga mwafilwa ukunjeba iciloto ninshi palifye ubupingushi bumo pali imwe. Namusuminishanya ukunjeba amashiwi yabucenjeshi na yabufi pakuti muleke inshita ipite. Aleni njebeni iciloto elyo nalaishiba ukuti kanshi kuti mwalondolola na muntu cilolele.”
Abena Kaludea abamano baebele imfumu abati, “Takuli muntu nelyo umo pano isonde mulopwe uwingacita ico uleipusha kabili takwatala akuba imfumu iyaipushapo ici uleipusha ukufuma ku bantu abapendula na bacita ifyakusobela ifikesa na bacita ifyamalele pamo ne fyakubuka. 
Umulandu untu uleipusha mulopwe nawafya, teti pabe umuntu uwingashimbwila imfumu, kanofye imilungu iyishikala na bantu.”
Pakumfwa ifi, imfumu yalifulilwe no kukalipa apakalamba, yakonkomesha nokuti abamano bonse mu Babiloni bepaiwe. 
Kanshi epakutuma icipope icakwipaya abamano bonse, kumo kwine na Daniele na banankwe bene.
Ilintu Alioki mushika wa fita fya mfumu alepekanya ukwima ukuya aleipaya abamano mu Babiloni, Daniele aile kuli ena mu musango usuma kabili uwamano. 
Aipwishe mushika ati, “Cinshi ico imfumu yafumishe icipope ici icalukakala?” Elyo Alioki alondolwele fyonse kuli Daniele. 
Elyo Daniele aile ku mfumu no kulomba inshita pakuti alondolole iciloto caiko.
Daniele abwelele ku ŋanda kumwakwe no kulondolola umulandu ku banankwe Hanania, Misheki na Asaria. 
Abacincishe ukupapata ukuti Lesa wa ku mulu abacitile inkumbu pa mulandu wa cipeshamano ici kukuleka bena pamo na bamano mu Babiloni beipaiwa. 
Pali ubo bwine bushiku pa nshita ya bushiku iciloto calisokolwelwe kuli Daniele mu cimonwa. Elyo Daniele alumbenye Lesa wa ku mulu ati,
“Ishina lyakwa Lesa lipaalwe pe na pe,
Eupilibula inshita pamo ne myaka,
Ni Lesa eusokolola ifyaba umwashika ne nkaama shine,
Nakutotela kabili nakulumbanya we Lesa wa fikolwe fyandi,
Daniele aile kuli Alioki untu imfumu yasontele ukwipaya abamano aba mu musumba wa Babiloni, no kumweba ati, “Wiipaya abamano aba mu Babiloni. Ntwala ku mfumu nje nondolole umwalola iciloto.”
Awe Alioki atwele Daniele ku mfumu no kuyeba ati, “Ninsanga umo uwa muli bankole, umwina Yuda, uwingamulondolwela iciloto cenu.”
Imfumu yaipwishe Daniele (uwaishibikwe nga Beliteshasa) aiti, “Bushe iwe kuti wanondolwela pamo no kunshimbwila iciloto candi?”
Daniele nao ayaswike ati, “Mulopwe kanabesa, pa bantu bonse abamano, abacite fyamalele ne fyakusobela ifikesa, na bapendula nelyofye bakabuka, tekuti pabe nangu umo uwingakulondolwela uyu mulandu. 
Lelo eko aba Lesa mu mulu uusokolola ifyankaama. Uyu wine eulekusokolwela ifyalaswa ficitike, we mfumu Nebukadinesa. Kanshi iciloto cobe ne cimonwa wamwene ku tulo nifi.
“Ilintu mwali mu tulo, mulopwe, no kulota pa mulandu wa fintu ifyalaswa ficitike, Lesa uusokolola ifyankaama alemwishibisha ifintu ifili nokupona. 
Ici cimonwa tacisokolwelwe kuli ine pa mulandu wakuti nalicila bonse abamano, lelo ni pakuti iwe kanabesa wishibe umulolele iciloto cobe no kwiluka pa mulandu wa matontonkanyo yobe.
“Mulopwe ilyo walele walotele icimpashanya ca muntu uushaikulila kabili icabeka nganshi naciminina ku cinso cobe. Cali icakutiinya mukumoneka. 
Umutwe waciko wali uwa golide wine wine, icifuba na maboko fyaciko fyali ifya silifa, elyo ifumo na matanta fyena fyali ifya mukuba. 
Amolu yaciko yali aya cela, amakasa yena yali aya cela icasakaniwa ne bumba. 
Ilintu wali ulelolekesha, wamwene icimokolwa ca cilibwe ukwabula umuntu uwakucimokola. Neco cimokolwa ca cilibwe caishile fwanta icimpashanya pa makasa aya cela icasakaniwa ne bumba, nayo yalitobaike. 
Icela, ibumba, umukuba, silifa pamo na golide wine wine fyasansaika, ukwaluka nge misungu ya male. Umwela nao wafyulula icakuti tapashele nelyo kamo. Kumfwa icimokolwa ca cilibwe icafwantile ici cimpashanya ca cimuntu, casangwike ulupili ulukalamba no kukumana pesonde ponse.
“Ifi efyali ciloto cintu mulopwe walotele nomba twalashimbula umo cilolele. 
Kanabesa iwe niwe imfumu iyacila ishamfumu shonse. Lesa wa ku mulu alikupeela ubufumu, amaka, ubucindami pamo no bukata. 
Kabili alikupeela bukateeka pa bantu bonse ne nama sha mpanga ne fyuni fya mu lwelele. Konse uko fikala alifipeela mu maboko yobe ukuti uleba kateeka wafiko. Icilepilibula ukuti niwe mutwe wa golide.
“Panuma ya bufumu bobe pakakonka ubufumu bwacibili ubwacepako. Elyo kabili pakakonke ubufumu bwalenga citatu ubwa mukuba ubukateeke sonde lyonse. 
Elyo pakese ubufumu bumbi ubwabune ubwakosa pamo nge cela. Nga filya fine icela citobaula no konaula ifintu fimbi efyo ubu bufumu bukesa onaula ubufumu bonse ubwantanshi. 
Nga filya fine wamwene mu ciloto amakasa ne fikondo fyali fya cela icasakaniwa ne bumba efyo ubo bufumu bukaba ubwapatukana. 
Pamo nga fintu wamwene ifikondo fyali ifya cela icasakaniwa ne bumba, efyo ubu bufumu bukaba ubwakosa lubali lumo kabili ubwanaka lubali lumbi. 
Elyo kabili fintu wamwene, ukusakanishiwa kwa cela ne bumba cilelola mukuti abantu ba mu bufumu bakasankana nga filya ciba mu cupo lelo tabakabe abaikatana, pamo nga fintu icela tafikatana bwino ne bumba.
“Mu nshita ilyo isho shine imfumu shikalateeka, Lesa wa ku mulu akaletapo ubufumu bumo ubushakonaike nangu ukupeelwa mu minwe ya bantu bambi. Bukashonaula no kupwisha amaka ya shamfumu shonse kabili bwena ebukabelelela pe na pe. 
Filya wamwene icimokolwa ca cilibwe ukufuma pa lupili ukwabula umuntu wacimokwele, caisa tobaula icela, umukuba, ibumba, silifa pamo na golide ifyo babumbileko icimpashanya, emo Lesa mukulu alekulangila ifyalaswa ficitike. Iciloto ici cacine cine no kushimbulwa kwaciko kwacishinka.”
Elyo Nebukadinesa awile panshi mukutotela Daniele. Akonkomesha ukuti batuule umutuulo kuli Daniele no kumufutumwina ububani. 
Elyo imfumu Nebukadinesa yatile kuli Daniele, “Cine cine Lesa obe e Lesa uwapulamo pa milungu yonse, e mfumu ukucila ishamfumu shonse kabili ena eusokolola ifyankaama fyonse pantu naulondolola umulandu onse.” 
Elyo imfumu yalashike Daniele pa bufumu no kumutuula ifyabupe fingi. Yamucitile ukuba umulashi mukalamba mu citungu conse ica Babiloni kabili kangalila wa bamano bonse aba ku Babiloni. 
Nomba Nebukadinesa acitile Shadiraki, Mesheki na Abedinego ukuba bakangalila ba citungu ca Babiloni ukulingana nefyo Daniele amulombele, lelo Daniele ena atwalilile ukusangwa kwisano.
Imfumu Nebukadinesa yapangishe icimpashanya kuli golide icali amakubiti amakumi mutanda (60) mumulu, na mubufumo cali amakubiti mutanda, no kucimika mu nika ya Dula mu citungu ca Babiloni. 
Elyo imfumu Nebukadinesa yakonkomeshe bonse abali pali bukateeka bwa fitungu, bamushika, abalashi, bashicilye, bakasunga wa fipao, bakapingula, bakabaka wa mafunde ya calo, pamo pene na bakalamba bonse aba mu fitungu ukusangwa ku kushinshimuna kwa cimpashanya imfumu Nebukadinesa yaimike. 
Ecalengele ukuti abali pali bukateeka bwa fitungu, bamushika, abalashi, bashicilye, bakasunga wa fipao, bakapingula, bakabaka wa mafunde ya calo pamo pene na bakalamba bonse aba mu fitungu balongane mukutuula icimpashanya ico Nebukadinesa abumbile. Na bonse baisa iminina ku ntanshi yaciko. 
Elyo kabilisha wa mafunde abilikisha ukuti, “Ifi efyo bamukonkomesha ukucita, mwe bantu bonse ne mishobo yonse pamo na bantu aba ndimi ishalekana lekana shonse. 
Nga cakuti mwaumfwa amapenga, amasese, amapango, indiyele, insango, umutolilo pamo ne misango imbi iya filimba, mulingile ukuwa panshi kukushinshimuna icimpashanya ca golide ico Nebukadinesa imfumu yaimika. 
Kumfwa umuntu onse uwakaana ukuwa panshi kukucishinshimuna, akaposwa mwilungu lya mulilo apopene.” 
Ecalengele ukuti pa nshita ilya ine baumfwile amapenga, amasese, amapango, indiyele, insango, umutolilo pamo ne misango imbi iya filimba, abantu bonse ne mishobo yonse pamo na bantu aba ndimi ishalekana lekana bawile panshi kukushinshimuna icimpashanya ca golide ico Nebukadinesa imfumu yaimike.
Abena Kaludea bamo bamo abali pali bukateeka bwa calo basebele Abayuda. 
Batile ku mfumu Nebukadinesa, “Shi imfumu naibe no bumi umuyayaya. 
Walipeela icipope we mfumu, icakuti umuntu onse nga aumfwa amapenga, amasese, amapango, indiyele, insango, umutolilo pamo ne misango imbi iya filimba alingile ukuwa panshi kukushinshimuna icimpashanya ca golide. 
Kabili watile umuntu onse uwakaana ukuwa panshi kukushinshimuna, akaposwa mwilungu lya mulilo. 
Lelo kuli Abayuda abo walashika ukwangalila icitungu ca Babiloni, pamo nga Shadiraki, Misheki na Abedinego, abashinakile ifunde lyobe we mfumu. Bena tababombela imilungu yobe nelyo ukushinshimuna icimpashanya ca golide cintu waimika.”
Ilintu Nebukadinesa aumfwile, aiswilemo icipyu no bukali, epakutuma abakuleta Shadiraki, Misheki na Abedinego. Elyo baleta aba bantu pa cinso ca mfumu. 
Elyo Nebukadinesa abepwishe ati, “Bushe cishinka ukuti imwe Shadiraki, Misheki na Abedinego tamubombela imilungu yandi nelyo kushinshimuna icimpashanya ica golide cintu naimika? 
Ukufuma lelo nga cakuti mwaumfwa amapenga, amasese, amapango, indiyele, insango, umutolilo pamo ne misango imbi iya filimba, nga mwawa panshi no kushinshimuna icimpashanya ico napangisha ninshi cawama. Lelo nga cakuti mwakaana, mukaposwa mwilungu lya mulilo. Nga mulungu nshi uwingamupokolola ukufuma mu maboko yandi?”
Shadiraki, Misheki na Abedinego bayaswike Nebukadinesa ati, “Mulopwe, ifwe tatulekabila ukuipokolola muli uyu mulandu pa cinso cobe. 
Nga cakuti twaposwa mwilungu lya mulilo, Lesa untu tubombela kuti atupususha kabili kuti atupokololako ukufuma mu maboko yobe we mfumu. 
Nelyofye Lesa wesu tatupuswishe, we mfumu tulefwaya wishibe ukuti tatuli nokubombela imilungu yobe nelyo ukushinshimuna icimpashanya ca golide ico waimika.”
Ubukali buntu Nebukadinesa akwete pali Shadiraki, Misheki na Abedinego bwalicililemo icakuti ne cinso cakwe cayaluka. Akonkomesha ukuti ilungu lya mulilo balikafye imiku cine lubali ukucila fintu balikafya mu nshiku shimbi, 
no kweba bamo pa mpalume sha bashilika bakwe ukukaka Shadiraki, Misheki na Abedinego pakuti baposwe mwilungu lya mulilo. 
Elyo abashilika bakakile abo balumendo ninshi nabafwala insalu, imingila, ifisote pamo ne fyakufwala fyabo fimbi, no kubaposa mwilungu lya mulilo. 
Pa mulandu wa cebo ca mfumu, ilungu lya mulilo balilikafishe ukufika ku cipimo icakuti ulubingu lwa mulilo lwaipeye abashilika abaleposa Shadiraki, Misheki na Abedinego mwilungu lya mulilo. 
Na aba balumendo batatu baponene mwilungu lya mulilo ninshi nabakakwa.
Elyo Nebukadinesa imfumu acilimwike no kupapa, elyo atile kuli bampandamano bakwe, “Bushe te bantu batatu tukakile no kuposa mu mulilo?” Bampandamano batile, “Ee kanabesa.” 
Kabili atile, “Moneni, muli abantu bane abaleendauka mu mulilo, no kukakwa tabakakilwe nelyo kupya, kabili uwabune alemoneka ngo mwana wa milungu.”
Elyo Nebukadinesa apalamine pa mwinshi ati, “Shadiraki, Mesheki na Abedinego, mwe babomfi bakwa Lesa uwapulamo, fumeni iseni kuno.”
kabili bamushika, abalashi, bashicilye pamo na bampandamano bali bashingulwikwe, no kushininkisha ukuti umulilo tawaocele mibili yabo, nelyo mushishi wa ku mitwe yabo tawababwike, ne fyakufwala fyabo tafyapile kabili tapanunkile nangu cushi ca mulilo pa mibili yabo.
Elyo Nebukadinesa alandile ati, “Napaalwe na matotelo Lesa wakwa Misheki, Shadiraki na Abedinego uutumine malaika wakwe kukupokolola ababomfi bakwe. Batetekele Lesa wabo ukucila kunakila cipope ca mfumu, kabili bali abaipekanya ukufwa ukucila ukubombela nelyo ukupepa umulungu umbi.
“Eico nabika icipope icakuti abantu aba luko ululi lonse pamo no lulimi ululi lonse abalepontela Lesa wakwa Shadiraki, Mesheki na Abedinego basantaulwe na mayanda yabo yabongololwe, pantu takwaba Lesa umbi uwingapususha umuntu muli uyu musango.”
Awe imfumu yapeela Shadiraki, Misheki na Abedinego imilimo iyacindama mu citungu ca Babiloni.
Imfumu Nebukadinesa yatumine amashiwi ku bantu aba mishobo yonse abalanda indimi shalekana lekana aiti, “Mutende bonse.
“Ndi ne nsansa pakumwishibishako ifipapwa pamo ne fipeshamano ifyo Lesa uwapulamo ancitila.
“We fishibilo ulakula,
“Ine ne mfumu Nebukadinesa nali mu ŋanda yandi iye sano, kabili nali umutende ne fyuma ifingi. 
Nalilotele iciloto icandetele umwenso. Ilyo nasendeme pa busanshi bwandi, ifyakwelenganya ne fimonwa ifyalepita mu mano yandi fyalimpeele umwenso. 
Ecalengele ukuti mpeele icipope icakuti bonse abamano mu Babiloni bese banondolwele umwalolele iciloto. 
Ilyo abapendula na abacita ifyakusobela pamo na bamalele na bena Kaludea abamano nabebele iciloto candi nabo balifililwe ukucilondolola. 
Kumfwa ilintu Daniele, uwitwa Beliteshasa ishina lya mulungu wandi, aishile ku cinso candi namushimikile iciloto candi. Muli ena mwaliba umupashi wa milungu iyamushilo.
“Natile, ‘Iwe Beliteshasa we mukalamba wa bakapendula, ninjishiba ukuti umupashi wa milungu iyamushilo waba muli iwe kabili takuli icankaama icingakwansha. Ici e ciloto candi, londolola umo cilolele.’
“Ifi e fimonwa ifyo namwene lintu nalele pa musengele wandi, naliloleshe no kumona icimuti icishailepela pakati ka calo. Ubutali bwaciko bwali ubwapulamo. 
Ici cimuti calekula no kukosa mpaka cafika mu lwelele, na bantu bonse pano isonde balecimona. 
Amabula yaciko yali ayalelema, ne fisabo ifingi ifyakukumana abantu bonse. Mwisamba lyaciko emwaletuusha inama sha mpanga kabili ne fyuni fya mu lwelele fyaleikala mu misambo yaciko. Ne fibumbwa fyonse ku cimuti eko fyalelya.
“Mu cimonwa, ninshi nindala pa musengele, nasanswile amenso no kumona malaika uwamushilo alefuma mu mulu. 
Abilikishe ne shiwi ilikalamba ati, ‘Temeni icimuti muputaule ne misambo, mupulule na mabula yaciko kabili mupulule ne fisabo fyaciko. Lekeni ne nama shifulumuke mwisamba lyaciko ne fyuni fifume mu misambo. 
Lelo lekeni icishiki icashingulukwa ne cela pamo no mukuba cishale mu cani ca mu mpanga, elyo imishila yaciko ishale mu mushili wa mu calo. Lekeni umume wa mu mulu ubomfye uyu muntu, lekeni ekale ne nama pakati ka filimwa fya pano isonde. 
Lekeni amano yakwe yapilibuke ukufuma ku mano ya buntu kabili apeelwe amano ya bunama pa myaka cine lubali. 
Efyo fwe bamalaika twaputula umulandu pakuti abamweo beshibe ukuti Uwapulamo ateeka pa bufumu bwa bantu kabili abupeela kubo atemenwe kabili alalashikapo na bacepeshapo.’
“Ici e ciloto ico ine ne mfumu Nebukadinesa ndotele. Nomba Beliteshasa nondolwela muntu cilolele pantu tapali nelyo umo pa bantu ba mu bufumu bwandi uwinganondolwela. Lelo iwe kuti walondolola ico umupashi wa milungu iyamushilo waba muli iwe.”
Pakubala Daniele uwaleitwa Beliteshasa alisungwike icakuti afilwa ukulanda, na matontonkanyo yakwe yamutiinya. Elyo imfumu yasosa ati, “We Beliteshasa shipikisha, wileka iciloto no bupilibulo bwaciko fikusakamike.”
Icimuti mwacimona, icacikula no kukosa ne mpela yaciko yafika na mu lwelele no kumoneka ku bantu ba mwisonde lyonse, 
na mabula ayalelema kabili ne fisabo ifingi ifyakwafwilisha ifyamweo fyonse, no kupeela icintelelwe ku nama sha mpanga kabili no kupeela ifyuni umwakupangila ifisansala, 
nimwe mwe mfumu! Ubucindami bwenu mwe mfumu nabukula no kukosa, elyo ubukulu bwenu nabufika mu lwelele, kabili ubuteeko bwenu nabufika na mu fyalo fya kutali pano isonde. 
Mwe mfumu mwamwene malaika wamushilo alefuma ku mulu aletila, ‘Temeni icimuti kabili conauleni, lelo lekeni icishiki icashingulukwa ne cela pamo no mukuba cishale mu cani ca mu mpanga, elyo imishila yaciko ishale mu mushili wa mu calo. Lekeni umume wa mu mulu ubomfye uyo muntu, lekeni ekale nge nama sha mpanga mpaka imyaka cine lubali ikapite pali ena.’
“Ubu e bupilibulo bwa ciloto mwe mfumu. Uwapulamo eupingwile ukuti ici ciponene pali shikulu wandi imfumu, 
mukatamfiwa ukufuma ku bantu no kuya ikala ne nama sha mpanga. Mukalalya icani nge ŋombe no kubomfiwa ku mume wa mu mulu. Imyaka cine lubali ikapita mpaka mukasumine ukuti Uwapulamo ewateeka pa bufumu bwa bantu kabili abupeela ku muntu atemenwe. 
Icebo cakusha icishiki ca cimuti ne mishila yaciko, calola mukuti ubufumu bwenu bakamubwesesha nga mwasumina ukuti Uwa mu mulu euteeka isonde lyonse. 
Ecalenga mwe mfumu konkeni amano aya ndemupandako. Yebeleleni imembu shenu ukupitila mukucita ubulungami, kabili muyebelele ububifi bwenu ukupitila mukuba ne nkumbu ku bantu abatitikishiwa elyo ubucindami bwenu bukatwalilila.”
Fyonse ifi fyalifikilishiwe ku mfumu Nebukadinesa. 
Panuma ya myeshi ikumi limo na ibili (12), ilintu imfumu yaleenda pa mutenge we sano lya mu Babiloni, 
yatile, “We Babiloni nobe ulakula. Nakukuulile ku maka yandi ukuba isano lyandi pakuti ukucindama kwandi kumoneke.”
Kutifye talapwa na kulanda, ishiwi lyafumine ku mulu aliti, “We mfumu Nebukadinesa, ici e cipope ca pali iwe, amaka yobe ayabufumu nayapokwa. 
Walatamfiwa ukufuma ku bantu bobe no kuya ikala ne nama sha mpanga wakulalya icani nge ŋombe. Imyaka cine lubali ikapita mpaka ukasumine ukuti Uwapulamo ewateeka pa bufumu bwa bantu kabili abupeela ku muntu atemenwe.”
Apopene conse icasoselwe kuli Nebukadinesa cafikilishiwe. Alitamfiwe ukufuma ku bantu kabili alelya icani nge ŋombe. Umubili wakwe walebomfiwa ku mume wa mu mulu mpaka ubupipi bwakulile kwati masako ya kapumpe, kabili ingala shakwe shalepele nga mala ya cuni.
“Ilintu inshita yafikile, ine ne Nebukadinesa nainwine amenso no kulolesha ku mulu, amano yandi yalibwelele. Elyo nalumbenye Uwapulamo. Napeele umucinshi pamo no lulumbi ku waba no mweo pe na pe.
Abantu bonse aba pano isonde tababa nangu cimo.
“Pa nshita ilya ine amano yandi yalibwelele, umucinshi pamo no bucindami fyalibwelele no kuleta ululumbi ku bufumu bwandi. Bashicilye pamo na bacindami bandi balinsekelele, kabili nalibwekeshiwe pa bufumu no kucindama ukucila ifyo nali kale. 
Nomba ine ne Nebukadinesa ndalumbanya no kutasha pamo no kutatakula Imfumu ya ku mulu pantu fyonse ifyo acita fyalilungama, ne nshila shakwe shonse shalyololoka. Elyo na bonse abacilumba alabacefya.”
Ilintu imfumu Belishasa aleteeka, alitebete abacindami bakwe ikana limo (1,000) umutebeto wine wine no kunwa nabo umwangashi. 
Pa nshita Belishasa acili alenwa, atumine abakuleta ifipe fya golide na silifa ifyo wishi Nebukadinesa asendele ukufuma mwi Tempele ku Yerusalemu pakuti ena na bacindami bakwe na abakashi bakwe pamo na bambi abakashi bakwe abo ashaupile mu bwinga bese banwenemo. 
Elyo baletele inkombo sha golide ne sha silifa ishafumine mwi Tempele, iŋanda yakwa Lesa ku Yerusalemu, elyo imfumu, abacindami bakwe, abakashi bakwe pamo na bambi abakashi bakwe abo ashaupile mu bwinga batampa no kunwenamo. 
Ilyo balenwa umwangashi batashishe ne milungu yabo iya golide, iya silifa, iya cela, iya fimuti ne ya mabwe.
Ilya ine nshita kwamoneke icisansa ca muntu cilelemba pa cibumba apalungatene na pa ncende apo inyali yalesanika mwisano ninshi imfumu ilemona icisansa cilelemba. 
Icinso ca mfumu caliwile na matontonkanyo yasalangana ne mfyufyu sha mu musana shalasokona na makufi yalapumana. 
Elyo imfumu yabilikishe pakwita abacita ifyakusobela na bamalele pamo na bapendula abena Kaludea no kutila kuli bena, “Umuntu uuli onse pali imwe nga cakuti abelenga ifi filembo no kunjeba umo filolele, alefwikwa ilaya ilyakashikila no munyololo wa golide mu mukoshi wakwe kabili alaba kateeka uwacitatu mu bufumu.” 
Abamano bonse aba mfumu balishile lelo balifililwe ukubelenga ifilembo pa cibumba nelyo ukulondolwela imfumu umo fyalolele. 
Umwenso waikete imfumu ne cinso caiko cawile ukucilamo, kabili abacindami bakwe calibapeseshe amano.
Ilintu namfumu aumfwile amashiwi ya mfumu pamo na bacindami bakwe, aingile mu muputule umwabelele umutebeto no kutila, “Shi imfumu naibe no bumi umuyayaya! Witiina kabili wileka icinso cobe ukuwa. 
Eko aba umuntu mu bufumu bobe uwakwata umupashi wa milungu iyamushilo. Mu nshita ya bawiso asangilwe ukukwata ubwishibilo no kucenjela pamo na mano ayapalana na mano ya milungu. Imfumu Nebukadinesa pali ilya nshita yamucitile ukuba umukalamba pa bantu abacita ifyakusobela na malele pamo ne fyakubuka na bena Kaludea abamano. 
Uyo muntu Daniele, untu imfumu yainike Beliteshasa, asangilwe ukukwata amatontonkanyo na mano no bwishibilo bwakulondolola ifiloto, amapinda no kupwisha amafya. Kanshi utume abantu abakuleta Daniele, nao alaisa kulondolwela umo ifilembo filolele.”
Ecalenga Daniele alitilwe ku cinso ca mfumu, nayo yamwipwishe aiti, “Bushe niwe Daniele umo pali bankole abo tata imfumu afumishe ku calo ca Yuda? 
Niŋumfwa ukuti umupashi wa milungu iyamushilo waba muli iwe kabili walikwata ubwishibilo, ukucenjela na mano ayacilamo. 
Abamano pamo na bacita ifyakusobela baciletwa pakuti babelenge filembo no kunjeba umo fyalola, lelo nabafilwa ukulondolola umo filolele. 
Nomba niŋumfwa ukuti iwe kuti walondolola umo filolele no kupwisha ubwafya. Nga cakuti wabelenga ifi filembo pamo no kunjeba umo filolele, ulefwikwa ilaya ilyakashikila no munyololo wa golide mu mukoshi kabili ukaba kateeka wacitatu mu bufumu.”
Elyo Daniele ayaswike imfumu ati, “Kuti mwasunga ubupe bwenu, nangu mubupeele ku muntu umbi. Ukubelenga kwena nalabelenga no kumweba umo filolele.
“Mwe mfumu, Lesa uwapulamo apeele shinwe Nebukadinesa ubufumu ubukalamba, ubukata pamo no bucindami. 
Pa mulandu wa bukateeka apeelwe, abantu ba mishobo yonse ne ndimi shonse balemucindika no kumutiina. Ali na maka yakupingwile mfwa nelyo umweo, ukusansabika nelyo ukucefya. 
Lelo ilintu umutima wakwe waishile ba uwaumalala ku mulandu wa cilumba, Lesa alimutamfishe pa bufumu no bucindami bwakwe bwalipwile. 
Lesa alimutamfishe ukufuma pa bantu no kumupeela amano ya nama, aikele na bapunda ba mpanga. Kabili alelya icani nge ŋombe, no mubili wakwe walebomba ku mume wa mu mulu, mpaka ilintu asumine ukuti Lesa Uwapulamo e wamaka pa bufumu bwa bantu kabili alabupeela ku muntu uo atemenwe.
“Lelo imwe, mwe Belishasa, umwana wakwe, nelyo mwalishiba fyonse ifi, tamwaicefya. 
Namusuula Imfumu ya mu mulu ico mwabuulile ifipe fya mwi Tempele lyakwe, elyo imwe pamo na bacindami benu, abakashi benu pamo na bambi abakashi benu abo ashaupile mu bwinga mwalanwenamo. Mwatendeka no kulumbanya imilungu ya silifa ne ya golide ne ya mukuba ne ya cela ne ya fimuti pamo ne ya mabwe, iyishimona, ukumfwa nelyo kwishiba. Tamwacindike Lesa uulama ubumi bwenu no kumona fyonse ifyo mucita. 
Ecilengele atume icisansa icacilalemba ifilembo.
“Ifi e filembo ifilembelwe:
“Nomu emo filolele. MENE ni mpendwa, ekutila Lesa napenda inshiku sha buteeko bwenu kabili nashipwisha. 
TEKELE cipimo, ekutila namupimwa no kusangwa uwapepuka. 
PARISINI ciputulwa, ekutila ubufumu bwenu nabwakanika nabupeelwa ku bena Media na bena Pesia.”
 Pali ilya ine nshita Belishasa akonkomeshe ukuti Daniele afwikwe ilaya ilyakashikila no munyololo wa golide mu mukoshi wakwe no kumupeela bukateeka bwacitatu mu bufumu.
Ubushiku bwine bulya Belishasa imfumu ya bena Kaludea alipaiwe, 
kabili Dariusi umwina Media ewapokele ubufumu ninshi ali ne myaka amakumi mutanda na ibili (62).
Calisansamwishe Dariusi ukusonta abalashi umwanda umo na makumi yabili (120) abakumwafwako ukuteeka mu bufumu. 
Abasontela bakangalila batatu, na umo pali aba ni Daniele. Aba ebaleangalila abalashi pakulesha ukuti ububi nangu bumo tabwishile pa mfumu. 
Elyo Daniele uyu aba uwaishibikwa ku mfumu ukucila bakangalila banankwe pamo na balashi bonse, pa mulandu wakuti mwali imibeele iyawamisha muli Daniele icakuti yalapanga no kumupeela ukwangalila ubufumu bonse. 
Elyo bakangalila pamo na balashi balafwailisha umulandu wakuti bafyengeleshe Daniele mu mibombele yakwe iyabukangalila, lelo balifililwe ukusangamo icilubo ico ali umuntu uwacishinka uwabulamo ububi no mufulo. 
Elyo batendeke ukwebana abati, “Tekuti tusange umulandu nelyo umo uwakufyengelapo uyu Daniele kanofye uukumine ku mipepele yakwa Lesa wakwe.”
Eico bakangalila na balashi baile nge bumba ku mfumu no kutila, “Shi imfumu naibe no bumi umuyayaya, we mfumu Dariusi. 
Bakangalila ba mfumu, na balashi, na bamushika, na bapandamano pamo na bashicilye, bonse nabasuminishanya ukuti ushike icipope no kupatikisha abantu bonse cakuti kwiba umuntu nelyo umo uwakupepa ku mulungu umbi nangu muntu umbi pa nshiku amakumi yatatu (30), kanofye ukupepa iwe. Kumfwa umuntu nga cakuti asangwa mukukananakila, akaposwa mu cilindi ca nkalamo. 
Nomba, we mfumu, ulembe no kufwatikapo pali ili funde pakuti likalulwa ukulingana na mafunde ya bena Media na bena Pesia.” 
Elyo imfumu Dariusi yalembele no kufwatikapo pa cipope ico.
Ilintu Daniele aumfwile ukuti imfumu naikakatika ici cipope, aile ku ŋanda yakwe, mu muputule uwa pamulu uwakwete insolokoto ishaloseshe ku Yerusalemu. Muli uyu muputule emo alefukama imiku itatu cila bushiku ukupepa no kulatotela Lesa wakwe pamo nga pe. 
Aba bantu baile pamo nge bumba no kusanga Daniele alepepa ukwipusha Lesa ukumwafwa. 
Elyo baile ku mfumu no kutila kuli yena palwa cipope caiko abati, “Mulopwe, bushe tawakakatike apalembelwe ukuti pa nshiku amakumi yatatu (30) takuli umuntu ukulomba icintu ukufuma ku mulungu umbi nangu ku muntu kano iwe. Tawatile uukakaana ukunakila, akaposwa mu cilindi ca nkalamo?”
Elyo batile ku mfumu, “Daniele umo uwa pali bankole aba mu bena Yuda we mfumu, talenakila iwe nangu icipope washika, aletwalilila ukupepa imiku itatu cila bushiku.” 
Ilintu imfumu yaumfwile, yalisakamikwe nganshi, kabili yafwaishe ukupokolola Daniele ukufuma muli uyu mulandu. Yaesha na maka mpaka no kufika icungulo.
Aba bantu epakuya nge bumba ku mfumu no kuya landa abati, “Ibukisha we mfumu ukutila ukulingana na mafunde ya bena Media na bena Pesia takwaba umuntu nangu umo uwingatelula icipope ico imfumu ipeele.”
Ecalenga imfumu yapeela icipope icakuti Daniele bamulete no kumuposa mu cilindi ca nkalamo. Elyo imfumu yasosa kuli Daniele aiti, “Lesa obe untu ubombela lyonse akupusushe.” 
Awe baleta icilibwe no kucilika pa mwinshi wa cilindi ca nkalamo. Elyo imfumu yaumapo inshimbi yakwe elyo ne sha bacilolo wakwe pakuti kwiba umuntu umo uwingalula nangu cimo pa mulandu wakwa Daniele. 
Elyo imfumu yabwelele kwisano no kwikala ukwabula ukulya kabili tayalele tulo.
Ku maca ya bushiku bwakonkelepo, imfumu yaima yaya ku cilindi ca nkalamo. 
Cilyafye yapalamina ku cilindi ca nkalamo umwali Daniele yalimwitile mwishiwi lya cililishi aiti, “Daniele, we mubomfi wakwa Lesa wamweo, bushe Lesa obe untu ubombela lyonse nakupokolola ku nkalamo?”
Daniele alyaswike ati, “Shi imfumu naibe no bumi umuyayaya. 
Lesa wandi acituma malaika kukwisala utunwa twa nkalamo, eico tashincenene pantu nshili na mulandu ku cinso cakwe, nelyofye ni ku cinso cobe nshicitile mulandu we mfumu.”
Imfumu yali no buseko apakalamba kabili yaebele ukuti Daniele bamufumye mu cilindi ca nkalamo. Ilintu Daniele bamufumishe mu cilindi ca nkalamo, tasangilwe nangu kakwebululwa ku mubili wakwe pantu atetekele Lesa wakwe. 
Kabili imfumu yasosele ukuti balya abasebelele Daniele no kumubepesha, pamo na bakashi babo na bana, baposwe mu cilindi ca nkalamo. Aba bantu kuti tabalafika na panshi ya cilindi, inkalamo shabemina shakokotaula na mafupa yabo bonse.
Elyo imfumu Dariusi yalembele ku bantu bonse pamo ne mishobo yonse na bantu ba ndimi shonse isha pano calo ponse aiti,
“Nacite cipope icakuti, mu bufumu bwandi bonse, abantu balingile ukutiina no kucindika Lesa wakwa Daniele.
Alapokolola kabili alapususha,
Elyo Daniele ali uwashuka mu nshita Dariusi aleteeka pamo na mu nshita Sairasi umwina Pesia aleteeka.
Mu mwaka wantanshi ilintu Belishasa imfumu ya Babiloni aleteeka, Daniele alilotele iciloto no kumona ifimonwa ilyo asendeme mu musengele wakwe. Neci ciloto alicilembele.
Daniele atile, “Mu ciloto candi ubushiku namwene imyela ine iya mu mulu yaletula monse monse no kupupa pali bemba mukalamba. 
Namwene ifinama fine ifyapusana cimo ne cinankwe filefuma muli bemba.
 “Icantanshi calemoneka nge nkalamo kabili cakwete amapindo nga kapumpe. Ilintu ncili ndelolesha, namwene amapindo yasusukako kabili casumbwilwe mu mulu icakuti caiminine ku molu yabili ngo muntu, elyo capeelwa umutima wa muntu.
“Kabili ku cinso candi kwamoneke cinama cabubili icapalile bea balicimishe lubali lumo, kabili calisumine imbafu shitatu ku kanwa kaciko. Caebelwe ukuti, ‘Ima ulye iminofu iingi.’
“Kabili namwene cinama na cimbi icalemoneka nge mbwili. Panuma yaciko cakwete amapindo yane ayapalile aya cuni. Ici cinama cakwete imitwe ine kabili calipeelwe amaka yakuteeka.
 “Panuma ya ifi, mu cimonwa candi namwene icinama icabune, cali icakusungusha no kutiinya, kabili cali icamaka nganshi. Cakwete ameno ya cela ayakulu ayo caleshetelako no kushonaula ifilyo, na ku makasa yaciko calenyantaula ifyashala. Cali icapusana ku finama ifi fitatu, kabili cakwete insengo ikumi. 
Ilintu ncili ndelolesha no kutontonkanya pa nsengo, kwamoneka akalusengo na kambi akanono katutumuka pakati ka nsengo ikumi. Panukulwa insengo shitatu apamenene akalusengo akanono. Aka kalusengo kali na menso ayapalana na menso ya muntu kabili kalikwete akanwa akalelanda ifyamataki.
 “Kabili namwene ifipuna fyabufumu,
 Umulonga wa mulilo walepita ukufuma kuli ena.
“Ilintu natwalilile ukulolesha, mona ninshi aka kalusengo kacili kalelanda ifyamataki. Ici cinama calipaiwe, no mubili waciko waposelwe mu mulilo uwaleaka. 
Ifinama fimbi fyalipokelwe amaka no kusuminishiwa ukuba no mweo pa nshita iyalinga.
 “Mu cimonwa candi ubushiku namwenemo uwapala umwana wa muntu aleisa na makumbi ya mu mulu. Afikile ku Wakale nakale kabili balimupalamike napo ali. 
Apeelwe amaka, ubucindami pamo no bufumu. Abantu bonse, aba mishobo yonse pamo na ba ndimi ishalekana lekana balimupepele. Ubuteeko bwakwe bwamuyayaya kabili tabwakapwe, no bufumu bwakwe tabwakonaulwe.
“Ine ne Daniele umutima wandi walisakamene pantu ifimonwa ifyali mu matontonkanyo yandi fyalinsakamike. 
Nasukile naipusha umo pa bantu abaimininepo ukuti anondolwele umo iciloto calolele. Elyo anjebele umo iciloto calolele. 
Atile, ‘Filya ifinama fine fileimininako amabuteko ya shamfumu shine ishikabako pano isonde. 
Abamushilo bakwa Lesa uwapulamo ebakapeelwa ubufumu kabili ebakalateeka pe na pe.’
“Nomba nalefwaisha ukwishiba bwino pa mulandu wa cinama icabune icapusene ku fibiye, kabili icaletiinya nganshi ukucila fyonse. Cena cali na meno ya cela na mala ya mukuba kabili pakulya caleshetaula no kushonaula, na ku makasa yaciko calenyantaula fyonse ifyashala. 
Kabili nalefwaya ukwishiba bwino pa mulandu wa nsengo ikumi limo pamo pene na kalusengo akanono akamoneke apafumine insengo shitatu. Aka kalusengo akanono kakwete amenso na kanwa akalelanda ifyamataki. 
Pa nshita nalelolesha, namwene aka kalusengo kabusha inkondo ku bamushilo bakwa Lesa mpaka babacimfya. 
Elyo Uwakale nakale aishile peela ubupingushi no kupeela abamushilo ba wapulamo insambu ninshi inshita yakuti bakwate ubufumu naifika.
“Pa mulandu wa cinama cabune atile, ‘Caimininako ubufumu bwabune ubukamoneka pesonde, bukapusana ku bufumu bumbi bonse, bukonaula isonde lyonse ukupitila mukulinyantaula pamo no kulishonaula. 
Insengo ikumi limo shaimininako imfumu ikumi limo ishikema muli ubu bufumu, panuma yaisho akalusengo akanono kaleimininako imfumu imbi iikapusanako kuli ishi ishantashi. Yena ikacimfyapo imfumu shitatu, 
no kupontela Uwapulamo pamo no kucusha abamushilo bakwe pakuti ikapilibule inshita ishaimikwa. Ikanyantaula abamushilo pa mwaka umo, ne myaka ibili na umbi pakati. 
Lelo ilintu icilye cikekala, kukaba ukupoka iyi mfumu amaka, efyo ikonaulwa umupwilapo. 
Elyo ubuteeko, amaka pamo no bucindami pano isonde fikapeelwa ku bamushilo, abantu ba Wapulamo. Ubufumu bwakwe bukaba ubwamuyayaya, kabili bakateeka bonse bakamupepa no kumunakila.’
“Umu emwalola ciloto. Ine ne Daniele nalisakamikwe apakalamba mu matontonkanyo yandi icakuti ne cinso caliwile, lelo nasungila imilandu iyi mu mutima wandi.”
Mu mwaka uwalenga butatu ilintu Belishasa imfumu yaleteeka, ine ne Daniele nalimwene icimonwa na cimbi ukukonka pali cilya icantanshi. 
Mu cimonwa napulikilwefye ndi mwilinga lya musumba wa Susa mu citungu ca Elamu ku mbali ya mumana wa Ulai. 
Ilintu nainwine amenso, namwene sukusuku uwakwete insengo shibili ishitali naiminina ku mbali ya mumana. Ulusengo lumo lwali lutali ukucila ulubiye lelo ulwalepeshe elwalekeleshe ukumena. 
Namwene uyu sukusuku aleti apunkila ku masamba, ku kapinda ka ku kuso na ku kapinda ka ku kulyo. Awe takwali inama imbi iyingamulwisha nangu ukupusukako ku maka yakwe. Alecitafye ifintu alefwaya mpaka asukile akula nganshi.
Ilintu nalesunguka, namwene sawe uwakwete ulusengo lumo ulukulu pakati ka menso yakwe, afuma ku masamba ukulalanya isonde lyonse ukwabula ukunyanta pa mushili. 
Alungeme ulya sukusuku uwakwete insengo shibili untu namwene eminine kumbali ya mumana, no kubutukilako no bukali bwa maka yakwe. 
Namwene sawe asansa sukusuku na maka, amupunka no kumukontaula insengo shibili. Sukusuku takwete na maka ayakushansha. Bamupunkile panshi kuli sawe, amunyantaula ku makasa yakwe. Kabili takwali nelyo umo uwakupokololako sukusuku ukufuma ku maka akwete.
Sawe epakukwatisha amaka, nomba cilya akwatisha amaka ulusengo lwa bulamba bwakwe lwakontoka, elyo pamena shimbi shine ishawamisha ishalolele ku myela ine iya mu mulu. 
Kabili pa lusengo lumo ulwa pali ishi shine pamenene akalusengo akanono. Aka kalusengo kalitutumwike ukulemenena ku kapinda ka ku kulyo, na ku kabanga pamo na ku calo icawamisha ukucila ifyalo fyonse. 
Kalikulile icakuti kaile sansa ne fita fya mu mulu. Kaliponeshe ifita fimo ne ntanda shimo panshi elyo kafinyantaula. 
Kaisumbula no kuikusha pakuti kabe nga Kateeka wa fyonse ifya mu mulu, kalesha ifyakumutuulila amalambo cila bushiku, kabili ne cifulo cakwe icamushilo bacicimfya. 
Pa mulandu wakutalama, abantu abamushilo pamo na malambo ya cila bushiku fyapeelwe kuli aka kalusengo. Ecalengele aka kalusengo ukuba akashuka muli fyonse fyo kalecita, kabili ne cine caposelwe panshi.
Elyo naumfwile malaika aleipusha malaika munankwe ati, “Bushe ici cimonwa icili pa mulandu wa malambo ya cila bushiku na pa mulandu wa fintu ifyabipisha ifyamuselu, no kucimfiwa kwa cifulo camushilo pamo no kunyantaula ifya mu mulu, cikapwa lilali?”
Elyo umunankwe atile, “Pakapita amalambo aya cungulo pamo na ya lucelo amakana yabili ne myanda itatu (2,300), elyo icifulo camushilo cikashishiwa cipya cipya.”
Ilintu ine ne Daniele, namwene ici cimonwa, no kufwaya ukwiluka pa mulandu wa bupilibulo bwa ici cimonwa, namwenefye apo nali paisa umo uwapala umuntu. 
Elyo naumfwile shiwi lya muntu ukufuma ku bushilya bwa mumana wa Ulai lyabilikishe aliti, “Gabriele londolwelako uyo muntu ubupilibulo bwa cimonwa.”
Ilintu atendeke ukwisa apo nali nalitiinine kabili nawile panshi ubukupeme. Elyo asosa ati, “We mwana wa muntu, iluka ukuti ici cimonwa cilelanga ifintu cikaba pa kupwa kwa nshita.”
Pa nshita alesosa ifi, naponene mu tulo utukalamba panshi apo nawile ubukupeme, elyo anjikata anjiminika. 
Atile, “Nalakulondolwela ifyo cikaba mu nshita ya cipyu pantu ici cimonwa cikumine inshita iya kupwa kwa fintu. 
Sukusuku uwakwata insengo shibili untu wacimona, aleimininako imfumu shibili isha Media pamo na Pesia. 
Sawe aleimininako ubufumu bwa Cigiriki, elyo ulusengo pakati ka menso yakwe e mfumu yantanshi. 
Kumfwa shilya insengo shine ishamenene palya panukwike ulusengo lwantanshi shileimininako ishafumu shine ishikema mu luko lwakwe, lelo tashakakwate amaka ayalingana na maka ya mfumu yantanshi.
“Ilintu ubufumu bwashiko bwakulasungamina ukupwa pa nshita ububi bwashiko bukacilamo, elyo kukema imfumu imo iyamataki kabili incenjeshi. 
Ubulamba bwaiko bukalacililakofye, lelo te ku maka yaiko. Ikaba ne fyuma pamo ne shuko muli fyonse fintu ikalacita, kabili ikonaula abantu ababulamba pamo pene na bakwa Lesa abamushilo. 
Ikaba incenjeshi pakucita amakwebo kabili ikaba ne cilumba. Ikalaipaya abantu abengi pa nshita bashenekele, lelo ilintu ikemina kateeka uwacila pali bakateeka bonse elyo bakayonaula ukwabula ukubomfya maka ya muntu 
Cilya cimonwa pa mulandu wa malambo aya cungulo na ya lucelo cacishinka, lelo ucisunge nge nkaama pantu pakuti cikafikilishiwe pakapita inshita.”
Ine, ne Daniele nalinakwike kabili naponene mukulwala pa nshiku ishakupenda. Nasuka napuputuka no kubwelela ku milimo intu imfumu yampeele. Icimonwa cena calintiinishe, calimpapwishe pantu nshailwike umo calolele.
Mu mwaka wantanshi ilintu Dariusi mwana Asuelusi umwina Media, aleteeka mu bufumu bwa bena Kaludea, 
mu mwaka wantanshi uwakuteeka kwakwe, ine ne Daniele nailwike ukufuma mu malembo ukuti, ukulingana ne shiwi lintu Yawe apeele kasesema Yeremia, Yerusalemu akashale cibolya pa myaka makumi cine lubali (70). 
Eico ine ne Daniele napilibukile ku mfumu Lesa mukupapata ninshi nindeka no kulya, nimfwala insalu shabulanda no kuikuba imito. 
Napepele kuli Yawe Lesa wandi no kuyebelela nati,
“Twalibembuka kabili twalibifya. Tuli babifi kabili twalikusangukila no kusuula amafunde yobe pamo ne fipope fyobe. 
Tatwaba na cumfwila ku babomfi bobe bakasesema abasosele mwishina lyobe ku mfumu shesu na kuli bacilolo besu na kuli bashifwe pamo na ku bantu bonse aba mu calo. 
We mfumu uli mulungami, lelo ifwe tuli ne nsoni ku cinso cobe bonse ifwe fwe bena Yuda, fwe bena Yerusalemu, fwe bena Israeli bonse, fwe bali mupepi na bakutali, fwe bali ku fyalo uko watusalanganisha, pa mulandu wakukufutuka uko twafutuka. 
We Yawe, ifwe pamo ne mfumu shesu, na bacilolo besu na bashifwe tuli ne nsoni pantu twalibifya ukupitila mukukanaba ne cishinka kuli iwe. 
We mfumu Lesa wesu waba uwankumbu kabili uwelela nangu twakusangukila. 
Tatunakila Yawe Lesa wesu nelyo ukusunga amafunde atupeele ukupitila mu babomfi bakwe bakasesema.
“Israeli onse alipula mu fipope fyobe no kwalukako pakukaana ukunakila ishiwi lyobe. E mulandu wine ifitipu pamo ne milapo ifyalembwa mu mafunde yakwa Mose umubomfi wakwa Lesa fyalipongolwela pali ifwe, pantu twalicita ifyabubifi kuli iwe. 
Walicita ifintu watupingile pamo ne ntungulushi shesu ishitutungulula. Walileta ishamo pali ifwe pamo na pa musumba wa Yerusalemu icakuti pano isonde tapaba umusumba uwashama nga Yerusalemu. 
Ishamo lyonse ilyalembwa mu mafunde yakwa Mose lyaba pali ifwe, lelo tucili twafilwa ukucita icakukusansamusha we Yawe, Lesa wesu, tatuleka kubifya pamo na bucintomfwa. 
Eico Yawe tashinshikile ukuponesha ishamo pali ifwe pantu Yawe Lesa wesu mulungami muli fyonse ifyo acita, lelo ifwe twalifilwa ukumunakila.
“We Mfumu Lesa wesu, we wafumishe abantu bobe mu calo ca Egupto ukubomfya amaka yobe yantu abantu bacili baleibukisha, twalibembuka kabili twalibifya. 
We Mfumu, ukulingana no bulungami bobe, bwesha ubukali ne cipyu cobe pali Yerusalemu, umusumba kabili ulupili lobe ulwamushilo. Ifyakubifya fyesu pamo ne fyabupulumushi fya bashifwe, Yerusalemu na pa bantu bobe basangwike icakuwela ku bantu bonse abamumbali.
“Eico nomba we Lesa wesu wingakutika kwipepo no kupapata kwa mubomfi obe. Pa mulandu obe we mwine wingalenga icinso cobe ukubutuusha icifulo cobe icamushilo ico icashala amatololo. 
Upepeke amatwi, we Lesa, no kumfwa ukupapata kwesu. Wisule amenso yobe umone ukubongoloka kwa musumba uwainikwa ishina lyobe. Tatulepepela pa mulandu wa kulungama kwesu, lelo ni pa mulandu wa luse lobe ulukalamba. 
We Yawe tukutike, we Yawe utweleleko, we Yawe utumfwe no kututulanyako. Wikokola we Lesa wesu, pa mulandu wa musumba obe na bantu bobe abainikwako ishina lyobe.”
Ilyo ine naleyebelela ukubifya kwandi pamo no kubifya kwa bantu bandi abena Israeli kuli Yawe Lesa wandi pa mulandu wa lupili ulwamushilo. 
Ilyo ncili ndepepa, ninshi Gabriele, ulya namwene mu cimonwa capakubala, apupukile apo nali mukwangufyanya, cali ni pa nshita yakutuula ilambo lya cungulo. 
Aishile kuli ine no kunjeba ati, “We Daniele, naisa mukukupeela amano nokwiluka. 
Lilya linefye watendeke ukupapata Lesa alikwaswike kabili efyo naisa mukukweba pantu uli muntu uo Lesa atemwisha. Eico umfwikishe ishiwi no kwiluka umulolele icimonwa.
“Imilungu amakumi cine lubali iya myaka (70) eyapiminwa abantu bobe pamo no musumba obe pakuti kwingaba ukupwisha ubusangu no kubifya, ukufuta pa fyabupulumushi, ukuleta ubulungami bwa pe no kufikilisha icimonwa no busesemo, elyo no kusuba uwamushilo icine cine.
“Uteshe no kwiluka wiluke ifyakuti, ukufuma pa nshita yakumfwa imbila iyakubweseshapo no kukuula cipya cipya umusumba wa Yerusalemu mpaka kateeka uwasubwa akese, pakapita imilungu cine lubali. Ne milungu iyakuwamya imansa na malinga, milungu amakumi mutanda na ibili (62). Ukakuulwa cipya cipya, ne misebo ikabamo na malinga yakabamo, lelo fikaba mu nshita iyabulanda. 
Pa mpela ya milungu amakumi mutanda na ibili (62) bakepaya uwasubwa ukuteeka, takakwete nangu cimo. Elyo ifita fya ntungulushi imbi iyamaka fikasansa umusumba no kuonaula pamo ne cifulo camushilo. Elintu impela yaiko ikesa nge lyeshi, ninshi inkondo iletwalilila pamo ne shamo nga mulya mwine Lesa apingwilile. 
Iyo ntungulushi iyamaka nomba ikapangana na bantu abengi icipangano icamaka pa mulungu umo, kabili ikalesha amalambo ne mituulo pa kati ka mulungu, elyo pa mulu we tempele pakaba icabunani kabili icabonaushi ukushintafye na pa nshita uukacibikapo akafwila ku mfwa iyo Lesa amupekanishisha.”
Mu mwaka wabutatu ilyo imfumu Sairasi yateekele icalo ca Pesia, kwaliko umulandu umo uo basokolwele kuli Daniele, uo baleita ne shina limbi ilya Beliteshasa. Uyo mulandu wali uwacishinka, nomba uwayafya nganshi ukumfwa umo walolele. Lelo Daniele aliwilwike no kuwishiba mu cimonwa.
Pali iyo ine nshita, ninshi ine ne Daniele ncili ndeloosha pa milungu itatu ituntulu. 
Nalilekele ukulya icakulya icikankala, nalilekele ukulya inama, nshanwene nangu mwangashi, nshalesuba na mafuta, ukushintafye na pa kupwa kwa iyo milungu itatu. 
Pa bushiku ubwalenga amakumi yabili na shine (24) ubwa mweshi wantanshi, ine naiminine mu lulamba lwa mumana ukulu uwa Tigilisi. 
Kutifye cilya nainuna amenso, awe napulikilwafye umuntu umo, nao nafwala insalu ishatelela, nakaka na mu musana umushipi uwa golide uwine wine. 
Umubili wakwe nao wali uwabengeshima nga kalibwe kamutengo kirisaliti. Impumi yakwe nayo yabeka ngo mwele wa nkuba, amenso yakwe nayo kwati myenge ya mulilo. Amaboko na molu yakwe yalebengeshima ngo mukuba uwapukushika, ne shiwi lyakwe kwati ciunda ca mashiwi ya bantu abali ibumba ilikalamba.
Ine neka ne Daniele, nine namwene ico cimonwa. Abantu abo twali nabo bena tabacimwene iyoo, lelo kwena baliketwe no mwenso ukalamba, kanshi epakufulumuka, baya belama. 
Nashalapofye neka, ninshi ncili ndetamba ico cintu icakupapa ico nalemona. Ninshi na maka nayapwa, icakuti na pa menso napalubana. 
Cilya naumfwa uko uyo muntu alalanda, awe ine nawa panshi ubukupeme, napona na mu tulo utukalamba. 
Elyo iminwe imo yanjikata, yanjimya, na ine epakufukamako ninshi ninjikata na panshi, nalyo line ninshi ndeikankilafye.
Elyo anjeba ati, “Iwe Daniele, ala Lesa alikutemwa. Iminina, ukutike bwino ifyo ine nalakweba. Ine ni kuli iwe ntuminwe.” Cilya alanda ifi, awe na ine naiminina, lelo kwena ninshi ncili ndeikankilafye.
Elyo ati, “Daniele, witiina. Lesa alyumfwa kale ipepo lyobe, ukutulafye lilya line wapangile ukuicefya pa cinso cakwe pakuti umone ukwiluka. Lipepo lyobe line elilengele ukuti ine njise. 
Kwena cilolo wa bufumu bwa calo ca Pesia ewancilime pa nshiku amakumi yabili na bumo (21). Elyo Mikaeli umo pali bamalaika mukalamba epakwisa kukungafwako, kanshi namushile alelwishanya ne mfumu ya ku Pesia. 
Ine njishile kukwisa kwishibishako ifikeshila abantu bobe kuntanshi. Pantu naco icimonwa ca fintu ifikabako kuntanshi.”
Cilya alanda aya mashiwi, ine nainamafye ukwabula ukulanda nelyo kamo. 
Elyo umo uwapala umuntu apopene ankumya pa milomo. Na ine epakutampa ukulanda, naeba uwaiminine apo ndi nati, “Mukwai, ici cintu namona, awe ine tepakuntiinya, kabili nacimpoka na maka. 
Ine ndifye ngo musha uwiminine pali shikulu wakwe. Ngakuti twalanda nobe shani? Ine amaka nayampwa, ndefilwa no kupema.”
Elyo kabili uwapala umuntu anjikatamo, naumfwa na maka yabwela. 
Ati nokuti, “Witiina, iwe we muntu uwatemwikwa, umutende ube na iwe, ukose kabili ube uwashipa.”
Elyo nao ati, “Bushe nawishiba umulandu uundetele kuli iwe? Nombaline ine nalabwelelamo kukuya lwisha ulya kateeka wa calo ca Pesia. Ilyo nkafumako, elyo kukesa kateeka wa calo ca Bagiriki. 
Nomba pakubala nalakwebako ifyalembwa mu citabo ca fyacishinka. Ine nshakwata wakungafwako ukubalwisha nelyo umo, kanofye Mikaeli kateeka wa mushobo obe we Daniele.
“Na ine, mu mwaka wantanshi kukuteeka kwakwa Dariusi umwina Media naimine kukuba uwakumutungilila, kabili uwakumukoselesha.
“Kanshi nomba kankwebe icacine. Imfumu shitatu eshikabala shikateeka icalo ca Pesia, elyo pakakonka iyalenga bune, yena ikakwatishapo ubukankala ukucila pa shinankwe. Ilyo ikakwatisha amaka ne fyuma, elyo ikalenga bonse ukwimina ubufumu bwa Bagiriki.
“Elyo kukesa imfumu iyapambana. Yena ikateeka icalo icikulu, kabili ikalacitafye ifyo ilefwaya. 
Nomba ikatilafye cilya yakwatisha amaka elyo ubufumu bwaiko bukonaika, bukakanishiwe mu tupinda tune, lelo tabwakapeelwe kuli bamwane iyoo, elyo kabili tabwakakwate na maka nga yalya akwete pantu ubufumu bwaiko bukafumishiwapo no kupeelwa kuli bambi.
“Imfumu ya ku kapinda ka ku kulyo ikaba iyamaka. Nomba mushika umo uwa fita fyaiko akacisha imfumu amaka, no buteko bwakwe bukacilapo, ne calo ico uyo mushika akalateeka cikacilapo ubukulu. 
Panuma ya myaka imo imo, bakacita icipangano. Umwana umukashana wa mfumu ya mu calo ca ku kapinda ka ku kulyo bakamufya ku mfumu ya calo ca ku kapinda ka ku kuso pakuti baleumfwana. Lelo takakwate amaka ne cumfwano cabo tacakaye patali, pantu umukashana wine pamo na babomfi bakwe abo akasenda pamo pene na mwane, bakabepaya bonse, bakepaila kumo kwine no wamukoseleshe.
“Elyo umwaume umo pa ba lupwa lwa uyu mwanakashi akasansa ifita fya mfumu ya ku kapinda ka ku kuso, akabengilila mwilinga no kubacimfya. 
Akasenda ne milungu yabo, akasenda ifilubi fya cela kumo ne fintu fyabo ifyamutengo ifya golide ne fya silifa, no kufitwala akafitwala ku Egupto. Pakapita imyaka imo imo iyakuikalila ku matwi tondolo, takalaimina imfumu ya ku kapinda ka ku kuso. 
Elyo imfumu ya ku kapinda ka ku kuso ikaya sansa imfumu ya ku kapinda ka ku kulyo, nomba bakaya ifulumunako.
“Abana ba mfumu ya ku kapinda ka ku kuso bakapekanya ibumba ilikalamba ilya fita no kubusha inkondo. Bakalulunkana nge lyeshi ilyamaka mpaka ukufika na kwilinga lya balwani. 
Elyo imfumu ya ku kapinda ka ku kulyo ikafulwa, ikemina imfumu ya ku kapinda ka ku kuso, ikaicimfya, ikacimfya ne bumba line ilikalamba ilya fita fyaiko. 
Iyo mfumu ya ku kapinda ka ku kulyo ikalaitakisha pa mulandu wakucimfya ifita ifishaifulila, na pa mulandu wakwipaululapo ifita ifingi, lelo kwena ukucimfya kwaiko epo kukapelela. 
Pantu imfumu ya ku kapinda ka ku kuso ikabwelela mu calo caiko, no kuya longanya ifita ifingi ukucila na pafyo yali nafyo kale. Pa nshita iyalinga ikabwelelamo, ninshi lyena ikaya ne fita ifingi, ne fyanso nafyo ifingi.
“Pa nshita ilya abantu abengi bakasangukila imfumu ya ku kapinda ka ku kulyo. Na mu mushobo obe wine iwe Daniele, ala mukabamo abantu bamo abakali abakasanguka pa mulandu wacimonwa ico bamwene, lelo kwena bakailetelelafye. 
Kanshi imfumu ya ku kapinda ka ku kuso ikaya shinga umusumba we linga, no kupoka ikaupoka. Ifita fya calo ca ku kapinda ka ku kulyo tafyakatwalilile ukulwa inkondo iyoo. Nangufye ifita fya calo ca ku kapinda ka ku kulyo ifyacenjelesha, awe nafyo fine tafyakakwate amaka ayakushanshako nakalya. 
Uukaya basansa akabacita ifyo alefwaya, tapakamoneke uwakumulesha iyoo. Kabili akesa iteeka mu calo icawamisha pa fyalo fyonse, no kucimfya akacicimfya conse. 
Imfumu ya ku kapinda ka ku kuso ikapekanya ifita fyaiko fyonse pakuyapoka icalo conse ica mfumu ya ku kapinda ka ku kulyo. Nomba ikatala ikapande amano ayakumfwaninamo neyo mfumu. Ikatala ikatumine imfumu ya ku kapinda ka ku kulyo mwane umwanakashi uwakuti ikope, epakuti ikamone umwakwipaila iyo mfumu ya ku kapinda ka ku kulyo, lelo kwena imfumu ya ku kapinda ka ku kuso ikaicushafye. 
Elyo kabinge ikapilibukila mu lulamba lwa bemba na mu fishi mwine, no kuya sansa abantu abekalamo, no kucimfyamo abengi. Nomba mushika umo akansha iyo mfumu no kuipwisha icilumba. 
Elyo iyo mfumu ikabwelela ku calo caiko, no kulaikala mu misumba yaiko iya malinga. Uko kwine eko bakainashisha no kuipoka ubufumu, no kuloba ninshi yaloba.
“Pa malo yaiko pakesa imfumu imbi. Yena ikatuma kasonkesha wamusonko pakuti ifyuma fyaiko fifulishe. Nomba pakapitafye akashita kanono ninshi akonaulwa, nomba tabakamwipaye ku mufulo nangu mu nkondo iyoo.
“Imfumu ya ku kapinda ka ku kuso iyikakonkapo yena ikaba imfumu iyibi, ishakalinge na kuteeka abantu. Yena ikesa pumikishafye abantu, no kupoka ubufumu mu bucenjeshi. 
Ifita ifikaicilima ikafipasanganya, ikafyonawila kumo kwine na cilolo wa cipangano. 
Nangu iyo mfumu ikateekafye akamushobo ka bantu akanono, kwena ubufumu bwaiko bukakulilako, pantu ikalacita ubucenjeshi ubwakumfwana na bantu ba mitundu imbi. 
Mukupumikisha ikasansa icitungu cimo icikankala nganshi ica mu calo, ico yaleumfwana naco kale, no kucitamo ifintu ifyo ifikolwe fyaiko fishabalile aficita. Ifyuma ifyo ikatapamo, ne fya bene ifyo ikebamo pa nshita ya nkondo, ikafipeelaika abantu abakalaikonka. Ikalapanga ukusansa imisumba ya malinga, nomba ni pa nshita inono.
“Ikapama ukwimya ibumba ilikalamba ilya fita pakuya lwisha imfumu ya ku kapinda ka ku kulyo, lelo kwena nayo ine imfumu ya ku kapinda ka ku kulyo ikapekanya ifita ifingi kabili ifyamaka ifyakulwa ne mfumu ya ku kapinda ka ku kuso. Lelo iyo mfumu ya ku kapinda ka ku kulyo tayakashangileko, pantu abantu baiko bakaisangukila. 
Abalya ne mfumu ifya kwisano ebakayonaula. Ibumba lyonse ilya fita fyaiko likapashika, ne fita fyaiko ifingi fikafwa mu nkondo. 
Elyo isho imfumu shibili shikalila petebulo limo, lelo mu mitima yashiko shikalapingilana, kabili shikalalandafye ifyakubepana. Tashakashuke mufyo shikapanga ukucita, pantu ninshi inshita iyapimwa tailafika. 
Imfumu ya ku kapinda ka ku kuso ikabwelelamo ku calo caiko, ikasenda fyonse ifyo ikatapa mu nkondo. Ikabwelela ku calo caiko ninshi ilepanga ukonaula icipangano camushilo. Lelo kwena ikatala yashala yabacitapo cimo ico itemenwe, elyo ikabwelelemo ku calo caiko.
“Limbi kuntanshi ikabwelelako nakabili kukuya sansa icalo ca ku kapinda ka ku kulyo, nomba tacakabe ngefyo caleba kale. 
Pantu lyena aba ku Kitimu bakaya na mato yabo kukuya icincintila, nayo ikayatiina no kubwelelamo. Ikabwela ne cipyu no kwisa fulilwa abantu bakwa Lesa. Ikesa esha ukonaula icipangano icamushilo, pantu ikesa konkelela amano ya bantu abakasangukila icipangano camushilo. 
Ifita fyaiko fimo fikesa kowesha Itempele lyakwa Lesa, kumo kwine na malinga yaliko. Fikalesha na malambo ayatulwa inshiku shonse, fikabikamo ne cintu icabunani kabili icabonaushi. 
Iyo mfumu ikalacita amano pakusembeleka abantu abakalasuula icipangano camushilo, nomba abantu abaishiba Lesa awe bena bakashala umo bakosela ndi, no kukanya bakalakanya ne mfumu ine. 
Abamano ba muli abo bantu, bakalapandako abengi amano. Nomba pa kashita kamo, pali abo bantu bamo bakafwa ku nkondo, bamo bakafwa ku mulilo, bambi bakafwila muli bunkole, bambi bakafwila mukutapwa. 
Ilyo bakacula, kukamoneka abakubakoseleshako panono, lelo kwena abengi bakaikumika uko bali mu bucenjeshi. 
Abamano bamo bamo bakaipununa no kuwa, lelo cikalenga ukuti balopololwe, basangululwe kabili bawamishiwe ilyo inshita icilipo, pantu impela ikesa pa nshita iyo Lesa umwine apima.
“Imfumu ikalacitilafye umo ilefwaila. Ikalaitakisha no kuisansabalika ukuti yena yalicila pa milungu yonse, ikalalanda na mashiwi ayakusuula Lesa Mukulu wine. Yena ikatwalilila ukushuka, mpakafye inshita yabukali ikapwe pantu ifyo Lesa apanga ukucita, fili nokucitika. 
Iyo mfumu yena ikasuulilapo ne milungu ya fikolwe fyaiko, ikasuulilapo no mulungu wine uo abanakashi batemwa. Emukuti ikasuulilapo ne milungu yonsefye, pantu ikaisansabalika ukucila iyi milungu yonse. 
Pa malo ya iyo milungu, ikapyanikilapo umulungu umo uwakulinda imisumba ya malinga, uo ifikolwe fyaiko fishaishibe. Yena e mulungu uo ikalatuula golide, na silifa, no tumabwe twamutengo, ne fintu fimbi ifikankala ifyo ikakwata. 
Abenafyalo abakalapepa uyo mulungu, ebo imfumu ikapeela umulimo uwakulinda amalinga yaiko, na bakaisumina ukuti e mfumu yabo ebo ikapeela imilimo imbi iyacindamisha, no kubalambula impanga iyakuti emo bakaleikalila nge cilambu.
“Ilyo ubufumu bwaiko bukalasumbila ukupwa, elyo imfumu ya ku kapinda ka ku kulyo ikaya sansa imfumu mbiye iya ku kapinda ka ku kuso, lelo nayo imfumu ya ku kapinda ka ku kuso ikemya amaceleta, ne fita fya pali bakabalwe na mato ayengi, no kulwisha pa maka imfumu ya ku kapinda ka ku kulyo. Imfumu ya ku kapinda ka ku kuso ikengilila ifyalo kwati lyeshi, no kufipupanya ikafipupanya. 
Ikengilila ne calo icawamisha pali fyonse, no kwipaululamo abantu amakana na makana. Lelo icalo ca bena Edomu, ne ca bena Moabu, ne ntungulushi sha bena Amoni, fyena fikapusukako. 
Ikasansa ifyalo ifingi, ne calo ca Egupto cine tacakapusukeko. 
Mu Egupto ikasendamo ifyuma ifyafiswa ifya golide ne fya silifa, kumo kwine ne fintu fimbi ifyamutengo ifyabamo. Ikacimfya na bena Libya na bena Kushi. 
Nomba intulubundi sha ku kabanga ne sha ku kapinda ka ku kuso shikaitiinya, kanshi ikalalwisha inkondo cipyu cipyu, no kulaipaya abantu abengi. 
Ikabika amatenti yaiko ayakulu kabili ayacindama pakati uku ni bemba, uku nako lupili ulwayemba kabili ulwamushilo. Awe no kufwa epo ikafwila, ukwabula nelyo umo uwakuti ayafweko.”
 “We Daniele, pali iyo nshita akafika kateeka mukalamba uwitwa Mikaeli uulinda abantu bobe. Kukaba inshita yabulanda ubwabipisha ubushabala abumoneka ukufumafye apo imishobo ya bantu yatendekele ukubapo. Ni muli iyi nshita emo abantu bobe bonse abo amashina yabo yalembwa mu citabo cakwa Lesa bakapusuka. 
Cinkupiti wa bantu pali balya abalala utwamfwa bakashukuka. Bamo ku mweo wamuyayaya, bambi ni kukuba ne nsoni pamo no kusekwa umuyayaya. 
Lelo abamano bakalabengeshima ngo lubuuto lwa mu mulu, na balya abafundile abantu ukucita ifyabulungami bakalabeka nge ntanda. 
Nomba we Daniele isala no kukakatika icitabo icipombwa ukufika ku nshita ilintu ifintu fikapwilapo. Abantu abengi bakasabanta uku noku, na mano yakafulilako.”
Elyo ne Daniele namwene abantu babili nabeminina umo ku bushilya bwa mumana na umbi ku bushilya bubiye. 
Elyo umuntu uwaiminine akatalamukila abilikisha uwafwele insalu ishatelela uwali ku mulu wa mumana ati, “Bushe ni nshita nshi ikapitapo pakuti ifi fintu ifyakupapa fikafikilishiwe?”
 Elyo umubiye uwafwele insalu ishatelela uwali ku mulu wa menshi ya mumana, aimishe amaboko yakwe mu mulu no kulapa Lesa wa pe ati, “Ala kwashalafye umwaka umo, imyaka ibili na umbi pakati, kabili ilyo bakapwisha ukusansaula amaka ya bantu bamushilo elyo ifi fyonse fikafikilishiwa.”
Pa mulandu wakuti nelyo naleumfwa ifyo uyo muntu alelanda nshaleiluka, namwipwishe nati, “Mukwai, bushe finshi fikatumbuka muli ifi fintu?”
Nao atile, “Daniele, kabiye pantu ayo mashiwi nayesalilwa no kukakatikwa ukufika ku nshita iyo ifintu fikapwilapo. 
Abantu abengi bakasangululwa, bakawamishiwa no kulopololwa, lelo ababifi bakatwalililafye ukubify. Ababifi tabakeluke iyoo, lelo abamano bena bakeluka.
 “Ukufuma pa nshita amalambo yakaleshiwa ukupeelwa ilyo icabunani icilenga ubonaushi cikemikwa, pakapita inshiku ikana limo ne myanda ibili na makumi pabula (1,290). 
Balishuka abantu abakashipikisha inshiku ikana limo ne myanda itatu na makumi yatatu na shisano (1,335). 
Lelo iwe Daniele kabiye. Ukafwa, lelo ukashukuka pakuti ukapoke cilambu cobe ilintu ikafika inshita iyo ifintu fikapwilapo.”
