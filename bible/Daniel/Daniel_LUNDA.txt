Mumwaka wamuchisatu wamwanta wawaYuda Yehoyakimi, mwanta wakuBabiloni Nebukaneza wayili kuYerusalema nakuwukuchika.
Yehova wenkeli mwanta wawaYuda Yehoyakimi kudi Nebukaneza, hamu nayuma yikwawu yamuTembeli yaNzambi. Hakuyitwala mwituŋa dakuShinari, kutembeli yamukishi windi. Weŋijili yumoyu mwitala damukishi windi dakuswekela yuma yalema wuseya.
Mwanta hakuhosha namwanta wawatulala twindi Ashipenazi, nindi, Kaleti anyana kaIsarela akwivumu dawanta, niakudi ayilolu;
chiŋa anyikwenzi akadi hatamawu, akweti lubanji, akweti wukalawenu wamaana ejima, eluka yuma yayivulu, akweti kashinshi kakwiluka yuma yakala, eluka kwimana muchipaŋu chamwanta; kulonda wuyitaŋishaŋa ninyikanda niidimi dawaKaladeya.
Mwanta hakuyitoŋwela yakudya yakadyaŋawu hefuku hefuku, kwokudya kwamwanta, nivinyu yanwaŋayi, kulonda akayidiishi chachiwahi nyaka yisatu, kulonda chiyakakuma nyakoyu akatweshi kwimana kumesu amwanta.
Hadi wenowu anyikwenzi hadiŋi anyana kaYuda, iwu Danyeli, iwu Hananiya, iwu Mishayeli, iwu Azariya.
Mukulumpi wawatulala hakuyitumba majina amaha. Danyeli wamutumbili, nindi Beleteshaza; Hananiya wamutumbili, nindi Shadaraki; Mishayeli wamutumbili, nindi Meshaki; Azariya wamutumbili, nindi Abedinego.
Ilaŋa Danyeli kwindi wafuukwili mumuchima windi, nindi, Kwonti kwami kudijilola nakudya kwamwanta, hela navinyu yanwaŋayi. Dichi wamulombeli mwanta wawatulala amwiteji kubula kudijilola.
Henohu Nzambi wafumba dehi muchima wamukulumpi wawatulala, kulonda Danyeli awani niwuselewa nikumutiyila wushona.
Mukulumpi wawatulala hakumwila Danyeli, nindi, Ami natiyi woma wamwanta, diyi nayitoŋweli yakudya yenu niyimukunwaŋa. Neyi yena wakamona kumesu awakwenu anyikwenzi mwesekana nawu kunawahi, hakwila kumesu enu kunatami, chikuwaha? Keŋa munketwishi tuhu mutu wami kudi mwanta.
Danyeli hakumwila Meleza akunjikiluwu kudi mukulumpi wawatulala mudimu wakutala aDanyeli, naHananiya, naMishayeli, naAzariya,
nindi, Atwesekuhu mwani, etu ambuŋeyi, mafuku ikumi; yakudya yetu atwinkaŋa kwayisakola hohu, yakunwa atwinkaŋa kwamenji hohu.
Wakatala chachiwahi kumesu etu, nikumesu awanyikwenzi akudyaŋa kudya kwamwanta; mwonsu muwakamona dimu muwakatwila etu ambuŋeyi.
Dichi yena watiyili mwahosheluwu hansaŋu oyu, hakuyeseka mafuku ikumi.
Chimunahiti mafuku ikumi, kumesu awu kwabadikili kuwaha, ninyijimba yawu yaswejeli kutoha, abadikili anyikwenzi ejima adiilaŋa kudya kwamwanta.
Dichi Meleza hakufumisha kudya kwawu kwayitoŋweleluwu, nivinyu yakeŋeli kunwawu, hakuyinkaŋa kwayisakola hohu.
Hakwila awa anyikwenzi awana Nzambi wayinkeli nikwiluka, nikashinshi kakwiluka nyikanda yejima, nimaana ejima. Danyeli wadiŋi nawa nakashinshi kakwiluka mwaya yimwenu yejima niyilota yejima.
Chimunahiti mafuku akaniniyi mwanta akuyitwala, mukulumpi wawatulala hakuyitwala mwaNebukaneza.
Mwanta hakuhosha nawu. Hadi anyikwenzi ejima hiyamwenuhu wakweseka naDanyeli, hela naHananiya, hela naMishayeli, hela naAzariyaku. Dichi wena hiyakwimanaŋa kumesu amwanta.
Hansaŋu jejima jayiihwiliyi mwanta, hela jamaana hela jakashinshi, wayimweni abadika nankashi mapampa ikumi atutepa ejima, niakwakutala tutumbwa ejima adiŋi mwituŋa dindi dejima.
Danyeli washakaminumu kushika nikumwaka wakusambila wamwanta Kirusi.
Mumwaka wamuchiyedi wadiiliyi Nebukaneza wanta windi, Nebukaneza waloteli yilota. Muchima windi waakamini, nitulu twindi twamufumini.
Mwanta hakutambika niatutepa, niakwakutala tutumbwa, niakwakupanda, niaKaladeya, kulonda amuleji mwanta yilota yindi. Dichi wena eŋilili nakwimana kumesu amwanta.
Mwanta hakuyila nindi, Ami naloti, muchima wami hiwukwakama, nakeŋi kwiluka munaloti.
AKaladeya hiyakumwila mwanta mwidimi daArameki, nawu, Kalombu mwanta. Atuleji etu ambuŋeyi muwunaloti, etu tukulumbulula muchaya.
Mwanta hakuyakula aKaladeya, nindi, Chuma chinamfumi dehi. Neyi mukubula kunleja munaloti, mubula kulumbulula muchaya, akayiketwola ketu, ketu, kwayikunku hohu, nimatalenu akayibalumuna mazalelu.
Ilaŋa neyi mukunleja munaloti, munlumbulwila muchaya, mwakatambula kudami niyamukunkulu, nimasomu, nikulema kwakweni. Dichi dinu nlejenu munaloti munlumbulwili muchaya.
Wena hiyakumwakula kamuchiyedi, nawu, Mwanta atuleji etu ambuŋindi mwanalotiyi, etu tukulumbulula muchaya.
Kuchinka mwanta nindi, Neluki dehi chalala komana munalondi kulabilamu nachu, muloŋa munanmoni chuma chinamfumi dehi.
Dichi dinu neyi mukubula kunleja munaloti kunashali nshimbi yenu yimu hohu. Muloŋa munandimbeki dehi namazu akutwamba atoka dehi nichamba kabalumuka mwaka. Dichi dinu nlejenu munaloti, dimu nakelukila nami munatweshi nikushimuna muchaya.
AKaladeya ahosheli kumesu amwanta, nawu, Hanu hamaseki hihekala muntu niwumu wukutwesha kushimuna nsaŋu yamwantaku. Hela mwanta, hela chilolu, hela nyuuli, hosi wehulahu dehi nsaŋu yidi neyi oyu kudi katepa, hela kudi mukwakutala tutumbwa, hela kudi kaKaladeyaku.
Chuma chanakeŋiyi mwanta hichuma chakala nankashi, kwosi muntu wacheŋi wakatwesha kuchishimuna kumesu amwantaku, chiŋa aweni anzambi hohu, abulaŋa kushakama nawantu.
Dichi mwanta wahilili, waswejeli kuzuwa, wahosheli nindi, Jahenu akwamaana amuBabiloni ejima.
Ashimwini nawu akwamaana akuyijaha; hiyakukeŋakeŋa niDanyeli, niakwawu ashakaminiyi nawu kulonda ayijahi.
Danyeli hakuhosha namaana nakashinshi naAriyoki, diyi wadiŋi mukulumpi wawanhembi amwanta, atemesheluwu nawu akajahi akwamaana amuBabiloni.
Wahosheli naAriyoki, mukulumpi wawanhembi amwanta, nindi, Indi mwanta nadihindilidi kuketula nsaŋu swayi chochichi? Ariyoki wamulejeli Danyeli chachiwahi mwaya nsaŋu.
Danyeli weŋilili mwadiŋiyi mwanta, wamulombeli nindi amuchindili mafuku, kulonda amulumbulwili mwaloteliyi.
Danyeli wayili kwitala dindi, walejelumu aHananiya naMishayeli naAzariya, akwawu ashakaminiyi nawu,
nindi, Tumulembelelenu Nzambi wamwiwulu atutiyili luwi nansaŋu iyi yakujinda, kulonda ninami Danyeli, ninenu akwetu nashakama nenu, twakabuli kujilumuka hamu nawakwetu akwamaana amuBabiloni.
Chumochu chakujinda amumwekeshelelichu Danyeli hachimwenu chahawufuku. Danyeli wamukiswilili Nzambi wamwiwulu nkisu.
Danyeli wahosheli nindi,
Diyi wabalumunaŋa ninyaka niyilaaka.
Diyi nawa wamwekeshaŋa yuma yakunama yakujinda.
Nakusakilili nakuhameki,
Dichi Danyeli hakuya mwadiŋiyi Ariyoki, akunjikiluwu kudi mwanta mudimu wakujaha akwamaana adiŋi muBabiloni. Wayili, wamulejeli nindi, Bayi wujaha akwamaana amuBabilonuku. Ntwali kudi mwanta, nimulumbulwili mwaloteliyi.
Hohenohu Ariyoki wamutweli Danyeli kudi mwanta lufuchi hohu, wamwilili nindi, Nawani dehi muntu wahadi anyana amuYuda akwatiluwu wunkoli, diyi wukumulumbulwila mwanta mwaloteliyi.
Mwanta wahosheli naDanyeli wukweti ijina daBeleteshaza, nindi, Eyi kwaamu, wukutwesha kunleja munaloteli, wunlumbulwili muchaya?
Danyeli wahosheli kumesu amwanta, nindi, Hela akwamaana, hela akwakutala tutumbwa, hela atutepa, hela akwatuneŋa anakaŋanyi kumuleja mwanta chumochu chakujinda;
ilaŋa Nzambi wudi kwoku, wekala mwiwulu, diyi wamwekeshaŋa hatooka yuma yakujinda, diyi namuleji mwanta Nebukaneza yuma yamba kamwekana kumafuku akukuminina. Tiya muwaloteli, tiya yuma yiwamweni kumutu weyi hakadidi keyi.
Eyi mwanta, watachikili kweyi kutoŋojoka hakadidi keyi yuma yamba kamwekana kunyaka, niyenowu wamwekeshaŋa hatooka yuma yakujinda, nakuleji yuma yamba kamwekana.
Ami kwami hiyananmwekesheli chijindilu ichi, nawu muloŋa nabadiki antu ejima maanaku, ilaŋa analondi kumulumbulwila mwanta muchaya, kulonda eyi wakeluki yitoŋojoka yamumuchima weyi.
Eyi mwanta, wadiŋi kweyi nakutala, hiwukumona nkishi yeneni. Nkishi oyu yadiŋi yatoha, yasweja kuwaha, yidi nikeji keji, yemeni kumesu eyi; yikweti woma nankashi kuyitala.
Nkishi oyu, mutu windi wadiŋi wawuru wakoseka, nintulu yindi nimakasindi asiliva, ivumu dindi nimakatindi awuneŋu,
nyendu yindi yachikuŋu, madatilu indi ela aha hichikuŋu aha hiwumba.
Chiwadiŋi nakutala wamweni ilola anadibaluli chakubula kubalula namakasa awantu, hidikuhuma nkishi oyu kwokumadatilu indi adiŋi nichikuŋu niiwumba, dayichikili puchi puchi.
Henohu nichikuŋu, niiwumba, niwuneŋu, nisiliva, niwuru, yahumokelili hamu, humu humu, yelili neyi chelaŋa mafulu kuwuhulilu hamwaka wakwaŋula, yalelokeli nampepela, hiyamwekeni cheŋi nikuyayiluku. Ilola dahumini nkishi hidikubalumuka himpidi yeneni nankashi, hidikuwanina mumpata yejima.
Dimu waloteli. Tukulumbulula kumesu amwanta muchaya.
Eyi mwanta, eyi yeyi mwanta wawanyanta, Nzambi wamwiwulu nakwinki niwanta, niŋovu, nikukola, nimpuhu.
Kwejima kwashakamawu antu nakwinki dehi nianyama amwisaŋa, niatuda ahaluzwizu; nakwili dehi hiwumwanta wawu wejima wawu. Yeyi mutu wawuru.
Hadeyi hamba kalondela wanta wacheŋi wakuminamu, wakubula kweseka nawanta weyi; niwanta wukwawu wamuchisatu wawuneŋu, wakayuula mpata yejima.
Wanta wamuchiwana wakekala wakola neyi chikuŋu; cháhumunaŋa chikuŋu nakufwomona yuma yejima, cháchikaŋa chikuŋu yuma yejimiyi, dichi chakela niwantowu, wakahumunaŋa nakuchika chochenochu.
Chiwamweni nimadatilu ninyinu yela aha iwumba aha chikuŋu, wantowu wakela wanta wadambula. Ilaŋa mwakekala ŋovu yidi neyi yachikuŋu, nanochu chiwamweni chikuŋu chakubomba newumba.
Chiyelili nyinu yakumadatilu aha chikuŋu, aha iwumba, dichi chiwakela niwantowu, aha wakola, aha wominina.
Ochu chiwamweni chikuŋu achibomba newumba, dichi chamba kadibombabombawu antu, hiyakalamata hamuku, chochabulaŋa chikuŋu kudibomba newumba.
Hamafuku amba kekala anyantowu, Nzambi wamwiwulu wamba kaloŋesha wanta wakubula kukisika hayanyaka, wantowu hiyamba kawushiyila antu acheŋuku; wakahumonaŋa mawantawa ejima puchi puchi, nakuyinoŋesha, wakemana mbe hayanyaka.
Ochu chiwamweni ilola anadibaluli mumpidi chakubula kubalula namakasa awantu, hidikuchika nichikuŋu, niwuneŋu, niiwumba, nisiliva, niwuru, puchi puchi, Nzambi muneni namuleji mwanta yuma yamba kamwekana kwaya mbidi. Mwanalotuwu mwalala, nimutunalumbululi, dimu nawa.
Mwanta Nebukaneza wadumbili chamesu indi heseki nakudifukula kudi Danyeli, hakuleja antu nindi, Mulambulenu Danyeli mulambu, mumwipukishi mavumba amawahi.
Mwanta wamwilili Danyeli nindi, Chalala Nzambi yeyi diyi Nzambi yawanzambi, diyi mukulumpi wawanyanta, diyi wamwekeshaŋa yijindilu, muloŋa eyi wunatweshi kumwekesha chijindilu ichi.
Dichi mwanta wamutohesheli Danyeli, wamwinkeli yamukunkulu yayivulu yalema wuseya, wamwinkeli niwanta wakuyuulaŋa iluŋa daBabiloni dejima, akekali nguvulu wamukulumpi wakuyuulaŋa akwamaana amuBabiloni ejima.
Danyeli walombeli kudi mwanta, yena hakuyinka aShadaraki, naMeshaki, naAbedinego nyidimu yakutala nsaŋu jamwiluŋa daBabiloni. Hakwila Danyeli washakamini kuchota chamwanta.
Mwanta Nebukaneza welili nkishi yawuru, chiminu chayu chajimita 27, kutoha kwayu jimita 2.7. Wayiimikili muchana chaDura mwiluŋa daBabiloni.
Mwanta Nebukaneza watemesheli antu nakupompesha ayilolu, niatulala, nianguvulu, niakwakuleja maana, niakwakuhemba nyilambu, niakulumpi amuyota, niansompeshi, niayuulilaŋa mwiluŋodu, kulonda akenzi akajiliki nkishi yemikiliyi mwanta Nebukaneza.
Nochu ayilolu, niatulala, nianguvulu, niakwakuleja maana, niakwakuhemba nyilambu, niakulumpi amuyota, niansompeshi, niayuulilaŋa maluŋa ejima, apompeli kulonda kujilika nkishi yemikiliyi mwanta Nebukaneza. Emeni kumesu ankishi yemikiliyi Nebukaneza.
Mukwakubidika nsaŋu wabidikili naŋovu, nindi, Enu antu amwacheŋi namwacheŋi, enu nyunza yawantu, enu akwamadimi eŋi naeŋi, anayileji,
nawu, Chimukutiya hiyakwimba jimpùŋa, nimapeleli, nitudada, nindimba, niyisanji, nimpanda, niyuma yakwimba yacheŋi nayacheŋi, mwakadinata hamaseki nakudifukula kudi nkishi yawuru yanemikiyi mwanta Nebukaneza.
Yowu wakabula kudinata hamaseki nakudifukula, yoyena mpinji oyu akamuumbila mukachi kaluteŋu ludi nakubidima kesi.
Dichi dinu henohu owu antu amwacheŋi namwacheŋi ejima chatiyiluwu hiyakwimba nijimpùŋa, nimapeleli, nitudada, nindimba, niyisanji, niyuma yakwimba yacheŋi nayacheŋi, wenowu antu amwacheŋi namwacheŋi ejima, ninyunza yawantu, niakwamadimi eŋi naeŋi, hiyakudinata hamaseki nakudifukula kudi nkishi yawuru yemikiliyi mwanta Nebukaneza.
Dichi henohu aKaladeya amakwawu aswilili kwakwihi nakuyinka aYudeya muloŋa.
Ahosheli namwanta Nebukaneza nawu, Kalombu mwanta;
eyi mwanta wunenkumu nshimbi yakwila neyi antu ejima chiyakutiyawu jimpùŋa, nimapeleli, nitudada, nindimba, niyisanji, nimpanda, niyuma yakwimba yacheŋi nayacheŋi, akadinata hamaseki nakudifukula kudi nkishi yawuru.
Muntu wakabula kudinata hamaseki nakudifukula, akamuumbila mukachi kaluteŋu ludi nakubidima kesi.
Kudi aYudeya amakwawu wunakunjiki kumudimu wakutala nsaŋu jamwiluŋa daBabiloni, wowu aShadaraki, naMeshaki, naAbedinego, wenowu antu kwawu, eyi mwanta, hiyanakushi kumuchimaku. Wena hiyakalakelaŋa akishi eyuku, hiyadifukulaŋa kudi nkishi yawuru yiwunemikuku.
Nebukaneza hakuzuwa, hakulendumuka, hakuyila nindi, Kaletenu aShadaraki, naMeshaki, naAbedinego. Nochu ayileteli wenowu amayala kudi mwanta.
Nebukaneza hakuhosha nawena, nindi, Indi enu aShadaraki, naMeshaki, naAbedinego, chimwabulaŋa kukalakela akishi ami, hela kudifukula kudi nkishi yami yawuru yinemiki nehi, munatoŋojoki ŋahi?
Ichi dinu chimukutiya jimpùŋa, nimapeleli, nitudada, nindimba, niyisanji, nimpanda, niyuma yakwimba yacheŋi nayacheŋi, neyi mukwiteja kudinata hamaseki nakudifukula kudi nkishi yami yineli, chachiwahi. Neyi kudifukula nehi, akuyumbila mukachi kaluteŋu ludi nakubidima kesi, mpinji yoyenoyu hohu, indi nzambinyi wukuyipulwisha kudami?
AShadaraki, naMeshaki, naAbedinego amwakwili mwanta nawu, Eyi Nebukaneza, hitukukaba nakukwakula chumichuku.
Hela chochu, Nzambi yetu twákalakelaŋa natweshi kutupulwisha muluteŋu ludi nakubidima kesi, ninochu wukutupulwisha kudeyi, eyi mwanta.
Hela neyi nehi, ilukaku chachiwahi, eyi mwanta, etu kwetu kwonti kwetu kukalakela akishi eyi, hela kudifukula kudi nkishi yeyi yawuru yiwunemiki.
Nebukaneza hakusweja kulendumuka nankashi, hakuzuwa nankashi, kumesu kwabalumukili neyi kwacheŋi hohu nawaShadaraki, naMeshaki, naAbedinego. Hakuhosha, hakuleja antu, nindi, Kazakasenu luteŋu mapampa katanu nakayedi, chakubadika muna muyaluzakasilaŋawu dikalu.
Hakuleja amayala amakwawu amunjita yindi asweja ŋovu, nindi, Yikasenu aShadaraki, naMeshaki, naAbedinego, muyumbili muluteŋu ludi nakubidima kesi.
Wenowu amayala ayikasili iku saŋa avwelelawu niyikowelu yawu, nimahinawu, niyuma yawu yakuvwala yikwawu, ayumbilili mukachi kaluteŋu ludi nakubidima kesi.
Nanochu chayihindishiliyi mwanta, nichaswejeli luteŋu kutata, nyizuzu yakesi yajahili owu amayala asendeli aShadaraki, naMeshaki, naAbedinego.
Hakwila awa amayala asatu aShadaraki, naMeshaki, naAbedinego aholokeleli mukachi kaluteŋu ludi nakubidima kesi, iku saŋa ayikasilawu.
Mwanta Nebukaneza hakuhayama, hakunyamuka swayi swayi hohu, hakuhosha nakuyihula antu indi akulumpi amuchota, nindi, Etu hitwanata amayala asatu akukasa dehi mukachi kakesuku? Wena amwakwili mwanta nawu, Chalala mwanta.
Yena hakuyila nindi, Talenu, ami namoni amayala awana akadi kukasa adi nakwenda mukachi kakesi, hiyanamoni chuma chakuyikatishaku, wamuchiwana wudi neyi mwana kaNzambi.
Nebukaneza hakuya kwakwihi nachisu chaluteŋu ludi nakubidima kesi, hakwila nindi, Enu aShadaraki, naMeshaki, naAbedinego, enu aŋamba jaNzambi Wabadika Mwiwulu, idikenumu, inzenu kunu. AShadaraki, naMeshaki, naAbedinego hiyakufuma mukachi kakesi.
Niayilolu, niatulala, nianguvulu, niakulumpi amuchota chamwanta, apompeli, amweni awa amayala, komana kesi hikadiŋi naŋovu yakuyila nyijimba yawu chatamaku, kwosi hela kalusuki kakunyitu yawu kababikiluku, hela yikowelu yawu hiyabalumukiluku, nikadivumba kakesi kanunkiluwu kwosi.
Nebukaneza wahosheli nindi, Kisu kisu Nzambi yawaShadaraki, naMeshaki, naAbedinego, natemeshi kaŋelu kindi, napulwishi ambuŋindi ámukuhwelela, anadikaŋi nezu damwanta, anenki nyijimba yawu, muloŋa kwonti kwawu kukalakela hela kudifukula kudi mukishi, chiŋa kudi Nzambi yawu hohu.
Dichi ami nashumu dehi nshimbi, nami, Antu amwacheŋi namwacheŋi ejima, ninyunza yawantu yejima, niakwamadimi acheŋi niacheŋi ejima, amba katenahu Nzambi yaShadaraki, naMeshaki, naAbedinego chatama, akayiketwola ketu, ketu, kwayikunku hohu, nimatalawu akekala mazalelu. Muloŋa hikwekala mukishi watweshaŋa kupulwisha antu chochichuku.
Dichi mwanta wayilemesheli aShadaraki, naMeshaki, naAbedinego mwiluŋa daBabiloni.
Ami Nebukaneza
Natoŋojoki nami chachiwahi kushimuna niyinjikijilu, niyihayamisha yanankoŋiyi Nzambi Wabadika Mwiwulu.
Yinjikijilu yindi O kutoha! Yihayamisha yindi O chiyasweja ŋovu! Wanta windi hiwanta wahayanyaka nanyaka, kuyuula kwayuulaŋayi yena kwashikaŋa nikumakiŋu ejima.
Ami Nebukaneza nadiŋi nakushakama mwitala dami chachiwahi, nadiŋi nakuluŋa muchipaŋu chami.
Hinukulota chuma chantiyishili woma. Niyitoŋojoka yami yinatoŋojokeli hakadidi kami, niyuma yinamweni kumutu wami yaŋakamishili.
Dichi nashilumu nshimbi yakumpompeshela akwamaana amuBabiloni ejima, kulonda akanlumbulwili chachiwahi mwaya kulota kunaloteli.
Niatutepa, niakwakutala tutumbwa, niaKaladeya, niakwatuneŋa, enjili munadiŋi. Ami nayawilili munaloteli, ilaŋa wena akaŋenyi kunlumbulwila muchayili.
Nkumininaku Danyeli wenjili nakwimana kumesu ami, diyi atumbawu nawu Beleteshaza, mwomwekala niijina damukishi wami, mudi yena dimu mwekala spiritu yawanzambi ajila. Ami namwawilili munaloteli,
nami, Eyi Beleteshaza, yeyi mukulumpi wawatutepa, neluki dehi nami mudeyi mwekala spiritu yawanzambi ajila, hikwekala chuma chakujinda chakwakamishaŋa eyuku, nleji dinu yimwenu yamukulota yinanmoni, nlumbulwili muyaya.
Tiya yuma yinamweni kumutu wami hakadidi kami.
Mutondu owu hiwukukula, hiwukwikala naŋovu,
Mafu awu amawahi, ninyikabu yawu yayivulu,
Kuyimwenu yakumutu wami yinamweni hakadidi kami,
Wabidikili naŋovu, welili nindi,
Hakwinza chishinji chawu chishiyenu mumaseki
Muchima windi wadiŋi wamuntu wubalumuki,
Nsaŋu yinu hinshimbi yawakwakutalatala.
Ami mwanta Nebukaneza naloti mwenimu. Eyi Beleteshaza, nlumbulwili muchaya, muloŋa akwamaana amwituŋa dami ejima anakaŋanyi kunlumbulwila muchaya, ilaŋa eyi kweyi wukutwesha, muloŋa mudeyi mwekala spiritu yawanzambi ajila.
Danyeli, atumbawu nawu Beleteshaza, hakuhayama, hayame-e. Yitoŋojoka yindi yamwakamishili. Mwanta hakumwila nindi, Eyi Beleteshaza, bayi wakama munaloti hela kulumbululamuku. Beleteshaza hakumwila nindi, Eyi nkaka yami, kulota kuwunaloti adi kuchimona kudi ákuhelaŋa, hela muchaya adi kumonamu kudi ayilumbu jeyi.
Mutondu wámona, wádiŋi nakukula, wádiŋi naŋovu, wáshika nimwiwulu, wámwekana mwahita iseki dejima;
wádiŋi namafu amawahi, wásoŋa ninyikabu yayivulu, wádiŋi nayakudya yakuwanina antu ejima, mwishina dawu mwáshakama anyama amwisaŋa, wúkweti ninyitayi yadiŋi nakushakama atuda ahaluzwizu;
mutondu owu yeyi mwanta, yeyi wunakuli, wunakwati ŋovu; muloŋa kulema kweyeyi kunakuli, kunashiki nimwiwulu, wanta weyi wunashiki nikwakumina iseki.
Ochu chamonayi mwanta mukwakutalatala, mukwakujila, hakufuma mwiwulu hakwinza mwishina, hakwila nindi, Temenu owu mutondu, muwukisaŋani; shiyenu chishinji ninyiji yachu mumaseki, chakukasa nakankasi kachikuŋu nawuneŋu, chakashali mumunyenvu wamatahu amwisaŋa. Wakazowaŋa nawuumi wamuluzwizu; wakadyaŋa hamu nawanyama amwisaŋa, ninichi chihakahita hadi yena mpinji jitanu najiyedi.
Tiya muchaya, eyi mwanta, hinshimbi yambala yaMukwakubadika Mwiwulu, diyi yinashiki dehi hadi nkaka yami mwanta.
Eyi akakuhaŋa mukachi kawantu, wakashakama hamu nawanyama amwisaŋa, akakudiishaŋa matahu neyi ŋombi, wakazowaŋa nawuumi wahaluzwizu, mpinji jitanu najiyedi jakahita hadeyi, nichiwamba keluka neyi komana Mukwakubadika Mwiwulu diyi wayuulaŋa wanta wawantu, diyi wawinkaŋa anatoŋoliyi yowu.
Ochu chelawu nawu akashiyi chishinji chamutondu ninyiji yachu, wanta weyi wakela weyeyi chikupu, neyi wuneluki dehi neyi Wámwiwulu diyi wayuulaŋa.
Dichi dinu mwanta, itejaku munukukuleja, lekaku nshidi jeyi wilaŋa mwaloŋa, lekaku muwaluwaluwaŋa, wuyikoŋelaŋa atuzweŋi yaluwi; wamba kela akakwanakena, wakashakama chachiwahi.
Yumiyi Nebukaneza wayimweni yejima.
Chimuneli tukweji ikumi natuyedi (12) hitukuya nakumana, yena wadiŋi nakwendujola muchipaŋu chindi chawanta chamuBabiloni.
Mwanta hakuhosha nindi, Iwu hidiyi Babiloni munenuku? Nawutuŋa dehi naŋovu jami jasweja; wikali mwami mwakushakama mwawanta, kulonda mpuhu yawanta wami yisweji.
Iku izu dichidi tuhu mukanwa kamwanta, kwiwulu kuholoka niizu, nawu, Eyi mwanta Nebukaneza, anakuleji dehi; wanta weyi wunakufumi dehi.
Akukutemuna hadi antu, wakashakama hamu nawanyama amwisaŋa, akakudiishaŋa matahu neyi ŋombi, mpinji jitanu najiyedi jakahita hadeyi, ninichi chiwakeluka neyi Mukwakubadika Mwiwulu diyi wayuulaŋa muwanta wawantu, diyi wawinkaŋa anatoŋoliyi yowu.
Yoyena mpinji oyu Nebukaneza wamweni chumochu. Amutemwini hadi antu, hakudyaŋa matahu neyi ŋombi, mujimba windi hiwukuzowaŋa nawuumi wamuluzwizu; nsuki jindi jaleheli neyi mavuji ambuulu, mazalindi aleheli neyi mazala awatuda.
Chakumini wena mafuku owu, ami Nebukaneza hinukutala mwiwulu, hinukukiswila Mukwakubadika Mwiwulu nkisu, hinukumuhameka nakumulemesha yena wahanda hayanyaka, muloŋa kuyuula kwindi kwahayanyaka, niwanta windi saŋa wayila kumakiŋu ejima.
 Antu ejima ashakama hamaseki wayifuukula neyi hiyekala nikwokuku. Hela hayileŋaleŋa yamwiwulu, hela hadi áshakama hamaseki wakuminaŋa dakwila mwomwaya muchima windi hohu; kwosi muntu niwumu wukutwesha kumweta kuchikasa, hela kumwila nindi, Eyi wudi nakwila ŋahuku?
Henohu maanami afuntili cheŋi, nimpuhu yawanta wami, nilubanji lwakulema kwami, nilubanji lwami lwafuntili cheŋi; niantu ami akulumpi amuchota, niayilolu jami enjili nakunkeŋakeŋa. Wanta wami wakoleli cheŋi, hiyakunshilaku nikulema kwakubadika.
Ichi dinu ami Nebukaneza hinukuhameka nakutúumbakesha nakulemesha Mwanta wamwiwulu; muloŋa nyidimu yindi yejima yalala hohu yakubula kutwamba, mwejima mwelaŋayi mwaloŋa hohu. Antu endaŋa nakudinka wanta, yena natweshi kuyikehesha.
Mwanta Beleshaza watelekesheli chawija cheneni chakudiisha ayilolu jindi ikombakaji (1000), wanwini vinyu kumesu awena ayilolu ikombakaji.
Beleshaza, iku wudi nakunwa vinyu, hakuleja antu nindi, Letenu mpasa nayeŋa, niyawuru niyasiliva, yafumishiliyi tata Nebukaneza muTembeli yamuYerusalema, kulonda ami mwanta, niayilolu jami, niaŋodijami, niaŋodijami anduŋu, tunwinumu.
Dichi aleteli mpasa nayeŋa yawuru yafumishiluwu muTembeli, doditala daNzambi dadiŋi kuYerusalema. Mwanta niayilolu jindi, niaŋodijindi, niaŋodijindi anduŋu, hiyakunwinamu.
Hiyakunwa vinyu, hiyakuhameka ankishi jawuru, niasiliva, niawuneŋu, niayikuŋu, nianyitondu, niamalola.
Hohenohu kwedikili nyinu yakuchikasa chamuntu, hiyikusoneka hashiŋwilawu hambaŋu yetala damwanta kwatalaŋana nenoŋu. Mwanta wamweni insa yachikasa chasonekeli.
Kumesu amwanta hikukubalumuka; kumuchima windi kutoŋojoka kwachikela hohu, nimunkuma zoku zoku, nimumanuŋu nzo-o, adihuma nikudihuma.
Mwanta hakubidika naŋovu, nindi, Letenu niakwakutala tutumbwa, niaKaladeya, niakwatuneŋa. Mwanta hakuyila akwamaana amuBabiloni, nindi, Yowu wukutaŋa nsoniji nakulumbulula mujaya, akumuvwika mahina awusombu, niileŋi dawuru munshiŋu yindi, wukwikala mukwakuyuula wamuchisatu mwituŋa.
Akwamaana amwanta ejima eŋila nikwiŋila. Ilaŋa wena kwawu hiyatwesheli kutaŋa nsonoju, hela kumulumbulwila mwanta mujayaku.
Mwanta Beleshaza hakutiya chikela chakubadika, nikumesu indi kubalumuka nikubalumuka, ayilolu jindi ahayama nikuhayama.
Mwanta wamumbanda chatiyiliyi mazu amwanta nawayilolu jindi, hakwinza mwitala dakudiila. Mwanta wamumbanda hakuhosha nindi, Eyi mwanta, handaku hayanyaka. Yitoŋojoka yeyi bayi yikutiyishaŋa chikelaku, kumesu eyi bayi kubalumukaku.
Munu mwituŋa deyi mudi muntu wukweti spiritu yawanzambi ajila. Hadiŋiyi tata yeyi, amumweni yenowu muntu wadiŋi nachejeji, nikashinshi, nimaana, neyi maana aNzambi hohu. Tata yeyi mwanta Nebukaneza, diyi tata yeyi mwanta, wamwinkeli yenowu muntu wanta wawatutepa, nawakwakutala tutumbwa, nawaKaladeya, nawakwatuneŋa;
muloŋa amumweni yenowu Danyeli, átumbiluwu kudi mwanta nindi Beleteshaza, wukweti spiritu yasweja kuwaha, nikwiluka, nikashinshi, watweshaŋa kulumbulula nimwaya yilota, watweshaŋa kushimuna mwaya nsaŋu jakala, nikukasununa nsaŋu jadikasa. Dichi dinu amutambiki Danyeli alumbululi nsoniji.
Dichi amwiŋijili Danyeli mwadiŋiyi mwanta, mwanta hakumwihula Danyeli, nindi, Yeyi Danyeli, wúkweti niakwenu akwatiluwu muYuda wunkoli, áfumishiliyi tata yami mwanta muYuda, tahindi?
Nakutiyi dehi, nawu mudeyi mwekala spiritu yawanzambi, nawu wukweti chejeji nikashinshi, nimaana abadika kuwaha.
Tiya dinu, akwamaana wowu akwakutala tutumbwa, anayileti dehi kunu kudami, kulonda ataŋi nsoniji, anlumbulwili mujaya. Ilaŋa wena kwawu anakaŋanyi kunlumbulwila mwaya chumichi.
Hakwila eyi nakutiyi nawu watweshaŋa kulumbujola yuma, nakukasununa nsaŋu jadikasa. Tiya dinu, neyi wukutwesha kutaŋa iji nsona, nakulumbulula mujaya, akukuvwika mahina awusombu, niileŋi dawuru kunshiŋu yeyi, wukwikala mukwakuyuula wamuchisatu mwituŋa.
Danyeli waakwili nakuhosha kumesu amwanta, nindi, Yamukunkulu yeyi yidishakamini, wulooku weyi inkaku wacheŋi. Hela chochu, nukumutaŋila tuhu mwanta iji nsona, nakumulumbulwila mujaya.
Eyi mwanta tiyaku, Nzambi Wabadika Mwiwulu wamwinkeli tata yeyi Nebukaneza nikuyuula, nilubanji lwakulema, nimpuhu, niwanta.
Nanoku kulema kwamwinkeliyi, antu amwacheŋi namwacheŋi ejima, ninyunza yawantu yejima, niakwamadimi eŋi naeŋi ejima, akuminini dakumuzaala nikumutiya woma. Ákeŋeliyi kujaha wayijahili tuhu, ákeŋeliyi kuhandisha wayihandishili tuhu, ákeŋeliyi kulemesha wayilemesheli tuhu, ákeŋeliyi kukehesha wayikehesheli tuhu kwindi.
Ilaŋa chaditohesheliyi mumuchima windi, nakuchinchika muspiritu yindi nakudivuna, amumwaŋili muwanta windi, amwamukili mpuhu yindi.
Amutemwini mudi antu; muchima windi welili neyi wawanyama, washakamini hamu nawayimbulu amwisaŋa. Amudiishili matahu neyi ŋombi, nimujimba windi wadiŋi nakuzowa nawuumi wamuluzwizu, ninichi chelukiliyi nindi komana Nzambi Wabadika Mwiwulu diyi wayuulaŋa mwituŋa dawantu, diyi wadiishaŋamu wanta yowu anatoŋoliyi yowu.
Hakwila eyi mwanindi, eyi Beleshaza, hiwunadizozi mumuchima weyuku, kutoŋa mwejimimu welukamu dehi tuhu kweyi.
Ilaŋa eyi kweyi wunaditoheshi naMwanta wamwiwulu, nimpasa jamuTembeli yambala anajileti kumesu eyi, nineyi, niayilolu jeyi, niaŋodijeyi, niaŋodijeyi anduŋu, munanwinumu vinyu. Eyi kweyi wunahameki ankishi jasiliva, nijawuru, nijawuneŋu, nijanyitondu, nijamalola, ábulaŋa kumona, hela kutiya, hela kwiluka maana. Hakwila Nzambi wákwataŋa muuya weyi muchikasa chindi, wákwendeshaŋa muwayaŋa mwejima, hiwunamulemeshi kweyuku.
Henohu dihu hanatemeshuwu insa yachikasa chakufuma kudi yena, hiyakusoneka ninsoniji.
Tiya nsona janasonekuwu, nawu,
Tiya mwalumbulukila chumichi.
TEKELI; eyi anakwesekeji dehi hachesekelu, hiwunashiki mwoku.
PERESI; wanta weyi anawambuli dehi, anawinki aMediya nawaPeresi.
Dichi Beleshaza walejeli antu, amuvwikili Danyeli mahina awusombu, amuvwikili ileŋi dawuru munshiŋu yindi, abidikili nsaŋu yindi nawu, Diyi wukwikala mukwakuyuula wamuchisatu mwituŋa.
Wena wufuku owu kaKaladeya mwanta Beleshaza amujahili.
KaMediya Dariyusa watambwili wanta, henohu nashiki dehi munyaka makumi atanu nadimu nanyaka yiyedi (62).
Dariyusa watoŋojokeli nindi, Chachiwahi kusha mwituŋa dami ayilolu nkulakaji namakumi ayedi (120), kulonda ekali mwahita ituŋa dami dejima.
Nindi, Niwenowu ayilolu akekali nawakulumpi jawu asatu; mukulumpi wumu Danyeli. Nindi, Wenowu ayilolu akayishimwinaŋa owu akulumpi nsaŋu janyilambu, kulonda yuma yambala yamwanta yibulaŋa kuchachaŋana.
Yeniwu Danyeli amumotwesheli hadi akulumpi nawayilolu, muloŋa yena wadiŋi namuchima wawuwahi nankashi. Mwanta watoŋojokeli kumwinka wanta wakutala ituŋa dejima.
Henohu niakulumpi niayilolu hiyakukeŋakeŋa hakumwinkela Danyeli muloŋa hansaŋu jetuŋa. Ilaŋa wena akaŋenyi kumona hela hakumwinkela muloŋa, hela haluwilayi. Muloŋa yena wadiŋi washinshika, hiyamweni kachuma kakulweza hela kakuluwa mudi yenaku.
Dichi wenowu amayala ahosheli nawu, Komana etu hitwakamona hakumwinkela iwu Danyeli muloŋaku, chiŋa hanshimbi jaNzambi yindi.
Dichi dinu wenowu akulumpi niayilolu apompeli kudi mwanta chakutiyaŋana, hiyakumwila nawu, Mwanta Dariyusa, kalombu.
Niakulumpi amwituŋa, niatulala, niayilolu, niakulumpi amuyota, nianguvulu ejima anatiyaŋani dehi nawu ashi nshimbi yamuŋanda, ajiliki chijila chakola nankashi, chakwila nawu, chimwakahita mafuku makumi asatu (30), antu kulomba chuma chiŋa akalomba kudeyi mwanta hohu, yowu wakalomba chuma kudi Nzambi hela kudi mukwawu muntu akamuumbila muwina wanyitupa.
Dichi eyi mwanta, itejaku chijila chinu, wusoneki niijina deyi kumukandiwu, kulonda akabuli kuwubalumuna, neyi chelaŋawu nanshimbi jawaMediya nawaPeresi jakábalumunewaŋa.
Dichi mwanta Dariyusa wasonekeli ijina dindi kumukanda wachijila.
Danyeli chatiyiliyi nawu anasoneki dehi ijina damwanta kumukandowu, hakwiŋila mwitala dindi. Kwitala dindi dakwiwulu kwadiŋi njanina jachashi jatala mesu kuYerusalema. Hakufukamaŋa hamanuŋu, ifuku dimu mapampa kasatu, ifuku dimu mapampa kasatu, hakusakililaŋa kumesu aNzambi yindi, neyi chelilaŋayi hakusambila.
Dichi wenowu amayala apompeli chakutiyaŋana, amumweni Danyeli wudi nakulombela nikulembelela kumesu aNzambi yindi.
Hiyakukundama kwakwihi, hiyakuhosha namwanta nakutena chijila chamwanta, nawu, Hiwunasoneki ijina deyi kuchijila chakwila nawu, chimwakahita mafuku makumi asatu (30), antu kulomba chuma chiŋa akalomba kudeyi mwanta hohu, yowu wakalomba chuma kudi Nzambi, hela kudi mukwawu muntu, akumuumbila muwina wawanyitupaku? Mwanta hakuyakula nindi, Chalala, mwomwelaŋa nshimbi yawaMediya nawaPeresi yakábalumunewaŋa.
Dichi wena hiyakuhosha kumesu amwanta, nawu, Iwu Danyeli akwatiluwu hamu nawanyana kaYuda hakusha eyi kumuchimaku, hela kuchijila china chiwasoneka dehi niijina deyi, yena habaŋa nikwokuku, ilaŋa yena kwindi wudi nakulombela ifuku dimu mapampa kasatu.
Dichi dinu mwanta chatiyiliyi mazu awa hakutiya kutama nankashi, hakuta muchima windi wejima hadi Danyeli nindi amupulwishi. Welili kabakane-e, nindi kwiji amuhandishi, niitena pokolu.
Dichi wenowu amayala apompeli kudi mwanta chakutiyaŋana, hiyakumwila mwanta nawu, Eyi mwanta tiyaku, aMediya nawaPeresi akweti nshimbi yakwila nawu, kwosi hela chijila hela izu dahoshayi dehi mwanta dakatwesha kubalumunewaku.
Dichi mwanta wayilejeli nindi, Muletenu Danyeli, mumuumbili muwina wawanyitupa. Mwanta hakumwila Danyeli nindi, Nzambi yeyi wákalakelaŋa mafuku ejima, diyi wakakuhandisha.
Hiyakuleta ilola, hiyakudisha kuchisu chawina, mwanta hakulamikahu chilamiki chindi yomweni, nichilamiki chawayilolu jindi, kulonda abuli kubalumuna nsaŋu yaDanyeli.
Mwanta hakufunta nikuchipaŋu chindi, hakukonkama wufuku wejima nanzala; mwadiŋiyi hiyatweli mwoku hela yuma yakwimbaku; nitulu twamufumini.
Mwanta hakumenekesha budidi yayeni, hakuya kuwina wawanyitupa chakunyakala hohu.
Chashikiliyi kwakwihi nawina mwadiŋiyi Danyeli, hakumubilela Danyeli nezu didi neyi dakudila hohu, nindi, Eyi Danyeli, eyi kambuŋaNzambi wamumi, Nzambi yeyi wákalakelaŋa mafuku ejima, natweshi kukuhandisha kudi anyitupa?
Kutiya Danyeli hakumwila mwanta nindi, Eyi mwanta, kalombu.
Nzambi yami natemeshi kaŋelu kindi, najiki mutunwa twawanyitupa, hiyanankatishuku; muloŋa hinadiŋi namuloŋa kumesu induku, hela kumesu eyeyi mwanta hineli chuma chatamaku.
Dichi mwanta watiyili kuwaha nankashi, wayilejeli antu nindi, Mufumishenu Danyeli muwina. Amufumisha niDanyeli muwina, kumutala hosi hela hanti hanamukatishuwuku, muloŋa yena wakuhweleleli Nzambi yindi.
Mwanta hakuleja antu, antu hiyakuleta awa amayala amuholokeleli Danyeli; hiyakuyumbila muwina wawanyitupa, niwena, nianyanawu, niaŋodijawu. Iku kanda ashiki nikwishina dawina, anyitupa ayikwata nikuyikwata, ayikotola nimafwahawu ejima kotu-kotu.
Dichi mwanta Dariyusa wasonekeli mukanda wakutemesha kudi antu akwacheŋi nakwacheŋi ejima, nikunyunza yawantu yejima, nikudi akwamadimi eŋi naeŋi ejima ashakama mwahita iseki dejima, nindi,
Ami hinukushamu nshimbi yakwila nami, mwahita ituŋa dawanta wami dejima, antu akamuzaali Nzambi yaDanyeli woma;
Nikupulwisha antu diyi, nikuyihandisha diyi,
Dichi yeniwu Danyeli washakamini chachiwahi hanyaka yawanta waDariyusa nikaPeresi Kirusi.
Hamwaka wamuchimu wamwanta wakuBabiloni Beleshaza, Danyeli waloteli, wamweni yimwenu kumutu windi hakadidi kindi. Hakusoneka mwaloteliyi, hakushimuna mwashika mazu owu.
Danyeli hakuhosha nindi, Muchimwenu chami chawufuku namweni komana mpepela jamwiwulu jiwana, hijikukunka naŋovu hakaluŋalwiji keneni.
Mukaluŋalwiji himukufuma anyama amaneni awana, iwu wacheŋi, iwu wacheŋi, iwu wacheŋi, iwu wacheŋi.
Wákusambila wadiŋi neyi mutupa, wadiŋi nampuula jambuulu. Chinadiŋi nakumutala, mpuula jindi ajibwita nikujibwita, amunyamuna niheseki, amwimika nihanyendu yiyedi neyi muntu, amwinka nimuchima wamuntu.
Nami nitali, hikudi kanyama mukwawu, wamuchiyedi, wudi neyi bera, hakudinyamuna mutamba wumu, mukanwa kindi mudi mbavu jisatu nasumuhu. Hiyakumwila nawu, Nyamukaku wudyi mbiji yayivulu.
Kulondela henaha nami nitali, hikudi mukwawu wudi neyi chisumpa, hanyima yindi hadi mpuula jakada jiwana; kanyamowu wukweti nawa nyitu yiwana; amwinkeli wanta wakuyuula.
Kulondela henaha namweni muyimwenu yawufuku, kutala hikudi kanyama wamuchiwana wákutiya niwoma, wákuzaala, wásweja nankashi ŋovu, wudi namaji ayikuŋu amaneni. Hakuvwotavwota, hakukotola kotola, yasheluhu hakuyidatola nanyendu yindi. Yena kudifwana nawanyama ejima asambilili nehi, wacheŋi kwindi; wadiŋi nanseŋu ikumi.
Nashinshikili nseŋu oju, kutala mukachi kaju himukumena kanseŋu kakwawu kanyanya, nseŋu jakusambila jisatu hijikubwitika ninyiji yaju kumesu aku. Kutala mukanseŋu oku mudi mesu adi neyi mesu amuntu, nikanwa kadi nakudisansula.
Chinadiŋi nakutala, hiyakutenteka matanda awanta;
Kaloŋa kakesi kadiŋi nakwidika, kadiŋi nakufuma kwadiŋiyi.
Chatiyakeni izu dadiŋi nakuhosha nseŋu mazu akudisansula hinukutalaku; hinukumona ninichi chakumujahawu owu kanyama akisaŋana nimujimba windi, amwinka nimukesi kulonda asukumi.
Hakwila awa anyama asheluhu ayifumishili hakuyuula kwawu. Hela chochu, kukuhanda kwawu ayishililuku chilaaka chimu nimpinji yimu.
Namweni muyimwenu yawufuku,
Amwinka nikuyuula, nimpuhu, niwanta,
Hakwila ami Danyeli nitiya nimuchima mwivumu puchi, yimwenu yakumutu wami yiŋakamisha nikuŋakamisha.
Hinukukundama kwakwihi namwinawu wumu wemenuku, hinukumwihula mwaya yuma yejimiyi mwalala chikupu. Dichi hakunleja, hakunlumbulwila yumiyi.
Nindi, Anyamawa amaneni, ekala awana, hiyanyanta awana akafuma hamaseki.
Ilaŋa wanta akawutambula kudi akwakujila ambala aMukwakubadika Mwiwulu, diwu akekala nawantowu hayanyaka, nanyaka, nanyaka.
Hinukukeŋa kwiluka mwalala chikupu nsaŋu yanowu kanyama wamuchiwana, wadiŋi wacheŋi, wabula kudifwana nawakwawu ejima; wákutiya niwoma, wukweti maji ayikuŋu, wukweti mazala awuneŋu; wádiŋi nakuvwotavwota, nikukotola kotola, nikudatola yasheluku nanyendu yindi;
nimwaya nsaŋu yanseŋu ikumi jadiŋi kumutu windi, niyanseŋu yikwawu yameneni, yikweti nseŋu jikwawu jisatu jadimbukili kumesu ayu; yena nseŋoyu yadiŋi namesu, nikanwa kadiŋi nakudisansula, wamwekeni neyi nabadiki akwawu.
Chinadiŋi nakutala, nseŋoyu hiyikulwa njita nawakwakujila, hiyikuyiimika mushindu;
ninichi chakwinzayi Wányaka nanyaka, ninichi chakuyinkawu akwakujila aMukwakubadika Mwiwulu mudimu wakusompesha; nichikushika mwaka wakwikalawu akwakujila nawantowu.
Hakwila nindi,
Hakwila oji nseŋu ikumi, muwantowu mwakamwekana anyanta ikumi.
Wakahosha mazu achibeŋu akutena Mukwakubadika Mwiwulu,
Ilaŋa akakwata kukusompesha,
Wantowu, nikuyuuloku nikulema kwamawantowu mwishina dewulu dejima,
Mwenimu dimu munakumini nsaŋu. Hakwila ami Danyeli, yitoŋojoka yami yaŋakamishili nankashi, kumesu ami kubalumuka nikubalumuka. Ilaŋa nsaŋu oyu nayihembeli kumuchima wami.
Mumwaka wamuchisatu wadiŋi nakuyuulayi mwanta Beleshaza, chimwenu chamwekeni kudami, kudami Danyeli, chalondeleli hachimwenu chamwekeni kudami hakusambila.
Muchimwenu ochu namweni; ohu nachimweni nadiŋi mwitala dawanta dakuShushani, dekala mwiluŋa dakuElami; muchimwenu ochu namweni, hinidi kukaloŋa Ulai.
Hinukufumbula mesu ami, hinukumona, kutala oku kukaloŋa kunemani chizamba chamukoku chikweti nseŋu jiyedi. Nseŋu oju jiyedi jajilehi; ilaŋa yimu yabadikili yikwawu kuleha, yayilehi yoyameneni nkumininaku.
Namweni ochu chizamba chamukoku hakushinjeka chakutalisha kumujika nikukabeta nakukabeta; kwosi anyama atwesheli kwimana kumesu induku, hikwadiŋi nawa muntu watwesheli kupulwisha mukwawu kudi yenaku; yena kwindi welili mwaya muchima windi hohu, waditohesheli yomweni.
Chinadiŋi nakutoŋojoka chachiwahi, kutala chizamba champembi hakufuma kumujika, hakwinza hewulu deseki dejima, nikukunka tuhu heseki nehi. Ochu chizamba champembi chadiŋi nanseŋu yatiyakana, yamena hela disu iku, disu iku.
Hakwinza kudi chizamba chamukoku chadiŋi nanseŋu jiyedi, chinamweni chinemani kukaloŋa, hakumulotokela chakumulendumukila naŋovu jindi.
Namumweni hakwinza kwakwihi nachizamba chamukoku, hakumuzuwila nankashi, hakuhuma owu chizamba chamukoku, hakumukotola nseŋu jindi jiyedi. Chizamba chamukoku hadiŋi nawa naŋovu jakwimana kumesu induku; mukwawu hakumunata hamaseki, hakumudatola. Kwosi watwesheli kumupulwisha owu chizamba chamukoku kudi yenaku.
Owu chizamba champembi waditohesheli nankashi. Ilaŋa chakwatiliyi ŋovu, oyu nseŋu yeneni yikotoka nikukotoka; himukuhiŋa nseŋu jiwana jatiyakana, jatala kumpepela jamwiwulu jiwana.
Munseŋu yimu himukumena nseŋu yanyanya, hiyikusweja nikutoha chakutalisha kukabeta kakuchidiilu, nikumusela, nikwituŋa dalubanji.
Yisweja nikutoha, kutoha kwakushika nikwizaza damwiwulu; yinatila niheseki yuma yamwizaza damwiwulu yikwawu, nitutumbwa tukwawu, hakuyidatola.
Eŋa, waditohesheli kutoha kwakushika nikudi Kalamba kezaza; hakumwamuka mulambu wakushita wahefuku hefuku, chipela chamalalindi chanatikili heseki.
Amwinka niizaza hamu namulambu wakushita wahefuku hefuku hamuloŋa wakumotoka nshimbi; wanatili niwalala heseki, welili mwakeŋeliyi, aluŋa nikuluŋa.
Hinukutiya wajila wumu wudi nakuhosha; wajila mukwawu hakumwila owu wadiŋi nakuhosha, nindi, Ichi chimwenu chakutena mulambu wakushita wahefuku hefuku, nimuloŋa wakumotoka nshimbi waleteshaŋa mahembi, wakulekela malala niizaza ayidatolaŋa nanyendu yawantu, chanyaka yiŋahi?
Hakumwila nindi, Chakashika kujimelela nakujibudidi makombakaji ayedi nankulakaji jisatu (2,300); henohu dihu hakatookeshewa malala.
Chinelili ami, ami Danyeli, namoni dehi ochu chimwenu, hinukukeŋakeŋa kwiluka muchalumbulukila; kutala kumesu ami kunemani wúdi nakumwekana neyi muntu.
Hinukutiya izu damuntu hakachi kaUlai, hakutambika nindi, Eyi Gabireli, mulumbulwili iwu muntu mwaya ochu chimwenu.
Dichi yena hakwinza kwakwihi naniku kunemeni; chenjiliyi hinukutiya woma, hinukudimbuka chamesu heseki. Ilaŋa yena hakuŋila nindi, Eyi mwana kamuntu, ilukaku muchalumbulukila. Muloŋa ochu chimwenu chanyaka yakukuminina.
Cheliliyi, iku wudi nakuhosha nanami, ami hinukuya mutulu twatweni chamesu chatala heseki. Ilaŋa yena hakunkunka, hakuŋimika.
Nindi, Tiya, nikwilukishi yuma yakekala kunyaka yakukuminina yandombu. Muloŋa chimwenu china chanyaka yakukuminina yakutoŋola dehi.
Chizamba chamukoku chiwamweni chádiŋi nanoji nseŋu jiyedi, hiyanyanta jaMediya naPeresi.
Yina mpembi yachizamba yavundankana mavuji himwanta wawanta waGriki. Nseŋu yeneni yekala disu iku, disu iku, yena hakachi, diyi mwanta wakusambila.
Hakwila yina nseŋu yakotokeli, muhiŋi jiwana, kumunzowu kwakamwekana mawanta awana, ilaŋa hiyakekala naŋovu jidi neyi jayenaku.
Munyaka yawanta wawu yakukuminina,
Ŋovu jindi jakasweja, ilaŋa hikuŋovu jindi yomwenuku;
Kumaanindi atama, kudimbana kwakemika mushindu muchikasa chindi;
Chimwenu chajimelela najibudidi chanashimunuwu, chalala.
Ami Danyeli nihwidila nikuhwidila, hinukukata mafuku antesha; nkumininaku hinukunyamuka, hinukukwata kumudimu wamwanta. Ochu chimwenu nachihayamini, hosi muntu wachilukili muchayaku.
Mumwaka wakusambila wamwana kaAhasuwerusi Dariyusa, wakumuchidi wawaMediya, diyi Dariyusa adiishiluwu wanta wamwituŋa dawaKaladeya;
mumwaka wayuuliliyi wakusambila, ami Danyeli nashinshikili kunyikanda mwachindiluwu nyaka yateneni izu daYehova denjili kudi kaprofwetu Yeremiya, yakuwanisha nachu mahembi akuYerusalema yonyaka makumi atanu nayedi (70).
Hinukutalisha mesu ami kudi Mwanta Yehova, nimukeŋakeŋi nakulombela, nikulembelela, nakuleka kudya, nayikeleyi, namawuti.
Hinukulombela kudi Yehova Nzambi yami, hinukudibayisha nami, Eyi Mwanta, eyi Nzambi muneni wákutiya woma, wahembaŋa chitiyaŋenu naluwi nanawa amukeŋa, áhembaŋa nshimbi jindi;
tunaputoli, tunaluwi, tunakoŋi chatama, tunadikaŋi, tunasenuki nimuwalejaŋa nimuwuhaku.
Hitunatiyilili ambuŋeyi atuprofwetu áhoshelaŋa mwijina deyi, álejelaŋa anyanta jetu, niatulamba twetu, niankakulula jetu, niantu ejima amwituŋaku.
Eyi Mwanta, kuloŋa kwambala kweyeyi, hakwila etu kwetu kwansonyi hohu kumesu, neyi chitunamoni lelu, niaYuda, niashakama muYerusalema, niaIsarela ejima adi kwakwihi niadi kwakulehi, adi mwahita matuŋa ejima muwayihaŋahaŋila dehi nakumotoka kwamotokawu dehi nshimbi jeyi.
Eyi Mwanta, nsonyi jinatukwati kumesu, nianyanta jetu, niatulamba twetu, niankakulula jetu, muloŋa tunakuputoli dehi.
Yehova Nzambi yetu diyi wukweti luwi nijakwanakena, hela tunadikaŋi nindi.
 Hitunovwahili izu daYehova Nzambi yetu, twendi munshimbi jindi janatushiliyi kumesu etu kutunwa twawambuŋindi atuprofwetuku.
Mwalala, aIsarela ejima anamotoki dehi nshimbi yeyi, anasenuki dehi hambadi, kulonda abuli kwovwahila izu deyi. Dihu hanafumi kutwichila ishiŋu nikusanyika kwasonekeluwu munshimbi yakambuŋaNzambi Mosi; muloŋa tunakuputoli.
Nakoleshi dehi mazu indi atuhosheliyi, etu nawanyuuli jetu atuyuulilaŋa, nakutama kweneni kwanatuleteliyi. Muloŋa mwishina dewulu dejima kukoŋahu chuma chanakoŋeluwu Yerusalema nehi.
Kutama kwejimiku kunatuwani dehi neyi chanasonekuwu munshimbi yaMosi. Hela chochu, hitunalembi kudi Yehova Nzambi yetu netu tumoni wuselewa windi, kulonda tubalumuki tuleki kuluwaluwa kwetu, tushinshiki mwaya walala weyuku.
Dihu hanafumi kututala kudi Yehova kutala kwakutuletela yatama; muloŋa Yehova Nzambi yetu waloŋa kunyidimu yindi yejima yakoŋaŋayi; hakwila etu hitunovwahili izu dinduku.
Ichi dinu, eyi Yehova Nzambi yetu wáfumishili antu eyi muEjipitu nachikasa chaŋovu, wátiyakana dehi mpuhu, neyi chitunamoni ifuku dalelu; etu tunaputoli, tunakoŋi chatama.
Eyi Mwanta, nalembi, itejaku kuteŋulula kuzuwa kweyi nikulendumuka kweyi kufumi kumukala weyi waYerusalema, kumpidi yeyi yajila, mwomwaya kuloŋa kweyi kwejima. Yerusalema nawantu eyi anasawuki kudi antu ejima atunyeŋumuka, namuloŋa wanshidi jetu nakuluwaluwa kwaluwilaŋa ankakulula jetu.
Dichi dinu, eyi Nzambi yetu, tiyililaku kulombela kukulombela kambuŋeyi; nikulembelela kwakulembelelayi, malaleyi aneli dehi mahembi wuyitoŋekeli mesu eyi hamujimba waMwanta.
Eyi Nzambi yami, teŋelekaku itu deyi wutiyi; tonaku mesu eyi wutali mahembetu, nimukala watumbawu ijina deyi; muloŋa kulembelela kwetu hitunakushikiji kumesu eyi netu twaloŋaku, chiŋa naluwi lweyi lwasweja.
Eyi Mwanta, tiya. Eyi Mwanta, anakenaku. Eyi Mwanta, tiyililaku wukoŋi. Eyi Nzambi yami, bayi wulabaku, ilaku yumiyi hamujimba weyeyi aweni, muloŋa mukala weyi niantu eyi ayitumba ijina deyi.
Iku nichidi kuhosha, nakulombela, nakudibayisha nanshidi yami, ninshidi yamunza wetu Isarela, nakushikija kulembelela kwami kumesu aYehova Nzambi yami, hansaŋu yampidi yaNzambi yami yajila;
mwalala, iku nidi nakuhosha mukulombela, owu iyala Gabireli inámweni hakusambila muchimwenu ochu, anamutuukishi dehi lufuchi, hakunkunka kwakwihi nampinji yamulambu wamelela.
Hakunlumbulwila, hakuhosha nanami nindi, Eyi Danyeli, ami nediki dehi dinu, nenzi nakukwinka wukalawenu wakwiluka mwaya yuma.
Híwatachikili kulembelela kwedikili izu, ami hinukwinza nakukuleja, muloŋa eyi wasweja kukeŋewa. Dichi toŋojokaku chachiwahi iyi nsaŋu, wushinshiki mwaya ochu chimwenu.
Hamunza wenu nihamukala wenu wajila
Ilukaku wushinshiki neyi,
Chimwakahita nyilungu oyu makumi atanu nadimu nanyilungu yiyedi (62),
Yena wakatiyaŋana chitiyaŋenu chakola nawantu amavulu chamulungu wumu;
Mumwaka wamuchisatu wamwanta wakuPeresi Kirusi, amwekesheli chuma chimu kudi Danyeli átumbawu nawu Beleteshaza. Chumochu chadiŋi chalala, yadiŋi njita yeneni. Yena welukili mwaya chumochu, welukili mwaya chimwenu ochu.
Hamafuku owu ami Danyeli nadilili nyilungu yisatu yamukuma.
Hinadiili yakudya yakutiyisha kuwahaku, mbiji navinyu hiyahitili kukanwa kamuku, hela kuwaya manji nihanti nehi, chiŋa nyilungu yisatu yamukuma yinamani dehi.
Mwifuku dakakweji kakusambila damakumi ayedi nakawana (24), chinadiŋi nakwimana kuchikumu chakaloŋa muneni, yowu Hidekeli,
hinukufumbula mesu ami nami nitali, hikudi iyala navwali ihina dadiwahi, mumbunda wakasamu wuru wakoseka wakuUfwazi.
 Mujimba windi wudi neyi ilola dawunsela wutookoloka, chifu chindi neyi chamwekanaŋa nzaji, mesu indi neyi manoŋu akesi, makasindi ninyendu yindi yamwekana neyi wuneŋu washilindindi, kuvuma kwezu dindi neyi kwaluntu lwaluvulu.
Ami Danyeli namweni chimwenu ochu kankawami; muloŋa antu nadiŋi nawu hiyamweni chimwenu ochuku; ilaŋa kwayiholokeleli kuzaala kwakweni, hiyakutemuka nakubatama.
Dichi nasheli kankawami, hinukumona chimwenu ichi cheneni, mudami himwasheli ŋovuku; kuwaha kwami kunadiŋi naku kubalumuka nikutoka, hinadiŋi nawa cheŋi naŋovuku.
Hela chochu, natiyili izu dindi, chinatiyili izu dindi hinukudimbuka chamesu heseki mutulu twatweni, mesu ami atala heseki.
Kutala, chikasa hichikunkunka, hichikunhindwisha hinukufukama kwakwila nakwati nimakasa heseki, iku nidi nakuzaala.
Hakuŋila nindi, Eyi Danyeli, eyi muntu wasweja kukeŋewa, ilukaku mazu inukukeŋa kuhosha naneyi, imanaku zulumba; muloŋa ami anantemeshi dehi kudeyi. Chananlejiyi izu idi, hinukwimana nakuzaala.
Hakuŋila nindi, Danyeli, bayi wutiya womaku, muloŋa kufumisha kwifuku datachi diwashili muchima weyi kukwiluka nikukudizoza kumesu aNzambi yeyi, mazu eyi ayitiyili. Ninami nenzi dehi hansaŋu yamazu eyi.
Ilaŋa kalamba ketuŋa dawaPeresi wadikaŋili nanami mafuku makumi ayedi nefuku dimu (21); kutala Mikeli, kalamba wumu wahadi atulamba abadika, hakwinza nakunkwashaku, namushiyi kwenoku hamu nawanyanta amuPeresi.
Ichi dinu nenzi dehi nikuleji, kulonda wiluki yákamona munza wenu kumafuku akukuminina; chimwenu ochu muchidi mafuku amavulu.
Chahosheliyi nanami mwaya mazu awa, hinukutalisha mesu ami heseki, niikala nikamama.
Kutala wumu wafwana neyi anyana kawantu hakukunka kunyivumbu yami; hinukwasama mukanwa kami hinukuhosha, hinukumwila wémeni kumesu ami nami, Eyi nkaka yami, nachimwenu ochu nyisoŋu yinanwani dehi, hinikweti nawa cheŋi ŋovuku.
Eyi nkaka yami, ami kambuŋeyi nukutwesha kuhosha ŋahi naneyi nkaka yami? Muloŋa ami henohu mudami himwasheli nawa cheŋi ŋovuku, himwasheli nawa cheŋi muuyaku.
Hikukunkunka nawa cheŋi wumu wamwekana neyi muntu, hakunkolesha.
Hakwila nindi, Eyi muntu wasweja kukeŋewa, bayi wutiya womaku; kuwunda kwikali naneyi; kolaku, eŋa kolaku. Chahosheliyi nanami nitiya niŋovu, nami, Eyi nkaka yami, hoshaŋa; muloŋa wunankoleshi dehi.
Hakwila nindi, Eyi wuneluki yinenjili kudeyi? Ichi dinu hinukufunta nakulwisha nakalamba kawaPeresi. Chinukuya kalamba kawanta waGriki wakenza.
Ilaŋa nukukuleja yánasonekuwu munyikanda yajila yawalala. Kwosi wankwashaŋa kulwa nawenawaku, chiŋa kalamba kenu Mikeli hohu.
Hakwila ami mumwaka wakusambila wanowu kaMediya Dariyusa, nemeni nakumukwashaku nakumukolesha Mikeli.
Ichi dinu nukukuleja walala. Tiya, muPeresi mwakemana anyanta amakwawu asatu; wamuchiwana wakabadika akwawu ejima kuheta. Chakelayi nakwati dehi ŋovu namahetindi, wakayisaŋumuna wejima wawu ayi nakulwa nawanta waGriki.
Kwakanyamuka lumwanta lwasweja ŋovu, wakayuula nawanta weneni, wakela mwaya muchima windi.
Chakemanayi, wanta windi wakakotoka, akawubalula chakutalisha kumpepela jamwiwulu jiwana; ilaŋa hiyakawubalwila anyanindi, hela mwaya kuyuula kwindi kwayuuliliyuku; wanta windi akawubwita, wakekala wawantu acheŋi akulunjika kudawa.
Mwanta wakukabeta kakuchidiilu wakekala naŋovu, nikalamba kindi wumu; yena wakekala naŋovu jakumubadika, wakekala nawanta wakuyuula, wanta windi owu wakekala wanta weneni.
Kwakakumina nyaka akadibomba; mwana kamwanta wakukabeta kakuchidiilu wamumbanda wakaya kudi mwanta wakukabeta kakuchimunswa nakutiyaŋana nindi; ilaŋa yena mumbanda hakahemba ŋovu yachikasa chinduku; hela iyala niyena hakemanaku, hela chikasa chindi; ilaŋa yena mumbanda akamwinka ninawa amuleteli, niiyala wamuvweli, niiyala wamwinkeli ŋovu yena nyakoyu.
Ilaŋa kumutombu wakafuma kunyiji yindi kwakemana wumu, wakahiŋa mwayena, wakenza kwizaza danjita, wakeŋila mumpwembu yamwanta wakukabeta kakuchimunswa, wakayikoŋa, wakayiimika mushindu;
wakanona ankishi jawu, ninkishi jawu jamawumba, niyuma yawu yasiliva nawuru yayiwahi, wakayitwala muEjipitu muwunkoli. Nyaka yantesha wakaleka kuya nakulwa namwanta wakukabeta kakuchimunswa.
Yena wakeŋila mwituŋa damwanta wakukabeta kakuchidiilu. Ilaŋa yena wakafunta cheŋi mwituŋa dindi yomweni.
Anyanindi amayala akabutula njita, akapompesha luntu lwayendu yamaneni, akenzaŋa ho-o, akasumpoka nikusumpoka, akahitamu. Akafunta cheŋi, akalwaŋa njita ndo-o nikumpwembu yindi.
Mwanta wakukabeta kakuchidiilu, kumuchima windi kwakamukuma nakuzuwa, wakedika nakulwa nayenowu mwanta wakukabeta kakuchimunswa. Wakatandamisha luntu lwaluvulu, luntu olu akalwinka kudi yena.
Chakelayi natwali dehi luntu olu, muchima windi wakadinyamuna kwiwulu; wakadimbwisha makumi amakombakaji heseki, hela chochu, hakemika mushinduku.
Mwanta wakukabeta kakuchimunswa wakafunta, wakatandamisha luntu lwaluvulu lwakubadika lwakusambila, wakenzaŋa ho-o, neyi munahiti dehi nyaka yayivulu, wakenza nanjita yeneni, namaheta amavulu.
Hampinji oju amavulu akemana nakulwa namwanta wakukabeta kakuchidiilu, akwandombu akumunza wenu nawa akadinyamuna kwiwulu kulonda akoleshi chimwenu ochu; ilaŋa wena akadimbuka.
Dichi mwanta wakukabeta kakuchimunswa wakenza, wakadima mpwembu, wakatambula mukala wadihata naŋovu. Njita yakukabeta kakuchidiilu hiyakadikaŋaku, hela munza windi watondayi, hikwakekala hela ŋovu yakudikaŋa nihantuku.
Ilaŋa yena wakenza nakulwa nindi, wakela mwaya muchima windi hohu, kwosi wakemana kumesu induku. Wakemana mwituŋa dalubanji, muchikasa chindi mwakekala jakujilumuna.
Wakatalisha mesu indi chakwinza naŋovu yawanta windi wejima, wakenza namazu akutiyaŋana nawakwakwoloka hamu nayena, wakela mwakeŋayi. Akamwinka mwana wamumbanda wakudi ambanda kulonda amutamishi; ilaŋa yena mumbanda hakemana hela kwikala wakumukwasha yenaku.
Kulondela henohu wakatalisha mesu indi kuyitutu, wakatambula yayivulu. Ilaŋa kalamba wumu wakakumisha kusawula kwasawilaŋayi, mwalala, wakabalumuna kusawula kwasawilaŋayi kumubalumukili yomweni.
Henohu wakatalisha mesu indi kumpwembu jakuhata mwituŋa dindi yomweni; ilaŋa yena wakahukana, wakadimbuka, hakamwekana nawa cheŋuku.
Mudi yena mwakahiŋa muntu wakahitisha mukwakudya nyilambu mulubanji lwetuŋa; ilaŋa chimwakahita mafuku antesha akamukotola, hichakuzuwa indi kwiji chanjitaku.
Mudi yena nawa mwakahiŋa muntu wadiwulewa, abulili kwinkawu kulema kwetuŋa; ilaŋa wakenza mumwaka wakashakamawu antu chachiwahi, wakatambula ituŋa namazu akulambisha akwawu.
Akayikumpula kumesu indi nayitwa yadibaji, akakotoka, eŋa nikalamba kachitiyaŋenu nawa.
Kulondela hakukana kwadikaninuwu nayena wakakoŋa mwakudimbana; muloŋa yena wakenza nakukanduka, wakakwata ŋovu namunza wanyanya.
Hamwaka wakushakama chachiwahi wakenza hayipela yamaluŋa asweja manji, wakela mwabulahu dehi kwila ankakulula jindi, hela ankakulula jawankakulula jindi; wakayimwaŋila mwaŋila niyanakwatuwu, niyanapuupuwu, nimaheta. Eŋa, wakafuukula jakulwa nampwembu jakola, ilaŋa champinji yantesha hohu.
Wakasaŋumuna ŋovu jindi nawulobu windi wakuya nakulwa namwanta wakukabeta kakuchidiilu nanjita yeneni. Mwanta wakukabeta kakuchidiilu wakalwa njita nanjita yindi yeneni nankashi yasweja ŋovu. Hela chochu, hakemanaku, muloŋa akamufuukwila yatama.
Eŋa, ákadya yakudya yindi diwu akamukotola, ninjita yindi yakasumpoka; amavulu akadimboka afwa dehi.
Hakwila wenawa anyanta ayedi nyichima yawu yakaya mukwila chatama, akahosha yuma yakutwamba kumesa yawu yimu. Ilaŋa hichakalumbulukaku; hela chochu, kukuma kwakenza hampinji yakutoŋola dehi.
Henohu wakafunta mwituŋa dindi namaheta amavulu; muchima windi hiwakakeŋa chitiyaŋenu chajilaku; wakakoŋa mwakeŋayi, wakafunta kwituŋa dindi yomweni.
Hampinji yakutoŋola dehi wakafunta, wakenza kukabeta kakuchidiilu ilaŋa hakukuminina hichakekala neyi hakusambilaku.
Muloŋa maatu akuKitimi amaneni akenza nakulwa nayena; dichi yena wakatiya chikela, wakafunta cheŋi, wakazuwa nankashi nachitiyaŋenu chajila, wakakoŋa mwakeŋayi. Mwalala wakafunta, wakakwata mpúŋa nanawa akaleka chitiyaŋenu chajila.
Kumutamba windi yena kwakemana yitwa, yakajilola malala, yoyi mpwembu yakuhata, yakafumisha mulambu wakushita wahefuku hefuku, yakashamu chishimashima chaleteshaŋa mahembi.
Awa akumotoka chitiyaŋenu wakayitamisha namazu akulambisha. Hakwila antu eluka Nzambi yawu akakola mbe, akamukoŋela.
Awa ahadi antu akweti maana akataŋisha akwawu amavulu. Hela chochu, akadimbuka kumpoku yakabali, nikumulaŋi wakesi, nikuwunkoli, nikukuyipuupa, mafuku amavulu.
Chakadimbukawu akayikwasha kukwasha kwantesha; ilaŋa antu amavulu akadibomba nawu namazu akulambisha.
Amakwawu akweti maana akadimbuka, kulonda kuyikosa, nikuyitookesha akatooki to-o ndo-o nikumpinji yakukuminina; muloŋa chumichi chichidi chakumpinji yakutoŋola dehi.
Mwanta wakela mwakeŋa muchima windi. Wakaditwala kwiwulu wakaditohesha chakudibadisha hadi amaneni ejima, wakahosha yuma yakuhayama yakudiwula Nzambi yawanzambi. Wakaluŋa nichakawanishawu kuzuwa. Muloŋa chuma chatoŋolawu dehi akachikoŋa.
Hakasha muchima kudi Nzambi yawankakulula jindi, hela kukukeŋa ambanda hela kukubaŋa mukishuku; wakaditohesha chakudibadisha hadi ejima.
Wakalemeshaŋa mukishi wampwembu jakuhata; mukishi abulili kwilukawu ankakulula jindi diyi akalemeshayi yena nawuru, nasiliva, natumalola twalema wuseya, nayuma yayiwahi
Mpwembu jakuhata jasweja ŋovu wakajikoŋa naŋovu jamukishi wakwacheŋi, ákamwiteja wakayitohesha nakulema. Wakayinka wanta wakuyuula antu amavulu, wakabalula balula ituŋa muwuseya muwuseya.
Hampinji yakukuminina mwanta wakukabeta kakuchidiilu wakamulotokela nanjita; mwanta wakukabeta kakuchimunswa wakenza nakulwa nindi neyi chinjimbi, namakálu, nawantu akwendela hatuwalu, namaatu amaneni amavulu. Wakeŋila mumatuŋa, wakasumpoka, ahita nikuhita.
Wakeŋila nawa mwituŋa dalubanji, akashenkumuna matuŋa amavulu; tiyenu ákapuluka kudi yena, Edomi, naMowabi, nachibalu chawanyana kaAmoni cheneni.
Wakolola makasindi hamatuŋa; niituŋa daEjipitu hidakapulukaku.
Wakekala nawanta wakuyuula yuma yalema wuseya yawuru nasiliva, niyuma yamuEjipitu yalema wuseya; aLibiya nawaEtiyopiya akamulondelaŋa muchendu chindi.
Ilaŋa nsaŋu jakumusela nijakukabeta kakuchimunswa jakamwakamisha; wakaya nakulendumuka nindi akakisaŋani, akajilumuni chikupu antu amavulu.
Wakalema matenti indi amaneni awanta kuneli kaluŋalwiji iku, mpidi yalubanji yajila iku, yena hakachi; ilaŋa jakamukuma, kwosi niniwu wakamukwashaku.
Hampinji oyu Mikeli wakemana, yowu kalamba muneni wemenaŋa akwamunza wenu.
Amavulu akama mulunkuŋu lwamaseki akatona,
Akwamaana akatoŋeka neyi chatoŋekaŋa iwulu;
Hakwila eyi Danyeli, hembaku mazu awa, lamikaku mukandiwu, ndo-o nikumpinji yakukuminina. Amavulu akaya lufuchi niniku niniku, akavulisha kwiluka.
Ami Danyeli natalili, komana kunemani amakwawu ayedi, wumu kuchikumu chakaloŋa ishinadi idi, mukwawu kuchikumu chakaloŋa ishinadi dikwawu.
Wumu hakumwila owu muntu wavweli mahina amawahi, wádiŋi hewulu damenji akaloŋa, nindi, Mudi nyaka yiŋahi nakushika hakakumishawu yihayamishiyi?
Namutiyili owu iyala wavweli mahina amawahi, wádiŋi hewulu damenji akaloŋa, chanololiyi chikasa chindi chachidiilu nichikasa chindi chachimunswa kwiwulu, hakusanyika wáhandaŋa hayanyaka, nindi, Mudi mpinji, nijimpinji, nimpinji yachikunku; chakelawu anakumishi dehi kukotola ŋovu jamunza wajila kotu-kotu, yuma yejimiyi yakamana.
Kutiya natiyili, ilaŋa kwiluka muchaya nehi. Dichi hinukwila nami, Eyi nkaka yami, yumiyi yakamanina mudihi?
Yena nindi, Eyi Danyeli, yaŋa kweyi; muloŋa mazu awa anayijiki, anayilamiki ndo-o nikumpinji yakukuminina.
Amavulu akaditookesha akatooka to-o, akakoseka; ilaŋa antu atama akelaŋa chatama; kwosi muntu watama wakeluka mwokuku; chiŋa akwamaana diwu akelukamu.
Kufumisha kumpinji yakafumishawu mulambu wakushita wahefuku hefuku, yakemikawu chishimashima chaleteshaŋa mahembi, mudi mafuku ikombakaji nankulakaji jiyedi, namakumi atanu nawana (1,290).
Muntu wukuchiŋilila nakushika kumafuku ikombakaji nankulakaji jisatu, namakumi asatu namafuku atanu (1,335), nakooleki.
Eyi kweyi yaŋa kweyi nichakashika kukuminina; muloŋa eyi wakanooka, wakemana mwiseka deyi kwakakumina mafuku.
