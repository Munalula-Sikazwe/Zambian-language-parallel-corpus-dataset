Eci cikiko oco vamumwenesele Ovaciya.
Tala, ngunakulingisa lyehi kupwa umundende muli vaka-mafuci, uwakulumbilisa cikuma.
Ove watwama mumyaji yamulilolwa, ove uli nautwamo wove helu, ove weji kulyambanga mumucima wove ngwove, Iyaze mwakanguxikumwisa nakumavu? kulipambula cove camumucima wove cinakuhungumwisa.
Cipwe naujindama helu nge mwangonga, cipwe nauhaka uswa wove muli vatanganyika, oloze nangukakuxikumwisamo. Mukiko mwanambe Yehova.
 Kaci kuli ove kwezanga veji, kaci kwezanga vihwanga naufuku (omwo vanakuteteko!), kaci vanevi palanga nomu vanambate vyakuswa nyi? Kaci kuli ove kwezanga vaka-kuhela mihako yavinyo, kaci vanaseze mihako yakuhuhwojola yimwe nyi?
Vyuma vyaEsau omwo vanavitalatalila! Vyuma vyenyi vyakuyoleka, omwo vanavihehwila!
Malunga vosenava unalixiki navo luxiko vanakutwale nakungiza. Malunga wapwanga navo nakeke vanakuhungumwisa lyehi, vanakuhase. Ava veji kulyanga kukulya cove vali nakukwalila muheto muxi. Muli ikiye kamwexi kunangakanako.
Yehova ngwenyi, Halikumbi lize ngukazeneke kuvanongesa vaka-mangana muEtome nakunangakana kupili yaEsau numba?
Kaha, ove Temane, vindume jove navakahomba, mangana vakavatetateteko vatu kupili yaEsau hakuvahonda.
Mwomwo haulyanyi kana unalyane songo yove Yakova, xikaho sonyi nayikakufwika, kaha navakakutetako haya myaka yosena.
Halikumbi lize wemanyine kwakulitalasana nenyi halikumbi lize vambacile vatu veka vikumba vyenyi, haze vengilile vaka-miyaci yeka muvikolo vyenyi, haze vatahixile navitaho haYelusalema, nayove nawa wapwile nge yenu vamwe.
Oloze kanda utala likumbi lyasongo yove halikumbi lyakuvindama cenyiko, kanda uwahilila kuli vana vaYuta halikumbi lyakunonga cavoko, kanda ulitohwesa mukanwa kove halikumbi navamona luyandoko.
Kanda wingila mucikolo cavatu jami halikumbi lyaluvinda lwavoko, kahove nawa kanda utala lupi lwavo halikumbi lyaluvinda lwavoko, cipwe kukwata havikumba vyavo halikumbi lyaluvinda lwavo.
Kanda wimana kumakanyiko nakutetako ava vakwavo navacinako, ava vakwavo vanasaleho kanda uvalunda halikumbi lyaluyando lwavoko.
Mwomwo likumbi lyaYehova lili hakamwihi hali vaka-mafuci osena. Nganomu unalingi, mukiko munavakakulingila, milimo yove navakakuhilwixilayo hamutwe wove.
Mwomwo nganomu munanwina hapili yami yajila, mukiko munavakanwinanga vaka-mafuci osena makumbi osena. Navakanwa nakuxikula nakupwa nge kavapwileko.
Oloze kupili Zeyone nakukapwanga vaze navakayovoka, nayikapwanga yajila, kahava vakuzuvo yaYakova navakahetanga luheto lwavo.
Zuvo yaYakova nayikapwa kakahya, zuvo yaYosefwe nayikapwa mulangi, zuvo yaEsau nayikapwa nge vijinji vyamwila, navakakwata muli vakivo nakuvalya, kaha kuzuvo yaEsau kakwexi kukapwava navakasalahoko. Mwomwo kanwa kaYehova kanacihanjika.
Kahava vakusulo navakahetanga pili yaEsau, ava vakucikulo navakavahetanga vaFwilixite. Navakahetanga lifuci lyaEfwalime nalifuci lyaSamaliya, kaha Mbenjamine mwakahetanga Ngileyate.
Ava vanatundula vakulizavu lyavana vaIsalele eli, navakahetoku kwapwilenga kwavaKanane, mbwe nakuZalefwate, kahava vanatundula vakuYelusalema, ava vali muSefwalate, navakahetanga membo ali kuSulo.
Kupili Zeyone nakukakanduka vaka-kulwila mangana vakayulenga kupili yaEsau, kaha wangana naukapwanga waYehova.
