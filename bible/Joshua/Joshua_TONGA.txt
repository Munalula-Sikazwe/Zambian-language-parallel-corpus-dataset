Lino kunze aalufu lwa Mozesi mubelesi wa Mwami Leza, Mwami Leza wakaambila Josyuwa mwanaa Nuni wakali mugwasyi wa Mozesi 
kuti, “Mozesi mubelesi wangu wakafwa. Nkaako lino yebo abantu boonse aaba mulibambilile kuzubuka mulonga wa Jolodani, muye munyika eeyo njendiyoopa ku Baisilayeli. 
Mbubonya mbuli mbundakasyomezya Mozesi, ndiyoomupa kufumbwa aawo mpomuyoolyata. 
Kuzwa munkanda mane kusikila kuzilundu zyaku Lebanoni akuzwa kumulonga mupati wa Yufuletisi kujatikizya anyika yoonse ya Bahiti mane kulwizi lupati kumbo. 
Taakwe naba omwe uyookuzunda mubuumi bwako boonse. Mbubonya mbuli mbwindakali aa Mozesi, ndiyooba ayebo. Taakwe nenjookusiya nikuba kukulekelezya pe. 
Zyandamana, ube sicamba, nkaambo nduwe uutisolwede bantu boonse kuti bakatole nyika eeyo njindakakonkezya kuli basikale babo kuti njoobapa. 
Zyandamana, ube sicamba. Weelede kuyootobela cabunkutwe malailile oonse mubelesi wangu Mozesi ngaakakupa. Toelede kuyooasusya pe, ndendilyo noyoozwidilila kuli koonse nkoyooya. 
Utakaleki kubala bbuku lya Mulawo eeli, weelede kunoolibala sikati amasiku, akubona kuti wabamba zyoonse zilembedwe mulindilyo. Ndendilyo noyoosumpuka akuzwidilila kabotu-kabotu. 
Koyeeya kuti ndime ndakulailila! Zyandamana, ube sicamba. Utakankami nikuba kutyompwa, nkaambo Mwami Leza wanu uyooba anduwe kuli koonse nkoyooya.”
Mpawo Josyuwa wakalailila basololi babantu kuti, 
“Kamuya muzivuka mwaambile bantu kuti, ‘Amulibambile bulilu.’ Kwainda buyo mazuba otatwe mulazubuka mulonga wa Jolodani kuti mukatole nyika eeyo Mwami Leza wanu njayoomupa!”
Pele kumisyobo ya Lubeni, Gadi acisela ca Manase, Josyuwa wakati, 
“Amuyeeye majwi aa Mozesi mubelesi wa Mwami Leza naakati, ‘Mwami Leza wanu uyoomupa kulyookezya alimwi a nyika eeyi kuti ibe yanu!’ 
Bakaintu banu, bana banu, anzyomuvubide zileelede kusyaala munyika iino yakamupa Mozesi kujwe lya Jolodani. Pele basilumamba banu boonse, bakonzya kulwana kabajisi azilwanyo baleelede kusaanguna kuzubuka. Mweelede kugwasya Baisilayelinyoko 
mane kusikila Mwami Leza akabape nyika mbuli mbwaakamupa anywebo. Baakumana kutola nyika eeyo Mwami Leza wamu njayoobapa, muyookonzya kupiluka kuzookkala munyika yanu iino Mozesi mubelesi wa Mwami Leza njaakamupa kujwe lyamulonga wa Jolodani.”
Mpoonya bamisyobo eeyi bakaingula Josyuwa kuti, “Zyoonse nzyootulailila tulazicita, alimwi koonse nkoyootutuma tuyooinka. 
Mbubonya mbuli mbutwakali kuswiilila Mozesi, tunookuswiilila ayebo. Ncotukumbila buyo nkuti Mwami Leza abe aanduwe mbubonya mbuli mbwaakali aa Mozesi. 
Kufumbwa muntu uususya majwi aako nikuba kutaswiilila nzyootulailila uleelede kujaigwa. Zyandamana, koba buyo sicamba.”
Lino Josyuwa mwanaa Nuni wakatuma basikutwela bobilo kuzwa ku Syitimu wakati, “Kamuya mukatwele nyika, kwaambisya munzi wa Jeliko.” Mpawo bakainka, nibakaakusika kumunzi ooyu, bakaakusikila kuŋanda yamukaintu mwaamu Lahabu.
Lino mwami waku Jeliko wakaambilwa kuti, “Kwakasika Baisilayeli bamwi muno masiku kuzootwela nyika.” 
Eelyo mwami ooyu wakatuma majwi kuli Lahabu aakuti, “Baalumi aabo bali muŋanda yako, bakaboolela kuzootwela nyika mboibede, ubalete kuno!”
Pele walo wakabasiside kale baalumi bobilo aabo, eelyo wakati, “Kwalo masimpe, ndasikilidwe bantu, pele tandizi nkubakazwida. 
Nikwakaba kulubundu-bundu ciindi lijalwa mulyango mupati wamunzi, bantu aabo bakainka. Tandizi naa bakatozya nzila iili. Kuti mwabatobela cakufwambaana, ambweni inga mulabeenzya.” 
Naamba boobo ani kuti wakabasiside atala aaciluli kunsi aamakuba aabutonje ngaakabikkide aawo. 
Basikubatobela mbubakazwida buyo, mulyango mupati wamunzi wakajalwa. Nkabela bakayandaula basikutwela aabo, batozya nzila iigama kuzito zyamulonga wa Jolodani.
Lino basikutwela kabatanalala, Lahabu wakatanta atala aaciluli 
akubaambila kuti, “Ndizi kuti Mwami Leza waaba nyika eeyi kulindinywe, alimwi bantu boonse baliyoowede akaambo kandinywe. 
Twakamvwa mbuli Mwami Leza mbwaakaandaanya maanzi aalwizi lusalala ciindi nimwakazwa mu Ijipiti. Alimwi twakamvwa ambuli mbumwakajaya Sihoni a Ogi, bami bobilo ba Baamoli bakali kukkala kujwe lyamulonga wa Jolodani. 
Mbutwakamvwida buyo zyandinywe, lyakatuleka, taakwe naba omwe wakacili aamputo pe. Nkaambo Mwami Leza wanu ngu Leza wajulu aansi aano. 
Nkaako lino amundisyomezye, mukonkezye muzina lya Mwami Leza kuti muzooengelela mukwasyi wangu, mbubonya mbwindamucitila nywebo, musinizye kuti 
muzooleka taata abaama, banyinandumi abasyoonto bangu antoomwe amikwasyi yabo. Tamukoozootujaya pe.”
Baalumi aabo bakamwaambila kuti, “Mwami Leza atunyonyoone kuti naa tutazoociti oobo. Ncotuyanda buyo nkuti utaambili muntu naba omwe ncitweendelede, twakusyomezya kuti Mwami Leza aakwaaba nyika iino, aswebo tuzookucitila bweelede.”
Lino akaambo kakuti ŋanda ya Lahabu yakaliswaangene abwaanda bwamunzi, Lahabu wakaselusya baalumi aaba ampulungwido yayo antambo. 
Wakabaambilide kuti, “Kamuya muzilundu mukayube kuti basikumutobela batamuboni. Mukayube oomo kwamazuba otatwe mane kusikila bakapiluke, ndendilyo nywebo nomuyooinka.”
Lino baalumi aaba bakaambilide mukaintu ooyu kuti, “Tuzoobamba cisyomezyo eeci ncootukonkezya. 
Nceeci ncozoocita. Twazoosaala nyika yanu, uzooange ntambo eeyi iisalala njiyonya njotituselusizye ampulungwido. Ukalete muŋanda muno uso abanyoko banyinandumi bako antoomwe abamukwasyi wauso bamwi. 
Kufumbwa ooyo uutikazwide anze, uyoolibonena, swebo tatukooyooba aamulandu akaambo kakwe. Pele kuti umwi unooli anduwe muŋanda akacisigwe, mulandu uyooba wesu. 
Nikuba boobo kuti waambile umwi ncitweendelede tatukabambi cisyomezyo eeci ncootukonkezya pe.” 
Mukaintu ooyu wakaingula kuti, “Mbubo, ndamvwa.” Mbombubo mbwaakabaleka, bainka. Amane wakaanga ntambo iisalala eeyo ampulungwido.
Lino nibakazwa ooko bakainka kuzilundu akukkala kwamazuba otatwe. Basikubatobela bakayandaula koonse-koonse, pele tiibakabajana, mpawo bakapiluka. 
Mpampawaawo basikutwela bobilo aabo mpibakakonzela kuunka kulimbabo. Bakaselela zilundu, bazubuka mulonga wa Jolodani, akuya kuli Josyuwa mwanaa Nuni. 
Bakaambila Josyuwa kuti, “Kasimpe Mwami Leza waaba kale nyika yoonse kulindiswe. Bantu boonse lilibalekede akaambo kandiswe.”
Lino buce buyo cifumo-fumo, Josyuwa a Baisilayelinyina boonse bakalonga kuzwa ku Syitimu baakukkalila kumbali aamulonga wa Jolodani kulibambilila kuzubuka. 
Kwiinde buyo mazuba otatwe, basololi bakeendeenda akati kazivuka, 
akulailila bantu kuti, “Mwabona buyo kuti bapaizi, Balevi banyamuna bbokesi lyacizuminano ca Mwami Leza wanu, anywebo mulitalikizye, mubatobele. 
Akaambo kakuti tamunasikide kuno, bayoomutondezya nzila. Pele mutakabi nimweendela afwiifwi abbokesi lyacizuminano, mweelede kuti kamutantamukide kwatukokola tuli zyuulu zyobilo kuzwa kuli ndilyo.”
Mpawo Josyuwa wakaambila bantu kuti, “Amulisalazye, nkaambo juunza mabala Mwami Leza uyoocita maleele.” 
Lino Josyuwa wakazooambila bapaizi kuti, “Amubweze bbokesi lyacizuminano, muzubuke bantu boonse kabatana.” Abalo bakacita mbubonya mbubakaambilwa.
Lino Mwami Leza wakaambila Josyuwa kuti, “Nceticite sunu cilapa kuti Baisilayeli boonse bakulemeke, balaziba kuti ndilaanduwe mbubonya mbuli mbundakali aa Mozesi. 
Ambila bapaizi aabo babweza bbokesi lyacizuminano kuti basika buyo ankomwe yamulonga wa Jolodani, banjile-njile maanzi, akwiima.”
Kumane Josyuwa wakaambila Baisilayeli kuti, “Amuboole kuno muswiilile majwi aa Mwami Leza wanu. 
Ndendilyo nomutizibe kuti Leza muumi ulaandinywe, alimwi nomutizibe kuti uyootanda ncobeni Bakenani, Bahiti, Bahivi, Bapelezi, Bageegasyi, Baamoli a Bajebusi. 
Amubone, bbokesi lyacizuminano ca Mwami wanyika yoonse mbwiibede lilazubusigwa mulonga wa Jolodani nywebo kamutana. 
Amusale baalumi bali kkumi ababili omwe-omwe kuzwa kumisyobo yoonse ya Baisilayeli. 
Nkabela bapaizi aabo bayumuna bbokesi lyacizuminano ca Mwami Leza, Mwami wanyika yoonse mbwiibede, mbobatikaalyatile buyo maanzi aamulonga, maanzi aayo ayooandaana akati akulundana lubazu lumwi alumwi.”
Lino bantu nibakalonga aawo kuti bazubuke mulonga wa Jolodani, bapaizi aabo babweza bbokesi lyacizuminano bakeendela kumbele. 
Lyoonse litebulwa, mulonga wa Jolodani ulazula kapati. Pele bapaizi aabo bakali kunyamuna bbokesi lyacizuminano mbubakaalyatila buyo maanzi, 
mulonga nkuuli kutala wakaima. Maanzi akalundana mane kusikila kumunzi wa Adamu kumbali a Zaletani. Maanzi aakali kukunkila kulwizi lwa Alaba, nkokuti Lwizi lwa munyo akaandaana. Nkaako Baisilayeli bakazubuka mulonga aawo kulangana amunzi wa Jeliko. 
Bapaizi bakabwezede bbokesi lyacizuminano ca Mwami Leza, bakaima anyika njumu akati kamulonga wa Jolodani mane kusikila Baisilayeli boonse nibakamaninina kuzubuka anyika njumu.
Lino bantu boonse nibakazubuka mulonga wa Jolodani, Mwami Leza wakaambila Josyuwa kuti, 
“Sala baalumi bali kkumi ababili omwe-omwe kuzwa kumisyobo yoonse, 
ubalailile kuti babweze mabwe aali kkumi aabili kuzwa akati kamulonga wa Jolodani aawo bapaizi mpubaimvwi, mwaatolelezye, mukaabikke ooko nkomuyooonena sunu.”
Mpoonya Josyuwa wakaita baalumi bali kkumi ababili mbaakasala kuzwa kumusyobo omwe-omwe wa Baisilayeli, 
akubaambila kuti, “Amwiinde kumbele lyabbokesi lyacizuminano ca Mwami Leza wanu, muye akati kamulonga wa Jolodani. Omwe-omwe kuzwa kumisyobo yanu uleelede kukulika bbwe. 
Mabwe aaya ayooba ciibalusyo kulindinywe. Mazuba aaboola, bana banu baakumubuzya kuti ino mabwe aaya aamba nzi? 
Mukabaambile kuti ciindi bbokesi lyacizuminano ca Mwami Leza nilyakazubusigwa, maanzi aamulonga wa Jolodani akaandaana. Mabwe aaya ayooibalusya Baisilayeli lyoonse eeco cakacitika.”
Eelyo baalumi aabo bakacita mbubonya mbuli mbwaakabalailila Josyuwa. Bakabweza mabwe aali kkumi aabili kuzwa akati kamulonga wa Jolodani, omwe-omwe kuzwa kumisyobo yabo mbuli Mwami Leza mbwaakalailila Josyuwa. Bakaabweza, baakwaatula ooko nkubakaakoonena. 
Josyuwa wakaimika mabwe aali kkumi aabili aakazwa akati kamulonga wa Jolodani, abusena aalya aakaimvwi bapaizi bakabwezede bbokesi lyacizuminano. Mabwe aaya mpaacili asunu aawo.
Lino bapaizi aabo bakabwezede bbokesi, bakaciliimvwi akati kamulonga wa Jolodani mane kusikila nibakacita zintu zyoonse eezyo Mwami Leza nzyaakalailila Josyuwa kuti bazicite. Bakacita mbubonya mbuli Mozesi mbwaakaambilide Josyuwa. Bantu bakafwambaana kuzubuka. 
Bamane buyo kuzubuka, bapaizi bakabwezede bbokesi lyacizuminano ca Mwami Leza bakainda kumbele, bantu boonse kabalangilila.
Lino basilumamba bamisyobo ya Lubeni, Gadi, acisela camusyobo wa Manase bakazubuka mulonga kabajisi azilwanyo zyabo, bakali kumbele lya Baisilayelinyina, mbubonya mbuli Mozesi mbwaakalailila. 
Kwakazubuka basilumamba bakatisike kuzyuulu zili makumi one kumbele lya Mwami Leza, kabageme mabanda aa Jeliko. 
Buzuba oobo zyakacita Mwami Leza, zyakapa kuti Baisilayeli bazibe kuti Josyuwa wakali mwaalumi singuzu. Bakamulemeka mubuumi bwakwe boonse mbubonya mbuli mbubakali kulemeka Mozesi.
Lino Mwami Leza wakaambila Josyuwa kuti, 
“Lailila bapaizi babwezede bbokesi lyacizuminano kuti bazwe mumulonga wa Jolodani.” 
Josyuwa wakalailila bapaizi aabo kuti bazubuke. 
Mpawo bapaizi bakazubuka kababwezede abbokesi lyacizuminano ca Mwami Leza. Bazubuke buyo, maanzi akabuwana akufwasuka mbuli lyoonse.
Mubuzuba bwakkumi bwamwezi mutaanzi, bantu bakalonga kuzwa kumbali aamulonga wa Jolodani, bakaakuyaka zivuka ku Giligali kujwe lyamunyinza wa Jeliko. 
Ooko Josyuwa wakaimika mabwe aalya aali kkumi aabili ngibakabweza mumulonga. 
Wakaambila Baisilayeli kuti, “Mazuba aaboola, bana banu baakumubuzya naa mabwe aaya aamba nzi, 
mukabaambile kuti twakazubuka mulonga wa Jolodani anyika njumu. 
Nkaambo Mwami Leza wanu wakaandaanya maanzi aa Jolodani kumbele lyanu, kumane nyoonse mwakazubuka. Mwami Leza wanu wakacita kumulonga wa Jolodani mbubonya mbuli mbwaakacita ciindi ciya kulwizi lusalala. Wakalwaandaanya mane kusikila toonse nitwakazubuka. 
Wakacita eeci kuti misyobo yoonse yaansi izibe kuti Mwami Leza ngusinguzu. Nkaako mweelede kulemeka Mwami Leza lyoonse.”
Lino bami ba Baamoli bakali kukkala kumbo lyamulonga wa Jolodani antoomwe abami boonse ba Bakenani bakali kukkala kumbali aalwizi nibakamvwa mbuli Mwami Leza mbwaakaandaanya mulonga wa Jolodani kuti Baisilayeli bainde anyika njumu, bakayoowa kapati, lyakabaleka akaambo ka Baisilayeli.
Lino ciindi eeco nciconya Mwami Leza wakaambila Josyuwa kuti, “Bamba mabwe aabosya, upalule Baisilayeli batana palulwa.” 
Mpoonya Josyuwa wakapanga mabwe aabosya akupalula Baisilayeli ku Gibeyati Haalaloti. 
Lino nceeci cakacita kuti Josyuwa abapalule. Boonse aabo bakazwa mu Ijipiti, nkokuti aabo bakali kukonzya kulwana, bakafwida munkanda kabacili munzila kuzwa ku Ijipiti. 
Bantu boonse bakazwa mu Ijipiti bakalipalwidwe, pele aabo bakazyalilwa munkanda tiibakana pe. 
Baisilayeli bakakkala munkanda kwamyaka iili makumi one mane kusikila baalumi boonse bakali kukonzya kulwana bakazwa mu Ijipiti bafwa. Eeci cakacitika akaambo kakuti tiibakali kuswiilila Mwami Leza. Mbubonya mbuli mbwaakakonkezede, Mwami Leza taakabazumizya kuti babone nyika eeyi njaakasyomezya kuli basikale besu kuti uzootupa, nyika iikunka mukupa abuci. 
Nkaako bana babo bakazyalilwa mulweendo mbambabo Josyuwa mbaakapalula, nkaambo tiibakanapalulwa pe. 
Nibakamana kupalulwa, bantu boonse bakakkala aawo mane kusikila bapona.
Lino Mwami Leza wakaambila Josyuwa kuti, “Sunu ndamugwisya masampu aalya ngomwakajisi mu Ijipiti.” Ncenciceeco busena oobu ncobuciitwa kuti Giligali asunu.
Lino Baisilayeli kabacili ku Giligali mucibanda ca Jeliko, bakalya Pobwe lya Kwiindilila mubuzuba bwakkumi aane bwamwezi ciindi cakumangolezya. 
Pobwe lya Kwiindilila nilyakamana, buce buyo bakalya zilimwa zyanyika eeyo, Bakayoka maila akulya zinkwa zitakwe mimena. 
Bucica kabalide kale zilimwa eezi, mana taakaloka limbi pe. Kuzwa leelyo Baisilayeli tiibakalya limbi mana, bakalya buyo zyakaliminwe mwaka ooyo.
Lino Josyuwa naakasika aafwiifwi amunzi wa Jeliko, wakabona muntu wakaimvwi kumbele lyakwe kajisi apanga. Josyuwa wakainka kwakaimvwi muntu ooyo akumubuzya kuti, “Sena uli umwi wesu, naa uli wabasinkondoma?” 
Muntu ooyu wakaingula kuti, “Peepe, mebo ndiwaano nkaambo ndendime mupati wabasilumamba ba Mwami Leza.” Mpoonya Josyuwa wakavuntama ansi wati, “Simalelo wangu, ino ncinzi ncoyanda kuti ndicite?”
Mupati wabasilumamba ba Mwami Leza wakati, “Samununa ndyasyo zyako, nkaambo aawa mpoimvwi alasalala.” Josyuwa wakacita oobo.
Lino munzi wa Jeliko wakapingwa kapati kuti Baisilayeli babule mpobanjilila. Taakwe muntu wakali kukonzya kuzwa nikuba kunjila pe. 
Mpoonya Mwami Leza wakaambila Josyuwa kuti, “Munzi wa Jeliko nduuaba kulinduwe, kubikkilizya amwami antoomwe abasilumamba bakwe. 
Kwamazuba aali cisambomwe yebo abasilumamba bako mweelede kuzinguluka munzi ooyu lomwe abuzuba. 
Bapaizi bali ciloba bakabweze myeembo yameja aabagutu, bamana bakaime kumbele lyabbokesi lyacizuminano. Mubuzuba bwaciloba yebo abasilumamba bako mukazinguluke munzi ziindi zili ciloba bapaizi kabanooyoosiba myeembo. 
Mwaakumvwa buyo kuti bapaizi bamvweemuna myeembo, basilumamba boonse bakapozomoke kapati, nkabela bwaanda bwamunzi buyoowa ansi dilili. Mbobati kanjile oobo.”
Aawo Josyuwa mwanaa Nuni wakaita bapaizi akubaambila kuti, “Amubweze bbokesi lyacizuminano, kwiime bamwi banu bali ciloba kumbele lyabbokesi lyacizuminano, kabajisi amyeembo.” 
Alimwi wakaambila bantu bakwe kuti batalike kuzinguluka, balindizi bakali kweendela kumbele lyabbokesi lyacizuminano ca Mwami Leza.
Josyuwa amane buyo kwaamba eezi, bapaizi aabo bali ciloba bakabweza myeembo iili ciloba kumbele lya Mwami Leza beenda. Bakali kuya busiba myeembo kabeendela kumbele lya bbokesi lyacizuminano ca Mwami Leza. 
Kumbele lyabapaizi kwakali balindizi, amwalo musule lyabbokesi mwakali balindizi bamwi. Muciindi eeco coonse bapaizi bakali kusiba myeembo. 
Pele Josyuwa wakacenjezya basilumamba bakwe kuti batanoopozomoki nikuba kwaambaula, mane kusikila akabaambile kuti bacite oobo. 
Mpoonya bapaizi bakabwezede bbokesi bakazinguluka munzi lomwe. Bamane bakaboola kuzivuka zyabo, akuzoona.
Lino buce buyo, Josyuwa wakabuka bucilikooko, aawo bapaizi baya bakabweza bbokesi lyacizuminano alimwi. 
Abalo bali ciloba bakabweza myeembo iili ciloba bainda kumbele lyabbokesi lyacizuminano ca Mwami Leza kabaya busiba. Balindizi bakasolola, bamwi bakali kweendela musule lyabbokesi lyacizuminano ca Mwami Leza. 
Alwabili bakazinguluka munzi lomwe, bamane bakapiluka kuzivuka. Bakacita oobu kwamazuba aali cisambomwe.
Lino mubuzuba bwaciloba, aapaswida zuba, bakazinguluka munzi ziindi zili ciloba mbubonya mbuli mbubakali kucita lyoonse, pele buyo kuti mubuzuba oobu bakuuzinguluka ziindi zili ciloba. 
Ciindi caciloba eeci, bapaizi nibakalibambila kusiba myeembo, Josyuwa wakalailila basilumamba bakwe kuti bapozomoke. Wakati, “Mwami Leza waaba munzi ooyu kulindinywe! 
Munzi azyoonse zili mumo zinyonyoonwe kuti zibe mbuli cipaizyo ku Mwami Leza. Pele buyo Lahabu mwaamu antoomwe abaabo bali muŋanda yakwe mbabeelede kulekwa, nkaambo wakasisa basikutwela mbitwakatumide. 
Mutabwezi cintu niciba comwe cazeezyo zyeelede kunyonyoonwa. Naa mucite oobo, mulaleta mapenzi aakuti zivuka zya Baisilayeli zinyonyoonwe. 
Zyoonse zyansiliva, ngolida, mukuba azyalubulo nzya Mwami Leza. Zileelede kubikkwa muciyobwedo ca Mwami Leza.”
Mpoonya aawo bapaizi bakasiba myeembo. Basilumamba mbubakaimvwida buyo, bakapozomoka kapati, mpawo bwaanda bwakawa dilili! Basilumamba bakanjila cinjile-njile mumunzi akuuzunda. 
Bakanyonyoona munzi woonse mbuli cipaizyo ku Mwami Leza, nkabela bakajaya zyoonse zyakali mulinguwo amapanga, kubikkilizya baalumi abakaintu, baniini abapati, alimwi aŋombe, mbelele ambongolo.
Lino Josyuwa wakaambila basikutwela baya bobilo kuti, “Kamuya kumukaintu mwaamu ooyo, mukamugwisye antoomwe abaabo boonse mbali aabo, mbubonya mbuli mbumwakamusyomezya.” 
Mbombuboobu basikutwela aabo bobilo mbubakainka kuli Lahabu, baakumuleta walo, wisi, banyina, bana bokwabo antoomwe abamukwasyi wawisi. Bakaleta bamukwasyi wakwe boonse, akubayakila kunze lyazivuka zya Baisilayeli. 
Bamane bakatenta munzi oonse azyoonse zyakali mulinguwo, kuleka buyo nsiliva, ngolida, mukuba azyoonse zyalubulo zyalo nzibakabikka muciyobwedo ca Mwami Leza. 
Josyuwa wakaleka Lahabu mwaamu antoomwe amukwasyi wakwe woonse, mukuti nguwakasiside basikutwela aabo bakatumidwe. Balunyungu lwakwe Lahabu mobacili mu Isilayeli asunu.
Lino ciindi eeco Josyuwa wakakonkezya wati, “Mwami Leza asinganye kufumbwa muntu uyooyakulula munzi wa Jeliko.
Mbombuboobu Mwami Leza mbwaakali aa Josyuwa, nkabela mpuwo yakwe yakamwaika munyika eeyo.
Lino Mwami Leza wakalaililide Baisilayeli kuti tabeelede kubweza cintu niciba comwe cazeezyo zyeelede kunyonyoonwa, pele kwakali batakasyomeka pe. Akani mwanaa Kaami, mwanaa Zabudi, mwanaa Zela, wamusyobo wa Juda wakabweza zimwi zyazintu eezyo. Nkaako Mwami Leza wakanyemena Baisilayeli.
Bweende-bweende Josyuwa wakatuma baalumi kuzwa kumunzi wa Jeliko kuya ku Ai kujwe lyamunzi wa Beteli kufwiifwi aku Betaveni kuti bakatwele nyika. Baalumi aabo bakainka kumunzi wa Ai. 
Nibakapiluka, bakaambila Josyuwa kuti, “Bantu boonse batainki kuyoolwana munzi wa Ai pe. Tuma buyo bantu bali zyuulu zyobilo naa zyotatwe kuti bakuuzunde. Utapenzyi bantu boonse, nkaambo bantu bali kooko mbace.” 
Nkaako kwakainka baalumi bakatisike kuzyuulu zyotatwe, pele aaba bakazundwa abaku Ai. 
Basilumamba baku Ai bakabatandaanya basilumamba ba Baisilayeli kuzwida kumulyango mupati wamunzi mane kuyoosika kulubwe-lubwe. Bakajaya bamwi babo kunselelo. Bakafwa bakatisike kumakumi otatwe acisambomwe. Nkaako Baisilayeli bakatyompwa akuyoowa.
Mpoonya Josyuwa wakazapaula zisani zyakwe akuvuntama ansi kumbele lyabbokesi lyacizuminano ca Mwami Leza mane kusikila mangolezya. Bapati ba Baisilayeli bakacita mbubonya oobo abalo, alimwi bakalibikka twe kumitwe. 
Josyuwa wakakomba wati, “O Mwami Leza, ino nkaambo nzi ncookatuzubusya mulonga wa Jolodani? Sena nkuti uzootwaabe ku Baamoli kuti batunyonyoone? Nicakabota nookatuleka buyo mutala liya lyamulonga. 
O Simalelo wangu, ino ono ndaamba nzi Baisilayeli mbaaba bazundwa abasinkondonyina? 
Bakenani amisyobo imwi yamunyika iino baakumvwa, bazootuzinguluka akutunyonyweeda limwi. Ino ono ulacita buti kuti ukwabilile bulemu bwako?”
Lino Mwami Leza wakaambila Josyuwa kuti, “Nyamuka, ino uvuntamina nzi? 
Baisilayeli babisya, batyola cizuminano cangu eeco ncindakabalailila kubamba. Bakabweza zintu zimwi mulizeezyo zyeelede kunyonyoonwa. Bakazibba, bakabeja, alimwi bakasisa zintu eezyo akati kazintu zyabo. 
Ncenciceeco Baisilayeli ncibatakonzya kuyumina basinkondonyina. Batija kuzwa kuli mbabo nkaambo ono balo mbabeelede kunyonyoonwa. Nsikooba andinywe ccita munyonyoone zyoonse eezyo nzimwakalaililwa kuti mutabwezi. 
Nyamuka, ukaambile bantu kuti balibambile kubonana andime juunza. Nkaambo mebo nde Mwami Leza wa Isilayeli ndijisi cakuyooamba kuti, ‘Nobaisilayeli, akati kazintu eezyo nzyomujisi kuli zintu zimwi eezyo nzindakamulailila kunyonyoona! Tamukonzyi kuyumina basinkondonyoko ccita zintu eezyo muzigwisye.’ 
Lino baambile kuti juunza cifumo-fumo baleelede kuzooboola ku Mwami Leza mumisyobo yabo. Bamusyobo ooyo ngwetidome, baleelede kuboola kumbele muziinga zyabo. Baciinga eeco ncetidome, baleelede kuboola kumbele mumikwasyi yabo. Bamukwasyi ooyo ngwetidome, baleelede kuboola kumbele omwe-omwe. 
Ooyo uutijaninwe zintu eezyo zisinganyizidwe ulanyonyoonwa amulilo kubikkilizya amukwasyi wakwe azyoonse nzyajisi. Nkaambo watyola cizuminano cangu alimwi wacita cuusya nsoni mu Isilayeli.”
Lino buce buyo cifumo-fumo Josyuwa wakaita Baisilayeli baima mumisyobo yabo, musyobo wa Juda nguwakadomwa. 
Mpoonya wakaleta musyobo wa Juda kumbele, wakaboola muziinga zyawo, ciinga ca Zela ncicakadomwa. Wakaleta ciinga ca Zela kumbele mumikwasyi yabo, mukwasyi wa Zabudi nguwakadomwa. 
Mpoonya wakaleta mukwasyi wa Zabudi kumbele, bakaboola omwe-omwe, aawo Akani mwanaa Kaami muzyukulu wa Zabudi nguwakadomwa. 
Lino Josyuwa wakati kuli Akani, “Mwanaangu, amba kasimpe kumbele lya Mwami Leza, Leza wa Isilayeli. Ndaambila eeco ncookacita, utazimi.”
Lino Akani wakaingula kuti, “Kasimpe, ndakabisizya Mwami Leza, Leza wa Isilayeli. Nceeci ncindakacita, 
akati kazintu eezyo nzitwakasaala, ndakabona jansi bbotu lyakasuminwa ku Babuloni amasyekeli aansiliva aali myaanda yobilo alimwi acikoto cangolida cilema masyekeli aali makumi osanwe. Nizyakandinyomenezya ndakazibweza. Ndakazisisa ansi mutente lyangu, nsiliva njiili kunsi kwini.”
Mpoonya aawo Josyuwa wakatuma bantu, bakazuzaanina kutente eelyo, baakuzijana zilisisidwe mutente ansi, nsiliva kiili kunsi kwini. 
Bakagwisya zintu eezyo mutente akuzileta kuli Josyuwa a Baisilayeli boonse. Bakazibikka ansi kumbele lya Mwami Leza. 
Mpoonya Josyuwa a Baisilayeli boonse, bakajata Akani mwanaa Zela, ansiliva, jansi, cikoto cangolida, bana bakwe balombe abasimbi, ŋombe, mbongolo ambelele zyakwe, tente lyakwe azyoonse nzyaakajisi, bamutola kukkuti lya Akoo. 
Josyuwa wakabuzya kuti, “Ino nkaambo nzi ncootuletelezya mapenzi aaya? Mwami Leza ulakuletela mapenzi ayebo.” Lino bantu boonse bakamuuma mabwe kusikila wafwa. Kumane bakauma baŋanda yakwe amabwe, bamane kubajaya bakabatenta. 
Atala lya Akani bakalundika mulwi wamabwe nkuucili asunu. Ncenciceeco kkuti eelyo ncoliitwa kuti Akoo. Lino Mwami Leza wakaleka kunyema.
Lino Mwami Leza wakaambila Josyuwa kuti, “Utayoowi nikuba kutyompwa. Tola basilumamba bako boonse mukalwane munzi wa Ai. Nkaambo ndaaba kale mwami wa Ai, bantu bakwe, munzi acisi cakwe. 
Ukacite munzi wa Ai amwami wawo mbubonya mbuli mbookacita munzi wa Jeliko amwami wawo, pele ooko muyookonzya kutola lubono lwabo antoomwe azivubwa zyabo. Mukayube aafwiifwi amunzi nkuuli kusule.”
Lino Josyuwa abasilumamba boonse bakainka kuyoolwana munzi wa Ai. Wakasala basilumamba bacibwene kulwana bali zyuulu zili makumi otatwe akubatuma ciindi camasiku. 
Wakabalailila kuti, “Amuswiilile, mweelede kuyuba kusule aamunzi, pele kutali kulaale pe. Nyoonse kamuyoolibambilide. 
Mebo abamwi mbendinooli aabo, tuyooswena afwiifwi amunzi. Lino bantu aabo baakuzwa kuti batulwane, mbuli kusaanguna, swebo tuyoobatija. 
Bayootutandaanya kusikila tukabasisye kulaale. Banooti, ‘Batutija mbuli leliya!’ 
Eelyo nywebo mukayubunuke, mukasaale munzi. Mwami Leza wanu uyoowaaba kulindinywe. 
Lino mwaakuusaala munzi, mukuuumpe mbubonya mbuli Mwami Leza mbwaakamulailila. Muleelede kwaaccilila malailile aakwe.”
Amane kubalailila boobo Josyuwa wakabatuma, bainka baakuyuba akati-kati kamunzi wa Beteli awa Ai kulubazu lwakumbo. Pele Josyuwa abasilumamba bamwi bakalikkede kuzivuka.
Lino buce buyo cifumo-fumo Josyuwa wakabunganya basilumamba bakwe. Walo abapati ba Baisilayeli bakasolola kuya ku Ai. 
Basilumamba boonse aabo mbaakali aabo bakalulama ooko kwakali mulyango mupati wa munzi. Nibakaakusika bakayaka zivuka kulubazu lwakunyika. Akati kabo amunzi wa Ai kwakali kkuti. 
Kumbo lyamunzi Josyuwa wakabikkide basilumamba bakatisike kuzyuulu zyosanwe kuti bayube akati-kati kamunzi wa Beteli awa Ai. 
Basilumamba bakwe boonse bakali muzivuka kulubazu lwakunyika kubikkilizya abamwi boonse bakalibambila, bagama kumbo lyamunzi. Eelyo Josyuwa masiku aayo wakainka akati kakkuti. 
Lino mwami waku Ai naakabona basilumamba ba Josyuwa, wakalibambila cakufwambaana. Mbubwakaceda buyo, walo abantu bakwe bakainka kuyoolwana Baisilayeli kubusena bumwi kumbele lyankanda. Pele mwami ooyo taakwe naakazi kuti kuli bamwi basilumamba bamuyubilide kusule lyamunzi. 
Mpawo Josyuwa abasilumamba bamwi bakalibonya mbuli kuti bazundwa, bamane bakatijila munkanda. 
Lino baalumi bamumunzi wa Ai boonse bakaitwa kuti babatandaanye. Bakabatandaanya mane baakubataanya kule. 
Taakwe mwaalumi naba omwe wakasyaala mumunzi wa Ai nuuba wa Beteli, boonse bakaguumukila kukutandaanya Baisilayeli cakuti munzi wakasyaala buyo mbuboobu.
Lino Mwami Leza wakaambila Josyuwa kuti, “Tondeka sumo eelyo ndyojisi kumunzi wa Ai, nkaambo nduuaba kulinduwe.” Mpoonya Josyuwa wakatondeka sumo eelyo kumunzi wa Ai. 
Mbwaakacitila buyo oobu, basilumamba aabo bakayubide bakasokomoka buunjila munzi. Basaala, bamane bakuuumpa. 
Ciindi baalumi bakumunzi wa Ai nibakacebuka, bakabona busi buuntumuka mujulu. Akaambo kaceeci bakabula kwakutijila, nkaambo Baisilayeli baya mbibakali kuya butandaanya kugama kunkanda bakabapilukila. 
Josyuwa abasilumamba bamwi nibakabona kuti basilumambanyina bakayubide buuola munzi akuuumpa, bakapilukila basilumamba bamunzi wa Ai, babalwana. 
Baisilayeli aabo bakali kutenta munzi bakazwa mumunzi, bazoobalwanina kusule. Nkaako bantu bamumunzi wa Ai bakabbaatikizigwa akati ka Baisilayeli, mbombuboobu boonse mbubakajaigwa. 
Mwami wamunzi wa Ai wakajatwa kali muumi akuletwa kuli Josyuwa.
Lino Baisilayeli nibakamana kujaya baalumi boonse bamu Ai musokwe, amunkanda oomo mubakali kubatandaanyina, bakapiluka kumunzi wa Ai akuyoobajaya boonse bakali mumunzi apanga. 
Buzuba oobu bantu bamumunzi wa Ai boonse bakajaigwa bakasika kuzyuulu zili kkumi azibili. 
Josyuwa taakwe naakaleka kutondeka sumo kusikila boonse bakali kukkala mumunzi wa Ai nibakanyonyweedwa limwi. 
Baisilayeli bakatola nzivubwa alubono lumwi loonse lwamunzi, mbubonya mbuli Mwami Leza mbwaakalaililide Josyuwa.
Mbombuboobu Josyuwa mbwaakatenta munzi wa Ai, wakaba citantaala, mane asunu nditongo. 
Josyuwa wakaangilila mwami wamunzi wa Ai. Wakamwaangilila mumusamu, mutumba wakwe kulengelela mane kusikila kumangolezya. Nilyakabbila Josyuwa wakaambila basilumamba bakwe kuti baangule mutumba wamwami ooyo buusowele amulyango mupati wamunzi. Bamane kucita oobo, bakalundika cilwi camabwe cipati atala amutumba ooyo, nkocicili asunu.
Lino Josyuwa wakayakila Mwami Leza, Leza wa Isilayeli cipaililo acilundu ca Ebali, 
mbubonya mbuli Mozesi mubelesi wa Mwami Leza mbwaakalailila Baisilayeli. Wakaciyaka mbubonya mbuli bbuku lyamilawo ya Mozesi mbolyaamba. Wakabelesya mabwe aatakabezedwe acibulo niciba comwe. Alincico bakapa ku Mwami Leza zipaizyo zyakutenta azituuzyo zyalumvwano. 
Baisilayeli boonse kabalangilide, Josyuwa wakalembulula milawo eeyo Mozesi njaakalembede. 
Nkaako Baisilayeli boonse, basilutwe, balupati-pati, babetesi antoomwe abazwamasi mbubakali kukkala aabo bakaliimvwi kumabazu obilo aabbokesi lyacizuminano ca Mwami Leza, kabalangide bapaizi, Balevi bakali kulibweza. Cisela cabantu aabo cakafutatilide cilundu ca Gelazimu, eeci cimwi cakafutatilide cilundu ca Ebali. Mbombuboobu Mozesi mubelesi wa Mwami Leza mbwaakabalailila kuti bakacite ciindi cakutambula cileleko. 
Kumane Josyuwa wakabala milawo yoonse cakupozomoka. Wakabalilizya zileleko azisinganyo mbubonya mbuli mbokulembedwe mubbuku lyamilawo. 
Josyuwa wakabala milawo eeyo yoonse Mozesi njaakalailila kuti akabalile Baisilayeli boonse. Naakali kubala kwakali bakaintu, bana, antoomwe abazwamasi aabo mbibakali kukkala limwi.
Lino bami boonse bakumbo aamulonga wa Jolodani bakamvwa mbuli Baisilayeli mbubakazunda. Abaa mbami bakali kukkala mutulundu amunselelo lyatulundu-lundu antoomwe abaabo bakabambalikide lwizi lupati mane kuyoosika ku Lebanoni. Aaba bakali bami ba Bahiti, Baamoli, Bakenani, Bapelezi, Bahivi, aba Bajebusi. 
Bakabungana antoomwe abasilumamba babo kuti bazoolwane Josyuwa a Baisilayeli. 
Pele Bagibiyoni bali mba Hivi nibakamvwa mbuli Josyuwa mbwaakacita kumunzi wa Jeliko awa Ai 
bakamucenga. Bakainka kulinguwe ambongolo zyakayumwide masaka aazapaukide, azikutu zyawaini zyakaindi zyakasuminidwe-suminidwe. 
Baalumi aaba bakasamide ndyasyo zizakede, azisani zyakakulumpede. Zinkwa zyabulilu bwabo zyakaliyumide akuba angubi. 
Bakasika ku Giligali kuzivuka ooko Josyuwa a Baisilayeli nkubakayakide, bakati, “Twazwa kunyika yakulaale, atupangane cizuminano andinywe.”
Pele Baisilayeli bakaambila Bahivi kuti, “Ambweni tukkedene aafwiifwi. Ino inga twapangana buti cizuminano andinywe?”
Aabo bantu bakaambila Josyuwa kuti, “Swebo tuli babelesi bako.” Mpawo Josyuwa wakabuzya kuti, “Ino ndinywe bani, alimwi muzwa kuli?”
Balo bakaingula kuti, “Swebo tobabelesi bako, twazwa kunyika yakulaale, twaboola kuno akaambo kampuwo ya Mwami Leza wanu. Twakamvwa zyoonse nzyaakacita mu Ijipiti, 
ambwaakacita kubami bobilo baya ba Baamoli bakali kukkala kujwe lyamulonga wa Jolodani, kuli Sihoni mwami waku Hesyiboni a Ogi mwami waku Basyani wakali kulela mu Asyitaloti.”
Lino bapati bamunzi antoomwe ababuleya boonse bamunyika yesu bakatwaambila kuti, “Mulibambile bulilu bwalweendo lwenu kutegwa muunke mukabonane a Baisilayeli. Bakatwaambila kuti tuzoomwambile kuti tuli babelesi banu tuyanda kupangana cizuminano andinywe. 
Bona, buzuba mbutwakanyamuka kuti tuzoomubone, zinkwa zyesu eezi zyakali zibotu, pele ono zyayuma nta, zyaba aangubi. 
Azyalo nkomo zyawaini eezi nitwakazizuzya zyakali mpya, pele ono bona zyamana. Zisani zyesu andyasyo zyakulumpala akaambo kamusinzo mulamfu.”
Lino Baisilayeli bakalabila zilyo zyabantu aaba, pele taakwe nibakabuzya Mwami Leza akaambo kanzizyo. 
Amane Josyuwa wakapangana cizuminano caluumuno ambabo cakuti takooyoobanyonyoona. Basololi ba Baisilayeli abalo bakasinizya kuti taakwe nibayootyola cizuminano eeci pe.
Lino nikwakainda mazuba otatwe kabali bakapangene kale cizuminano eeci, Baisilayeli bakaambilwa kuti bantu aaba bakkala aafwiifwi ambabo. 
Nkaako Baisilayeli bakalonga. Bakeenda kwamazuba otatwe, bamane bakaakusika kuminzi ya Bagibiyoni eeyi: Gibiyoni, Kefila, Beeloti, alimwi a Kiliyatijeyalimu. 
Mbombuboobu Baisilayeli mbibatakalwana bantu aaba. Tiibakabalwana akaambo kakuti bapati babuleya bakakonkezya muzina lya Mwami Leza, Leza wa Isilayeli, kuti tabakabajayi. Pele bantu boonse bakatongookela bapati aaba, 
nikuba boobo balo bakaamba kuti, “Twakabakonkezya kale muzina lya Mwami Leza, Leza wa Isilayeli, nkaako ono tatukonzyi kubacita cimwi cintu pe. 
Ncotunga twabacita ncakuti kabapona, akaambo kacikonke eeco ncitwakapangana, kuti pe, Leza ulatusubula. 
Atubaleke kabanootutebbela nkuni akututekela maanzi.” Mbombuboobu basololi mbubakabamba cisyomezyo cabo. 
Mpoonya Josyuwa wakaita Bagibiyoni akuti kulimbabo, “Ino nkaambo nzi nimwakatucenga mukutwaambila kuti muzwa kule kakuli muzwa aafwiifwi? 
Lino mwasinganyizigwa. Taakwe nomuyooleka kutebba nkuni akuteka maanzi aakuŋanda ya Leza wangu.”
Balo bakaingula Josyuwa kuti, “Swebo tobabelesi bako, simalelo wesu, twakamvwa kuti Mwami Leza wanu wakalailila Mozesi mubelesi wakwe kuti uyoomupa nyika yoonse eeyi akunyonyoona bantu boonse bakkala muno. Nkaako twakayoowa kuti inga mwaba nomutunyonyoona, ncenciceeco ncitwakacitila boobu. 
Lino swebo twalyaaba kale kulinduwe, ulakonzya kutucita kufumbwa mboyanda.” 
Josyuwa wakabakwabilila kuzwa ku Baisilayeli, taakwe nibakabajaya. 
Kuzwa mubuzuba oobo Josyuwa wakabacita kuti kabatebba nkuni akuteka maanzi aabuleya aacipaililo ca Mwami Leza. Kusikila sunu Bagibiyoni mbobacita kufumbwa kubusena oobo Mwami Leza mbwaasala.
Lino Adonizedeki mwami waku Jelusalemu wakamvwa kuti Josyuwa wakazunda munzi wa Ai, wakuunyonyweeda limwi, akujaya mwami wawo, mbubonya mbuli mbwaakacita kumunzi wa Jeliko amwami wawo. Wakamvwa alimwi kuti Bagibiyoni bakapangana cizuminano caluumuno a Baisilayeli akuti bakkede akati kabo. 
Mwami abantu bakwe bamumunzi wa Jelusalemu bakayoowa kapati akaambo kaceeci. Gibiyoni wakali munzi mupati, mbuli bwakali minzi imwi yakajisi mwami. Wakali munzi mupati kwiinda wa Ai, alimwi baalumi banguwo boonse bakalicibwene kulwana. 
Nkaako Adonizedeki mwami wamu Jelusalemu wakakumbila Hohamu mwami waku Hebuloni, Pilamu mwami waku Jaamuti, Jafiya mwami waku Lakisyi, a Debii mwami waku Egiloni. 
Wakabaambila kuti, “Amuboole muzoondigwasye kulwana munzi wa Gibiyoni, nkaambo wakapangana cizuminano caluumuno a Josyuwa antoomwe a Baisilayeli boonse.”
Lino bami ba Baamoli bosanwe aaba, mwami waku Jelusalemu, waku Hebuloni, waku Jaamuti, waku Lakisyi, awaku Egiloni bakabunganya mpi zyabo akuzinguluka munzi wa Gibiyoni akuulwana.
Mpoonya Bagibiyoni bakatumya mulomo kuli Josyuwa kuzivuka ku Giligali bati, “Utatulekelezyi simalelo wesu. Boola, fwambaana uzootuvune. Uzootugwasye nkaambo bami boonse ba Baamoli bamunyika yatulundu-lundu baboola ampi kuzootuvumpa.”
Nkaako Josyuwa wakanyamuka kuzwa ku Giligali antoomwe abasilumamba bakwe boonse, abaabo boonse bakacibwene kulwana. 
Mwami Leza wakaambila Josyuwa kuti, “Utabayoowi pe, ndabaaba kale kulinduwe. Taakwe naba omwe uutikuyumine.” 
Josyuwa abasilumamba bakwe bakeenda busiku boonse kuzwa ku Giligali baakubbaatikizya Baamoli. 
Mwami Leza wakacita kuti Baamoli baindingane ciindi Baisilayeli nibakaakusika ooko. Nkaako Baamoli bakazundwa ku Gibiyoni a Baisilayeli. Baisilayeli baabatandaanya mane mbaabo baakwiinda kumumpata waku Betiholoni, kabaya bubajaya mane kusikila kumusanza ku Azeka aku Makkeda. 
Baamoli kabaciya butija Baisilayeli kunselelo lya Betiholoni kuya ku Azeka, Mwami Leza wakabaumya civulamabwe, aabo bakajaigwa acivulamabwe mbanji kwiinda baabo bakajaigwa amapanga aa Baisilayeli.
Buzuba oobo Mwami Leza wakaaba Baamoli ku Baisilayeli, Josyuwa wakakumbila Mwami Leza Baisilayeli boonse kabamvwide wati,
Zuba lyakaima ncobeni, awalo mwezi mbubonya, mane kusikila bantu nibakazunda basinkondonyina, mbubonya mbuli mbokulembedwe mubbuku lya Jasyaa. Izuba lyakaima acilungu-lungu, lyakaima kwaciindi cilamfu mbuli buzuba boonse. 
Kuzwa eelyo niliba sunu taakwe buzuba buli mbuli mbubo. Buzuba oobo Mwami Leza naakaswiilila muntu. Kasimpe Mwami Leza nguwakali kulwanina Baisilayeli!
Mpoonya Josyuwa wakabweeda antoomwe a Baisilayeli boonse kuzivuka ooko nkubakakkede ku Giligali.
Lino bami aaba bosanwe bakatija baakuyuba mumpangala ku Makkeda. 
Josyuwa naakaambilwa kuti bami bosanwe ba Baamoli bajanwa kabayubide mumpangala ku Makkeda 
wakati, “Mukunkulisye mabwe mapati, mujale amulyango wampangala, mwamana musiye bamwi banoolindila. 
Pele nywebo lwanu mutakkali aawo, mweelede kutandaanya basinkondonyoko, mubalwane, mutabalekeli kuti banjile muminzi yabo, nkaambo Mwami Leza wanu wabaaba kale kulindinywe.”
Mbombuboobu Josyuwa a Baisilayeli mbubakabanyonyoona, nikuba kuti bamwi babo bace buyo, bakakonzya kutijila muminzi yabo yankwakwa. 
Impi ya Baisilayeli yoonse yakabweeda kaizulide kuli Josyuwa kuzivuka zyaku Makkeda. Kuzwa waawo taakwe naba omwe wakacili kusampaula Baisilayeli.
Kumane Josyuwa wakati, “Amusinkule mulyango wampangala, mulete bami bosanwe aabo kulindime.” 
Eelyo bakaleta bami aabo bosanwe bakayubide mumpangala, mwami waku Jelusalemu, waku Hebuloni, waku Jaamuti, waku Lakisyi, awaku Egiloni. 
Nibakaleta bami aaba kulinguwe, Josyuwa wakaita baalumi boonse Baisilayeli alimwi wakalailila bapati babasilumamba boonse aabo mbaakainkide aabo kuti baboole kumbele bazoolyate munsingo zyabami aabo kutondezya kuti bazundwa. Aboobo bakaboola babalyata munsingo.
Kumane Josyuwa wakati kubapati baya, “Mutayoowi, nikuba kutyompwa. Amuyume mube basicamba. Nkaambo mbombubo oobu Mwami Leza mbwayoocita kuli basinkondonyoko aabo mbomuyoolwana.” 
Mpawo Josyuwa wakajaya bami aabo, amane wakaanzika mitumba yabo amisamu yosanwe. Bakali kulengelela aawo mane kusikila kumangolezya.
Lino nilyakabbila, Josyuwa wakalailila kuti mitumba yabo yaangulwe. Bakabaangula akuyoobasowela mumpangala eeyo njiyonya njibakayubilide. Bakalundika mabwe mapati amulyango wa mpangala, nkwaacili asunu.
Buzuba oobo Josyuwa wakazunda munzi wa Makkeda. Wakuutola akujaya bantu boonse apanga. Wakuunyonyoona, taakwe muntu naba omwe ngwaakasiya. Wakacita kumwami wa Makkeda mbuli mbwaakacita kumwami wa Jeliko.
Kuzwa waawo Josyuwa abasilumamba bakwe boonse bakazwa ku Makkeda, baya kumunzi wa Libuna baakuusaala. 
Munzi ooyu awalo Mwami Leza wakuuaba ku Baisilayeli. Josyuwa wakanyonyoona bantu bawo boonse. Taakwe naba omwe ngwaakasiya pe. Wakacita kumwami wa Libuna mbubonya mbuli mbwaakacita kumwami wa Jeliko.
Kuzwa waawo Josyuwa antoomwe abasilumamba bakwe bakazwa ku Libuna baya ku Lakisyi. Munzi ooyo wakuuzinguluka akuulwana. 
Mwami Leza wakaaba munzi ooyo ku Baisilayeli, mubuzuba bwabili Josyuwa wakuutola. Bantu boonse bamumo wakabajaya apanga, mbubonya mbuli mbwaakacita ku Libuna. 
Holamu mwami waku Geza wakaliboolede ampi yakwe kuzoogwasilizya munzi wa Lakisyi, pele Josyuwa wakamuzunda antoomwe abasilumamba bakwe, cakuti taakwe naba omwe ngwaakasiya pe.
Kuzwa waawo Josyuwa abasilumamba bakwe bakazwa ku Lakisyi, baya ku Egiloni, wakauzinguluka munzi ooyo akuulwana. 
Bakuutola mubuzuba mbubonya oobo akunyonyoona bantu bawo boonse apanga, mbubonya mbuli mbubakacita ku Lakisyi.
Kuzwa waawo Josyuwa abasilumamba bakwe bakazwa ku Egiloni, baya ku Hebuloni baakuusaala. 
Bakuutola munzi ooyo akunyonyoona bantu bawo boonse antoomwe amwami wawo aminzi yakazingulukide. Taakwe naba omwe muntu ngubakasiya pe. Mbubonya mbuli mbubakacita ku Egiloni, bakuunyonyoona antoomwe abantu bawo.
Mpoonya Josyuwa antoomwe abasilumamba bakwe bakanyona bazoolwana Debii. 
Bakanyonyoona munzi ooyo aminzi yakazingulukide kubikkilizya amwami wawo. Bakanyonyoona bantu boonse, taakwe naba omwe ngubakasiya pe. Bakacita kumunzi wa Debii antoomwe amwami wawo mbubonya mbuli mbubakacita ku Libuna antoomwe amwami wawo mbubonya oobo mbubakacita aku Hebuloni.
Mbombuboobu Josyuwa mbwaakazunda nyika eeyi yoonse. Nyika yatulundu-lundu, kujwe, akumbo aku Negebu kumusansa. Wakajaya bami banyika eeyi, taakwe naba omwe ngwaakasiya pe. Wakabanyonyweeda limwi, mbubonya mbuli Mwami Leza, Leza wa Isilayeli, mbwaakalailila.
Josyuwa wakazunda bantu boonse kuzwa ku Kadesyibaaneya kuyoosika ku Gaza, alimwi acisi coonse ca Gosyeni kuyoosika ku Gibiyoni. 
Josyuwa wakazunda bami boonse aaba azisi zyabo mulweendo lomwe, nkaambo kakuti Mwami Leza, Leza wa Isilayeli, nguwakalwanina Baisilayeli. 
Amane Josyuwa abasilumamba bakwe boonse bakapilukila kuzivuka zyabo ku Giligali.
Ciindi Jabini mwami waku Hazoo naakamvwa kuzunda kwa Baisilayeli, wakatumya mulomo kuli Jobabu mwami waku Madoni alimwi akubami baku Syimuloni a Akisyafu. 
Wakatumya akubami bacisi nkocili kunyika bakali kukkala mutulundu-lundu, abaabo bakali munkanda, kumusanza lyamunzi wa Kineleti. Wakatuminizya akuli baabo bakali lwaambo kunselelo lyatulundu abaku Nafotidoo kumbo. 
Wakatumya mulomo aku Bakenani bakali kujwe akumbo lyamulonga wa Jolodani aku Baamoli, Bahiti, Bapelezi a Bajebusi, bakali mutulundu-lundu, antoomwe a Bahivi aabo bakali kukkala munselelo aacilundu ca Hemoni munyika ya Mizipa. 
Boonse aaba bakaboola abasilumamba babo, amabbiza manji ankalaki, bakali banji kapati mbuli musenga wankomwe yalwizi. 
Bami boonse aaba bakabikka basilumamba babo antoomwe akuyaka zivuka kumbali aamaziba aaku Melomu kuti balwane Baisilayeli.
Lino Mwami Leza wakaambila Josyuwa kuti, “Utayoowi pe, nkaambo juunza mbuli oono, ndinoozoobaabide kale ku Baisilayeli, banoofwide. Mweelede kuyookosoola misisa yamabbiza aabo akutenta nkalaki zyabo.”
Josyuwa abasilumamba bakwe bakavumpa basinkondonyina ku kalonga ka Melomu 
ooko Mwami Leza kkwaakabaambila ku Baisilayeli. Bakabazunda akubatandaanya mane mbaabo kulubazu lwakunyika ku Misilefotimaimu aku Sidoni. Bakabatandaanya mpaka kujwe lyakkuti lya Mizipa. Taakwe naba omwe ngubakasiya pe. 
Kumane Josyuwa wakacita mbubonya mbuli Mwami Leza mbwaakamulailila. Wakakosoola misisa yamabbiza akutenta nkalaki zyabo.
Kuzwa waawo Josyuwa wakanyona, wazoosaala munzi wa Hazoo akujaya mwami wawo apanga. Munzi wa Hazoo wakali ngomunzi mupati waminzi yoonse eeyi. 
Boonse bakabajaya amapanga. Bakabanyonyweeda limwi cakuti taakwe niciba comwe ciputa ncibakasiya pe. Awalo munzi wa Hazoo lwawo wini bakuutenta.
Josyuwa wakasaala minzi akujaya bami bayo apanga. Wakabanyonyweeda limwi mbubonya mbuli Mozesi mubelesi wa Mwami Leza mbwaakalaililide. 
Pele minzi yoonse yakayakidwe azitantaala tiibakiiola ccita buyo munzi wa Hazoo ooyo Josyuwa ngwaakatenta. 
Baisilayeli bakabweza zyoonse nzibakasaala antoomwe azivubwa zyaminzi eeyi. Pele bantu boonse bakabajaya amapanga. Taakwe naba omwe ngubakasiya pe. 
Mbubonya mbuli Mwami Leza mbwaakalailila Mozesi mubelesi wakwe, awalo Mozesi wakalailila Josyuwa, nkabela Josyuwa wakacita mbuli mbwaakaambilwa. Taakwe ncaatakacita kuli zyoonse eezyo Mwami Leza nzyaakalailila Mozesi.
Lino Josyuwa wakazunda nyika eeyi yoonse. Wakatola cisi catulundu-lundu ku Negebu kumusanza, cisi ca Gosyeni coonse, cisi cakunselelo aatulundu-lundu, cisi cakumusanza kwini, akkuti lya Jolodani. 
Cisi eeci cakali kutalikila kucilundu ca Halaki kulangana a Siiya, kuyoosika ku Baaligadi mukkuti lya Lebanoni munsi aacilundu ca Hemoni. Wakajata bami babo akubajaya. 
Kwaciindi cilamfu Josyuwa wakalwana abami aaba. 
Mbaatakalwana aabo buyo Mbahivi bakali kukkala mumunzi wa Gibiyoni, akaambo kacizuminano ciya ncibakapangana anguwe. Boonse aaba bamwi wakabalwana akubazunda. 
Mwami Leza nguwakacita misyobo eeyi kuti ilwane Baisilayeli mukuti ainyonyweede limwi. Wakainyonyoona, taakwe naakiiengelela mbubonya mbuli Mwami Leza mbwaakalailila Mozesi.
Alimwi Josyuwa wakainka kuyoonyonyoona Baanaki aabo bakali kukkala munyika yatulundu-lundu ya Hebuloni, Debii, Anabu, azisi zyatulundu-lundu zya Juda a Isilayeli. Josyuwa wakabanyonyweeda limwi antoomwe aminzi yabo. 
Taakwe Muanaki naba omwe wakacili mucisi ca Baisilayeli. Bakasyaala bakali buyo mu Gaza, Gati, amu Asyidodi.
Mbombuboobu Josyuwa mbwaakazunda nyika eeyo yoonse, mbubonya mbuli Mwami Leza mbwaakalaililide Mozesi. Wakaipa Baisilayeli kuti ibe lukono lwabo mukweendelana aziinga zyabo. Nkabela kwakaba luumuno munyika, kwakacinyina nkondo pe.
Mbaaba bami banyika eeyo aabo Baisilayeli mbibakazunda akutola nyika yabo nkwiili kujwe lyamulonga wa Jolodani. Nyika eeyi yakali kutalikila kukkuti lya Anoni kuyoosika kucilundu ca Hemoni, kujatikizya akujwe lyankanda. 
Wakusaanguna kuzunda ngu Sihoni mwami wa Baamoli, wakali kulela mu Hesyiboni. Cisi cakwe cakali kutalikila ku Alowe, akati kakkuti lya Anoni mane kuyoosika kumulonga wa Jabboki uuli ngomunyinza wa Baamoni. Cisi eeci cakali kujatikizya acisela canyika ya Giliyadi. 
Sihoni nguwakali kulela ankanda yoonse kujwe kuzwa kulwizi lwa Kineleti kuyoosikila kulwizi lwamunyo mane ku Betijesyimoti, akuyoosikila kunselelo lyacilundu ca Pisiga kumusanza.
Bamane bakazunda Ogi mwami wa Basyani, umwi wa Balefa bakacili kupona, ooyu wakalikulela mu Asyitaloti amu Edileyi. 
Nguwakali kulela anyika iili kulubazu lwa cilundu ca Hemoni, Saleka, acisi coonse ca Basyani kuyoosika kuminyinza ya Gesyuu a Maaka kujatikizya acisela cacisi ca Giliyadi kumunyinza wacisi ca Sihoni mwami wa Hesyiboni.
Mozesi, mubelesi wa Mwami Leza antoomwe a Baisilayelinyina wakazunda bami aaba. Amane wakapa nyika eeyi ku Balubeni, Bagadi, acisela ca Manase kuti ibe lukono lwabo.
Mbaaba bami banyika eeyo Josyuwa abasilumamba bakwe njaakazunda. Aaba boonse bakali kukkala kumbo lyamulonga wa Jolodani. Bakabazunda boonse kutalikila ku Baaligadi mukkuti lya Lebanoni kuyoosika kucilundu ca Halaki kulangana aaku Siiya. Josyuwa wakapa Baisilayeli nyika yabami aaba mukweendelana aziinga zyabo. 
Nyika eeyi yakali kujatikizya nyika yatulundu-lundu, yamabanda, yakunselelo, yankanda alimwi ayaku Negebu iili njenyika ya Bahiti, Baamoli, Bakenani, Bapelezi, Bahivi a Bajebusi. 
Baisilayeli bakazunda bami baminzi eeyi, mwami wamunzi wa Jeliko, mwami wa Ai, uubambene amunzi wa Beteli, 
mwami wa Jelusalemu, mwami wa Hebuloni, 
mwami wa Jaamuti, mwami wa Lakisyi, 
mwami wa Egiloni, mwami wa Geza, 
mwami wa Debii, mwami wa Geda, 
mwami wa Hooma, mwami wa Aladi, 
mwami wa Libuna, mwami wa Adulamu, 
mwami wa Makkeda, mwami wa Beteli, 
mwami wa Tapuwa, mwami wa Hefa, 
mwami wa Apeki, mwami wa Lasyaloni, 
mwami wa Madoni, mwami wa Hazoo, 
mwami wa Syimulonimeloni, mwami wa Akisyafu, 
mwami wa Taanaki, mwami wa Megido, 
mwami wa Kedesyi, mwami wa Jokineyamu mucisi ca Kaameli, 
mwami wa Doo, mucisi ca Nafotidoo, mwami wa Goyimu, mucisi ca Giligali, 
amwami wamunzi wa Tiiza. Bami boonse aaba bakali makumi otatwe aumwi.
Lino Josyuwa naakacembaala, Mwami Leza wakamwaambila kuti, “Ono wabamudaala, nikuba boobo kucili nyika mpati iitanatolwa. 
Nyika iicisyeede njeeyi: zisi zyoonse zya Bafilisiti a Bagesyuu, 
kuzwa kumulonga wa Syihoo kujwe lya Ijipiti mane kusika kucisi ca Ekiloni kunyika, cili ncecisi ca Bakenani. Eezi nzisi zyabeendelezi ba Bafilisiti bosanwe bamu Gaza, Asyidodi, Asyikeloni, Gati, amu Ekiloni aaba mba Baavi. 
Kuzwa kumusanza kucili cisi ca Bakenani, acimbi cili ku Alaa ya Basidoni mane kuyoosika ku Afeki mucisi ca Baamoli. 
Kucili acimbi ca Bageli cili ku Baaligadi munsi acilundu ca Hemoni kuyoosika ku Lebohamati, uutegwa mumpata wa Hamati.
“Lino kwaamba zyabantu boonse bakkede muzilundu kutalikila ku Lebanoni kuyoosika ku Misilefotimaimu bali Mbasidoni, mebo lwangu njoobatanda kumbele lya Baisilayeli kuti nyika yabo ibe lukono lwaba Isilayeli, mbubonya mbuli mbundakakulailila. 
Weelede kuyoopa nyika eeyi kumisyobo iili fuka kubikkilizya acisela camusyobo wa Manase.”
Misyobo ya Lubeni, Gadi acisela camusyobo wa Manase bakakonede kale nyika eeyo Mozesi mubelesi wa Mwami Leza njaakabapa. Yakali kujwe lyamulonga wa Jolodani. 
Nyika yabo yakali kutalikila ku Alowe kumbali aakkuti lya Anoni, amunzi wakali akati-kati kalyo, mane aluundu loonse lwa Makkeda kuyoosika ku Diboni. 
Yakacili kuya mpaka kuyoosika kumunyinza wa Anoni kubikkilizya aminzi yosanwe eeyo yakali kweendelezegwa a Sihoni mwami wa Baamoli, wakali mu Hesyiboni. 
Yakali kujatikizya Giliyadi antoomwe acisi ca Bagesyuu a Bamaaka antoomwe anyika yoonse yacilundu ca Hemoni aya Basyani mane kuyoosika ku Saleka. 
Cakali cisi coonse cakali kweendelezya Ogi wakali ngowamamanino ku Balefa. Ogi wakali ku Asyitaloti a Edileyi. Mozesi wakazunda bantu aaba akutola nyika yabo. 
Pele Baisilayeli tiibakatanda bantu bamu Gesyuu abamu Maaka, aboobo mpobacili asunu akati ka Baisilayeli.
Lino Mozesi taakakonya Balevi nyika, nkaambo zipaizyo zitentelwa Mwami Leza, Leza wa Isilayeli, ndolukono lwabo mbubonya mbuli mbwaakabasyomezya.
Njeeyi nyika Mozesi njaakapa Balubeni muziinga zyabo. 
Nyika yabo yakali kutalikila kukkuti lya Alowe, mumunzi uuli akati kalyo, kujatikizya abanda lyoonse lyaku Medeba. 
Nyika eeyi yakali kujatikizya amunzi wa Hesyiboni aminzi yoonse yakali muluundu lwa Diboni, Bamotibaali, Betibaalimeyoni, 
Jahazi, Kedemoti, Mafaati, 
Kiliyataimu, Sibumaa, Zeletisyahaa, yakali mutulundu-lundu twamukkuti, 
Betipeo, ayeeyo yakali munselelo lyacilundu ca Pisiga kubikkilizya Betijesyimoti. 
Yakali kujatikizya minzi yoonse yaluundu acisi ca Sihoni mwami wa Baamoli wakali kweendelezya ku Hesyiboni. Mozesi wakazunda mwami ooyu antoomwe abami ba Bamidiyani aaba: Evi, Lekemu, Zuu, Huu a Leba. Boonse aaba bakali beendelezi mubulelo bwa Sihoni. 
Kunze lyabaabo bakajaigwa munkondo, Baisilayeli bakajaya a Balaamu mwanaa Beyo wakali musondi. 
Mulonga wa Jolodani ngomunyinza wa Balubeni. Eeyi njeminzi Balubeni njibakapegwa muziinga zyabo kuti ibe lukono lwabo.
Lino njeeyi nyika Mozesi njaakapa Bagadi muziinga zyabo. 
Nyika yabo yakali kujatikizya cisi ca Jaza, aminzi yoonse yamu Giliyadi acisela canyika ya Baamoni mane kuyoosika ku Alowe kufwiifwi aku Labba. 
Kuzwa ku Hesyiboni munyinza wakali kusika ku Lamatimizipaa a Betinimu. Kuzwa ku Mahanaimu wakali kusika kucisi caku Debii. 
Mukkuti lya Jolodani, nyika yabo yakali kujatikizya Betihalamu, Betinimulaa, Sukkoti, a Zafoni antoomwe acisi coonse ca Sihoni mwami wa Hesyiboni. Munyinza wabo kumbo wakali mulonga wa Jolodani. Kujwe wakali kuyoosika kumagolelo alwizi lwa Kineleti. 
Eeyi njeminzi Bagadi njibakapegwa muziinga zyabo kuti ibe lukono lwabo.
Lino njeeyi nyika Mozesi njaakapa cisela ca musyobo wa Manase muziinga zyawo kuti ibe lukono lwabo. 
Nyika yabo yakali kusika ku Mahanaimu kujatikizya anyika ya Basyani yoonse, cisi coonse ca Ogi mwami wa Basyani ncaakali kulela, kubikkilizya aminzi yoonse ya Jaii mu Basyani. Antoomwe minzi eeyi yakali makumi aali cisambomwe. 
Nyika eeyi yakali kujatikizya acisela ca Giliyadi aminzi ya Asyitaloti a Edileyi. Eeyi njiyakali minzi yabwami bwa Ogi mu Basyani. Cisi coonse eeci cakapegwa kucisela calunyungu lwa Makii mwanaa Manase.
Mbombuboobu Mozesi mbwaakapambaula nyika nakacili mumabanda aa Mowabu mutala kujwe lyamulonga wa Jolodani. 
Pele Mozesi taakakonya Balevi nkaambo Mwami Leza, Leza wa Baisilayeli, ndolukono lwabo, mbubonya mbuli mbwaakabasyomezya.
Lino nzeezi zisi eezyo Baisilayeli nzibakatambula mu Kenani kuti zibe lukono lwabo. Eliyazaa mupaizi a Josyuwa mwanaa Nuni antoomwe abapati baziinga zyamisyobo ya Isilayeli mbibakapambawida bantu nyika. 
Mbubonya mbuli Mwami Leza mbwaakalailila Mozesi. Zisi zyamisyobo iili fuka acisela zyakapegwa kwiindila mukuuma cisolo. 
Mozesi wakapede kale zisi kumisyobo yobilo acisela kuti zibe lukono lwayo. Zisi eezi zyakali kujwe lyamulonga wa Jolodani. Pele Balevi taakabakonya. 
Bana ba Josefa, ba Manase a Efulemu, bakali misyobo yobilo. Balevi taakwe nibakapegwa caabilo, ccita buyo minzi yakali amacelelo aaŋombe ambelele zyabo. 
Mbubonya mbuli Mwami Leza mbwaakalailila Mozesi. Baisilayeli bakapambaulilana nyika eeyi.
Lino bantu ba Juda bamwi bakainka ku Giligali kuli Josyuwa. Ooko Kalebi mwanaa Jefune, Mukenizi wakamwaambila kuti, “Ulizi mbuli Mwami Leza mbwaakaamba kuli Mozesi mubelesi wakwe katucili mu Kadesyibaaneya kujatikizya zyanduwe andime. 
Ciindi eeco Mozesi mubelesi wa Mwami Leza naakandituma kuyootwela nyika kuzwa ku Kadesyibaaneya ndakali amyaka iili makumi one. Nindakaakuzwa kooko ndakazoomwaambila makani oonse. 
Pele Baisilayeli aabo mbindakainkide aabo bakaamba zyakubeja zyakuti bantu bayoowe. Mebo kundigama ndakatobela Mwami Leza wangu amoyo woonse. 
Ncenciceeco mubuzuba oobo Mozesi ncaakandikonkezya kuti, ‘Nyika eeyo njoyoolyata iyooba lukono lwako abalunyungu bako kukabe kutamani. Nkaambo kakuti wakatobela Mwami Leza wangu amoyo woonse.’
“Ino ono bona, kwainda myaka iili makumi one aisanu kuzwa ciindi eeco Mwami Leza naakaambila Mozesi. Eeci cakali ciindi Baisilayeli nibakali kwiingaila munkanda. Langa, ono ndijisi myaka iili makumi aali lusele aisanu! 
Ndicili muyumu mbubonya mbuli ciindi ciya Mozesi naakandituma. Ndicili muyumu cakuti ndakonzya kuya kunkondo mbubonya mbuli mbundakali kukonzya kaindi. 
Ono ndikumbila kuti undipe nyika yatulundu-lundu iilya Mwami Leza njaakandisyomezya buzuba buya. Yebo lwako wakamvwa kuti Baanaki mbabakkala munyika iilya, akuti minzi yabo mipati alimwi ilikwabilidwe. Pele kwiindila munguzu zya Mwami Leza njoobatanda, mbubonya mbuli mbwaakaamba.”
Kumane Josyuwa wakaleleka Kalebi akumupa munzi wa Hebuloni kuti ube lukono lwakwe. 
Ncenciceeco Hebuloni ncuuli munzi wa Kalebi mwanaa Jefune Mukenizi asunu. Wakaba wakwe akaambo kakuti wakatobela Mwami Leza, Leza wa Isilayeli, amoyo woonse. 
Munzi wa Hebuloni kusaanguna wakali kwiitwa kuti Kiliyatiaaba. Muntu uutegwa Aaba wakali Muanaki uuzizilwe kapati akati ka Baanakinyina. Nkabela kwakaba luumuno munyika, kwakanyina nkondo pe.
Lino ndoolu lukono lwamusyobo wa Juda muziinga zyabo. Nyika yabo yakali kusika kucisi ca Edomu, kunkanda ya Zini nkoili kumusanza kwini. 
Munyinza wabo wakumusanza wakali kutalikila kugolela lwizi lwamunyo, 
ngooyo waakukosola mumpata wa Akilabimu mane waakusika ku Zini. Munyinza ooyu wakainda kumusanza wa Kadesyibaaneya ngooyo waakwiinda ku Heziloni mane waakusika ku Adaa. Kuzwa kooko waakunyona wagama ku Kaaka. 
Kuzwa aawo wakainda ku Azimoni, ooko wakaakunjila mumulonga wa Ijipiti, waakugolela mulwizi. Munyinza wabo wakumusanza mbuubede oobu.
Munyinza wabo wakujwe wakali lwizi lwamunyo, mane kuyoosika kutilila mulonga wa Jolodani. Lino munyinza wakubbazu lyakunyika wakali kutalikila kulwizi ooko kutilila mulonga wa Jolodani, 
ngooyo waakwiinda ku Betihogila mane waakusika kubbazu lyakunyika lyaku Betialaba, kuzwa kooko wakaakusika kubbwe lya Bohani, mwanaa Lubeni. 
Lino kuzwa kukkuti lya Akoo, munyinza wakagama ku Debii, ngooyo waakunyona kubbazu lyakunyika waya ku Giligali, kulangana amumpata wa Adumimu kumusanza lyakkuti. Wakaindilila mane waakusika kutusensa twaku Enisyemesyi waakugolela ku Enilogeli. 
Kumane wakainda mukkuti lya Benihinomu, ngooyo waakusika kunselelo lyatulundu-lundu tuli kumusanza wa Bajebusi, uuli ngu Jelusalemu. Kuzwa kooko ngooyo wakainda mutulundu-lundu tuli kumbo lyakkuti lya Hinomu kubbazu lyakunyika kugolela kukkuti lya Lefaimu. 
Kuzwa mutulundu-lundu ooto munyinza wakaselela wagama kutusensa twaku Nefutowa, mane waakusika kucilundu ca Efuloni, ngooyo waindilila waya ku Baala, uuli ngu Kiliyatijeyalimu. 
Kumane wakanyona kuzwa ku Baala wagama lwaambo kucilundu ca Siiya, watobelezya cilundu ca Jeyalimu cili ngu Kesaloni, kugama kubbazu lyakunyika, ngooyo waakusika ku Betisyemesyi, kumane waakukosweda ku Timuna. 
Munyinza wakagama kunyika, waakuselela ku Ekiloni, ngooyo waakunyonena ku Syikeloni, ngooyo waakwiinda wagama kucilundu ca Baala mane waakusika ku Jebuneeli. Munyinza ooyu wakali kugolela kulwizi.
Munyinza wakumbo wakali lwizi lupati. Eeyi njiyakali minyinza yamusyobo wa Juda muziinga zyabo.
Lino mbubonya mbuli Mwami Leza mbwaakalailila Josyuwa, Josyuwa wakapa cisela canyika ya Juda kuli Kalebi mwanaa Jefune. Wakapegwa munzi wa Kiliyatiaaba uuli ngu Hebuloni. Aaba wakali ngosikale wa Baanaki. 
Kalebi wakatanda lunyungu lwa Anaki loonse lwakali mumunzi wa Hebuloni. Mumunzi ooyu kwakali ziinga zyotatwe zyaba, Syasyayi, Ahimani, a Talimayi. 
Kuzwa kooko wakainka kuyoolwana bantu bamunzi wa Debii, kaindi wakali kutegwa Kiliyatisefa. 
Lino Kalebi wakati, “Silutwe wampi iiyoozunda munzi wa Kiliyatisefa uzookwata mwanaangu Akisa.” 
Mpawo Otiniyeli mwanaa Kenazi ooyo wakali musyoonto wa Kalebi wakazunda munzi ooyo, nkaako Kalebi wakakwasya mwanaakwe Akisa kuli nguwe. 
Nibakakwatana, Otiniyeli wakakombelezya mukaintu wakwe kuti akakumbile kuli wisi, mpoonya wakainka kuli Kalebi. Mbwaakaselukila buyo ambongolo, Kalebi wakamubuzya ncaakali kuyanda. 
Walo wakaingula kuti, “Ndali kuyanda tusensa. Kayi nyika njookandipa ili mucimpayuma ca Negebu.” Nkaako Kalebi wakamupa tusensa twamutala atwakunselelo.
Ndoolu lukono lwamusyobo wa Juda muziinga zyabo. 
Njeeyi minzi njibakatola eeyo yakali kumusanza, yakabambene amunyinza wa Edomu. Minzi eeyi yakali: Kabuzeeli, Eda, Jaguu, 
Kina, Dimona, Adada, 
Kedesyi, Hozoo, Itinani, 
Zifu, Telemu, Beyaloti, 
Hazoohadata, Keliyotiheziloni, uuli ngu Hazoo. 
Amamu, Syema, Molada, 
Hazagada, Hesyimoni, Betipeleti, 
Hazasyuwali, Biyasyeba, Biziyotiya, 
Baala, Iimu, Ezemu, 
Elitoladi, Kesili, Hooma, 
Zikilagi, Madimana, Sansana, 
Lebayoti, Syilihimu, Aini, awa Limoni. Minzi eeyi yoonse yakali makumi obilo afuka kubikkilizya atunzi twayo.
Minzi yakali mutulundu-lundu kumbo njeeyi: Esyitaoli, Zola, Asyina, 
Zanowa, Eniganimu, Tapuwa, Enamu, 
Jaamuti, Adulamu, Soko, Azeka, 
Syaalaimu, Aditaimu, awa Gedela, naa Gedelotaimu. Minzi eeyi yoonse yakali kkumi aine kubikkilizya atunzi twayo.
Kwakali aimwi minzi eeyi: Zenani, Hadasya, Migidaligadi, 
Dileyani, Mizipa, Jokiteeli, 
Lakisyi, Bozikati, Egiloni, 
Kabboni, Laamasi, Kitilisyi, 
Gedeloti, Betidagoni, Namaa awa Makkeda. Minzi eeyi yoonse yakali kkumi acisambomwe kubikkilizya atunzi twayo
Kwakali aimwi minzi eeyi: Libuna, Eta, Asyani, 
Ifuta, Asyina, Nezibu, 
Keila, Akizibu a Malesya. Minzi eeyi yoonse yakali fuka kubikkilizya atunzi twayo.
Kwakali aimwi minzi eeyi: Ekiloni atunzi twayo. 
Kujatikizya aminzi atunzi toonse twakabambene aku Asyidodi kuzwa ku Ekiloni mane kuyoosika kulwizi lupati.
Kwakali munzi wa Asyidodi atunzi twawo awa Gaza atunzi twawo, mane kuyoosika kumulonga wa Ijipiti, kumbali alwizi lupati.
Munyika yatulundu-lundu kwakali minzi eeyi: Syamii, Jatii, Soko, 
Dana, Kiliyatisana, uuli ngu Debii 
Anabu, Esyitemo, Animu, 
Gosyeni, Holoni, awa Gilo. Minzi eeyi yoonse yakali kkumi aumwi kubikkilizya atunzi twayo.
Kwakali aimwi eeyi: Alabu, Duma, Esyani, 
Janimu, Betitapuwa, Afeka, 
Humita, Kiliyatiaaba, uuli ngu Hebuloni awa Ziyoo. Minzi eeyi yoonse yakali fuka kubikkilizya atunzi twayo.
Kwakali aimwi eeyi: Maoni, Kaameli, Zifu, Juta, 
Jezuleeli, Jokideyamu, Zanowa, 
Kaini, Gibeya, a Timuna. Minzi eeyi yoonse yakali kkumi kubikkilizya atunzi twayo.
Kwakali aimwi minzi eeyi, Halihuli, Betizuu, Gedoo, 
Maalati, Batianoti, awa Elitekoni. Minzi eeyi yoonse yakali cisambomwe kubikkilizya atunzi twayo.
Kwakali aimwi eeyi: Kiliyatibaali, uuli ngu Kiliyatijeyalimu awa Labba. Minzi eeyi yakali ibili kubikkilizya atunzi twayo.
Kwakali minzi eeyi munkanda: Betialaba, Midini, Sekaka, 
Nibusyani, munzi wamunyo, awa Enigedi. Minzi eeyi yoonse yakali cisambomwe kubikkilizya atunzi twayo.
Pele bamusyobo wa Juda tiibakakonzya kutanda Bajebusi aabo bakali kukkala mu Jelusalemu, nkaako Bajebusi nkobacili asunu akati kamusyobo wa Juda.
Lino nyika yakapegwa baciinga ca Josefa njeeyi, munyinza wabo wakali kutalikila kumulonga wa Jolodani kumbali aa Jeliko, kujwe lyatusensa twaku Jeliko, ngooyo waakwiinda munkanda, wagama tulundu-lundu twaku Beteli. 
Kuzwa ku Beteli, uuli ngu Luzi, wakaandulula walulama kucisi ca Baakiti mu Ataloti. 
Umane wakaselela ngooyo wagama kumbo kucisi ca Bajafuleti, mane waakusika kunselelo lya Betihaloni. Kuzwa kooko wakainda ku Geza mane waakusimpa mulwizi lupati. 
Mbombuboobu baziinga zya Manase a Efulemu, balunyungu lwa Josefa, mbubakatola lukono lwabo.
Njeeyi nyika Baefulemu njibakatola muziinga zyabo, 
munyinza wabo wakali kuzwida kujwe ku Atalotiada mane kusikila mutala lya Betiholoni akwiindilila mane kulwizi. Lino kubbazu lyakunyika ku Mikimetati munyinza wakanyona wagama lwakujwe ku Taanatisyilo, ngooyo waakwiindilila mane ku Janowa kujwe. 
Kuzwa ku Janowa, munyinza wakaya ku Ataloti aku Naala, ngooyo waakusika ku Jeliko, umane waakusimpa mumulonga wa Jolodani. 
Kuzwa ku Tapuwa munyinza wakagama kumbo mane waakusika kukalonga ka Kana akuyoosimpa mulwizi. Oolu ndulwakali lukono lwa Baefulemu muziinga zyabo. 
Lukono lwabo lwakali kujatikizya minzi yoonse eeyo yakazandwidwe kuti ibe ya Baefulemu muzisi zya Bamanase. 
Baefulemu taakwe nibakatanda Bakenani aabo bakali kukkala mu Geza. Bakenani aabo asunu bacikkede akati ka Baefulemu, mbazike babo.
Lino ndoolu lukono lwamusyobo wa Manase, mwana wakusaanguna wa Josefa. Makii wakali mwana wakusaanguna wa Manase. Makii wakali ngosikale wa Bagiliyadi. Ooyu nguwakatola munzi wa Giliyadi awa Basyani, nkaambo Bamakii bakali basilumamba bayumu. 
Nyika yakali kumbo lyamulonga wa Jolodani yakapegwa Bamanase boonse muziinga zya Abiyeza, Heleki, Asiliyeli, Syekemu, Hefa a Syemida. Mbaaba bamwi balunyungu lwa Manase mwanaa Josefa muziinga zyabo. 
Zelofehadi mwanaa Hefa, mwanaa Giliyadi, mwanaa Makii, mwanaa Manase wakazyala bana basimbi balo, mazina aabo ngaaya: Mala, Nowa, Hogila, Milika a Tiiza. 
Basimbi aaba bakainka kuli Eliyazaa mupaizi akuli Josyuwa mwanaa Nuni, akubasololi bamwi baakuti, “Mwami Leza wakalailila Mozesi kuti, atupe lukono lwesu akati kabakwesu.” Nkaako Josyuwa wakabapa lukono lwabo antoomwe abana bokwabo wisi, mbubonya mbuli Mwami Leza mbwaakalailila. 
Ncenciceeco Manase ncaakatambula zyaabilo zili kkumi kunze aanyika ya Giliyadi a Basyani zili kujwe lyamulonga wa Jolodani. 
Wakazitambula nkaambo kakuti lunyungu lwabana basimbi alwabalombe lwakapegwa nyika. Nyika ya Giliyadi yakapegwa kuli balunyungu lwa Manase bamwi.
Nyika ya Manase yakali kutalikila ku Asya mane kuyoosika ku Mikimetati kujwe lyaku Syekemu. Kuzwa kooko munyinza wabo wakali kwiinda kumusanza mane waakujatikizya abantu bakali kukkala ku Enitapuwa. 
Manase nguwakali aanyika ya Tapuwa, pele munzi wa Tapuwa wini uuli amunyinza anyika ya Manase wakali wa Baefulemu. 
Kuzwa kooko munyinza wakaindilila wagama kumusanza kukalonga ka Kana. Ooko kwakali minzi ya Baefulemu yakali akati kaminzi ya Manase. Kulubazu oolu munyinza wa Manase wakali kalonga nkokali kunyika nkabela walo wakali kugolela mulwizi. 
Nyika yakumusanza yakali ya Efulemu yakubbazu lyakunyika yakali ya Manase. Nyika ya Manase yakali kugolela kulwizi, kubbazu lyakunyika nkubakali kupana munyinza a Asya, kujwe nkubakali kupana munyinza a Isakaa. 
Muzisi zya Isakaa a Asya, Manase wakajisi minzi ya Betisyani, Ibiliyamu, antoomwe abantu bamumunzi wa Doo, uuli kumbali aankomwe, Endoo, Taanaki, awa Megido antoomwe atunzi twayo. 
Pele nikuba boobo Bamanase tiibakakonzya kutanda bantu bakali kukkala muminzi eeyi pe. Nkaako Bakenani bakacilikkede munyika eeyo. 
Nikuba kuti Baisilayeli bakaba aanguzu, taakwe nibakatanda Bakenani, pele bakabacita bazike.
Lino balunyungu lwa Josefa bakabuzya Josyuwa kuti, “Ino nkaambo nzi ncookatupa nyika nsyoonto? Bona mazuba aano tuli banji kapati nkaambo Mwami Leza watuleleka.”
Josyuwa wakaingula kuti, “Kuti naa muli banji alimwi nyika yatulundu-lundu ya Efulemu yamuceela, kamuya munyika ya Bapelezi a Balefa mukaakuteme cisaka, ibe nyika yanu.”
Mpawo balunyungu lwa Josefa bakaingula kuti, “Nyika yatulundu-lundu yatuceela, alimwi Bakenani boonse bakkala mucibanda bajisi nkalaki zyalubulo. Nkalaki nzyalubulo zyabaabo bakkala mu Betisyani, atunzi twawo abaabo bakkala mukkuti lya Jezuleeli.”
Pele Josyuwa wakaambila balunyungu lwa Josefa, nkokuti ziinga zya Efulemu a Manase kuti, “Muli bantu banji alimwi muli basinguzu. Tamutibe buyo acaabilo comwe pe. 
Nyika yatulundu-lundu ilaba yanu, nikuba kuti ncisaka muyoocitema mane kuyoosika kumagolelo aaco. Nyika iyooba yanu nikuba kuti Bakenani bajisi nkalaki zyalubulo alimwi mbayumu, muyoobatanda.”
Lino nibakamana kuzunda nyika, Baisilayeli boonse bakabungana antoomwe ku Syilo akusimpa tente lyakuswaanganina. Nkabela bantu banyika eeyo bakalibombya kulimbabo. 
Pele kwakacili misyobo ya Baisilayeli iili ciloba yatakanatambula lukono lwayo. 
Mpawo Josyuwa wakaambila Baisilayeli kuti, “Ino muyooinka lili kuyootola nyika eeyo Mwami Leza, Leza wabasikale banu njaakamupa? 
Amusale baalumi botatwe kuzwa kumusyobo omwe-omwe. Mebo ndilabatuma kuti bakalange-lange nyika, akulemba mbuli mbwiibede, kuti ndikabape mbubonya mbuli bweelede musyobo omwe-omwe. Baakumana, bakaboole kuzoondaambila. 
Nyika eeyo iyoopambaulwa muzipaanzi zili ciloba. Bamusyobo wa Juda baleelede kukkala kumusanza mucisi cabo, abalo balunyungu lwa Josefa baleelede kukkala kunyika mucisi cabo. 
Mwaakumana kulemba-lemba nyika mbuli mbwiibede muzipaanzi zili ciloba, mukalete nzyomwalemba kulindime. Eelyo nzoouma cisolo, nkamubuzizye ku Mwami Leza wanu. 
Pele Balevi balikke mbabatapegwi caabilo akati kanu, nkaambo caabilo cabo nkubelekela Mwami Leza mubupaizi bwabo. Bamisyobo ya Gadi, Lubeni acisela ca Manase balo bakapedwe kale lukono lwabo kujwe lyamulonga wa Jolodani. Mozesi mubelesi wa Mwami Leza nguwakabapa nyika eeyi.”
Lino baalumi nibakalibambila kuunka kuyoolanga-langa nyika eeyo, Josyuwa wakabalailila kuti, “Kamuya mukalange-lange nyika akulemba mbuli mbwiibede. Mwaakumana mukaboole kulindime, eelyo mebo kuno ku Syilo nzoouma cisolo, nkamubuzizye ku Mwami Leza.” 
Aboobo baalumi aabo bakainka kuyoolanga-langa nyika. Bakaakulemba mbuli nyika eeyo mbwiibede acilembelo. Bakalemba minzi yoonse muzipaanzi zili ciloba, bamane bakapiluka kuli Josyuwa kuzivuka ku Syilo. 
Mpoonya Josyuwa wakauma cisolo ku Syilo kuti ababuzizye ku Mwami Leza. Kumane wakapa misyobo ya Isilayeli eeyi iili ciloba mbubonya mbuli muziinga zyabo.
Bamusyobo wa Benjamini muziinga zyabo mbibakasaanguna kupegwa. Nyika yabo yakali akati kamusyobo wa Juda awa Josefa. 
Kubbazu lyakunyika, munyinza wabo wakali kutalikila kumulonga wa Jolodani, waakwiinda kunselelo lyamunzi wa Jeliko nkouli kunyika, akugama kumbo kunyika yatulundu-lundu, mane ngooyo waakugolela kunkanda ku Betiaveni. 
Kuzwa kooko wakakosola wagama kunselelo lyamunzi wa Luzi, uuli ngu Beteli. Kumusanza wakaakusika ku Atalotiada cilundu nkocili kumusanza waakwiinda kunselelo lya Betiholoni. 
Kuzwa kucilundu cilangene a Betiholoni cilundu eeci nkocili kumusanza munyinza wakaakunyona wagama lwaambo akuyoosika ku Kiliyatibaali, uuli ngu Kiliyatijeyalimu, wakali munzi wamusyobo wa Juda. Ooyu nguwakali munyinza wakumbo. 
Munyinza wakumusanza wakali kutalikila kumbali aamunzi wa Kiliyatijeyalimu nkuuli kumbo, kuzwa kooko wakali kugama ku Efuloni mane ngooyo waakugolela kukasensa kaku Nefutowa. 
Kuzwa kooko wakaselela wagama kunselelo lyacilundu kulangana akkuti lya Hinomu kubbazu lyakunyika lyakkuti lya Lefaimu. Wakainda mukkuti lya Hinomu, ngooyo watobelezya kkuti nkolili kumusanza lyamunzi wa Bajebusi, mane waakusika ku Enilogeli. 
Kuzwa kooko wakanyonena kubbazu lyakunyika wagama ku Enisyemesyi, mane ngooyo ku Geliloti kulangana amumpata wa Adumimu, mane waakusika kubbwe lya Bohani mwanaa Lubeni. 
Kuzwa kooko wakagama kunyika kunselelo lya Betialaba mane ngooyo waakusika ku Alaba. 
Kuzwa kooko wakaya kunselelo lya Betihogila kunyika, waakugolela kunyika kulwizi lwamunyo kutilila mulonga wa Jolodani kumusanza. Ooyu nguwakali munyinza wakumusanza. 
Mulonga wa Jolodani wakali ngomunyinza wakujwe. Eeyi njeminyinza yakali yalukono lwaziinga zyamusyobo wa Benjamini.
Lino njeeyi minzi yamusyobo wa Benjamini muziinga zyawo: Jeliko, Betihogila, Emekikezizi, 
Betialaba, Zemalaimu, Beteli, 
Avimu, Pala, Ofula, 
Kefaamoni, Ofuni, awa Geba. Minzi eeyi yoonse yakali kkumi aine kubikkilizya atunzi twayo.
Kwakali aimwi minzi eeyi, Gibiyoni, Lama, Beeloti, 
Mizipa, Kefila, Moza, 
Lekemu, Iipeeli, Talala, 
Zela, Haelefu, munzi wa Bajebusi, uuli ngu Jelusalemu, Gibeya, awa Kiliyati. Minzi yoonse eeyi yakali kkumi aine kubikkilizya atunzi twayo. Oolu ndulwakali lukono lwa Babenjamini muziinga zyabo.
Nyika yabili yakapegwa kumusyobo wa Simiyoni muziinga zyabo. Nyika yabo yakali akati mucisi camusyobo wa Juda. 
Yakali kujatikizya a Biyasyeba, naa Syeba, Molada, 
Hazasyuwali, Bala, Ezemu, 
Elitoladi, Betuli, Hooma, 
Zikilagi, Betimaakaboti, Hazasusa, 
Betilabaoti, awa Syaluheni. Minzi yoonse eeyi yakali kkumi aitatu kubikkilizya atunzi twayo. 
Kwakali minzi imwi ya Aini, Limoni, Eta, awa Asyani, yakali iine kubikkilizya atunzi twayo. 
Alimwi kwakali atumwi tunzi twakazingulukide minzi eeyi mane kuyoosika ku Baalatibiya, naa Lama ku Negebu. Oolu ndulwakali lukono lwa Basimiyoni muziinga zyabo. 
Lukono lwa Basimiyoni lwakazwa kucaabilo camusyobo wa Juda, wakajisi caabilo cipati kwiinda. Ncenciceeco Basimiyoni ncibakapegwa lukono lwabo kuzwa kucisi cabo.
Watatu kupegwa nyika mmusyobo wa Zebuluni muziinga zyabo. Munyinza wanyika yabo wakali kusika ku Salidi. 
Munyinza wabo wakaindilila mane waakusika kumbo ku Malala, ngooyo waakusika ku Dabbesyeti, mane kuyoosika kukalonga kali kumbali aaku Jokineyamu. 
Kuzwa ku Salidi wakagama kujwe kucisi ca Kisilotitaboo, waindilila waakusika ku Dabelati aku Jafiya. 
Kuzwa kooko wakaciluleme kujwe ku Gatihefa aku Etikazini, mane waakusika ku Limoni, umane ngooyo wakanyonena ku Neya. 
Ooko munyinza wakanyona alimwi wagama lwakunyika ku Hanatoni waakugolela kukkuti lya Iputaeli. 
Wakali kujatikizya aminzi ya Katati, Nahalali, Syimuloni, Idala, awa Betelehemu. Minzi yoonse eeyi yakali kkumi aibili kubikkilizya atunzi twayo. 
Minzi eeyi atunzi twayo njiyakali lukono lwamusyobo wa Zebuluni muziinga zyabo.
Wane kupegwa nyika mmusyobo wa Isakaa muziinga zyabo. 
Munyinza wanyika yabo wakali kujatikizya munzi wa Jezuleeli, Kesuloti, Syunemu, 
Hafalaimu, Syioni, Anahalati, 
Labbiti, Kisyiyoni, Ebezi, 
Lemeti, Eniganimu, Enihadaa, awa Betipazezi. 
Munyinza wabo wakali kusika ku Taboo, Syahazuma, aku Betisyemesyi, akuyoogolela kumulonga wa Jolodani. Minzi eeyi yoonse yakali kkumi acisambomwe kubikkilizya atunzi twayo. 
Minzi eeyi atunzi twayo njiyakali lukono lwamusyobo wa Isakaa muziinga zyabo.
Wasanu kupegwa mmusyobo wa Asya muziinga zyabo. 
Munyinza wanyika yabo wakali kujatikizya munzi wa Helikati, Hali, Beteni, Akisyafu, 
Alameleki, Amadi, awa Misyali. Munyinza nkuuli kumbo wakali kusika ku Kaameli aku Syiholibunati. 
Umane ngooyo wakanyonena kujwe ku Betidagoni, waakusika ku Zebuluni akkuti lya Iputaeli wagama kunyika ku Betiemeki a Neiyeli, waakwiinda munzi wa Kabuli nkuuli kulumwensi. 
Kuzwa kooko wakalulama ku Abudoni, Lehobu, Hamoni, a Kana mane kuyoosika ku Sidoni mupati. 
Kuzwa kooko munyinza wakanyonena ku Lama mane waakusika kulukwakwa lwamunzi wa Taya, umane ngooyo wakagama ku Hosa, waakusika kulwizi mucuundu ca Akizibu, 
Uma, Afeki, a Lehobu. Minzi yoonse eeyi yakali makumi obilo kubikkilizya atunzi twayo. 
Minzi eeyi atunzi twayo njiyakali lukono lwamusyobo wa Asya muziinga zyabo.
Wacisambomwe kupegwa nyika mmusyobo wa Nafutali muziinga zyabo. 
Munyinza wakali kutalikila ku Helefu kumusamu mupati uuli ku Zaananimu, ngooyo waakwiinda ku Adaminekebu a Jabuneeli, mane kuyoosika ku Lakumu waakugolela kumulonga wa Jolodani. 
Ooko munyinza wakainda kumbo ku Azinotitaboo ngooyo waakusika ku Hukoki. Umane ngooyo waakusika ku Zebuluni kumusanza, Asya waakuubikka lwaambo, mulonga wa Jolodani wakali kujwe. 
Minzi yakali munkwakwa yakali Zidimu, Zee, Hamati, Lakati, Keneleti, 
Adama, Lamahazoo, 
Kedesyi, Edileyi, Enihazoo, 
Iiloni, Migidaleli, Holemu, Betianati, awa Betisyemesyi. Minzi eeyi yoonse yakali kkumi afuka kubikkilizya atunzi twayo. 
Minzi eeyi atunzi twayo njiyakali lukono lwamusyobo wa Nafutali muziinga zyabo.
Waciloba kupegwa nyika mmusyobo wa Dani muziinga zyabo. 
Nyika yabo yakali kujatikizya minzi ya Zola, Esyitaoli, Ilisyemesyi, 
Syaalabini, Aijaloni, Itila, 
Eloni, Timuna, Ekiloni, 
Eliteke, Gibbetoni, Baalati, 
Jehudi, Benebelaki, Gatilimoni, 
Mejakoni, awa Lakoni abusena bulangene a Jopa. 
Pele Badani nibakabona kuti cabayumina kapati kutola nyika yabo, bakainka kuyoolwana munzi wa Lesyemu, bakuuzunda akujaya bantu boonse bamumo. Bakakkala mu Lesyemu akuulika kuti Dani zina lyasikale wabo. 
Minzi eeyi kubikkilizya atunzi twayo njiyakali lukono lwamusyobo wa Dani muziinga zyabo.
Lino nibakamanizya kupambaula nyika muminyinza yabo, Baisilayeli bakapa Josyuwa mwanaa Nuni caabilo cakwe akati kabo, 
mbubonya mbuli Mwami Leza mbwaakalailila. Bakamupa munzi wa Timunatisela. Munzi ooyu ngonguwe ngwaakakumbila, wakali munyika yatulundu-lundu mu Efulemu. Wakayakulula munzi ooyu akukkala mulinguwo.
Eezi nzezisi eezyo Eliyazaa mupaizi a Josyuwa mwanaa Nuni abapati bamisyobo ya Isilayeli nzibakapa kwiindila mukuuma cisolo ku Syilo kumbele lya Mwami Leza kumanjililo aatente lyakuswaanganina. Mbombuboobu mbubakapambaula nyika.
Lino Mwami Leza wakaambila Josyuwa kuti, 
“Ambila Baisilayeli kuti basale minzi yakulivunina eeyo njindakamulailila kwiindila muli Mozesi, 
kutegwa muntu ooyo wajaya muntunyina muntenda kutali caali, kakonzya kutijila nkuko kuti alivune kuzwa kuli simukowanyina mufu. 
Kuti naa watijila kuli umwi waminzi eeyi, weelede kuti aakusika akaime amulyango wamunzi, kwamana akaambile bapati bamunzi mulandu wakwe. Ndendilyo nobakonzya kumuzumizya kunjila mumunzi akumupa busena bwakukkala ambabo. 
Kuti naa simukowa wamufu wamutandila, bapati aabo tabeelede kupa simulandu ooyo kuli simukowa wamufu, nkaambo taakwe naakamujaya acaali alimwi taakwe naakamusulide. 
Uleelede kukkala mumunzi mane kusikila bankuta bakamubeteke. Kwamana unookkede mumunzi ooyo kusikila kulufu lwamupaizi mupati. Ndendilyo nakonzya kupilukila kwakwe kumunzi ngwaakatijide.”
Aboobo bakasala munzi wa Kedesyi mu Galilii, wakali munyika yatulundu-lundu ya Nafutali, Syekemu munyika yatulundu-lundu ya Efulemu, awa Kiliyatiaaba, uuli ngu Hebuloni wakali munyika yatulundu-lundu ya Juda. 
Mutala lyamulonga wa Jolodani kujwe lya Jeliko wakasala Beza uuli mugundu lyamusyobo wa Lubeni, amunzi wa Lamoti wakali mu Giliyadi munyika yamusyobo wa Gadi, amunzi wa Golani wakali mu Basyani munyika yamusyobo wa Manase. 
Kufumbwa Muisilayeli naba muzwamasi ngobakkala limwi wajaya muntunyina muntenda wakali kukonzya kutijila kuminzi eeyi yakasalwa. Taakwe simukowa wamufu walikunga wamujaya katanabetekwa abankuta.
Lino bapati baziinga zyamusyobo wa Levi bakasika kuli Eliyazaa mupaizi, kuli Josyuwa mwanaa Nuni, akubapati baziinga zyamisyobo imwi ya Isilayeli. 
Ciindi eeci bakali ku Syilo mu Kenani bakabaambila kuti, “Mwami Leza kwiindila muli Mozesi wakalailila kuti muleelede kutupa minzi iijisi macelelo.” 
Mbubonya mbuli Mwami Leza mbwaakalailila, Baisilayeli bakapa Balevi minzi eeyi amacelelo aayo mukati kalukono lwabo.
Mukowa wa Kohati nguwakasaanguna kupegwa minzi muziinga zyabo. Balevi balunyungu lwa Aloni mupaizi bakapegwa minzi iili kkumi aitatu kuzwa kumisyobo ya Juda, Simiyoni a Benjamini. 
Bamwi balunyungu lwa Kohati bakapegwa minzi iili kkumi kuzwa kuziinga zyamisyobo ya Efulemu, Dani acisela ca Manase.
Lunyungu lwa Gesyoni lwakapegwa minzi iili kkumi kuzwa kuziinga zyamisyobo ya Isakaa, Asya, Nafutali, acisela ca Manase munyika ya Basyani.
Lunyungu lwa Melali muziinga lwazyo lwakapegwa minzi iili kkumi aibili kuzwa kumisyobo ya Lubeni, Gadi, a Zebuluni. 
Mbombuboobu Baisilayeli mbubakapa Balevi minzi eeyi amacelelo aayo mbubonya mbuli Mwami Leza mbwaakalailila kwiindila muli Mozesi.
Lino ngaaya mazina aminzi eeyo misyobo ya Juda a Simiyoni njibakapa 
kuli balunyungu lwa Aloni baciinga ca Kohati nkaambo mbibakawidwa cisolo cakusaanguna. 
Bakabapa Kiliyatiaaba, uuli ngu Hebuloni, amacelelo aawo aauzingulukide, munzi ooyu uli munyika yatulundu-lundu ya Juda. Aaba ngosikale wa Baanaki. 
Pele myuunda atunzi twakazingulukide munzi ooyu zyakapegwa kuli Kalebi mwanaa Jefune kuti zibe lukono lwakwe.
Lunyungu lwa Aloni mupaizi lwakapegwa munzi wa Hebuloni, uuli munzi wakulivunina kuli yooyo wapegwa mulandu wakujaya. Bakapegwa aminzi ya Libuna, 
Gatii, Esyitemowa, 
Holoni, Debii, 
Aini, Juta, Betisyemesyi, antoomwe amacelelo aayo. Bakapegwa minzi iili fuka kuzwa kumisyobo yobilo eeyi.
Kuzwa kumusyobo wa Benjamini bakapegwa minzi ya Gibiyoni, Geba, 
Anatoti, Alimoni, antoomwe amacelelo aayo. Bakapegwa minzi yone. 
Minzi yabapaizi balunyungu lwa Aloni antoomwe yakali kkumi aitatu kubikkilizya amacelelo aayo.
Balevi baziinga zya Kohati bamwi bakapegwa minzi kuzwa kumusyobo wa Efulemu. 
Munyika yatulundu-lundu ya Efulemu, bakapegwa minzi yone, munzi wa Syekemu, uuli munzi wakulivunina kuli yooyo wapegwa mulandu wakujaya, Geza, 
Kibuzaimu, Betiholoni antoomwe amacelelo aayo. 
Kuzwa kumusyobo wa Dani bakapegwa minzi yone ya Eliteke, Gibbetoni, 
Aijaloni, Gatilimoni antoomwe amacelelo aayo. 
Kuzwa kucisela camusyobo wa Manase bakapegwa minzi yobilo ya Taanaki, Gatilimoni antoomwe amacelelo aayo. 
Minzi yoonse eeyi iili kkumi yakapegwa kuziinga zimwi zya Kohati.
Balevi aabo baziinga zya Gesyoni bakapegwa minzi yobilo kuzwa kucisela ca Manase, minzi ya Golani mucisi ca Basyani, uuli munzi wakulivunina kuli yooyo wapegwa mulandu wakujaya, Beesyitala antoomwe amacelelo aayo. 
Kuzwa kumusyobo wa Isakaa bakapegwa minzi yone ya Kisyiyoni, Dabelati, 
Jaamuti, Eniganimu antoomwe amacelelo aayo. 
Kuzwa kumusyobo wa Asya bakapegwa minzi yone ya Misyali, Abudoni, 
Helikati, Lehobu antoomwe amacelelo aayo. 
Kuzwa kumusyobo wa Nafutali bakapegwa minzi yotatwe ya Kedesyi mucisi ca Galilii, uuli munzi wakulivunina kuli yooyo wapegwa mulandu wakujaya, Hamotidoo, Kaatani, antoomwe amacelelo aayo.
Minzi yoonse yakapegwa ziinga zya Gesyoni yakali kkumi aitatu antoomwe amacelelo aayo.
Balevi baciinga ca Melali bakapegwa minzi yoonse kuzwa kumusyobo wa Zebuluni eeyi, Jokineyamu, Kaata, 
Dimuna, Bahalali antoomwe amacelelo aayo. 
Kuzwa kumusyobo wa Lubeni bakapegwa minzi yone, ya Beza, Gohazi, 
Kedemoti, Mefaati, antoomwe amacelelo aayo. 
Kuzwa kumusyobo wa Gadi bakapegwa minzi yone, ya Lamoti mucisi ca Galilii uuli munzi wakulivunina kuli yooyo wapegwa mulandu wakujaya, Mahanaimu 
Hesyiboni, Jaza, antoomwe amacelelo aayo. 
Minzi yoonse yakapegwa ziinga zya Melali yakali kkumi aibili.
Minzi yoonse ya Balevi eeyo yakali munyika ya Baisilayelinyina yakali makumi one alusele antoomwe amacelelo aayo. 
Munzi omwe-omwe wakalijisi macelelo aakuzingulukide. Minzi yoonse mbuyakabede oobu.
Mbombuboobu Mwami Leza mbwaakapa Baisilayeli nyika yoonse eeyo njaakakonkezya kupa kuli basikale babo. Bakiitola akukkala mulinjiyo. 
Mwami Leza wakacita kuti kabacinyina nkondo mbubonya mbuli mbwaakakonkezya kuli basikale babo. Taakwe sinkondonyina naba omwe wakabayumina. Mwami Leza wakaaba basinkondonyina kulimbabo. 
Taakwe cisyomezyo comwe Mwami Leza ncaakasyomezya Baisilayeli catakacitika pe, zyoonse zyakacitika.
Lino Josyuwa wakaita Balubeni, Bagadi, acisela ca Manase 
akubaambila kuti, “Mwakacita zyoonse Mozesi mubelesi wa Mwami Leza nzyaakalailila, alimwi ambebo mwakandiswiilila muli zyoonse nzindakamulailila. 
Kuzwa ciindi eeco kusikila sunu, taakwe nimwakalekelezya babunyoko, pele mwakazumanana akucita zyoonse eezyo Mwami Leza nzyaakamulailila. 
Lino akaambo kakuti Mwami Leza wanu wacita kuti babunyoko abalo balikkalile mbubonya mbuli mbwaakasyomezya, amubweede kuminzi yanu munyika eeyo Mozesi mubelesi wa Mwami Leza njaakamupa mutala lya Jolodani. 
Pele muleelede kubamba mulawo amalailile aayo Mozesi mubelesi wa Mwami Leza ngaakamupa aakuti, ‘Mweelede kuyanda Mwami Leza wanu, kweenda munzila zyakwe zyoonse, kubamba malailile aakwe, kumukakatila, akuti mumubelekele amyoyo yanu yoonse alimwi amuuya yanu yoonse.’” 
Amane Josyuwa wakabaleleka akulayana ambabo, eelyo bakabweeda kuminzi yabo. 
Lino cisela cimwi camusyobo wa Manase Mozesi wakacipede kale nyika mucisi ca Basyani, eeci cimwi Josyuwa wakacipa nyika kumbo lyamulonga wa Jolodani antoomwe a Baisilayelinyina. Nibakalayana Josyuwa wakabaleleka amajwi aakuti, 
“Mulabweeda kuminzi yanu alubono lwanu. Mulijisi ŋombe, nsiliva, ngolida, mukuba, lubulo, azisani zinji. Mwaakusika mukaabane lubono oolu ndumwakasaala kuli basinkondonyoko ababunyoko bamwi.”
Mbombuboobu Balubeni, Bagadi, acisela ca Manase mbubakasiya Baisilayelinyina ku Syilo munyika ya Kenani akupilukila kunyika yabo ku Giliyadi. Nenyika eeyo njibakapegwa mbubonya mbuli Mwami Leza mbwaakalailila kwiindila muli Mozesi.
Lino nibakasika ku Geliloti kumbali lyamulonga wa Jolodani munyika ya Kenani, Balubeni, Bagadi acisela camusyobo wa Manase bakayaka cipaililo cipati cibotu.
Lino Baisilayeli bamwi nibakamvwa kuti bakayaka cipaililo munsi amunyinza wa Kenani ku Geliloti kumbali amulonga wa Jolodani, 
mbungano yoonse ya Baisilayeli yakayoboloka antoomwe ku Syilo kuti bainke bakabalwane.
Baisilayeli aabo bakatuma Fineyasi mwana wa Eliyazaa mupaizi kumisyobo ya Lubeni, Gadi, acisela ca Manase mucisi ca Giliyadi. 
Kwakainka anguwe baalumi basilutwe bali kkumi kuzwa mumisyobo ya Isilayeli yoonse muziinga zyanzubo zyabo. 
Nibakaakusika ku Giliyadi kwakali Balubeni, Bagadi, abacisela ca Manase, 
bakakananina mbungano ya Mwami Leza yoonse bakati, “Ino nkaambo nzi nimwakabisizya Leza wa Isilayeli boobu? Mwamuzangila Mwami Leza mukuyaka cipaililo canu eeci. 
Eena cibi cakacitwa ku Peyo cakaceya? Tee Mwami Leza wakatusubula acuumo, nikuba boobo asunu tatunalisalazya kuzwa kucibi ciya pe. 
Sena ono muyanda kuleka kutobela Mwami Leza? Kuti naa sunu mwazangila Mwami Leza, juunza mabala uyoonyemena bantu bakwe Baisilayeli boonse. 
Kuti nyika iino njimwakapegwa kiisofweede, kamuza munyika ya Mwami Leza, ooko kuli tente lyakuswaanganina, tuzooabane nyika. Ncibi kuzangila Mwami Leza akutuzangila swebo kwiindila mukuyaka cipaililo canu nobeni citali cipaililo ca Mwami Leza wesu. 
Mulayeeya Akani mwanaa Zela naakabba zintu zyakasinganyizigwa, Mwami Leza wakasubula Baisilayeli boonse. Tali Akani buyo wakafwa akaambo kacibi cakwe.”
Mpawo Balubeni, Bagadi, abacisela ca musyobo wa Manase bakaingula basilutwe baziinga zya Baisilayeli kuti, 
“Leza Singuzu, Mwami Leza alikke nguuzi. Ono twati anywebo Nobaisilayeli amuzibe. Kuti naa twakacita cintu eeci kuti tuzange naa tutaswiilili Mwami Leza, mutatweengeleli pe. 
Kuti naa twakayaka cipaililo cesu kuti tuleke Mwami Leza, a kupa zipaizyo zyakutenta azyamaila azituuzyo zyalumvwano, Mwami Leza lwakwe atusubule. 
Peepe, ncitwakacita boobu nkaambo twakayoowa kuti ambweni mumazuba aaza lunyungu lwanu lukaambile lunyungu lwesu kuti, ‘Mujisi lubazu nzi nywebo a Mwami Leza, Leza wa Isilayeli? 
Mwami Leza wakabikka mulonga wa Jolodani kuti ube munyinza akati kesu andinywe, nywebo Nobalubeni, Bagadi acisela ca Manase. Munyina lubazu a Mwami Leza.’ Nkaako lunyungu lwanu luyoocita kuti lwesu lukaleke kukomba Mwami Leza. 
Ncenciceeco ncitwayeeya kuti tuyake cipaililo. Tacili cakutentela naa kutuuzizya pe. 
Twakaciyakila kuti cibe bumboni akati kesu andinywe akumazyalani aayo aayooccilila, kuti tuyookomba Mwami Leza kuŋanda yakwe akuyoopa zipaizyo zyesu, zyakutenta, zituuzyo alimwi azyalumvwano. Aboobo lunyungu lwanu talukooyooambila lunyungu lwesu kuti, ‘tamujisi lubazu a Mwami Leza.’ 
Aboobo twakayeeya kuti, ‘Kuti naa eeci cikacitike kuli ndiswe nikuba kulunyungu lwesu, tuyooingula kuti amulange ciya cili mbubonya mbuli cipaililo ca Mwami Leza, eeco basikale besu ncibakayaka, tacili cakutentela naa kutuuzizya, pele mbumboni akati kesu andinywe.’ 
Tatukonzyi kuzangila Mwami Leza akumukaka kwiindila mukuyaka cipaililo cakutentela akutuuzizya, kunze lyacipaililo ca Mwami Leza wesu eeco cili kumbele lyatente lyakwe.”
Aawo Fineyasi mupaizi antoomwe abapati abasilutwe baziinga zya Baisilayeli nibakamvwa nzibakaamba Balubeni, Bagadi, a Bamanase bakabotelwa kapati. 
Mpawo Fineyasi mwana wa Eliyazaa mupaizi wakaambila Balubeni, Bagadi, a Bamanase kuti, “Sunu twaziba kuti Mwami Leza ulaandiswe nkaambo taakwe nimwakaleka kusyomeka ku Mwami Leza muli ceeci ncimwakacita. Lino mwavuna Baisilayeli kuzwa kubukali bwa Mwami Leza.”
Nkaako Fineyasi mwana wa Eliyazaa mupaizi, abasilutwe baya bakapilukila ku Kenani nibakamana muswaangano wabo a Balubeni, Bagadi, acisela Manase bakali kukkala mu Giliyadi baakwaamba makani oonse ku Baisilayeli. 
Baisilayeli bakabotelwa kapati nibakamvwa makani aayo, bakalumbaizya Leza. Lino tiibakacili kukanza limbi kuyoobalwana akuyoonyonyoona nyika eeyo yakali kukkala Balubeni, Bagadi aba Manase.
Aaawo Balubeni, Bagadi bakaulika alimwi aba Manase cipaililo eeci kuti, “Bumboni,” nkaambo bakati, “Mbumboni akati kesu kuti Mwami Leza ngu Leza.”
Lino nikwakainda ciindi cilamfu, Mwami Leza wakacita kuti Baisilayeli baliibe kuzwa kuli basinkondonyina boonse bakabazingulukide. Ciindi eeci Josyuwa wakalimudaala kapati. 
Mpoonya wakaita Baisilayeli boonse, bapati, basololi, babetesi, alimwi abamwi balupati-pati wabaambila kuti, “Mebo ndaba mudaala kapati. 
Nywebo lwanu nobeni mwakalibonena zintu zyoonse eezyo Mwami Leza nzyaakacita kumisyobo eeyi akaambo kandinywe. Mwami Leza lwakwe mwini nguwakamulwanina. 
Amuyeeye kuti ndakamupa nyika yoonse yamisyobo eeyi iisyeede kuti ibe yanu, kubikkilizya anyika yamisyobo njindakazunda, yakali akati kamulonga wa Jolodani alwizi lupati kumbo. 
Mwami Leza wanu uyoomutandila mbabo basinkondonyoko. Uyoobatanda, kuti nywebo mukatole nyika yabo, mbubonya mbuli Mwami Leza wanu mbwaakamusyomezya. 
Amuzyandamane, mucenjele kuti mutasusyi zilembedwe mubbuku lya Mulawo wa Mozesi. Taakwe ncomweelede kususya pe. 
Tamweelede kumvwana amisyobo eeyi iicili akati kanu, mutaambi nikuba kukomba mumazina aabaleza babo. Tamweelede kubabelekela nikuba kubakomba pe. 
Pele mweelede kukakatila ku Mwami Leza wanu mbubonya mbuli mbomucita sunu. 
Mwami Leza wakamutandila misyobo iili aanguzu, cakuti kusikila sunu taakwe muntu naba omwe uukonzya kumuyumina. 
Mazuba aano omwe-omwe wanu ulakonzya kutanda bantu bali cuulu, nkaambo Mwami Leza wanu nguumulwanina, mbubonya mbuli mbwaakasyomezya. 
Lino amucenjele kapati kuti muyande Mwami Leza wanu. 
Pele kuti muleke, mutalike kumvwana amisyobo eeyi iisyeede akati kanu, kamukwatana akumvwana ambabo, 
mukazibe kuti Mwami Leza wanu takiitandi misyobo eeyi. Balo bayooba tukole twakumuca. Bayooba zikwabbuzyo mukalobe myoo munyika mbotu eeyi Mwami Leza wanu njaakamupa.
“Lino njanda kumusiya. Mulizi amyoyo yanu yoonse alimwi amyuuya yanu yoonse kuti taakwe cisyomezyo cibotu niciba comwe eeco Mwami Leza ncaatakacita. Taakwe niciba comwe catakacitika, zyoonse zyakazuzikizigwa. 
Pele mbubonya mbuli zisyomezyo zibotu zyoonse Mwami Leza wanu mbwaakazizuzikizya, mbubonya oobo Mwami Leza ulakonzya kumuletela bubi, mane kusikila nyoonse mukanyonyooke kuzwa anyika mbotu eeyi njaakamupa. 
Kuti naa mukatyole cizuminano ca Mwami Leza wanu eeco ncaakamulailila, mukatalike kubelekela baleza bambi akubakomba, Mwami Leza mubukali bwakwe uyoomusubula. Nkokuti muyooloba kufwambaana munyika mbotu eeyi njaakamupa.”
Lino Josyuwa wakabunganya misyobo ya Isilayeli ku Syekemu. Wakaita bapati, basololi, babetesi, abamwi balupati-pati ba Baisilayeli, kuti baime kumbele lya Leza. 
Mpawo Josyuwa wakaambila bantu boonse kuti, “Mboobu mbwaamba Mwami Leza, Leza wa Isilayeli, ‘Kale-kale basikale banu, kubikkilizya Tela wisi Abulahamu a Nahoo bakali kukkala mutala lyamulonga wa Yufuletisi akukomba baleza bambi.’ 
Pele ndakagwisya sikale wanu Abulahamu akumuzubusya mulonga ooyo, ndakamusolweda kuya kunyika ya Kenani, alimwi ndakamupa lunyungu lunji. Ndakamupa Izaka, 
awalo Izaka ndakamupa Jakobo a Isau. Nyika yazilundu zyaku Siiya ndakiipa Isau, pele Jakobo abana bakwe bakainka ku Ijipiti. 
Bweende-bweende ndakatuma Mozesi a Aloni, ndakapenzya Baijipiti a zeezyo nzindakacita, mbwindakamugwisya nywebo omuya. 
Ciindi nindakagwisya basikale banu mu Ijipiti, nibakasika kulwizi lusalala, Baijipiti bakabatobela ankalaki abasimabbiza. 
Baisilayeli nibakabona boobo, bakalilila Mwami Leza kuti abagwisye, eelyo wakabikka mudima akati kandinywe a Baijipiti. Kumane wakabavumbya lwizi baloba. Mwakalibonena eezyo nzindakacita ku Baijipiti. Mwakakkala munkanda kwaciindi cilamfu.
“Kuzwa kooko ndakamutola kucisi ca Baamoli cili kujwe lyamulonga wa Jolodani. Bakamulwana, pele ndakabaaba kulindinywe. Ndakabanyonyoona kumbele lyanu, mwakatola nyika yabo. 
Ciindi Balaki mwanaa Zipoo, mwami waku Mowabu naakayanda kuzoomulwana, wakaita Balaamu mwanaa Beyo kuti azoomusinganye. 
Pele ndakakaka kuswiilila zyakaamba Balaamu, aboobo wakamuleleka. Ndakamuvuna kuzwa kulinguwe. 
Mwakazubuka mulonga wa Jolodani mwaakusika kumunzi wa Jeliko. Bantu bamumunzi wa Jeliko bakamulwana, mbubonya mbuli bwakacita Baamoli, Bapelezi, Bakenani, Bahiti, Bageegasyi, Bahivi a Bajebusi. Abalo aaba ndakabaaba kulindinywe. 
Ndakabatumina manko, ngaakamutandila bami bobilo ba Baamoli. Talili panga nibuba buta bwanu bwakacita kuti bazundwe. 
Nkaako ndakamupa nyika njimwatakabelekela alimwi aminzi njimwatakayaka, mulakkala mulinjiyo akulya nsaansa amaoliva ngimwatakasyanga.”
Lino Josyuwa wakaindilizya akuti, “Amulemeke Mwami Leza akumubelekela cakusyomeka. Amusowe baleza aabo basikale banu mbibakali kukomba mutala lyamulonga uulya amu Ijipiti, mubelekele Mwami Leza. 
Pele kuti kamutayandi kubelekela Mwami Leza amusale sunu ooyo ngomweelede kubelekela, naa muyanda kubelekela baleza aabo basikale banu mbibakali kukomba mutala lyamulonga uulya, naa baleza ba Baamoli bali munyika eeyi njomukkede. Pele mebo lwangu amukwasyi wangu tulabelekela Mwami Leza.”
Mpoonya bantu bakaingula kuti, “Tatukonzyi kuleka Mwami Leza kuti tubelekele baleza bambi! 
Mwami Leza wesu lwakwe nguwakatugwisya abasikale besu mu Ijipiti mubuzike, wakacita zigambya katulibwenene. Wakatukwabilila mulweendo lwesu loonse aakati kamisyobo mutwakainda. 
Mwami Leza nguwakatutandila misyobo yoonse, kubikkilizya a Baamoli bakakkede munyika iino. Aswebo mbubonya tuyoobelekela Mwami Leza, nkaambo ngu Leza wesu.”
Kumane Josyuwa wakaambila bantu kuti, “Ambweni inga mulaba nomutabelekeli Mwami Leza. Nkaambo ngu Leza uusalala, ngu Leza uutalekeleli bakomba baleza bambi. Takooyoolekelela buzangi bwanu niziba zinyonyoono zyanu. 
Kuti mukake Mwami Leza akugama kubelekela baleza bambi, uyoomufutatila akumuletela mapenzi mane kusikila mukalobe myoo, nikuba kuti kusaanguna wakali kumucitila zibotu.”
Pele bantu bakaambila Josyuwa kuti, “Peepe, tuyoobelekela Mwami Leza.”
Aawo Josyuwa wakati, “Muli bakamboni banu nobeni mukuti mwasala kubelekela Mwami Leza.” Balo bakaingula kuti, “Iiyi, tuli bakamboni.”
Mpoonya Josyuwa wakati, “Mbubo, lino amusowe baleza bambi aabo bali akati kanu, mubikke myoyo yanu ku Mwami Leza, Leza wa Isilayeli.”
Bantu bakaambila Josyuwa kuti, “Tuyoobelekela Mwami Leza wesu, tunoomuswiilila.”
Aboobo mubuzuba oobo Josyuwa wakapanga cizuminano abantu, akubalembela malailile amilawo ku Syekemu. 
Amane Josyuwa wakalemba zintu eezi mubbuku lya Mulawo wa Leza. Mpoonya wakabweza bbwe pati akuliimika munsi amubanga kumbali abusena busalala bwa Mwami Leza. 
Amane wakaambila bantu boonse kuti, “Amubone, bbwe eeli liyooba kamboni kulindiswe. Nkaambo lyamvwa majwi oonse Mwami Leza ngaatwaambila. Liyooba kamboni kulindinywe kuti naa mutakasyomeki kuli Leza wanu.” 
Kuzwa waawo Josyuwa wakabaleka bantu, eelyo bakapiluka kumaanda aabo.
Lino musule azintu eezi, Josyuwa mwanaa Nuni mubelesi wa Mwami Leza wakafwa, wakali aamyaka iili mwaanda akkumi. 
Bakamuzikka munyika eeyo njaakapegwa ku Timunatisela, munyika yatulundu-lundu ya Efulemu, kubbazu lyakunyika lyacilundu ca Gaasyi.
Nkabela Baisilayeli bakabelekela Mwami Leza mumazuba aa Josyuwa oonse amumazuba aabapati aabo boonse bakasyaala ciindi naakafwa, abaabo bakabona zintu zyoonse eezyo Mwami Leza nzyaakacitila Baisilayeli.
Lino mafuwa aa Josefa aayo Baisilayeli ngibakabwezelezya kuzwa ku Ijipiti, bakaazikka ku Syekemu munyika eeyo Jakobo njaakaula amali aansiliva aali mwaanda kuzwa kubana ba Hamoo wisi Syekemu. Nyika eeyi yakaba lukono yalunyungu lwa Josefa.
Awalo Eliyazaa mwana wa Aloni wakafwa, bakamuzikka ku Gibeya, munzi wakapegwa mwanaakwe Fineyasi. Munzi ooyu wakali munyika yatulundu-lundu ya Efulemu.
