Jino casolokele, omu alingile ngamba yaYehova Mose hanafu lyehi, Yehova ahanjikile kuli Yo­xuwa mwanaNune, uze apwile ka­mbaji kaMose, ngwenyi,
Ngamba yami Mose nafu lyehi. Xikaho jino, katukenu, zaukenu uno Yotau, nayove navatu vosenava, mukahete mulifuci olyo nanguva­hana vana vaIsalele.
Kwexokwo nakukalyacila vilya­cilo vyamahinji enu ngunamihaneko, nganomu ngwambile kuli Mose.
Kufumisa kupambo nakuLeva­none kuno, mbwe nakukalwiji wa­munene, uze kalwiji Yufwalate, lifuci lyavaHete lyosena, nakukalungalwiji wamunene kutala kumuyakumbi, ku­kiko nakukapwanga ngiza yenu.
Kakwexi mutu umwe mwakahasa kwimana kumeso oveko makumbi osena nauyoyanga. Nganomu ngunapunga naMose, mukiko muna­ngupwanga nayove. Kangwexi ku­kakumbilako, cipwe kukuseza.
Likolezeze, likake cikuma, mwomwove naukavaswanyisa vatu ava lifuci eli ngwalixingile kuli vaka­kuluka javo kuvahana.
Oloze likolezeze, likake cikuma, ulamenga kulinga mwaya jiximbi joseneji akulwezele ngamba yami Mose. Kanda ukapyapumukakoko, cipwe nakuya kulivoko lyacilyo ci­pwe kulivoko lyacimoswe, mangana uwahenga kanawa kwexokwo na­ukaya.
Mukanda wajiximbi ou kanda ukafuma mukanwa koveko, oloze xinganyekangamo namusana naufuku, mangana ulamenga kulinga nganomu mwaya vyosenovyo vana­sonekamo. Mwomwo ngoco numba ufukisenga jila yove, kaha numba uwahenga kanawa.
Ngunakulweze nyi? Likolezeze­nga, likakenga, kanda ukalizuzukila nawomako, cipwe kuhomba, mwo­mwo Ami Kalunga kove Yehova nguli nayove hamwe kwexokwo na­uya, xikaho.
Kaha Yoxuwa avalwezele vaku­lwane javatu ngwenyi,
Hitenu mucilombo mukavalweze vatu ngwenu, Lilongeselenu vyaku­lya, mwomwo ximbu kanda muhite makumbi atatu namuzauka uno Yotau, mangana mwingile muka­hete lifuci, eli mwamihana Kalunga kenu Yehova mukalihete.
Yoxuwa ahanjikile kuli vaLu­vene navaNgate nacimbwa camuyaci wavaManase ngwenyi,
Anukenu lizu lize amilwezele ngamba yaYehova Mose ngwenyi, Kalunga kenu Yehova mwakami­nokesa, kaha mwakamihana lifuci lino.
Mapwevo jenu navana venu na­vimuna jenu vasale mulifuci eli amihanyine Mose musali yaYotau muno. Oloze enu zaukenu mwavwala lyehi vitwa vyenu kumeso avandu­mbwenu, enu vindume vaungazule muvosena, mukavakafwengako,
palanga nomu mwakavanokesa Yehova vandumbwenu nganomu na­minokesa lyehi enu, palanga nomu navakalinga navakivo nawa hivana­hete lyehi lifuci lize mwavahana Ka­lunga kenu Yehova. Hahaze vene numba mukakinduluke kulifuci lya­luheto lwenu mukalihete, eli vene amihanyine ngamba yaYehova Mose musali yaYotau muno, kutala ku­mwizakumbi.
Vamukumbulwile Yoxuwa ngwa­vo, Mwosenomu unatulweze natuli­ngamo, kaha kwexokwo naukatu­tuma natukayako.
Nganomu twamwononokelenga Mose muvyuma vyosena, ngoco munatukwononokangove. Oloze Ka­lunga kove Yehova apwenga nayove nganomu apwilenga naMose.
Wexowo mwakalikanga kuluxi­mbi lwove, ou mwakakana kwivwilila mumazu ove mwexomwo naukamu­lwezela, navakamujiha. Oloze likole­zeze, ulikake.
Jino Yoxuwa mwanaNune atu­mine malunga vavali vafume kuXicime vayenga vakasondwese kupenge ngwenyi, Yenunga mukatale lifuci eli naYeliko. Vayile, vengilile muzuvo yapwevo muka-ujila, lijina lyenyi apwile ikiye Lahave, kaha vasavalile muze.
Jino vatu vamulwezele mwangana waYeliko ngwavo, Tala, kuli vana vaIsalele kuneza malunga vanengila muno ufuku uno mangana vataletale mulifuci.
Mwangana waYeliko atumine vatu kuli Lahave, amwambile ngwenyi, Valovole malunga vaze vaneza kuli ove, vaze vanengila muzuvo yove, mwomwo vaneza mangana vatale­tale lifuci lyosena, xikaho.
Oloze uze pwevo avatwalile vaze malunga vavali, avaswekele, avaku­mbulwile ngwenyi, Mwomwo vene, vaze malunga vezanga kuli ami, Oloze oku vanafumu kangwataciki­jilekoko.
Kaha casolokanga, oho hakusoka kucikolo calimbo, omu kwalinganga milima, vaze malunga valovokanga. Oku vayanga vaze malunga kana kangwatacikijilekoko. Vakavangize­nunga lumbuxi, mwomwo namuka­vawana.
Oloze alingile hanavatwale lyehi helu hamulungu, hanavafwiki navi­saci vyalinyu vize alile hamulu­ngu.
Vaze malunga vavakavangijile mu­jila yakuya kuYotau nakucau. Kaha linwomu valingile vaze vavakavangi­jile hivanalovoka lyehi, vasokele kucikolo calimbo.
Jino ximbu vapwile kanda vacisa­vale, uze pwevo anyinyile kuli vakivo kwilu lyamulungu,
ambile kuli vaze malunga ngwenyi, Ngunatacikiza ngwami, Yehova na­mihane lyehi lifuci lino. Muzuzu wenu unatuholokela, kaha vosenava vatwama mulifuci lino vali naku­nowa kumeso enu.
Mwomwo tunevu lyehi muze omixile Yehova meya amukalunga­lwiji Ucila kumeso enu, haze mwa­lovokele kuEjipitu, nomu mwali­ngile kuli vamyangana javaAmole vavali, vaze vapwile musali yaYotau, kuli Xihone nakuli Onge, vaze mwa­nongesele ndolokoto.
Kaha linwomu twacivwile, mi­cima yetu yayengunukile, kamwa­salile ceka uswa muli mutu umweko mwomwo hali enu. Mwomwo Kalu­nga kenu Yehova, Ikiye napu Ka­lunga wamwilu nahamavu.
Xikaho jino, acilixingenu Yehova kuli ami, mwomwo ngunamihngila mwalikoji, mangana nayenu nawa mukavalingile ava vakuzuvo yatata mwalikoji. Nguhanenu nawa cinji­kizo camucano,
mangana natata namama nava­ndumbwami vamalunga navava va­mapwevo navosena vaze vali navo mukavalame vavatonyi, mukapulu­lule myono yetu kukufwa.
Vaze malunga vamukumbulwile ngwavo, Kaci nge kawexi kukatu­fuleyi milimo yetuko, kaha natuji­kilako myono yetu hamyono yenu. Kaha nacikapwa, omu mwakatuhana Yehova lifuci lino, natukakulingila mwalikoji mwamucano.
Ngoco avazezumwine nalungoji kunjanena. Mwomwo zuvo yenyi yapwile kumbango yakembwe, kaha atwaminenga hakembwe.
Avambile ngwenyi, Yenunga ku­pili kucina vaze vali nakumikava­ngiza navakamiwana. Kaswamenu makumbi atatu kuze, palanga nomu navakalinga vaka-kumikavangiza hi­vanakinduluka lyehi, numba muka­liyile kwenu.
Vaze malunga vamwambile ngwa­vo, Katwexi kukapwa namulonga kuluxingo lwove elu unatuxingisako.
Tala, omu natukeza mulifuci lino, lungoji kana lucila ukalukasa ku­njanena oku unatuzezumuna, uka­likungulwile iso nanoko navandu­mbwove navaze vakuzuvo yaiso vosena muzuvo.
Kaha nacikapwa, Wexowo mwa­kalovoka kuvikolo vyazuvo yove nakuya kuweluka, mulonga wama­nyingenyi naukapwa hamutwe wenyi, kahetu katwexi kukapwa namulo­ngako. Kaha Wexowo mwakapwa nayove muzuvo, kaci nge hali ikiye nahakwata livoko limwe, kaha mu­tonga wamanyingenyi naukapwa hamitwe yetu.
Oloze nge naukatufuleyi milimo yetu, kaha katwexi kukapwa namulonga kuluxingo lwove elu unatu­-xingisako.
Uze pwevo avakumbulwile ngwe­nyi, Mwomwo vene munahanjika. Avasuwile, vayile. Kaha lungoji luze lucila alukaxile munjanena.
Vayile, Vahetele kupili, vatwa­mine kuze makumbi atatu, palanga nomu valingile vaze vavakavangijile hivanakinduluka lyehi. Vaze vava­kavangijile vavatondelenga kujila yo­sena, Oloze kavavawanyineko.
Jino vaze malunga vavali vaki­ndulukile, vaxikumukile kupili, va­zaukile, vejile kuli Yoxuwa mwanaNune, kaha vamulwezele vyosena vize vyavawanyine.
Vambile kuli Yoxuwa ngwavo, Camwenemwene Yehova nahane lye­hi lifuci lyosena mumavoko etu. Kaha nawa, vosena vaze vatwama mulifuci vali nakunowa kumeso etu.
Yoxuwa amenekele cimenemene, kaha vafumine kuXicime, vejile kuYotau, naikiye navana vaIsalele vakwavo vosena. Vasavalile kuze ximbu vapwile kanda vacizauke.
Kaha casolokele, omu mwahicile makumbi atatu, vakulwane vahicile mucilombo,
vavalwezele vatu ngwavo, Omu namumona cikaxa caluxiko lwaKa­lunga kenu Yehova navapilixitu vavaLevi vali nakucikulika, numba mukatuke kwenu mucikave.
Oloze hakaci kenu nacikiko ha­pwenga tando yakweseka kafwe mujikuvite makombakaji avali. Ka­nda mupandama kucikikoko, ma­ngana mutacikize jila yatela kuli enu kuya. Mwomwo jileyi kanda muyi­hite lyehi, xikaho.
Yoxuwa ambile kuli vatu ngwe­nyi, Lijilikenu, mwomwo hamene Yehova mwazata vyuma vyakuko­mwesa muli enu, xikaho.
Yoxuwa ambile kuli vapilixitu ngwenyi, Mbatenu cikaxa caluxiko, vatwaminyinenuko vatu. Vambacile cikaxa caluxiko, vavatwaminyinyi­neko vatu.
Yehova ambile kuli Yoxuwa ngwe­nyi, Likumbi lyalelo nanguputuka kukutohwesa kumeso avaIsalele vo­sena, mangana vatacikize, mwomwo nganomu ngwapwilenga naMose, mukiko munangupwanga nayove.
Valweze vapilixitu vaka-kukulika cikaxa caluxiko ngwove, Omu na­muheta kungenge kumeya aYotau, mukemana kwenu muYotau.
Yoxuwa ambile kuli vana vaIsalele ngwenyi, Twayenu kuno mwivwenga mazu aKalunga kenu Yehova.
Yoxuwa avambile ngwenyi, Hoho vene namutacikijila ngwenu, Kalu­nga wakuyoya atwama muli etu, ngwenu, vaKanane navaHete nava­Hivi navaPeliji navaNgilingaxe na­vaAmole navaYevuse Ikiye mwaka­vahanga kumeso etu cakuvahanga.
Talenu, cikaxa caluxiko lwa­Mwata wahamavu hosena nacimi­twaminyinako namuYotau.
Xikaho jino, sakulenu malunga likumi navavali mumiyaci yavaIsa­lele, kumuyaci lunga umwe kumu­yaci lunga umwe.
Kaha nacisoloka, vilyacilo vya­mahinji avapilixitu vaka-kukulika ci­kaxa caYehova Mwata wahamavu hosena omu navilyata mumeya aYo­tau, meya aYotau hinavawatetako, aze meya akufuma kuto. Kaha na­walumbama kwawo mulumba umwe.
Kaha casolokele, omu vakatukile vatu kujimbalaka javo mangana va­zauke Yotau, vapilixitu vaka-kuku­lika cikaxa caluxiko vapwile naku­vatwaminyinako vatu,
omu Vahetele vaze vaka-kukulika cikaxa kuYotau, omu alyacile ma­hinji avapilixitu vaka-kukulika ci­kaxa kungenge yameya (mwomwo Yotau eji kufumikanga nalivaji mu­sanga yenyi yosena hatando yakwaha yosena),
haze vene meya akufuma kuto emanyine kwawo, alumbamine mu­lumba umwe lumwe kuAlama, likiko limbo lili kuluhaci lwaZeletane. Kaha aze akuya kusango kucijiva ca­Alava, cize Cijiva caMungwa, ahwile hakuwatetako. Ngoco vatu vazaukile kuze kwakulitalasana naYeliko.
Vapilixitu vaze vakulikile cikaxa caluxiko lwaYehova vemanyine ha­kukakama hamavu akuma hakonga yaYotau, kaha vaIsalele vosena va­zaukile hamavu akuma, palanga nomu walingile uze muyaci wosena hiunahu lyehi kuzauka Yotau.
Kaha casolokele, omu walingile uze muyaci wosena hiunahu lyehi kuzauka Yotau, Yehova aha­njikile kuli Yoxuwa ngwenyi,
Sakulenu malunga likumi navavali muli vatu, kumuyaci lunga umwe kumuyaci lunga umwe,
muvalweze ngwenu, Mbatenu ma­lolwa likumi naavali kuze kukonga yaYotau, kwakuze vene emananga mahinji avapilixitu hakakama, mu­kawatwale kuze namuya mukawa­tumbike kuusavalilo oku namukasa­valila ufuku uno.
Yoxuwa avasanyikile vaze malu­nga likumi navavali, vaze asakwile muli vana vaIsalele, kumuyaci lunga umwe kumuyaci lunga umwe.
Yoxuwa avambile ngwenyi, Yenu kulutwe lwacikaxa caKalunga kenu Yehova namukonga yaYotau, mu­kambate mutu himutu lilolwa limwe hacifwiji cenyi, nganomu valavila miyaci yavana vaIsalele,
mangana Cikapwenga cinjikizo muli enu. Mangana, omu navakamihula vana venu kumyaka ngwavo, Awa malolwa kana, enu ngwenu manganawo aya mulihi?
kaha mukavambulile ngwenu, Mwomwo meya aYotau vawate­teleko kulutwe lwacikaxa caluxiko lwaYehova, xikaho. Omu cazaukile Yotau, meya aYotau vawatetele­ko. Kaha malolwawa nawapwanga akwanukilangaho kuli vana vaIsalele haya myaka yosena.
Vana vaIsalele valingile ngoco, nganomu avalwezele Yoxuwa. Va­mbacile malolwa likumi naavali mukonga yaYotau, nganomu ambile Yehova kuli Yoxuwa, nganomu va­lavila miyaci yavana vaIsalele. Kaha vawatwalile kuze vayile, kuze vasa­valilile, vawatumbikile kuze.
Yoxuwa emikile malolweka likumi naavali mukonga yaYotau, kuze emanyine mahinji avapilixitu vaze vakulikile cikaxa caluxiko. Kaha kuwali nakulikumbi lyalelo.
Mwomwo vapilixitu vaze vaku­likile cikaxa Vemanyine hakonga yaYotau palanga nomu vamanyixile kulinga mwosenomu valwezele Yo­xuwa kuli Yehova ngwenyi, Uha­njikamo kuli vatu, nge kutesa na­ mwosenomu valwezele Yoxuwa kuli Mose. Kaha vatu vanguhwixile, va­zaukile.
Jino casolokele, omu valingile vatu vosena hivanahu lyehi kuzauka, numba cikaxa caYehova nawa ci­zauke, navapilixitu nawa kumeso avatu.
 Navana vaLuvene nawa navana vaNgate nacimbwa camuyaci wava­Manase vazaukile vanavwale lyehi vitwa vyavo kumeso avana vaIsalele, nganomu ahanjikile Mose kuli va­kivo.
Kafwe tununu tuwana vapwile vakupakacisa lyehi vaye kujita va zaukile kumeso aYehova mangana vakase jita, Vahetele kuvyana vyaku­Yeliko.
Halikumbi lize Yehova amuto­hwesele Yoxuwa kumeso avaIsalele vosena. Kaha vamwivwilenga woma makumbi osenaze ayoyelenga, nga­nomu vamwivwililenga Mose woma.
Yehova ahanjikile kuli Yoxuwa ngwenyi,
Valweze vapilixitu vaka-kukulika cikaxa caunjiho ngwove, Kandukenu muYotau.
Xikaho Yoxuwa avalwezele va­pilixitu ngwenyi, Kandukenu mu­Yotau.
Kaha casolokele, omu valingile vapilixitu vaka-kukulika cikaxa calu­xiko lwaYehova hivanakanduka lyehi mukonga yaYotau, omu vya­lingile vilyacilo vyamahinji avapili­xitu hivinalyate lyehi hatunda ya­kuma, meya aYotau hyakindulukile kwawo, kaha afumikile ceka nalivaji musanga yenyi yosena nge hakuli­vanga.
Jino vatu vakandukile muYotau halikumbi lyakakweji wakulivanga lyakusokesa mulikumi, vatungile ci­lombo cavo kuNgilingale kwaka­mwihi naYeliko, kumutamba waku­musamuko.
Malolwa likumi naavali aze va­fumixile muYotau Yoxuwa awemi­kile kuNgilingale.
Ahanjikile kuli vana vaIsalele ngwenyi, Vana venu omu navakamihulenu masevo kumyaka ngwavo, Awa malolwa kana manganawo aya mulihi?
kaha mukavajimbwila vana venu ngwenu, VaIsalele vazaukile uno Yotau hamavu akuma.
Mwomwo Kalunga kenu Yehova omixile meya aYotau kumeso enu, palanga nomu mwalingile himunaza­uka lyehi, nganomu alingile Kalunga kenu Yehova kukalungalwiji Ucila, uze omixile kumeso etu, palanga nomu twalingile hitunazauka lyehi.
Mangana vatu vahamavu veka naveka vosena vakatacikize livoko lyaYehova ngwavo, Lili nangolo, mangana Kalunga kenu Yehova mumwivwenga woma haya myaka yosena.
Kaha casolokele, vamyangana javaAmole vosena, vaze vapwile­nga musali yaYotau kutala kumulauko, navamyangana javaKanane vo­sena vaze vapwilenga kukalungalwiji, vakivo hakwivwomu omixile Yehova meya aYotau kumeso avana vaIsalele palanga nomu twazaukile, micima yavo yayengunukile, mumicima yavo kamwapwile ceka uswako, mwomwo hali vana vaIsalele.
Haze vene Yehova ambile kuli Yoxuwa ngwenyi, Litengele jipoko jamatale, uvajihane ceka vana vaIsa­lele kamucivali.
Yoxuwa alitengelele jipoko jama­tale, avajihanyine vana vaIsalele kuze kupili yamivumbo.
Hoho vene avajihanyinyine Yo­xuwa, mwomwo vatu vosena vaze valovokele muEjipitu, vaze vapwile malunga, vaze vaka-jita vosena, va­fwilile mupambo mujila omu vali­ngile vanalovoka lyehi muEjipitu.
Mwomwo vatu vosena vaze valo­vokelemo vapwile vavajihana lyehi. Oloze vatu vosena vaze vasemuwilile mupambo mujila omu valovokele muEjipitu kavavajihanyineko.
Mwomwo vana vaIsalele vata­mbwojokelenga myaka makumi awa­na mupambo, palanga nomu vali­ngile vatu vosena hivanafu lyehi, malunga vaka-jita vaze valovokele muEjipitu. Mwomwo kavononokele mulizu lyaYehovako, xikaho. Ye­hova alixingile kuli vakivo halifuci eli alixingile Yehova kuli vakaka javo kutuhana, likiko lifuci lyakumbwa­mbumuka mavele nauci, ngwenyi, Kangwexi kukamitavila kulimonako.
Kaha vana vavo, ava axixixile muli vakivo, vakivo vene Yoxuwa avaji­hanyine. Mwomwo kavapwile vaku­jihanako, mwomwo kavavajihanyine­nga mujilako, xikaho.
Kaha casolokele, omu valingile hivanakumisa lyehi kuvajihana vatu vosena, vatwamine kwavo kucilombo palanga nomu vahindukile.
Yehova ambile kuliYoxuwa ngwe­nyi, Likumbi lyalelo ngunamixi­ndumuna kusauka cakuEjipitu. Xi­kaho vavuluka kuze lijina ngwa­vo, KuNgilingale, nakulikumbi lya­lelo. 
Jino vana vaIsalele vatungile ci­lombo cavo kuNgilingale. Valingile paseka halikumbi lyakakweji lyaku­sokesa mulikumi naawana, hacingo­loxi, kuvyana vyakuYeliko.
Jino omu kwacele kuhambakana paseka, valile kuvize vyakwima vya­mulifuci lize. Halikumbi lyolyo li­mwe valile jimbolo jakuzeneka ci­mbalwila natiliku yakuvavilila.
Kahomu kwacele, omu valingile hivanali lyehi kuvize vyakwima vya­mulifuci lize, mana yalitwaminyine. Vana vaIsalele kavalile ceka manako, oloze valilenga jimbuto jamulifuci lyaKanane hamwaka uze.
Kaha casolokele, omu apwile Yoxuwa kwakamwihi naYeliko, andwile meso enyi nakutala, kaha kumana, kuze kwakulitalasana ne­nyi kwemanyine lunga napoko yenyi yamukwale yakusomona lyehi muli­voko lyenyi. Yoxuwa apandamine kuli ikiye, amwihwile ngwenyi, Une­mana kuli etu tahi, nyi unemana kuli vaka-kole jetu?
Amukumbulwile ngwenyi, Ndu­ma, oloze nguneza jino ngumuka­kulitulaho waliyongomena lyaYe­hova. Yoxuwa alimbilile camesohamavu, alifukwile, amwihwile ngwe­nyi, Ove mwata wami, naungwa­mbami ndungo yove ngwove ika?
Uze muka-kulitulaho waliyongo­mena lyaYehova ambile kuli Yo­xuwa ngwenyi, Zula mendelo ove kumahinji ove, mwomwoho une­mana hajila, xikaho. Kaha Yoxuwa alingile ngoco.
Jino kuYeliko vasokeleko lyehi mbe mwomwo hali vana vaIsa­lele. Kamwalovokele cipwe umwe­ko, kaha kamwengilile cipwe umwe­ko.
Yehova ambile kuli Yoxuwa ngwe­nyi, Tala, Yeliko ngunalihane lyehi mulivoko lyove, namwangana walyo navindume vaungazule vosena.
Mukajinguluka limbo kana, enu malunga vaka-jita muvosena, mukajinguluka limbo kana kamwe ce ndo. Mukalinganga ngoco makumbi ata­nu nalimwe.
Kuyenga vapilixitu vatanu nava­vali vakambatenga jimbendo jaji­sengo javizamba jamikoko jitanu najivali vakacitwaminyinengako ci­kaxa. Halikumbi lyamucitanu na­avali mukajinguluka limbo kana katanu nakavali, kaha vapilixitu Vakembe jize jimbendo.
Kaha nacikapwa, omu navakemba sengo yacizamba camukoko naku­twalaho, omu namukevwa lizu lya­mbendo, vatu vosena vakatamba­kane mutambi waunene. Kembwe yalimbo hinayikakekumuka kwayo kekumuku, kaha vatu navakakanduka mutu himutu kulutwe lwe­nyi.
Yoxuwa mwanaNune avasanyikile vapilixitu, avambile ngwenyi, Mba­tenu cikaxa caluxiko. Kaha kuyenga vapilixitu vatanu navavali vambate­nga jimbendo jajisengo javizamba jamikoko jitanu najivali, vatwami­nyinengako cikaxa caYehova.
Vambile kuli vatu ngwavo, Hitenu mujinguluke limbo kana, kaha ma­lungava vanapakacisa lyehi vatwa­minyinengako cikaxa caYehova.
Kaha casolokele, omu alingile Yo­xuwa hanahanjika lyehi kuli vatu, vaze vapilixitu vatanu navavali, vaze vambacile jimbendo jajisengo javiza­mba jamikoko jitanu najivali kumeso aYehova, vatwaminyineko, vembile­nga jimbendo. Kaha cikaxa caluxiko lwaYehova cavakavangijile.
Malunga vaze vapakacixile lyehi vavatwaminyinyinengako vaze ve­mbilenga jize jimbendo. Vaze vaka­vile munyima vakavangijile cikaxa, kaha vapilixitu vembilenga jize ji­mbendo hakuya.
Yoxuwa avalwezele vatu ngwe­nyi, Kanda mukatambakanako, ma­zu enu kanda akevwakanako, cipwe lizu limwe kanda likalovoka mutu­nwa twenuko, kuvanga halikumbi lize nangukamilweza kutambakana. Hahaze vene numba mukata­mbakane.
Ngoco alingixile cikaxa caYehova kujinguluka limbo lize, kulijinguluka kamwe ce ndo. Kaha vejile kucilombo, vasavalile kucilombo.
Yoxuwa amenekele cimenemene, kaha vapilixitu vambacile cikaxa ca­Yehova.
Vapilixitu vatanu navavali vaze vambacile jimbendo jajisengo javi­zamba jamikoko jitanu najivali ku­lutwe lwacikaxa caYehova cinavaya lika nakwimbanga jize jimbendo. Kaha malunga vaze vapakacixile lyehi vavatwaminyinyinengako. Va­ze vakavile munyima vakavangi­jile cikaxa caYehova, kaha vapili­xitu vembilenga jize jimbendo ha­kuya.
Ngoco halikumbi lyamucivali va­jingulukile limbo lize kamwe ce ndo, hikukinduluka kucilombo. Ngoco vene muvalingilenga makumbi atanu nalimwe.
Kaha casolokele halikumbi lya­mucitanu naavali, vamenekele cime­nemene hakupulika calikumbi, vaji­ngulukile limbo lize mwomumwe katanu nakavali. Oloze halikumbi lize vajingulukile limbo lize katanu nakavali.
Kaha casolokele hakulinga kamu­citanu nakavali, omu vembile vapili­xitu jize jimbendo, Yoxuwa ambile kuli vatu ngwenyi, Tambakanenu, mwomwo Yehova namihane lyehi limbo eli, xikaho.
Kaha limbo navyuma vyosena vilimo vavitengulwile kuli Yehova. Muka-ujila Lahave kaha ayoyenga, naikiye navosenovo ali navo muzuvo yenyi, mwomwo avaswekele Vandoji vaze twatumine, xikaho.
Oloze enu kwenu lilamenunga kuvyuma vyakutengulula, kucina, omu munavitengulula lyehi, enu hinamutambula kuvyuma vyakute­ngulula. Ngoco kaci namulingisa cilombo cavaIsalele kupwa cakwa­ngula nakuciyanjisa.
Oloze palata yosena naulu wo­sena navyuma vyaunengu navyevi vyafwelu vinajilila Yehova. Vyosena vikengile mwakulamina vikumba vyaYehova.
Ngoco vatu vatambakanyine, va­pilixitu vembile jize jimbendo. Kaha casolokele, omu vevwile vatu mazu ajimbendo, vatu vatambakanyine mutambi waunene. Kembwe yake­kumukile kwayo kekumuku, ngoco vatu vakandukile kwavo namwimbo, mutu himutu kulutwe lwenyi, kaha limbo valitambwile.
Vanongesele vosena vaze vapwile mwimbo lize nauvela wajipoko jami­kwale ndolokoto, namalunga nama­pwevo navanyike navakulwane, na­vangombe namikoko navimbulu.
Yoxuwa ambile kuli malunga vavali vaze vasondwesele lifuci ngwe­nyi, Ingilenu muzuvo yayauze mu­ka-ujila, mukamulovolemo pwevo, navosena vaze ali navo, nganomu mwalixingilile kuli ikiye.
Vaze vana vamalunga vavandoji vengililemo, vamulowelemo Lahave, naise nanaye navandumbwenyi na­vosena vaze apwile navo. Valowe­lemo vausoko wenyi vosena nawa, vavatwamixile kusali yacilombo ca­vaIsalele.
Kaha limbo lize valyocele naka­kahya, navyuma vyosena vize vya­pwilemo nawa. Oloze palata naulu navyuma vyaunengu navyevi vya­fwelu vavihakile mwakulamina vi­kumba muzuvo yaYehova.
Oloze uze muka-ujila Lahave navaze vakuzuvo yaise navosena vaze apwile navo Yoxuwa avalwilile vavatonyi, kaha ikiye natwame muli vaIsalele nakulikumbi lyalelo, mwo­mwo avaswekele Vandoji vaze atu­mine Yoxuwa vakasondwese ku­Yeliko, xikaho.
Hamwaka uze Yoxuwa avaselele luxingo ngwenyi, Ou mwakakatuka nakutungulula ceka limbo lino Ye­liko akapwe wakwangula kumeso aYehova. Mwakala cihela calyo nakuvindama mwanenyi watwatwa, kaha mwakemika vijilo vyalyo naku­vindama mwanenyi wakasulasongo.
Ngoco Yehova apwilenga na­Yoxuwa, kaha puho yenyi yafuma­kanyine kulifuci lize kwosena.
Oloze vana vaIsalele vavulumwi­ne mulonga kuvyuma vyakute­ngulula. Mwomwo Akane mwana­Kalami mwanaZavaci mwanaZela wakumuyaci WaYuta akwacile ku­vyuma vyakutengulula. Kaha Ye­hova akwacile utenu hali vana va­Isalele.
Jino Yoxuwa atumine malunga vakatuke kuYeliko vaye kuAi, kuze kuMbete-avene, kuluhaci lwaMbe­tele lwakumusamuko. Avambile ngwenyi, Kandukenu mukasondwese lifuci. Malunga vaze vakandukile, vasondwesele kuAi.
Vakindulukile kuli Yoxuwa, va­mwambile ngwavo, Vatu vosena kanda vakakandukakoko. Oloze ma­lunga kafwe makombakaji avali, mokomoko malunga makombakaji atatu vakandukeko vakavete Ai. Kanda uvakatalisa vatu vosena na­kuvatuma kuzeko, mwomwo vanapu vavandende kaha, xikaho.
Ngoco kuli vatu kwayile malunga kafwe makombakaji atatu. Kaha vacinyine kumeso amalunga vakuAi.
Malunga vakuAi vavajihilile ma­lunga kafwe makumi atatu nama­lunga vatanu naumwe. Vavahanga­sanyine kufumisa kucikolo mbwe nakuXevalime, vavajihilile kuze kwa­kuxikumuka. Kaha micima yavatu yayengunukile, yalingile kupwa nge meya kaha.
Yoxuwa apulile mahinenyi, ali­mbilile cameso-hamavu kulutwe lwa­cikaxa caYehova, palanga nahakula­uka calikumbi, naikiye navakulwane javaIsalele hamwe. Kaha valixikilile lukungu hamitwe yavo.
Yoxuwa ambile ngwenyi, Mama lelo! Ove Mwata Yehova, kuvaza­wisa vatu unavazawixila ika Yotau, numba utuhane mumavoko ava­Amole utunongese? Kaci twasuulu­kile nakutwama musali yaYotau muze!
Ove Mwata, nangukamba ngwami ika? hamono vaIsalele vanavatalisa lyehi vaka-kole javo jinyima javo.
Mwomwo yaKanane navosenava vatwama mulifuci lino navakacivwa, kaha navakatujingulwisa ce ndo nakutetaho lijina lyetu hamavu. KahOve naukalinga muka haLijina lyove lyalinene?
Yehova ambile kuli Yoxuwa ngwenyi, Katukako! Unalimbilila ika ngoco cameso-hamavu?
VaIsalele vanavulumuna. Mwo­mwo vene, vanazomboka nawa lu­xiko lwami ngwavalwezanga. Mwo­mwo vene, vanatambula kuvyuma vyakutengulula, kaha vanevi, kaha vanatangisa nawa. Kaha vanavihake muvyuma vyavo.
Xikaho vana vaIsalele kavexi kuhasa kwimana kumeso avaka-kole javoko, vanavatalisa vaka-kole javo jinyima javo, mwomwo vanalingi lyehi kupwa vakwangula, xikaho. Kangwexi kukapwa ceka nenuko, xina kuvanga vyuma vyakutengulula munavinongesa lyehi muli enu.
Katuka, vajilike vatu, uvambe ngwove, Lijilikenu mutalilile likumbi lyahamene. Mwomwo Yehova, Ou Kalunga kaIsalele, nambe ngwenyi, Enu vaIsalele, muli enu muli cuma cakutengulula. Kuvanga munafumisa cumoco cakutengulula muli enu, numba muhase kwimana kumeso avaka-kole jenu.
Xikaho, hamene nacimene numba vamipandamise muyaci nahawo mu­yaci nahawo. Kaha nacipwa, vakamuyaci uze mwasakula Yehova vapandame tanga nahayo tanga na­hayo. Kaha vaka-tanga yize mwasa­kula Yehova vapandame zuvo na­hayo zuvo nahayo. Kaha vaka-zuvo yize mwasakula Yehova vapandame mutu nahenyi mutu nahenyi.
Kaha cipwe, uze navasakula na­vyuma vyakutengulula vamulumbe hakakahya, naikiye navyosena vize ali navyo. Mwomwo ikiye nazombo­ka luxiko lwaYehova, mwomwo nazate mwakuhulama muli vaIsalele, xikaho.
Ngoco Yoxuwa amenekele ci­menemene, avapandamixile vaIsalele, muyaci nahawo muyaci nahawo, kaha kwasakukile muyaci WaYuta.
Apandamixile tanga yaYuta, kaha Yehova asakwile tanga yava­Zela. Apandamixile tanga yavaZela mutu nahenyi mutu nahenyi, kaha kwasakukile Zavaci.
Apandamixile vakuzuvo yenyi mutu nahenyi mutu nahenyi, kaha kwasakukile Akane mwanaKalami mwanaZavaci mwanaZela wakumu­yaci waYuta.
Yoxuwa ambile kuli Akane ngwe­nyi, Ove mwanami, ijiva kumuto­hwesa Yehova, Ou Kalunga ka­Isalele, umwalise. Ngulweze jino omu unalingila. Kanda unguswe­kamoko.
Akane amukumbulwile Yoxuwa nakumwamba ngwenyi, Pundu vene ngunamuvulumuna Yehova, Ou Ka­lunga kaIsalele. Mwomwo ngunalingi ngana.
Omu ngwamonanga kuvyuma vyakupukula kwapwanga cikuto ca­mwaza cakuMbavilone najixekele japalata makulukaji avali nacihanda caulu capezo yajixekele makumi atanu, ngwavivwilanga lwiso, ngwa­vimbatanga. Tala, ngunavivumbika mumavu mutulo yambalaka yami, kaha palata yili muxi.
Ngoco Yoxuwa atumine tunga­nda, valahile kuze kumbalaka. Kaha kumana, vyapwile vyakusweka mu­mbalaka yenyi, kaha palata yapwile muxi.
Vavimbacile mutulo yambalaka, vavitwalile kuli Yoxuwa nakuli vana vaIsalele vosena, vavitumbikile ku­meso aYehova.
NaYoxuwa navaIsalele vosena hamwe vamukwacile Akane mwana­Zela, nayize palata nacize cikuto nacize cihanda caulu, navana venyi vamalunga navava vamapwevo, na­vangombe jenyi navimbulu jenyi namikoko jenyi nambalaka yenyi navyosena vize apwile navyo. Kaha vavitwalile kucinema caAkole.
Yoxuwa amwambile ngwenyi, Unatuyanjixila ika? Yehova mwa­kuyanjisove likumbi lyalelo. Va­Isalele vosena vamwaxile malolwa. Kaha vavalumbile hakakahya, va­vaxile malolwa.
Vamulumbikilile mulumba wa­malolwa waunene, nakulikumbi lya­lelo kuuli. Kaha Yehova alumukile kuliyena lyautenu wenyi. Xikaho valuka kuze ngwavo, Kucinema caAkole, nakulikumbi lyalelo.
Yehova ambile kuli Yoxuwa ngwenyi, Kanda wivwa womako, cipwe kuhomba. Yenunga navatu vaka-jita vosena hamwe, katukenu, kandukenu kuAi. Tala, ngunamu­hane lyehi mwangana waAi mulivoko lyove navatu jenyi nawa hamwe, nalimbo lyenyi nalifuci lyenyi.
Ukalinga kuAi nakuli mwangana walyo nganomu walingilile kuYeliko nakuli mwangana walyo. Oloze vyu­ma vyalyo vyakupukula navimuna jalyo mukavitambula kupwa vyenu vyakupukula. Kahake vaka-kuswa­minyina kwimbo kuze kunyima.
Ngoco Yoxuwa akatukile, navatu vaka-jita vosena nawa, mangana vakanduke kuAi. Yoxuwa asakwile malunga tununu tutatu, vindume va­ungazule. Kaha avasuwile naufuku.
Avalwezele ngwenyi, Talenu, li­mbo kana mukaliswaminyina ku­nyima yalimbo. Kanda mukasoso­loka kwakusuku nalimboko, Oloze muvosena mukapwanga mwalizanga lyehi.
Kahetu navatu vosenava nguli navo natupandama kwimbo. Kaha nacikasoloka, omu navakatulovokela nge hakulivanga, numba hinatu­vacina.
Kaha navakalovoka nakutuha­ngasana, palanga nomu natukalinga hitunavakoko lyehi nakuvafumisa kwimbo. Mwomwo navakalyamba ngwavo, Vali nakutucina nge haku­livanga nawa. Ngoco natukavacina.
Kahenu hinamukatuka kuze mu­naswaminyina, mukatambule limbo lize. Mwomwo Kalunga kenu Ye­hova mwakalihana mumavoko enu.
Kaha cikapwe, omu namukalinga himunalitambula lyehi limbo, mu­koca limbo lize nakakahya. Kali­ngenu nganomu mwaya lizu lya­Yehova. Talenu, ngunamilweze lyehi.
Kaha Yoxuwa avasuwile. Vayile kuze kwakuswaminyina, vatwamine hakaci kaMbetele naAi, kuluhaci lwaAi lwakumulauko. Oloze Yoxu­wa asavalile ufuku uze muli vatu vakwavo.
Yoxuwa amenekele cimenemene, avalongesele vatu, kaha ikiye na­vakulwane javaIsalele vakandukile kumeso avatu kuAi.
Vatu vaka-jita vosena vaze apwile navo vakandukile, vapandamine, vahetele kulutwe lwalimbo. Kaha va­tungile cilombo cavo kuluhaci lwaAi lwakunote. Mukaci kavo naAi mwa­pwile cinema.
Asakwile malunga kafwe mako­mbakaji atanu, avaswamixile hakaci kaMbetele naAi, kuluhaci lwalimbo lwakumulauko.
Ngoco vavahakile vatu, lizavu lyosena lize lyapwile kuluhaci lwa­limbo lwakunote, navaka-kuswami­nyina javo nawa vaze vapwile ku­luhaci lwalimbo lwakumulauko. Ka­ha Yoxuwa ayile ufuku uze mukaci kacinema.
Kaha casolokele, mwangana wa­Ai omu acimwene, valyanguhwixile, Vamenekele cimenemene. Malunga vamwimbo lize vavalovokelele va­Isalele valwe navo jita, naivene na­vatu jenyi vosena, haze vatongwele, kulutwe lwaAlava. Oloze kataciki­jileko ngwenyi, Kunyima yalimbo kuli vaka-kunguswaminyina.
Yoxuwa navaIsalele vosena va­lyongelele kuhona kumeso avo, va­cinyinyine mujila yamupambo.
Vasanyikile vatu vamwimbo vo­sena vavahangasanenga. Vamuha­ngasanyine Yoxuwa, ngoco vavako­kele vaseze limbo.
Kaha cipwe kuAi cipwe kuMbe­tele kakwasalile lunga wakuzeneka kuvalovokela vaIsaleleko. Vasezele kwimbo kwawaxi, vavahangasanyine vaIsalele.
Yehova ambile kuli Yoxuwa ngwenyi, Zundula likunga lili muli­voko lyove ulitalikise kuAi, mwo­mwo nangulihana mulivoko lyove, xikaho. Yoxuwa azundwile likunga lyapwile mulivoko lyenyi, alitaliki­xile kwimbo lize.
Kaha vaka-kuswaminyina vakatukile waxi kwavo. Linwomu alingile hanolola lyehi livoko lyenyi valahile, vengilile mwimbo, valitambwile. Va­nguhwixile, vaswamikile limbo lize kakahya.
Jino malunga vakuAi omu va­talile munyima yavo vamwene, kaha kumana, wixi walimbo wapwile na­kufwindasana helu fwi. Kavapwile ceka nangolo numba vacinyine oku cipwe okuko. Kaha vatu vaze vapwile nakucinyina mupambo hinavavafu­nyila vaze vapwile nakuvahangasana.
Yoxuwa navaIsalele vosena omu vamwene ngwavo, Vaka-kuswami­nyina vanalitambula lyehi limbo, kaha wixi walimbo uli nakufwinda­sana, numba hivalumukile ceka na­kuvajihajiha malunga vakuAi.
Navakwavo nawa valovokele mwimbo, vavalovokelele. Ngoco va­pwile mukaci kavaIsalele, oku va­kwavo oku vakwavo. Kaha vavaji­hile. Kavavecele vamwe vasalehoko, cipwe vayovoke.
Mwangana waAi vamukwacile wamutonyi, vamutwalile kuli Yo­xuwa.
Kaha casolokele, omu vakumi­xile vaIsalele kuvajiha vosena vaze vatwaminenga kuAi muze mucipapa, muze mupambo vavahangasanyi­nyine, omu valingile vosena hivanalindwomwoka lyehi kuuvela waji­poko jamikwale palanga nomu va­lalile ndolokoto, numba vaIsalele vakinduluke kuAi nakulivetaveta na­uvela wajipoko jamikwale.
Vosena vaze vafwile halikumbi lize, namalunga namapwevo, va­pwile kanunu namakombakaji avali, vatu vakuAi vosena.
Mwomwo Yoxuwa kazewile ceka livoko lyenyi azundwile likunga lye­nyiko, palanga nomu alingile hana­vanongesa lyehi vosena vaze vatwa­mine kuAi ndolokoto.
Oloze vimuna navyuma vyaku­pukula vyamwimbo lize vaIsalele Vavimbacile kupwa vyavo vyakupu­kula, nganomu lyayile lizu lyaYehova lize amulwezele Yoxuwa.
Ngoco Yoxuwa ocele Ai, alili­ngixile kupwa mulundu haya myaka yosena, kupwanga lyahwilici nakuli­kumbi lyalelo.
Kaha mwangana waAi Yoxuwa amusukikile kumutondo, palanga na­kucingoloxi. Hakulauka calikumbi Yoxuwa avalwezele, kaha vasukwile mujimba wenyi kumutondo, vau­mbilile kuwingililo kucikolo canga­nda, valumbilikileho mulumba wa­malolwa waunene, nakulikumbi lya­lelo kuuli.
Haze vene numba Yoxuwa hya­tungile lijiko lyakulumbila lyakule­mesela Yehova, Ou Kalunga kaIsa­lele, kupili Evale,
nganomu vavalwezele vaIsalele kuli ngamba yaYehova Mose, nga­nomu vasoneka hamukanda wajixi­mbi jaMose, lijiko lyakulumbila lyamalolwa akuzeneka kusonga, awa apwile kanda vacizundule cikungo cimwe kuli mutu. Kaha vamulumbi­lilileho Yehova mawana akulumba, vavatwilileho mawana akulweza keke.
Haze hamalolwaze asonekeleho mazu ali kujiximbi jaMose, aze asonekele, kumeso avana vaIsalele.
Kaha vaIsalele vosena navaku­lwane javo natupitau twavo navaka-kuvayula vemanyine kuluhaci naku­luhaci lwacikaxa kumeso avapilixitu vavaLevi vaka-kukulika cikaxa ca­luxiko lwaYehova, navaka-kuzuzu­manamo navaze vakusemuwila mu­lifuci. Cimbwa cavo cemanyine ku­lutwe lwapili yavaNgelaze, cimbwa cavo kulutwe lwapili Evale, nganomu avalwezelele ngamba yaYehova Mo­se hakulivanga, mangana vakavaki­sule vatu vavaIsalele.
Hakukuminyina atangile mazu ajiximbi osena, nawawa akukisula nawawa akwangula, nge mwose­nomu vasoneka hamukanda waji­ximbi.
Kuvyuma vyosena vize vavalwe­zele kuli Mose kakwapwile lizu limwe azenekele Yoxuwa kutanga kumeso aliuka lyavaIsalele lyose­nako, namapwevo navanyike navaze vazuzumanyine muli vakivo.
Kaha casolokele, omu vacivwile vamyangana vosena vaze vapwile musali yaYotau kulifuci lyajipili nakucikulo nakungenge yakalunga­lwiji wamunene kwosena kulutwe lwaLevanone, navaHete navaAmole navaKanane navaPeliji navaHivi na­vaYevuse,
valikungulwile mangana valwe jita naYoxuwa navaIsalele namucima umwe.
Oloze vaze vatwaminenga kuNgi­veyone omu vevwile vize alingile Yoxuwa kuYeliko nakuAi,
vakivo valingile nawa mwakulu­nguluka. Vayile valyongelele uluwa, vambacile jinjeke jamwaka havi­mbulu javo, najituku javinyo ja­mwaka jakupulijika jakumbanjejeka,
najisapato jamwaka jakumbanje­jeka kumahinji avo, navyakuvwala vyamwaka kumijimba yavo. Kaha mbolo yapau javo yosena yapwile yaumu yinakwate lyehi mbundu.
Vayile kuli Yoxuwa kucilombo kuNgilingale, vambile kuli ikiye nakuli malunga vavaIsalele ngwavo, Tunafumu kulifuci lili kwakusuku. Xikaho jino, tulixikenu luxiko.
Malunga vavaIsalele vavakumbu­lwile vaHivi ngwavo, Kwiji, pamo munatwame muli etu. Ngoco kaci natulixika nenu luxiko ngacilihi?
Vambile kuli Yoxuwa ngwavo, Etu tuvandungo jove. Yoxuwa ave­hwile ngwenyi, Yenu veya? Muna­fumu kulihi?
Vamukumbulwile ngwavo, Etu va­ndungo jove tunafumu kulifuci lili kwakusuku cikuma, tuneza mwo­mwo halijina lyaKalunga kove Ye­hova. Mwomwo tunevu lyehi lufuma lwenyi, navyosenovyo alingile mu­Ejipitu,
navyosenovyo alingile kuli va­myangana javaAmole vavali, vaze vapwile musali yaYotau, kuli mwa­ngana waHexevone Xihone nakuli mwangana waMbaxane Onge, uze apwile kuAxatalote.
Kaha vakulwane jetu navosena vaze vatwama kulifuci lyetu vaha­njikile kuli etu ngwavo, Mbatenu pau mumavoko enu muyenga mu­jila, yenunga mukavahumangane. Kavambulilenu ngwenu, Etu tuva­ndungo jenu, kaha jino tulixikenu luxiko.
Eyi mbolo yetu twayilowele mu­jizuvo jetu yipwenga pau jetu ya­pwile nakakahya halikumbi lize twa­katukile mangana twizenga kuli enu. Oloze jino talenu, yinominyina, yi­nakwate lyehi mbundu.
Jituku javinyo eji twasulixile ja­pwile jajihya. Kaha talenu, jinata­nyijika lyehi. Kahawa mahinetu neji jisapato jetu vinapolo lyehi mwo­mwo jila yayisuku cikuma, xikaho.
Kaha vaze malunga vatambwile kukulya cavo, kavehwile mangana akukanwa kaYehovako.
Yoxuwa avetavilile nalikoji, ali­xikile navo luxiko lwakuvetavila vayoyenga. Kaha vamyata jalizavu valixingile kuli vakivo.
Jino casolokele, omu mwahicile makumbi atatu kufumisa haze valixi­kile navo luxiko, vevwile ngwavo, vakivo twalihata navo, ngwavo, va­twama muli etu.
Vana vaIsalele vatambukile, vahetele kumembo avo halikumbi lya­mucitatu. Jino membo avo apwile eli Ngiveyone, eli Kefwila, eli Mbelote, eli Kilyate-yeyalime.
Vana vaIsalele kavavaveteleko, mwomwo vamyata jalizavu valixi­ngile lyehi Yehova, Ou Kalunga kaIsalele, kuli vakivo, xikaho. Kaha lizavu lyosena Vavatatwokesele va­myata.
Oloze vamyata vosena Vambile kulizavu lyosena ngwavo, Tunali­xingi lyehi Yehova, Ou Kalunga kaIsalele, kuli vakivo. Xikaho jino katwexi kuhasa kuvanangika livo­koko.
Munatuvalinga ngana, nakuve­tavila vayoyenga, kucina ndombo nayikatuwana, mwomwo haluxingo elu tunalixingi kuli vakivo.
Vamyata vavambile ngwavo, Va­yoyenga. Ngoco vavalingixile kupwa vaka-kuvacavila vaka-lizavu vosena jikunyi, nakuvaswicila meya, nga­nomu vahanjikile vamyata kuli va­kivo.
Jino Yoxuwa avasanyikile, aha­njikile kuli vakivo ngwenyi, Muna­tutangixila ika? ngwenu, Tuli kwa­kusuku cikuma nayenu. Mwomwo mwatwama muli etu.
Xikaho jino, munapu muvakwa­ngula, kaha kumyaka yosena ka­kwexi kwiza kukazeneka vakwenu vakupwa vandungoko, navaka-ku­cava jikunyi navaka-kuswita meya vyakuzuvo yaKalunga kami.
Vamukumbulwile Yoxuwa naku­mwamba ngwavo, Mwomwo vatu­lwezeletu vandungo jove cakutulwe­zomu alwezele Kalunga kove Yehova ngamba yenyi Mose kumihana lifuci lyoseneli, ngwenyi, Mukanongesa vo­sena vaze vatwama kulifuci kana kumeso enu. Xikaho twevwile woma cikumakuma hamyono yetu hali enu. Xikaho tunalingi cuma kana.
Kaha jino, tala, tuli mulivoko lyove. Mwexomwo unamono mwa­mwaza mwakusungama kutulinga, lingamo tuhu.
Ngoco vene mwavalingilile, ava­pululwile mumavoko avana vaIsalele, ngoco kavavajihileko.
Kaha Yoxuwa avalingixile ku­pwa vaka-kuvacavila vaka-lizavu ji­kunyi navaka-kuvaswicila meya, na­kulijiko lyaYehova lyakulumbila nawa, kuze kuma mwakasakula Ikiye, nakulikumbi lyalelo.
Kaha casolokele, mwangana waYelusalema Atonyi-zeteke omu evwile omu atambwile Yoxuwa Ai nakulinongesa ndolokoto, nga­nomu alingile kuYeliko nakuli mwa­ngana walyo mukiko mwalingilile kuAi nakuli mwangana walyo, nomu valixikile vaze vatwamine kuNgive­yone navaIsalele, nomu vapwile muli vakivo,
vevwile woma mateli, mwomwo Ngiveyone lyapwile limbo lyalinene, nge nganda yamwangana, kaha mwomwo lyapwile limbo lyalinene kuha­mbakana Ai, kaha malunga vosena vaze vapwilemo vapwile vindume lika, xikaho.
Xikaho mwangana waYelusalema Atonyi-zeteke atumine vatu kuli mwangana waHevelone Hohame, nakuli mwangana waYalamute Pilame, nakuli mwangana waLakixe Ya­fwiya, nakuli mwangana waEngelone Ndevile, avambile ngwenyi,
Kandukenu kuli ami munguka­fweko, tukavete Ngiveyone, mwo­mwo vanalixiki lyehi naYoxuwa na­vana vaIsalele, xikaho.
Xikaho vamyangana javaAmole vaze vatanu, ou mwangana waYelu­salema, ou mwangana waHevelone, ou mwangana waYalamute, ou mwa­ngana waLakixe, ou mwangana wa­Engelone, valikungulwile, vakandu­kile, navakivo namazavu avo osena, kaha vatungilile Ngiveyone cilombo cavo, valilwilile jita.
Jino malunga vakuNgiveyone va­tumine vatu kuli Yoxuwa kucilombo kuNgilingale ngwavo, Kanda muka­zeula mavoko enu kuli etu vandungo jenuko. Kandukenu waxi kuli etu mutulwile mutukafweko. Mwomwo vamyangana javaAmole vosena vaze vatwama kulifuci lyajipili vanatuu­ngilila, xikaho.
Ngoco Yoxuwa akandukile kufu­ma kuNgilingale, naikiye navatu vaka-jita vosena hamwe, vindume vaungazule vosena.
Yehova ambile kuli Yoxuwa ngwe­nyi, Kanda uvevwa womako, mwo­mwo ngunavahane lyehi mumavoko ove, xikaho. Kuli vakivo kakwexi mutu umwe mwakahasa kwimana kumeso oveko.
Xikaho Yoxuwa ejile kuli vakivo cakuvalendumukila, mwomwo aka­ndukile ufuku wosena kufuma ku­Ngilingale, xikaho.
Yehova avahonesele kumeso ava­Isalele, kaha vavajihile kuNgiveyone nakuvahopola cikuma, vavahanga­sanyine mujila yamukandu wakuMbete-holone, vavavetele mbwe na­kuAzeka nakuMaketa.
Kaha casolokele, ximbu vapwile nakucina kumeso avaIsalele, omu vapwile nakuxikumuka kuMbete-holone, Yehova avaxile malolwa akufuma kwilu amanene, mbwe nakuAzeka, kaha vafwile. Vaze va­ fwile kumalolwa avula yamalolwa vapwile vavavulu kuhambakana vaze Vajihile kuli vana vaIsalele najipoko jamikwale.
Haze vene Yoxuwa ahanjikile kuli Yehova halikumbi lize ahanyine Yehova vaAmole kumeso avaIsalele, ambile kumeso avaIsalele ngwenyi, Ove likumbi, imana kwove helu lyaNgiveyone, Nayove nawa, ove kakweji, kuci­nema caAiyalone.
Kaha likumbi lyemanyine kwa­lyo, nakakweji nawa emanyine, Palanga nomu walitendele muya­ ci ou hali vaka-kole javo. Eci vanacisoneka kumukanda waYa­xale nyi? Kaha likumbi lyemanyine hakaci kalilu, kalyanguhwixile kula­ukako, kafwe tando yamusana wo­sena.
Cipwe kunyima cipwe kulutwe kakwapwile likumbi lyeka nge lizeko, omu evwililile Yehova mulizu lya­mutu. Mwomwo Yehova alwile jita hali vaIsalele, xikaho.
Kaha Yoxuwa akindulukile kucilombo kuNgilingale navana va­Isalele vosena hamwe.
Jino vaze vamyangana vatanu vacinyine, vaswamine muwina waku­sendeleka uze uli kuMaketa.
Vamulwezele Yoxuwa ngwavo, Vaze vamyangana vatanu vanava­wane lyehi. Vanaswame muwina wakusendeleka uze uli kuMaketa.
Yoxuwa avambile ngwenyi, Ka­xindumwinenuko malolwa amanene kukanwa kawina kana, mukahakeko nawa malunga vavalamenga.
Oloze enu kanda mukemanako. Vakavangizenunga vaka-kole jenu, mukajihejihe vakwavo vaka-nyima. Kanda mukavetavila kwingila mu­membo avoko. Mwomwo Kalunga kenu Yehova navahane lyehi muma­voko enu, xikaho.
Kaha casolokele, omu valingile Yoxuwa navana vaIsalele vakwavo hivanakumisa lyehi kuvajiha naku­vahopola cikuma palanga nomu valalile, kahomu valingile vaze va­salileho kuli vakivo hivanengila lyehi mumembo avo apwile najikembwe,
numba vatu vosena hinavakindu­luka kucilombo kuli Yoxuwa ku­Maketa nakuunda. Kakwapwile umwe ahanjikilile mwanalsalele umweko.
Yoxuwa avambile ngwenyi, Ka­jikulenu kukanwa kawina kana wa­kusendeleka, mukangulowele vaze vamyangana vatanu muwina.
Valingile ngoco, vamulowelele vaze vamyangana vatanu muwina, ou mwangana waYelusalema, ou mwangana waHevelone, ou mwa­ngana waYalamute, ou mwangana waLakixe, ou mwangana waEnge­lone.
Kaha casolokele, omu vamulo­welele Yoxuwa vaze vamyangana, Yoxuwa asanyikile malunga vava­Isalele vosena. Kahambile kuli tupitau twamalunga vaka-jita vaze ayile navo ngwenyi, Pandamenuko, nangi­kenu mahinji enu hajixingo java­myanganava. Vapandamineko, vana­ngikile mahinji avo hajixingo javo.
Yoxuwa avambile ngwenyi, Ka­nda mukevwa womako, cipwe ku­homba. Likolezezenu, likakenu, mwomwo ngoco mumwakalinga Ye­hova kuli vaka-kole jenu vosena muli nakulwa navo jita.
Hakukuminyina Yoxuwa avave­tele, avajihile, avasukikile hamitondo yitanu. Kaha vapwile vakusukika haze hamitondo palanga nakuci­ngoloxi.
Kaha casolokele, hakulauka cali­kumbi Yoxuwa alwezele vatu, kaha vavasukwile kumitondo, yavambilile muwina muze vaswamine. Valumbi­kile malolwa amanene kukanwa kawina kana, nakulikumbi lyalelo kuwali.
Yoxuwa atambwile Maketa hali­kumbi lize. Alivetele nauvela waji­poko jamikwale, namwangana walyo nawa. Avanongesele vosena ndolo­koto, navatu vosena vaze vapwilemo nawa. Kasezele vamwe vakusalaho­ko. Alingile kuli mwangana waMa­keta nganomu alingilile kuli mwanga­na waYeliko.
Yoxuwa afumine kuMaketa na­vaIsalele vosena nenyi hamwe, vayile kuLivina, valwilile Livina jita.
Nalikiko nawa namwangana wa­lyo Yehova avahanyine mumavoko avaIsalele. Kaha valivetele nauvela wajipoko jamikwale navatu vosena vaze vapwilemo. Kasezelemo vamwe vakusalahoko. Alingile kuli mwa­ngana walyo nganomu alingilile kuli mwangana waYeliko.
Yoxuwa afumine kuLivina nava­Isalele vosena nenyi hamwe, vayile kuLakixe, vatungililileko cilombo ca­vo, valilwilile jita.
Yehova ahanyine Lakixe muma­voko avaIsalele. Alitambwile hali­kumbi lyamucivali, alivetele nauvela wajipoko jamikwale, navatu vosena vaze vapwilemo, nge mwosenomu alingilile kuLivina.
Haze vene mwangana waNgezele Holame akandukileko akavakafweko vaze vakuLakixe. Kaha Yoxuwa amuvetele navatu jenyi, palanga nomu amuselele namutu umwe wa­kusalaho pimbi.
Yoxuwa afumine kuLakixe na­vaIsalele vosena nenyi hamwe, vayile kuEngelone. Vatungililileko cilombo cavo, valilwilile jita.
Valitambwile halikumbi lize, va­livetele nauvela wajipoko jamikwale. Kaha vatu vosena vaze vapwilemo avanongesele halikumbi lize ndolo­koto, nge mwosenomu alingilile ku­Lakixe.
Yoxuwa akandukile kufuma ku­Engelone navaIsalele vosena nenyi hamwe, vayile kuHevelone, valilwi­lile jita.
Kaha valitambwile, valivetele na­uvela wajipoko jamikwale, namwa­ngana walyo, navikwazo vyalyo vyosena, navatu vosena vaze va­pwilemo. Kasezele vamwe vakusala­hoko, nge mwosenomu alingilile kuEngelone. Oloze alinongesele ndo­lokoto, navatu vosena vaze vapwi­lemo.
Yoxuwa akindulukile navaIsalele vosena nenyi hamwe, yahetele ku­Ndevile, valilwilile jita.
Alitambwile, namwangana walyo, navikwazo vyalyo vyosena. Kaha vavivetele nauvela wajipoko jami­kwale, vanongesele vatu vosena vaze vapwilemo ndolokoto. Kasezele va­mwe vakusalahoko. Nganomu ali­ngile kuHevelone, mukiko vene mwalingilile kuNdevile nakuli mwa­ngana walyo, nganomu alingilile kuLivina nawa nakuli mwangana walyo.
Ngoco Yoxuwa avetele lifuci lize lyosena, nalifuci lyajipili nakusulo nakucikulo nakumikandu, navamya­ngana javo vosena. Kasezele vamwe vakusalahoko, oloze anongesele vaka-kuhwima vosena ndolokoto, nganomu avalwezele Yehova, Ou Kalunga kaIsalele.
Yoxuwa avavetele kufumisa ku­Katexe-mbalaneya mbwe nakuNga­za, nalifuci Ngoxene lyosena mbwe nakuNgiveyone.
Vamyangana vosenava Yoxuwa avakwacile, namafuci avo nawa, hamwaka umwe, mwomwo Yehova, Ou Kalunga kaIsalele, alwilenga hali vaIsalele, xikaho.
Kaha Yoxuwa akindulukile, na­vaIsalele vosena nenyi hamwe, vejile kucilombo kuNgilingale.
Kaha casolokele, omu acivwile mwangana waHazole Yavine, atumine vatu kuli mwangana waMa­tone Yovave nakuli mwangana wa­Ximilone nakuli mwangana waAka­xafwe
nakuli vamyangana vaze vapwi­lenga kunote, kulifuci lyajipili, na­muAlava kusulo, kuKinelote ku­note, nakucikulo nakujipili jaNdole kumulauko,
nakuli vaKanane kumusamuko nakumulauko, nakuli vaAmole na­kuli vaHete nakuli vaPeliji nakuli vaYevuse, kulifuci lyajipili, nakuli vaHivi kumavu yaHelemone kulifuci lyaMijipa.
Kaha valovokele, vakivo nama­zavu avo osena hamwe, vatu vava­vulu nge musekulula uli kungenge yakalungalwiji nakuvula cavo, na­tuvalu namatemba amavulu ciku­ma.
Kaha vamyangana vosenava vali­wanyine hamwe, vejile vatungile cilombo cavo hamwe kumeya aku­Melome, mangana valwe jita na­vaIsalele.
Yehova ambile kuli Yoxuwa ngwe­nyi, Kanda uvevwa womako. Mwo­mwo nganoholili hamene nakuva­hana vosena vakujiha kumeso ava­Isalele, xikaho. Mukateta mixisa yamahinji atuvalu twavo, mukalu­mbe matembavo hakakahya.
Ngoco Yoxuwa avejililile navatu vosena vaka-jita hamwe, vavalendu­mukilile kumeya akuMelome, vava­zombokelele.
Yehova avahanyine mumavoko avaIsalele. Kaha vavavetele, vava­hangasanyine mbwe nakuXitone lya­linene, nakuMiselefwote-maime, na­kucinema cakuMijipa kutala kumu­tutuko. Vavavetele palanga nomu vavaselele naumwe wakusalaho pi­mbi.
Yoxuwa avalingile nganomu va­mulwezele kuli Yehova. Ateteletetele mixisa yamahinji atuvalu twavo, alumbile matembavo hakakahya.
Haze vene Yoxuwa akindulukile, atambwile Hazole, avetele mwangana walyo napoko yamukwale. Mwo­mwo hakavanga Hazole lyapwile limbo lyakulitulaho kumawangana osenaze.
Kaha vatu vosena vaze vapwi­lemo vavavetele nauvela wajipoko jamikwale, vavanongesele ndolokoto. Kakwasalileho umwe wakuhwimako. Kahocele Hazole nakakahya.
Yoxuwa atambwile membo ava­myangana vaze osena navamyangana jawo vosena, avavetele nauvela waji­poko jamikwale, avanongesele vo­sena ndolokoto, nganomu avalwe­zele ngamba yaYehova Mose.
Oloze kumembo aze atwamine hamilundu yawo vaIsalele kavocele limweko, xina Hazole kaha, likiko Yoxuwa alyocele.
Kaha vyuma vyakupukula vya­kumembo aze vyosena, navimuna nawa, vana vaIsalele vavitambwile kupwa vyavo vyakupukula. Oloze vatu vosena vavavetele nauvela waji­poko jamikwale, palanga nomu va­valalixile. Kavasezeleho umwe wa­kuhwimako.
Nganomu alwezele Yehova nga­mba yenyi Mose, ngoco vene mwa­lwezele Mose Yoxuwa, ngoco vene mwalingile Yoxuwa. Kuvyuma vyo­sena vize valwezele Mose kuli Ye­hova Yoxuwa kazombokeleko cuma cimweko.
Ngoco Yoxuwa atambwile lifuci lyosena lize, nalifuci lyajipili naku­sulo kwosena nalifuci Ngoxene lyo­sena, nakucikulo nakuAlava nalifuci lyavaIsalele lyajipili nakuze kwalyo kucikulo,
kufumisa kupili Halake, kuze kwakukanduka kuSeile, mbwe na­kuMbale-ngate mucinema caLeva­none kumavu yapili Helemone. Akwacile vamyangana javo vosena, avavetele nakuvajiha.
Yoxuwa atwalileho ximbu na­kulwa jita navamyangana vosena vaze.
Kakwapwile limbo limwe lyali­xikile navana vaIsaleleko, xina va­Hivi kaha, vaze vatwaminenga kuNgiveyone. Vawatambwile osena kujita.
Mwomwo Yehova ajinyine ku­kaluhwisa micima yavo mangana vavalovokele vaIsalele valwenga jita, mangana akavanongese vosena ndo­lokoto, mangana vakazeneke kumona likoji, mangana akavalalise, nganomu valwezele Mose kuli Ye­hova.
Haze vene Yoxuwa ejile, avate­teleko vaAnake kulifuci lyajipili, kuHevelone nakuNdevile nakuAnave nakulifuci lyaYuta lyajipili lyosena, nakulifuci lyaIsalele lyajipili lyosena. Yoxuwa avanongesele vosena ndolo­koto, namembo avo nawa.
Mulifuci lyavana vaIsalele ka­mwasalile kaAnake umweko. Xina kuNgaza kaha nakuNgata naku­Axatote kwasalile vamwe.
Ngoco Yoxuwa atambwile lifuci lize lyosena, nge mwosenomu aha­njikile Yehova kuli Mose. Kaha Yoxuwa alihanyine kuli vaIsalele ku­pwa uswana wavo nge kutesa nomu vanalihandununa mumiyaci yavo. Kaha kulifuci kwaunjile najita pimbi.
Jino ava vakivo vamyangana jalifuci, vaze vavetele kuli vana vaIsalele nakuheta lifuci lyavo musali yaYotau kutala kumwizaku­mbi, kufumisa kucinema caAlanone nakutwala kupili Helemone nakuAlava kwosena kumututuko,
ou mwangana wavaAmole Xihone, uze atwaminenga kuHexevone, apwi­lenga nawangana wenyi kufumisa kuAlowele kukulo yacinema caAla­none nakukaci kacinema nacimbwa caNgileyate, mbwe nakukalwiji Ya­voke, ou ikiye ngiza yavana va­Amone,
nakuAlava, nakucijiva caKinelote kumututuko, nakucijiva caAlava, ci­kiko Cijiva caMungwa, kumututuko mujila yakuya kuMbete-yeximote, nakusulo, kumavu yamikandu ya­Pixinga.
Kaha kwapwile nangiza yamwa­ngana waMbaxane Onge nawa. Ikiye apwile mwanakwavo navaze vasali­leho kuli vaLefwa, atwaminenga kuAxatalote nakuEtelei.
Apwile nawangana wenyi kupili Helemone nakuSaleka nakuMbaxane kwosena, nakungiza yavaNgexule navaka-Maka, nacimbwa caNgile­yate, kukiko kungiza yamwangana waHexevone Xihone.
Ngamba yaYehova Mose navana vaIsalele vavavetele. Kaha ngamba yaYehova Mose alihanyine kuli va­Luvene navaNgate nacimbwa camu­yaci wavaManase kupwa luheto lwavo.
Jino ava vakivo vamyangana jali­fuci vaze vavetele kuli Yoxuwa nava­na vaIsalele musali yaYotau kutala kumulauko, kufumisa kuMbale­ngate kucinema caLevanone mbwe nakupili Halake, kuze kwakuka­nduka kuSeile. Kaha Yoxuwa aliha­nyine kumiyaci yavaIsalele kupwa luheto lwavo nge kutesa nomu vali­handununa,
kulifuci lyajipili nakucikulo naku­Alava nakumikandu namupambo nakusulo, navaHete navaAmole navaKanane navaPeliji navaHivi nava­Yevuse.
Vapwile ou mwangana waYeliko, umwe, ou mwangana waAi kukiko kuluhaci lwaMbetele, umwe,
ou mwangana waYelusalema, umwe, ou mwangana waHevelone, umwe,
ou mwangana waYalamute, umwe, ou mwangana waLakixe, umwe,
ou mwangana waEngelone, umwe, ou mwangana waNgezele, umwe,
ou mwangana waNdevile, umwe, ou mwangana waNgetele, umwe,
ou mwangana waHoloma, umwe, ou mwangana waAlate, umwe,
ou mwangana waLivina, umwe, ou mwangana waAtulame, umwe,
ou mwangana waMaketa, umwe, ou mwangana waMbetele, umwe,
ou mwangana waTapuwa, umwe, ou mwangana waHefwele, umwe,
ou mwangana waAfweke, umwe, ou mwangana waLaxalone, umwe,
ou mwangana waMatone, umwe, ou mwangana waHazole, umwe,
ou mwangana waXimilone-me­lone, umwe, ou mwangana waAka­xafwe, umwe,
ou mwangana waTanake, umwe, ou mwangana waMengito, umwe,
ou mwangana waKetexe, umwe, ou mwangana waYokoneyame ku­Kalamele, umwe,
ou mwangana waNdole kupili yaNdole, umwe, ou mwangana wa­Ngoyime kuNgilingale, umwe,
ou mwangana waCiliza, umwe. Vamyangana vosena vapwile ma­kumi atatu naumwe.
Jino Yoxuwa apwile hanaxi­nakaja lyehi, hanaximbula lyehi myaka yayivulu. Yehova amwa­mbile ngwenyi, Unaxinakaja lyehi, unaximbula lyehi myaka yayivulu, kaha noholili kucinasale mafuci ama­vulu Vakawahete.
Mafuci anasaleho awa, mafuci avaFwilixite osena, nawawa ava­Ngexule vosena,
kufumisa kuXihole, kwakamwihi naEjipitu, mbwe nakungiza yaEke­lone kutala kunote, kukiko ngwavo, kwavaKanane. Kuli vamyangana javaFwilixite vatanu, navaka-Ngaza navaka-Axatote navaka-Axakelone navaka-Ngata navaka-Ekelone, na­vaAve nawa kusulo.
Kuli lifuci lyavaKanane lyosena, naMeyala nawa, likiko lyavaka-Xitone, mbwe nakuAfweke, kungiza yavaAmole.
Kuli nawa lifuci lyavaka-Ngevale, nakuLevanone kwosena, kutala ku­mwizakumbi, kufumisa kuMbale­ngate kumavu yapili Helemone mbwe nakuwingililo waHamate.
Vosena vaze vatwama kulifuci lyajipili, kufumisa kuLevanone mbwe nakuMiselefwote-maime, vaka-Xi­tone vosena, vakivo vene nanguka­vahanga kumeso avana vaIsalele. Oloze ukalipangila kuli vaIsalele kupwa uswana wavo, nganomu ngu­nakulweze.
Xikaho jino, kapangile lifuci lino kupwa uswana wamiyaci yitanu na­yiwana nou wacimbwa camuyaci wavaManase.
VaLuvene navaNgate vatambwile uswana wavo navakivo hamwe, uze avahanyine Mose musali yaYo­tau kutala kumututuko, nganomu avahanyine ngamba yaYehova Mo­se,
kufumisa kuAlowele, kukiko ku­kulo yacinema caAlanone, nakuli­mbo lize lili mukaci kacinema, nakucana caMeteva kwosena mbwe nakuNjivone,
namembo amwangana wava­Amole Xihone osena, uze atwami­nenga kunganda yenyi kuHexevone, mbwe nakungiza yavana vaAmo­ne,
naNgileyate nawa nangiza ya­vaka-Ngexule navaka-Maka, napili Helemone yosena, naMbaxane lyo­sena mbwe nakuSaleka,
nawangana waOnge wosena ku­Mbaxane, uze atwaminenga kujinga­nda jenyi kuAxatalote nakuEtelei, ikiye asalileho kuli vaLefwa. Mwo­mwo ava vene Mose avavetele, avahangilemo.
Cipwe ngoco, vana vaIsalele ka­vahangile vaka-Ngexuleko, cipwe vaka-Maka. Oloze vaka-Ngexule na­vaka-Maka vanatwame muli vaIsa­lele nakulikumbi lyalelo.
 Oloze kumuyaci wavaLevinyi ka­hanyine uswanako. Mawana aYe­hova, Ou Kalunga kaIsalele, akwoca hakakahya, akiko anapu uswana wavo, nganomu ahanjikile kuli va­kivo.
Jino Mose ahanyine kuli va­na vaLuvene nge kutesa najitanga javo.
Ngiza yavo yafumine kuAlowele, kukiko kukulo yacinema caAlanone, nakulimbo lize lili mukaci kacinema, nacana caMeteva cosena,
naHexevone navikwazo vyalyo vyosena vili kucana, naNjivone na­Mbamote-mbale naMbete-mbale­meyone,
naYahaze naKetemote naMe­fwata,
naKilyate-aime naXivima naZe­lete-xahale lili kupili yakucinema,
naMbete-peyole namikandu ya­Pixinga naMbete-yeximote,
namembo akucana osena, nawa­ngana wamwangana wavaAmole Xi­hone wosena, uze atwaminenga ku­nganda yenyi kuHexevone, uze vave­tele kuli Mose, navamyata javaMi­cane hamwe, ou Evi, ou Lekeme, ou Zule, ou Hule, ou Leva, vakivo vapwilenga vamyata vakwononoka kuli Xihone, vatwaminenga kulifuci lize.
Namuka-kutaha Mbalame nawa mwanaMbeyole vana vaIsalele vamujihile napoko yamukwale nava­kwavo vaze vajihile nawa hamwe.
Ngiza yavana vaLuvene yapwile Yotau nacikulo cenyi. Ou ukiko uswana wavana vaLuvene, nge ku­tesa najitanga javo, namembo awo amanene namembo awo amande­nde.
Mose ahanyine kumuyaci wava­Ngate, kuli vana vaNgate, nge kutesa najitanga javo.
Ngiza yavo yapwile Yazele, na­membo aNgileyate osena, nacimbwa califuci lyavana vaAmone, mbwe nakuAlowele, kukiko kulutwe lwa­Lava,
nakufumisa kuHexevone mbwe nakuLamate-mijipe, nakuMbetonyi­me, nakufumisa kuMahanaime mbwe nakungiza yaNdevile.
Kaha kucinema kwapwile Mbete-halame naMbete-nyimila naSukote naZafwone, lyolyo lyasalileho kuwa­ngana wamwangana waHexevone Xihone, naYotau nacikulo cenyi mbwe nakusongosongo yacijiva ca­Kinelote musali yaYotau muze ku­tala kumusamuko.
Ou ukiko uswana wavana va­Ngate, nge kutesa najitanga javo, namembo awo amanene namembo awo amandende.
Mose ahanyine uswana kuci­mbwa camuyaci wavaManase, wa­pwile wacimbwa camuyaci wavana vaManase, nge kutesa najitanga javo.
Ngiza yavo yafumine kuMaha­naime, kuMbaxane kwosena, wa­ngana wamwangana waMbaxane Onge wosena, namembo aYaile osena, aze ali kuMbaxane, akiko membo makumi atanu nalimwe.
Kaha cimbwa caNgileyate, na­Axatalote naEtelei, membo akuwa­ngana waOnge kuMbaxane, akiko apwile avana vaMakile mwanaMa­nase, acimbwa cavana vaMakile nge kutesa najitanga javo.
Awa akiko maswanaze apangilile Mose kuvyana vyaMowave musali yaYotau muze, kuYeliko, kutala kumusamuko.
Oloze kumuyaci wavaLevinyi Mose kahanyine uswanako. Yehova, Ou Kalunga kaIsalele, napu uswana wavo, nganomu ahanjikile kuli va­kivo.
Jino awa akiko maswanaze vatambwile vana vaIsalele mu­lifuci lyaKanane, aze vavapangilile kuli kapilixitu Eleyaza naYoxuwa mwanaNune navamyata jajitanga ja­masevo jamiyaci yavana vaIsalele,
nge kututacikijilo twamaswanavo, nganomu avalwezele Yehova muli Mose, hamiyaci yitanu nayiwana nahacimbwa camuyaci.
Mwomwo Mose ahanyine uswana wamiyaci yivali nawou wacimbwa camuyaci musali yaYotau muze. Oloze kavahanyine vaLevi uswana muli vakivoko.
Mwomwo vana vaYosefwe va­pwile miyaci yivali, ava vaManase ava vaEfwalime. Kaha kavavaha­nyine vaLevi cazano mulifuciko, xina membo akutwama kaha, navi­papa vyawo vyavimuna javo nalu­heto lwavo.
Nganomu valwezele Mose kuli Yehova, mukiko muvalingilile vana vaIsalele, kaha valipangilile lifuci.
Jino vana vaYuta vapandamine kuli Yoxuwa kuNgilingale. Kaha Kaleve mwanauze kaKenaze Yefune amwambile ngwenyi, Unatacikizomu ahanjikile Yehova kuli uze mutu wa­Kalunga Mose nakutuvuluka nayove kuKatexe-mbalaneya.
Ngwapwile namyaka makumi awa­na omu angutumine ngamba ya­Yehova Mose kufuma kuKatexe-mbalaneya nakuya nakusondwesa lifuci. Kaha ngwejile ceka, ngwa­mwambulilile nganomu mwayile mu­cima wami.
Cipwe ngoco, vandumbwami vaze twakandukile navo vayengunwixile micima yavatu. Oloze aminyi ngwa­mukavile Kalunga kami Yehova na­mucima wami wosena.
Kaha Mose alixingile halikumbi lize ngwenyi, Camwenemwene, lifuci olyo unalyate namahinji ove nalika­pwanga uswana kuli ove nakuli vana vove haya myaka yosena, mwomwo unamukave Kalunga kami Yehova namucima wove wosena, xikaho.
Kaha jino tala, Yehova nangu­lame ngumutonyi ngana muze ahanjikile, myakeyi makumi awana na­yitanu, kufumisa haze ahanjikile Yehova lizu eli kuli Mose, ximbu vanatambukanga vaIsalele mupa­mbo. Kaha jino, tala, likumbi lyalelo nguli namyaka makumi atanu na­atatu namyaka yitanu.
Noholili nguli nangolo nge omu ngwapwile halikumbi lize angutu­mine Mose. Nganomu mwapwile ngolo jami hamwaka uze, mukiko vene mujinapu ngolo jami noholili, cipwe jakulwa jita, cipwe jakulovoka nakwingila.
Xikaho jino nguhane lifuci lya­jipili eli, eli avulukile Yehova haliku­mbi lize. Mwomwo wevwile haliku­mbi lize ngwavo, VaAnake valimo, namembo amanene akujingulwisa najikembwe. Kwiji, pamo Yehova mwapwa nayami hamwe, kaha na­nguvahangamo ngana muze ahanji­kile Yehova.
Yoxuwa amukiswile, ahanyine Hevelone kuli Kaleve mwanaYe­fune kupwa uswana wenyi.
Xikaho Hevelone lyalingile ku­pwa uswana waKaleve mwanauze kaKenaze Yefune, nakulikumbi lya­lelo. Mwomwo akavile Yehova, Ou Kalunga kaIsalele, namucima wenyi wosena, xikaho.
Jino hakulivanga lijina lyaHeve­lone lyapwile likiko Kilyate-alava. Uze Alava apwilenga lunga wakuli­tulaho muli vaAnake. Kaha kulifuci kwaunjile najita pimbi.
Jino katacikijilo kahamuyaci wavana vaYuta nge kutesa na­jitanga javo kapwile nakungiza ya­Etome, mbwe nakupambo Jine ku­twala kusulo, kusongosongo yaku­sulo.
Kaha ngiza yavo yakusulo yafu­mine kusongosongo yaCijiva caMu­ngwa, kucihukula cize cakutala ku­Sulo.
Yalovokele nakuya kuluhaci lwa­mukandu waAkalavime lwakusulo, yahicilile kuJine nakukanduka ku­luhaci lwaKatexe-mbalaneya lwaku­sulo, yahicile kuHezelone, yakandu­kile kuAtale, yanyengumukile na­kuya kuKalaka.
Yahicile kuAzamone, yalovokele kukalwiji kaEjipitu. Kaha kulovoka cangiza kana capwile kukalunga­lwiji. Eyi yikiko yipwenga ngiza yenu yakusulo.
Ngiza yakumusamuko yapwile Ci­jiva caMungwa, mbwe nakumawilo aYotau. Ngiza yakuluhaci lwakunote yafumine kucihukula caCijiva kuma­wilo aYotau.
Kaha ngiza yakandukile kuMbete-hongola, yahicilile kuluhaci lwaMbete-alava lwakunote. Ngiza yaka­ndukile kulilolwa lyaMbohane mwa­naLuvene.
Ngiza yakandukile kufuma kucine­ma caAkole yayile kuNdevile, kaha ngoco nakutwala kunote, nakutala kuNgilingale, kukiko kwakulitala­sana namukandu waAtumime, kuci­kulo cakalwiji kuluhaci lwakusulo. Ngiza yahicile nakumeyaze aEne-xemexe, kaha kulovoka cayo capwile kuEne-longele.
Ngiza yakandukile kucinema ca­mwanaHinome nakuluhaci lwalimbo lyavaYevuse lwakusulo, likiko Ye­lusalema. Ngiza yakandukile nakwilu lyapili yize yili kulutwe lwacinema caHinome kumulauko, kukiko kuso­ngosongo yacinema caLefwaime ku­tala kunote.
Ngiza yafumine kwilu lyapili yize yahetele kukaselwoke wameya aku­Nefwetowa, yalovokele kumembo akupili Efwelone. Ngiza yatwalile palanga nakuMbala (likiko Kilyate-yeyalime).
Ngiza yanyengumukile kufumisa kuMbala yatwalile kumulauko naku­pili Seile, yahicilile kuluhaci lwapili Yeyalime kunote (kukiko kuKesalone). Yaxikumukile nakuMbete-xe­mexe, yahicilile kuCimina.
Ngiza yalovokele kuluhaci lwaEkelone kunote. Kaha ngiza ya­twalile nakuXikelone, yahicilile ku­pili Mbala, yalovokele kuYavanele, kaha kulovoka cayo capwile kuka­lungalwiji.
Ngiza yakumulauko yapwile ka­lungalwiji wamunene nacikulo cenyi. Eyi yikiko ngiza yavana va Yuta jingu­lwixi ndo nge kutesa najitanga javo.
Kaha amuhanyine Kaleve mwa­naYefune uswana muli vana vaYuta, nganomu valwezele Yoxuwa kuli Yehova, ukiko Kilyate-alava. Ou Alava apwile ikiye ise yaAnake. Likiko Hevelone.
Kaleve avahangile vana vaAnake vamalunga vatatu kuze, ou Xexai, ou Ahimane, ou Talamai, vakivo vapwile vana vaAnake.
Afumine kuze avakandukilile vaze vatwaminenga kuNdevile. Jino hakulivanga lijina lyaNdevile lya­pwile likiko Kilyate-sefwele.
Kaleve ambile ngwenyi, Ou mwa­veta Kilyate-sefwele nakulitambula nangumuhana mwanami Akasa ku­pwa pwevo lyenyi.
Kaha Otonyele mwanasongo ya­Kaleve walunga Kenaze, ikiye alitambwile. Kaha amuhanyine mwane­nyi Akasa kupwa pwevo lyenyi.
Kaha casolokele, omu ejile uze pwevo kuli ikiye, amulwezele lunga lyenyi alombe mavu amwe kuli ise. Uze pwevo asulukile hacimbulu ce­nyi, kaha Kaleve amwihwile ngwenyi, Unasake ika?
Amukumbulwile ngwenyi, Ngu­hane nyembu. Mwomwo unangu­hake lyehi kulifuci lyakusulo, nguhane natuselwoke vameya nawa. Kaha amuhanyine tuselwoke vahelu navava vakumavu.
Ou ukiko uswana wamuyaci wa­vana vaYuta nge kutesa najitanga javo.
Jino membo amuyaci wavana va­Yuta akusongosongo kutwala ku­ngiza yaEtome kusulo apwile eli Kavazele, eli Etele, eli Yangule,
eli Kina, eli Njimona, eli Atata,
eli Ketexe, eli Hazole, eli Itanane,
eli Jifwe, eli Teleme, eli Mbeya­lote,
eli Hazole-hatata, eli Kelyote-hezelone (likiko Hazole),
eli Amame, eli Xema, eli Molata,
eli Hazale-ngata, eli Hexemone, eli Mbete-pelete,
eli Hazale-xuwale, eli Mbele-xeva, eli Mbijiyociya,
eli Mbala, eli Ime, eli Ezeme,
eli Eletolate, eli Kexile, eli Ho­loma,
eli Jikilange, eli Matamana, eli Sanasana,
eli Levayote, eli Xilihime, eli Aine, eli Limone. Membo osena anapu makumi avali namembo atanu naawana, namembo awo amandende nawa.
Kucikulo kwapwile eli Exetayole, eli Zola, eli Axana,
eli Zanowa, eli Ene-nganyime, eli Tapuwa, eli Ename,
eli Yalamute, eli Atulame, eli Soko, eli Azeka,
eli Xalaime, eli Acitaime, eli Ngetela, eli Ngetelotaime. Akiko membo likumi naawana, namembo awo amandende nawa.
Kwapwile nawa eli Zenane, eli Hataxa, eli Mingitale-ngate,
eli Njileyane, eli Mijipe, eli Yo­kotele,
eli Lakixe, eli Mbozokate, eli Engelone,
eli Kavone, eli Lamame, eli Kicilixe,
eli Ngetelote, eli Mbete-nda­ngone, eli Nama, eli Maketa. Akiko membo likumi naatanu nalimwe, namembo awo amandende nawa.
Kwapwile nawa eli Livina, eli Etele, eli Axane,
eli Ifwita, eli Axana, eli Nejive,
eli Keila, eli Akajive, eli Malexa. Akiko membo atanu naawana, na­membo awo amandende nawa.
Kwapwile nawa eli Ekelone na­vikwazo vyalyo namembo alyo ama­ndende,
kufumisa kuEkelone mbwe na­kukalungalwiji, osenaze apwile ku­luhaci lwaAxatote, namembo awo amandende nawa.
Kwapwile nawa eli Axatote na­vikwazo vyalyo namembo alyo ama­ndende, eli Ngaza navikwazo vyalyo namembo alyo amandende, nakuka­lwiji kaEjipitu, nakukalungalwiji wa­munene kucikulo cenyi.
Kaha kulifuci lyajipili kwapwile eli Xamile, eli Yacile, eli Soko,
eli Ndana, eli Kilyate-sana (likiko Ndevile),
eli Anave, eli Exetemo, eli Anyime,
eli Ngoxene, eli Holone, eli Ngilo. Akiko membo likumi nali­mwe, namembo awo amandende nawa.
Kwapwile nawa eli Alave, eli Nduma, eli Exane,
eli Yanyime, eli Mbete-tapuwa, eli Afweka,
eli Humuta, eli Kilyate-alava (likiko Hevelone), eli Jiyole. Akiko membo atanu naawana, namembo awo amandende nawa.
Kwapwile nawa eli Mayone, eli Kalamele, eli Jifwe, eli Yuta,
eli Yezelele, eli Yokoteyame, eli Zanowa,
eli Kaine, eli Ngiveya, eli Cimina. Akiko membo likumi, namembo awo amandende nawa.
Kwapwile nawa eli Halahule, eli Mbete-zule, eli Ngetole,
eli Malate, eli Mbete-anote, eli Eletekone. Akiko membo atanu na­limwe, namembo awo amandende nawa.
Kwapwile nawa eli Kilyate-mbale (likiko Kilyate-yeyalime), eli Lava. Akiko membo avali, namembo awo amandende nawa.
Mupambo mwapwile eli Mbete-alava, eli Micine, eli Sekaka,
eli Nyivixane, eli Limbo lya­Mungwa, eli Ene-ngeci. Akiko me­mbo atanu nalimwe, namembo awo amandende nawa.
Kaha vaYevuse, vaze vatwami­nenga muYelusalema, vana vaYuta kavahaxile kuvahangamoko. Oloze vaYevuse vatwama navana vaYuta hamwe muYelusalema nakulikumbi lyalelo.
Katacikijilo kalovokele hali vana vaYosefwe, kufumisa ku­Yotau kuYeliko, kumeya akuYeliko kumusamuko, kupambo vene, ngiza yakandukile kufumisa kuYeliko, ya­hicile mulifuci lyajipili nakuMbetele.
Yafumine kuMbetele, yayile ku­Luze, yahicile nakungiza yavakaAlake nakuAtalote.
Yaxikumukile kutwala kumulauko kungiza yavaYafwelete, nakungiza yaMbete-holone lyakumavu, mbwe nakuNgezele. Kaha kulovoka cayo capwile kukalungalwiji.
Ngoco vana vaYosefwe, vaManase navaEfwalime, vatambwile uswana wavo.
Ngiza yavana vaEfwalime, nge kutesa najitanga javo, yapwile nga­na. Ngiza yauswana wavo kutala kumusamuko yapwile Atalote-atale, nakuMbete-holone lyahelu.
Ngiza yalovokele kumulauko ku­Mikimetate, kunote. Ngiza yanye­ngumukile kutala kumusamuko na­kuya kuTanate-xilo, yahicilileko ku­musamuko, kuYanowa kumulauko.
Yaxikumukile kuYanowa, yayile kuAtalote, nakuNala, yahetele ku­Yeliko, yalovokele kuYotau.
Kufumisa kuTapuwa, ngiza yahi­cile kutwala kumulauko nakuya ku­kalwiji Kana, kaha kulovoka cayo capwile kukalungalwiji. Ou ukiko uswana wamuyaci wavana vaEfwa­lime, nge kutesa najitanga javo,
namembo aze nawa vavaha­ndunwinyine vana vaEfwalime mu­uswana wavana vaManase, membo osena namembo awo amandende nawa.
Kavahangile VaKanane vaze va­twaminenga muNgezeleko. Oloze Va­Kanane vatwama muli vaEfwalime nakulikumbi lyalelo. Kaha veji ku­valambwilanga hakuvazacila mili­mo.
Jino aka akiko katacikijilo kahamuyaci wavaManase, mwo­mwo ikiye apwile twatwa yaYosefwe. Makile, ou twatwa yaManase, ise yaNgileyate, mwomwo ikiye apwile lunga muka-jita, xikaho apwile na­Ngileyate naMbaxane.
Ngoco katacikijilo kapwile hali vana vaManase vakwavo nge kutesa najitanga javo, hali vana vaAviyezele, nahali vana vaHeleke, nahali vana vaAsalyele, nahali vana vaXekeme, nahali vana vaHefwele, nahali vana vaXemita. Ava vakivo vapwile vana vaManase mwanaYosefwe vamalu­nga nge kutesa najitanga javo.
Oloze Zelofwehate mwanaHe­fwele mwanaNgileyate mwanaMa­kile mwanaManase kapwile navana vamalungako, oloze vana vama­pwevo kaha. Majina avana venyi vamapwevo vapwile ou Mala, ou Nowa, ou Hongola, ou Milika, ou Ciliza.
Kaha vapandamine kumeso aka­pilixitu Eleyaza naYoxuwa mwana­Nune navamyata, vavambile ngwavo, Yehova amulwezele Mose akatuhane uswana muli vandumbwetu. Xikaho avahanyine uswana muli vandu­mbwasevo, nge omu vavalwezele kuli Yehova.
Kaha kuli vaManase kwapwile vyazano likumi, nalifuci lyaNgileyate naMbaxane nawa, lize lili musali ya­Yotau.
Mwomwo vana vaManase vama­pwevo vapwile nauswana muli vana venyi vamalunga, xikaho. Kaha lifuci lyaNgileyate lyapwile lyavana va­Manase vakwavo.
Ngiza yavaManase yapwile yaku­fuma kuAxele nakuya kuMikimetate, kuze kulutwe lwaXekeme. Ngiza yahicilile kulivoko lyacilyo, yayile kuli vaze vatwaminenga kuEne­tapuwa.
Lifuci lvaTapuwa lyapwile lyava­Manase, oloze Tapuwa kungiza ya­vaManase lyapwile lyavana vaEfwa­lime.
Ngiza yaxikumukile nakukalwiji Kana, kutala kusulo, kukalwiji ku­note. Membo awa apwile avaEfwa­lime mumembo avaManase. Ngiza yavaManase yapwile kucikulo caka­lwiji kuluhaci lwakunote. Kaha kulovoka cayo capwile kukalungalwiji.
Kusulo kwapwile kwavaEfwa­lime, kunote kwapwile kwavaMa­nase, kaha kalungalwiji apwile ngiza yavo. Vatwalile nakuli vaAxele ku­note, nakuli vaIsakale kumusamu­ko.
Muli vaIsakale namuli vaAxele vaManase vapwile naMbete-xeyane namembo alyo amandende, naIvile­yame namembo alyo amandende, navaze vatwaminenga kuNdole na­kumembo alyo amandende, navaze vatwaminenga kuEne-ndole naku­membo alyo amandende, navaze vatwaminenga kuTanake nakume­mbo alyo amandende, navaze vatwa­minenga kuMengito nakumembo alyo amandende, kuze vene kujipili jize jitatu.
Oloze vana vaManase kavahaxile kuvahangamo vaze vatwaminenga mumembo azeko, oloze VaKanane vasakile vatwamenga mulifuci lize.
Kaha casolokele, omu valingile vana vaIsalele hivanakwate lyehi ngolo, vavalingixile VaKanane kuva­lambwila hakuvazacila milimo. Ka­vavahangilemo cakuvahangamoko.
Vana vaYosefwe vahanjikile kuli Yoxuwa ngwavo, Ikaze unatuha­nyina cazano cimwe kaha nalifuci limwe kaha kupwa uswana wetu? Mwomwo tunapu tuvatu tuvavulu, mwomwo Yehova natuwahisa naku­lelo, xikaho.
Yoxuwa avambile ngwenyi, Kaci nge munapu muvatu muvavulu, kaha kandukenu kumusenge mukalitemene kuze kulifuci lyavaPeliji nalize lyavaLefwa. Mwomwo lifuci lyava­Efwalime lyajipili linamikehela, xikaho.
Vana vaYosefwe vamwambile ngwavo, Lifuci lyajipili lize kalyatu­haxileko. Kaha vaKanane vosena vaze vatwama mulifuci lyacinema vali namatemba afwelu, navaze vali muMbete-xeyane namumembo alyo amandende nawa navaze vali kuci­nema caYezelele.
Yoxuwa ambile kuli vakuzuvo yaYosefwe, kuli vaEfwalime nava­Manase ngwenyi, Enu munapu mu­vatu muvavulu, kaha muli nangolo jajivulu. Kamwexi kukapwa naca­zano cimwe kahako.
Oloze lifuci lyajipili nalikapwanga lyenu. Mwomwo cipwe linapu j lyamusenge, oloze namukalitema. Kaha kulovoka calyo nacikapwanga cenu. Mwomwo cipwe vali nama­temba afwelu, kaha cipwe vali nangolo, oloze namukavahangamo vaKanane.
Jino lizavu lyavana vaIsalele lyosena lyaungilile kuXilo, va­jikile mbalaka yakuliwanyina kuze. Kaha lifuci lyafungulukile kuli va­kivo.
Muli vana vaIsalele mwasalile miyaci yitanu nayivali yapwile kanda yicilipangile maswanayo.
Yoxuwa ambile kuli vana vaIsalele ngwenyi, Namulangisa palanga nakumwaka uka kwingila nakuheta lifuci eli namihane Yehova, Ou Ka­lunga kavakaka jenu?
Litongwelenu kumuyaci malunga vatatu kumuyaci malunga vatatu. Nanguvatuma, kaha navakatuka va­hitanganenga mulifuci, vakalisoneke nge kumaswanavo, kaha navakeza ceka kuli ami.
Navakalipangila mutanu namu­vali. VaYuta navatwamanga mu­ngiza yavo kusulo, kaha vakuzuvo yaYosefwe navatwamanga mungiza yavo kunote.
Enu mukasoneka lifuci mutanu namuvali, mukangunehele omwo munasoneka kuno. Kaha nangukamilowela tutacikijilo kumeso aKa­lunga ketu Yehova.
Mwomwo vaLevi kavexi naca­zano muli enuko. Upilixitu waYe­hova unapu uswana wavo. Kaha vaNgate navaLuvene nacimbwa ca­muyaci wavaManase vanatambula lyehi uswana wavo musali yaYo­tau muze kutala kumusamuko, uze avahanyine ngamba yaYehova Mose.
Ngoco vaze malunga vakatukile, vayile. Kaha Yoxuwa avalwezele vaze vayile mangana vakasoneke lifuci ngwenyi, Yenunga, muhita­nganenga mulifuci mukalisoneke, mukeze ceka kuli ami. Ami hinangu­kamilowela tutacikijilo kuno kumeso aYehova kuXilo.
Ngoco vaze malunga vayile, vahi­tanganyinenga mulifuci, valisonekele hamukanda nge kutesa namembo alyo, mutanu namuvali, vejile ceka kuli Yoxuwa kucilombo kuXilo.
Kaha Yoxuwa avalowelele tuta­cikijilo kuXilo kumeso aYehova. Kwakuze vene avapangilile Yoxuwa vana vaIsalele lifuci lize, nge kutesa nomu valihandununa.
Jino katacikijilo kahamuyaci wa­vana vaMbenjamine kalovokele nge kutesa najitanga javo. Ngiza yaca­zano cavo yalovokele mukaci kavana vaYuta navana vaYosefwe.
Ngiza yavo yakuluhaci lwakunote yafumine kuYotau. Ngiza yakandu­kile kuluhaci lwaYeliko kumutamba wanote, yakandukile mulifuci lyaji­pili nakutwala kumulauko. Kaha kulovoka cayo capwile kupambo yaMbete-avene.
Ngiza yahicile kufuma kuze na­kuheta kuLuze, kuluhaci lwaLuze lwakusulo (likiko Mbetele). Ngi­za yaxikumukile nakuAtalote-atale, kwakamwihi napili yize yatwama kusulo, kuMbete-holone yakumavu kunote.
Ngiza yatwalile kufuma kuze, yanyengumukile kumutamba wamu­lauko nakutwala kusulo, kufumisa j kupili yize yili kulutwe lwaMbete-holone kutala kusulo. Kaha kulovoka cayo capwile kuKilyate-mbale (likiko Kilyate-yeyalime), likiko li­mbo lyavana vaYuta. Kwokwo vene kumutamba wamulauko.
Kuluhaci lwakusulo kwafumine kusongosongo yaKilyate-yeyalime. Ngiza yalovokele kutwala kumu­lauko, yalovokele kukaselwoke wa­meya akuNefwetowa.
Ngiza yaxikumukile nakusongo­songo yapili yize yili kulutwe lwaci­nema camwanaHinome, cize cili kucinema caLefwaime kunote. Ya­xikumukile nakucinema caHinome, kuluhaci lwavaYevuse lwakusulo, yaxikumukile kuEnelongele.
Kaha yatwalile kunote, yalovo­kele kuEne-xemexe, yalovokele ku­Ngelilote, kukiko kwakulitalasana namukandu waAtumime. Yaxikumu­kile nakulilolwa lyaMbohane mwa­naLuvene.
Yahicilile kuluhaci kwakulitala­sana naAlava kutala kunote, yaxi­kumukile nakuAlava.
Ngiza yahicilile nakuluhaci lwa­Mbete-hongola kutala kunote, kaha kulovoka cangiza capwile kucihukula caCijiva caMungwa cakunote, kumawilo aYotau akusulo. Eyi yi­kiko yapwile ngiza yakusulo.
Kaha Yotau apwile ngiza yaco yakumusamuko. Ou ukiko uswana wavana vaMbenjamine, kungiza ya­wo jingulwixi ndo, nge kutesa naji­tanga javo.
Jino membo amuyaci wavana va­Mbenjamine, nge kutesa najitanga javo, apwile eli Yeliko, eli Mbete­hongola, eli Emeke-kejiji,
eli Mbete-alava, eli Zemalaime, eli Mbetele,
eli Avime, eli Pala, eli Ofwola,
eli Kefwale-amonyi, eli Ofwonyi, eli Ngeva. Akiko membo likumi naavali, namembo awo amandende nawa.
Kwapwile nawa eli Ngiveyone, eli Lama, eli Mbelote,
eli Mijipe, eli Kefwila, eli Moza,
eli Lekeme, eli Ilipele, eli Talala,
eli Zela, eli Elefwe, eli Yevuse (likiko Yelusalema), eli Ngiveyate, eli Kilyate. Akiko membo likumi naawana, namembo awo amandende nawa. Ou ukiko uswana wavana vaMbenjamine nge kutesa najitanga javo.
Katacikijilo kamucivali kalovokele hali vaXimeyone, ha­muyaci wavana vaXimeyone, nge ku­tesa najitanga javo. Uswana wavo wapwile mukaci kauswana wavana vaYuta.
Kuuswana wavo vapwile naMbele-xeva, mokomoko Xeva, naMolata,
naHazale-xuwale, naMbala, na­Ezeme,
naEletolate, naMbetule, naHo­loma,
naJikilange, naMbete-malakavote, naHazale-susa,
naMbete-levayote, naXaluhene. Akiko membo likumi naatatu, na­membo awo amandende nawa.
Kwapwile naAine nawa, naLi­mone, naEtele, naAxane. Akiko membo awana, namembo awo ama­ndende nawa.
Kwapwile namembo osenaze aji­ngilikile membo aze nawa naku­Mbalate-mbele, kukiko kuLama lya­kusulo. Ou ukiko uswana wamuyaci wavana vaXimeyone nge kutesa na­jitanga javo.
Uswana wavana vaXimeyone wa­pwile wakulifuci lyavana vaYuta, Mwomwo cazano cavana vaYuta cavatohwelele cikuma, xikaho vana vaXimeyone vapwile nauswana wavo mukaci kauswana wavo.
Katacikijilo kamucitatu kalovo­kele hali vana vaZevulune nge kutesa najitanga javo. Ngiza yauswana wa­vo yahetele nakuSalite.
Ngiza yavo yakandukile kutwala kumulauko, mbwe nakuMalala, ya­hetele nakuNdavexete. Yahetele ku­kalwiji uze ali kulutwe lwaYokone­yame.
Yanyengumukile hakufuma ku­Salite kutwala kumututuko kutala kumwizakumbi, nakungiza yaKise­lote-tavole. Yalovokele kuNdavelate, yakandukile kuYafwiya.
Kufuma kuze yahicile kutwala kumusamuko nakuNgate-hefwele, nakuEte-kajinyi. Yalovokele kuLi­mone, kukiko kutwala nakuNeya.
Ngiza yanyengumukileko kunote nakuya kuHanatone. Kaha kulovoka cayo capwile kucinema ca­Ifwitahele.
Kwapwile naKatate, naNahalale, naXimilone, naItala, naMbetelema. Akiko membo likumi naavali, na­membo awo amandende nawa.
Ou ukiko uswana wavana vaZe­vulune nge kutesa najitanga javo, membo awa namembo awo ama­ndende nawa.
Katacikijilo kamuciwana kalo­vokele hali vaIsakale, hali vana va­Isakale, nge kutesa najitanga javo.
Ngiza yavo yapwile nakuYezelele, naKesulote, naXuneme,
naHafwalaime, naXiyone, na­Anahalate,
naLavite, naKixiyone, naEveze,
naLemete, naEne-nganyime, na­Ene-hata, naMbete-pazeze.
Ngiza yatwalile nakuTavole, na­kuXahazuma, nakuMbete-xemexe. Kaha kulovoka cangiza yavo capwile kuYotau. Akiko membo likumi na­atanu nalimbo limwe, namembo awo amandende nawa.
Ou ukiko uswana wamuyaci wa­vana vaIsakale nge kutesa najitanga javo, membo awa namembo awo amandende nawa.
Katacikijilo kamucitanu kalovo­kele hamuyaci wavana vaAxele, nge kutesa najitanga javo.
Ngiza yavo yapwile Helekate, naHali, naMbetene, naAkaxafwe,
naAlameleke, naAmate, naMi­xale, kaha yahetele nakuKalamele kutala kumulauko, nakuXihole-li­vinate.
Yanyengumukile nakutwala ku­mwizakumbi kuMbete-ndangone, ya­hetele nakuZevulune, nakucinema caIfwitahele, kutwala kunote mbwe nakuMbete-meke nakuNeyele. Ya­lovokelele kuKavule, kulivoko lyaci­moswe.
Kwapwile naEvelone nawa, na­Lehove, naHamone, naKana, mbwe nakuXitone lyalinene.
Ngiza yanyengumukile nakutwala kuLama, nakwimbo Tule, lize lyaku­jingulwisa nakembwe. Ngiza yanye­ngumukile nakuheta kuHosa. Kaha kulovoka cayo capwile kukalungalwiji kwakamwihi nalifuci lya­Akajive.
Kwapwile naUma nawa, na­Afweke, naLehove. Akiko membo makumi avali namembo avali, na­membo awo amandende nawa.
Ou ukiko uswana wamuyaci wa­vana vaAxele nge kutesa najitanga javo, membo awa namembo awo amandende nawa.
Katacikijilo kamucitanu naka­mwe kalovokele hali vana vaNafwa­tale, hali vana vaNafwatale vene, nge kutesa najitanga javo.
Ngiza yavo yafumine kuHelefwe, kumutelevinde wakuZananyime, na­kuAndaminekeve, nakuYavanele, mbwe nakuLakume. Kaha kulovoka cayo capwile kuYotau.
Ngiza yanyengumukile nakutwala kumulauko kuAzanote-tavole, yayalovokele hakufuma kuze nakuya kuHukoke. Yahetele kuZevulune ku­Sulo, yahetele kuAxele kumulauko, nakuYuta kuYotau kutala kumwi­zakumbi.
Membo aze akujingulwisa naji­kembwe apwile eli Jicime, eli Zele, eli Hamate, eli Lakate, eli Kinelete,
eli Atama, eli Lama, eli Hazole,
eli Ketexe, eli Etelei, eli Enehazole,
eli Ilone, eli Mingatalele, eli Holeme, eli Mbete-anate, eli Mbete-xemexe. Akiko membo likumi na­atanu naawana, namembo awo ama­ndende nawa.
Ou ukiko uswana wamuyaci wa­vana vaNafwatale, nge kutesa naji­tanga javo, membo awa namembo awo amandende nawa.
Katacikijilo kamucitanu natuvali kalovokele hamuyaci wavana va­Ndane nge kutesa najitanga javo.
Ngiza yauswana wavo yapwile Zola, naExetayole, naIle-xemexe,
naXalavine, naAiyalone, naIcila,
naElone, naCimina, naEkelone,
naEleteke, naNgivetone, naMbalate,
naYehute, naMbene-mbelake, naNgata-limone,
naMe-yalakone, naLakone, nangiza yize yili kwakulitalasana naYopa.
Ngiza yavana vaNdane yalovokele nakuwahambakana, mwomwo vana vaNdane vakandukile, valwilile Lexeme jita, valitambwile, valivetele nauvela wajipoko jamikwale, valihetele, vatwaminengamo. Kaha va­lukile Lexeme lijina lyasevo lyaNdane ngwavo, Likiko Ndane.
Ou ukiko uswana wamuyaci wa­vana vaNdane nge kutesa najitanga javo, membo awa namembo awo amandende nawa.
Ngoco vakumixile kupanga lifu­ci kupwa uswana nge kujingiza jalyo. Kaha vana vaIsalele vahanyine uswa­na kuli Yoxuwa mwanaNune muka­ci kavo.
Vamuhanyine limbo lize alo­mbele, nganomu avalwezele Yehova, likiko Ciminate-sela kulifuci lyava­Efwalime lyajipili. Kaha atungile limbo lize, atwaminemo.
Awa akiko maswana aze vapangile kapilixitu Eleyaza naYoxuwa mwanaNune navamyata jajizuvo javakakuluka jamiyaci yavana vaIsa­lele. Vawapangile kupwa maswana, hatutacikijilo kuXilo kumeso aYe­hova kucikolo cambalaka yakuliwa­nyina. Ngoco vakumixile kupanga lifuci.
Yehova ahanjikile kuli Yoxuwa ngwenyi,
Hanjika kuli vana vaIsalele ngwo­ve, Litongwelenu membo akuswa­ma, aze ngwavulukile kuli enu muli Mose,
mangana wexowo mwakajiha mu­tu himutu hakutamuka, cakuzeneka kucijiva, akacinyineko. Akapwe akucinyinamo nakuswama muka-ku­tenda manyinga kuli enu.
Akacinyine kwimbo lyamembo aze limwe, akemane kuwingililo kucikolo calimbo lize, akambulule mulonga wenyi mumatwitwi avakulwane ja­limbo lize. Vakivo vakamwitavile mulimbo lize muli vakivo, vakamu­hane kwenyi mangana akatwamenga muli vakivo.
Kaci nge muka-kutenda manyinga mwakamukavangiza, kanda vaka­muhana uze ajihanga mutu mulivoko lyenyiko. Mwomwo ajihanga mu­kwavo hakutamuka, kamuhungile ximbu kandako, xikaho.
Akatwamenga mwimbo lize pa­langa nomu mwakemana kumeso alizavu vakamusopese, palanga na­kukufwa cakapilixitu wakulitulaho uze mwakapwako hamakumbi aze. Numba uze ajihile mutu akakindu­luke, akeze ceka kwimbo lyenyi na­kuzuvo yenyi, kulimbo lize aci­nyine.
Ngoco vajilikile Katexe kuNgalileya kulifuci lyavaNafwatale lyajipili, naXekeme kulifuci lyavaEfwalime lyajipili, naKilyate-alava (likiko He­velone) kulifuci lyavaYuta lyajipili.
Kaha musali yaYotau muze ku­Yeliko, kutala kumusamuko, vato­ngwele Mbezele mupambo kucana kumuyaci wavaLuvene, naLamote kuNgileyate kumuyaci wavaNgate, naNgolane kuMbaxane kumuyaci wavaManase.
Awa akiko membo akutongola hali vana vaIsalele vosena, nahali vangeji nawa vakuzuzumana muli vakivo, mangana wexowo mwaka­jiha mutu himutu hakutamuka akacinyine kuze, akazeneke kufwa kuli­voko lyamuka-kutenda manyinga, palanga nomu mwakemana kumeso alizavu.
Jino vamyata jajitanga javakakuluka javaLevi vapanda­mine kuli kapilixitu Eleyaza nakuli Yoxuwa mwanaNune nakuli vaku­lwane jajitanga javakakuluka jami­yaci yavana vaIsalele,
vahanjikile kuli vakivo kuXilo mulifuci lyaKanane ngwavo, Ye­hova alwezele muli Mose vakatuhane membo akutwama, navipapa vyawo hamwe vyavimuna jetu.
Kaha vana vaIsalele vavahanyine vaLevi membo akumaswanavo, nga­nomu avalwezele Yehova, akiko me­mbo awa navipapa vyawo.
Katacikijilo kalovokele hajitanga javaKohate. Kaha vana vakapilixitu Alone, vakivo vapwile vavaLevi, vahetele membo akumuyaci wavaYuta, nawawa akumuyaci wavaXimeyone, nawawa akumuyaci wavaMbenjamine, kakatacikijilo, akiko membo li­kumi naatatu.
Kaha vana vaKohate vakwavo vahetele membo akujitanga jamuyaci wavaEfwalime, nawawa akumuyaci wavaNdane, nawawa akucimbwa ca­muyaci wavaManase, hakatacikijilo, akiko membo likumi.
Vana vaNgelexone Vahetele me­mbo akujitanga jamuyaci wavaIsakale, nawawa akumuyaci wavaAxele, nawawa akumuyaci wavaNafwatale, nawawa akucimbwa camuyaci wava­Manase, kuMbaxane, hakatacikijilo, akiko membo likumi naatatu.
Vana vaMelali vahetele nge kutesa najitanga javo, membo akumuyaci wavaLuvene, nawawa akumuyaci wavaNgate, nawawa akumuyaci wavaZevulune, akiko membo likumi naavali.
Kaha vana vaIsalele vapangilile membo awa navipapa vyawo kuli vaLevi hatutacikijilo, nganomu alwe­zele Yehova muli Mose.
Kumuyaci wavana vaYuta nakumuyaci wavana vaXimeyone vahanyineko membo awa vanavuluka hano namajinawo.
Apwile avana VaAlone, akujita­nga javaKohate, vaze vapwile vana vaLevi, mwomwo katacikijilo kakulivanga kapwile kavo, xikaho.
Vavahanyine Kilyate-alava, ou Alava apwile ise yaAnake (likiko Hevelone), kulifuci lyavaYuta lya­jipili, nacipapa calyo jingulwixi ndo.
Oloze mawande alimbo lize, na­membo alyo amandende nawa, vavihanyine kuli Kaleve mwanaYefune, kupwa luheto lwenyi.
Jino vavahanyine vana vakapili­xitu Alone Hevelone nacipapa calyo, likiko vene limbo lyakuswama We­xowo mwakajiha mutu, naLivina na­wa nacipapa calyo,
naYacile nacipapa calyo, naExetemowa nacipapa calyo,
naHolone nacipapa calyo, naNdevile nacipapa calyo,
naAine nacipapa calyo, naYuta nacipapa calyo, naMbete-xemexe na­cipapa calyo, akiko membo atanu naawana akumiyaci yize yivali.
Kaha kumuyaci wavaMbenjamine vavahanyineko Ngiveyone naci­papa calyo, naNgeva nacipapa calyo.
naAnatote nacipapa calyo, naAlamone nacipapa calyo, akiko me­mbo awana.
Membo avapilixitu vavana va­Alone osena apwile membo likumi naatatu navipapa vyawo.
Kaha jitanga javana vaKohate, vaLevi vana vaKohate vakwavo, va­kivo vahetele membo ahakatacikijilo kavo akumuyaci wavaEfwalime.
Vavahanyine Xekeme nacipapa calyo kulifuci lyavaEfwalime lyaji­pili, likiko limbo lyakuswama We­xowo mwakajiha mutu, naNgezele nacipapa calyo,
naKivizaime nacipapa calyo, naMbete-holone nacipapa calyo, akiko membo awana.
Kaha kumuyaci wavaNdane vavahanyineko Eleteke nacipapa calyo, naNgivetone nacipapa calyo,
naAiyalone nacipapa calyo, naNgata-limone nacipapa calyo, akiko membo awana.
Kaha kucimbwa camuyaci wava­Manase vavahanyineko Tanake na­cipapa calyo, naNgata-limone naci­papa calyo, akiko membo avali.
Membo ajitanga javana vaKohate vakwavo osena apwile membo likumi navipapa vyawo.
Kaha kuli vana vaNgelexone, vakujitanga javaLevi, kucimbwa camuyaci wavaManase vahanyineko Ngolane kuMbaxane nacipapa calyo, likiko limbo lyakuswama wexowo mwakajiha mutu, naMbexetela naci­papa calyo, akiko membo avali.
Kumuyaci wavaIsakale vavahanyineko Kixiyone nacipapa calyo, naNdavelate nacipapa calyo,
na Yalamute nacipapa calyo, naEne-nganyime nacipapa calyo, akiko membo awana.
Kaha kumuyaci wavaAxele vavahanyineko Mixale nacipapa calyo, naAvatone nacipapa calyo,
naHelekate nacipapa calyo, naLehove nacipapa calyo, akiko me­mbo awana.
Kaha kumuyaci wavaNafwatale vavahanyineko Ketexe kuNgalileya nacipapa calyo, likiko limbo lyaku­swama wexowo mwakajiha mutu, naHamote-ndole nacipapa calyo, naKalatane nacipapa calyo, akiko me­mbo atatu.
Membo avaNgelexone osena nge kutesa najitanga javo apwile membo likumi naatatu navipapa vyawo.
Kaha kujitanga javana vaMelali, vaLevi vakwavo, kumuyaci wavaZevulune vavahanyineko Yokoneyame nacipapa calyo, naKalata nacipapa calyo,
naNjimina nacipapa calyo, na­Nahalale nacipapa calyo, akiko me­mbo awana.
Kumuyaci wavaLuvene vavahanyineko Mbezele nacipapa calyo, naYahaze nacipapa calyo,
naKetemote nacipapa calyo, naMefwate nacipapa calyo, akiko me­mbo awana.
Kumuyaci wavaNgate vavahanyineko Lamote kuNgileyate naci­papa calyo, likiko limbo lyakuswama wexowo mwakajiha mutu, naMahanaime nacipapa calyo,
naHexevone nacipapa calyo, na­Yazele nacipapa calyo, akiko osena membo awana.
Osenawa apwile membo avana vaMelali, nge kutesa najitanga javo, eji jitanga javaLevi jikwavo. Kaha kututacikijilo twavo kwapwile me­mbo likumi naavali.
Membo avaLevi osena amukaci kaluheto lwavana vaIsalele apwile membo makumi awana namembo atanu naatatu navipapa vyawo.
Membo osenaze apwile limwe nalimwe nacipapa calyo jingulwixi ndo. Mukiko muwapwile membo osenaze.
Ngoco Yehova avahanyine va­Isalele lifuci lyosena lize alixingile kuhana kuli vakakuluka javo. Valihetele, vatwaminemo.
Yehova avahanyine kunoka kwo­sena, nge mwosenomu alixingile kuli vakakuluka javo. Kaha kuli vakakole javo kakwapwile lunga umwe emanyine kumeso avoko. Yehova ahanyine vaka-kole javo vosena mu­mavoko avo.
 Kuvyuma vyamwaza vyosena vize ahanjikile Yehova kuzuvo ya­Isalele kakwalihonene cimweko. Vyosena vyasolokele.
Haze vene Yoxuwa avasanyikile vaLuvene navaNgate na­ cimbwa camuyaci wavaManase,
avambile ngwenyi, Enu munalamenga mwosenomu amilwezele ngamba yaYehova Mose. Munevwililanga mulizu lyami mwosenomu ngunami­lweze.
Kamwavasezele vandumbwenuko, makumbi amavulu awa nakulikumbi lyalelo. Oloze munalamenga muze vamilwezele kulama kuli Kalunga kenu Yehova.
Kaha jino, Kalunga kenu Yehova navahane lyehi vandumbwenu kunoka, nganomu ahanjikile kuli va­kivo. Xikaho jino, kindulukenu, yenu kujimbalaka jenu, kulifuci lya­luheto lwenu, lize amihanyine nga­mba yaYehova Mose musali ya­Yotau.
Oloze lamenunga cikuma kulinga­nga kulweza cize najiximbi jize ami­lwezele ngamba yaYehova Mose, kuzanganga Kalunga kenu Yehova nakutambukanga mujijila jenyi jo­sena nakulamanga jiximbi jenyi, nakulipanjikanga nenyi nakumuzaci­langa namicima yenu yosena na­myono yenu yosena.
Ngoco Yoxuwa avakiswile, ava­suwile, kaha vayile kujimbalaka javo.
Jino kucimbwa camuyaci wava­Manase cimwe Mose ahanyine uswa­na kuMbaxane. Oloze kucimbwa cikwavo Yoxuwa ahanyine uswana muli vandumbwavo, musali ya Yotau muze kutala kumulauko. Kaha nawa, omu avasuwile Yoxuwa vaye kuji­mbalaka javo, avakiswile,
ahanjikile kuli vakivo ngwenyi, Kindulukenu navikumba vyavivulu kujimbalaka jenu, navimuna vava­vulu cikuma, napalata naulu naune­ngu nafwelu namahina amavulu cikuma. Vyuma vyakupukula kuli vaka-kole jenu kalipangilenuvyo navandumbwenu.
Kaha vana vaLuvene navana va­Ngate nacimbwa camuyaci wava­Manase vakindulukile, vafumine kuli vana vaIsalele vakwavo kuXilo, ku­kiko kulifuci lyaKanane, mangana vayenga kulifuci lyaNgileyate, ku­lifuci lyaluheto lwavo, lize Vahetele, nganomu avalwezele Yehova muli Mose.
Omu Vahetele kulifuci lize lili kuYotau, lize lili mulifuci lyaKa­nane, vana vaLuvene navana va­Ngate nacimbwa camuyaci wava­Manase vatungile lijiko lyakulumbila kuze kuYotau, likiko kulitala lya­pwile lijiko lyakulumbila lyalinene.
Vana vaIsalele vakwavo vevwile ngwavo, Kumana, vana vaLuvene navana vaNgate nacimbwa camuyaci wavaManase hanatungu lijiko lya­kulumbila kungiza yalifuci lyaKa­nane, kulifuci lili kuYotau, musali kana muno mwavana vaIsalele.
Vana vaIsalele omu vacivwile, li­zavu lyavana vaIsalele lyosena lya­ungilile kuXilo, mangana vakavakandukile vakalwe navo jita.
Vana vaIsalele vatumine vatu kuli vana vaLuvene nakuli vana va­Ngate nakucimbwa camuyaci wava­Manase, kulifuci lyaNgileyate, ou Fwinehase mwanakapilixitu Eleyaza,
navamyata likumi nawa hamwe, mwata umwe umwe wakuzuvo yava­kakuluka kumuyaci himuyaci wava­Isalele. Kaha vapwile mutu himutu vamyata jajizuvo javakakuluka mu­makombakaji avaIsalele.
Vakivo vejile kuli vana vaLuvene nakuli vana vaNgate nakucimbwa camuyaci wavaManase, kulifuci lya­Ngileyate. Vahanjikile kuli vakivo ngwavo,
Vaka-lizavu lyaYehova vosena vanambe ngwavo, Kuhengeseci munahengesa kuli Kalunga kaIsalele cika? hakwalumuka likumbi lyalelo nakuseza kumukava Yehova, omu munalitungila lijiko lyakulumbila, nakulikanga likumbi lyalelo kuli Yehova.
 Kuhengesa cakuPeyole cinatukehela numba? kukiko kanda tulitomese nakulikumbi lyalelo lino, cipwe musongo wacihita uze wejile halizavu lyaYehova.
Oloze enu namwalumuka likumbi lyalelo nakuseza kumukava Yehova. Kaha nacikapwa, hamono enu munalikange lelo kuli Yehova, Ikiye mwasangumuka nandombo hamene halizavu lyavaIsalele lyosena.
Oloze nge lifuci lyaluheto lwenu linapihi, kaha Zaukenu namulifuci lyaluheto lwaYehova, muze mwatwama tavanaku yaYehova, katambulenu luheto muli etu. Oloze kanda mulikanga kuli Yehovako, cipwe kulikanga kuli etu, hakulitungila lijiko lyakulumbila lyeka lyakulunjika halijiko lyaKalunga ketu Ye­hova lyakulumbila.
 Akane mwanaZela ahengesele kucuma cakutengulwila kuli Yehova nyi? ngoco ndombo yavaholokelele vaka-lizavu lyavaIsalele lyosena. Ka­ha lunga uze kalitokelele uka wenyi hakuhenga cenyiko.
Vana vaLuvene navana vaNgate nacimbwa camuyaci wavaManase vavakumbulwile, vambile kuli vamyata jamakombakaji avaIsalele ngwavo,
Muka-ngolo, Kalunga, Yehova, Muka-ngolo, Kalunga, Yehova, Ikiye natacikiza. Kaha vaIsalele nawa navatacikiza. Kaci nge tunacilingi hakulikanga, cipwe hakuhengesa kuli Yehova (kaci nge ngoco, kaha kanda utulwila likumbi lyale­loko),
kaci nge tunalitungila lijiko lyakulumbila mangana twalumuke na­kuseza kumukava Yehova, nyi ma­ngana tuhanyinengaho mawana akulumba, cipwe mawana akulya, cipwe kuvatwilaho vimuna vama­wana akulweza keke, kaha Ivene Yehova acihule.
Mwomwo tunacilingila kuzakama, nahakulyamba ngwetu, kumwaka vana venu pamo navakaha­njika kuli vana vetu ngwavo, Enu muli naka kuli Yehova, Ou Kalunga kaIsalele?
Ngwavo, Mwomwo Yehova na­hake lyehi Yotau kupwa ngiza ha­kaci ketu nayenu, enu vana vaLuvene nayenu vana vaNgate. Kamwexi nacazano kuli Yehovako. Ngoco vana venu kaci navakalingisa vana vetu kuseza kumwivwa Yehova woma.
Xikaho twalyambanga ngwetu, Tuputukenu jino kulitungila lijiko lyakulumbila, kexi lyamawana aku­lumbako, cipwe lyakuvatwilaho vi­muna.
Oloze nalipwanga unjiho hakaci ketu nayenu, nahakaci kavana vetu navakatukava munyima, mangana tukazatenga milimo yaYehova ku­meso enyi namawanetu akulumba navimuna jetu vakuvatula namawa­netu akulweza keke. Mangana vana venu vakazeneke kuhanjika kuli vana vetu navakasemuwa kumyaka yaku­lutwe ngwavo, kamwexi nacazano kuli Yehovako.
Xikaho twalyambanga ngwetu, Nacikapwa, omu navakatwamba ngoco etu cipwe vana vetu navakase­muwa kumyaka yakulutwe, numba tukavakumbulule ngwetu, Talenu ku­fwana calijiko lyaYehova lyakulu­mbila, eli vatungile vakaka jetu, kexi lyamawana akulumbako, cipwe lya­kuvatwilaho vimuna. Oloze unapu unjiho hakaci ketu nayenu.
Cijila kuli etu kulikanga kuli Yehova, nakwalumuka likumbi lya­lelo nakuseza kumukava Yehova, hakutunga lijiko lyakulumbila lya­mawana akulumba, cipwe lyawana wakulya, cipwe lyakuvatwila vimuna, lyakulunjika halijiko lyaKalunga ketu Yehova lyakulumbila, lize lili kulutwe lwatavanaku yenyi.
Jino kapilixitu Fwinehase nava­myata jalizavu, vamyata jamako­mbakaji avaIsalele, vaze apwile navo, omu vevwile mazu aze vahanjikile vana vaLuvene navana vaNgate na­vana vaManase, vevwile kuwaha cikuma.
Kaha Fwinehase mwanakapili­xitu Eleyaza ambile kuli vana va­Luvene nakuli vana vaNgate nakuli vana vaManase ngwenyi, Likumbi lyalelo tunatacikiza ngwetu, Yehova ali muli etu, mwomwo kamwahe­ngesele ngoco kuli Yehovako. Jino munavalwili vana vaIsalele mulivoko lyaYehova.
Fwinehase mwanakapilixitu Ele­yaza navaze vamyata vakindulukile kufuma kuli vana vaLuvene nakuli vana vaNgate kulifuci lyaNgileyate, vejile mulifuci lyaKanane kuli vana vaIsalele vakwavo, vavambulilile ceka.
Cuma cize cavevwixile vana va­Isalele kuwaha. Vana vaIsalele va­mukiswile Kalunga, kavavulukile ceka kuvakandukila nakulwa navo jita nakunongesa lifuci lize mwa­twamine vana vaLuvene navana vaNgateko.
Vana vaLuvene navana vaNgate valukile lize lijiko lyakulumbila ngwavo, Ete, ngwavo, Mwomwo unapu unjiho hakaci ketu ngwetu, Yehova Ikiye Kalunga, xikaho.
Kaha casolokele omu mwahicile makumbi amavulu, omu alingile Yehova hanavahane lyehi va­Isalele kunoka hakuhonesa vaka-kole javo vosena jingulwixi, omu apwile Yoxuwa hanaxinakaja lyehi, hana­ximbula lyehi myaka yayivulu,
Yoxuwa avasanyikile vaIsalele vo­sena, navakulwane javo navamyata javo navaka-kuvayula natupitau twa­vo, avambile ngwenyi, Ngunaxina­kaja lyehi, ngunaximbula lyehi mya­ka yayivulu.
Kahenu munamono lyehi vyosena vize nalingi Kalunga kenu Yehova kuli vaka-mafuci ano vosena mwo­mwo hali enu. Mwomwo Kalunga kenu Yehova Ikiye Ou namyaxila jita.
Talenu, ngunamipangila vaka-ma­fuci awa anasaleho hatutacikijilo, kupwa uswana wamiyaci yenu, kufu­misa kuYotau, navaka-mafuci vo­sena nawa vaze ngunatetemo lyehi, mbwe nakukalungalwiji wamunene kutala kumuyakumbi.
Kalunga kenu Yehova Ikiye mwa­kavacinyisa kumeso enu nakuvaha­nga kumeso enu, kaha namukaheta lifuci lyavo nganomu ahanjikile Ka­lunga kenu Yehova kuli enu.
Xikaho likolezezenu cikuma kulamanga kulinga vyosenevi vanasoneka hamukanda wajiximbi jaMose, ma­ngana muzenekenga kupyapumukako, cipwe nakuya kulivoko lya­cilyo, cipwe kucimoswe.
Mangana mukanenga kuheta muli vaka-mafuci awa, ava vanasaleho muli enu, cipwe kuvuluka majina atulunga twavo, cipwe kuxingisa vakivo, cipwe kuvazacila, cipwe kulifukula kuli vakivo.
Oloze lipanjikenunga naKalunga kenu Yehova, nganomu munalingi nakulikumbi lyalelo.
Mwomwo Yehova nahange lyehi miyaci yakujikiza yayinene kumeso enu. Oloze enunyi, kakwexi mutu umwe nemana kumeso enuko naku­likumbi lyalelo.
 Minenu lunga umwe mwakahangasana likombakaji, mwomwo Ka­lunga kenu Yehova Ikiye vene Ou ali nakumyaxila jita, nganomu ahanji­kile kuli enu.
Xikaho lilamenunga cikuma, ma­ngana mumuzangenga Kalunga kenu Yehova.
Mokomoko, kaci nge namukaki­nduluka cakukinduluka, nakulipa­njika navaka-mafuci awa vanasaleho, ava vene vanasaleho muli enu, nge namukalimbata navo, nakwingila muli vakivo navakivo muli enu,
tacikizenu kanawa, mwomwo Ka­lunga kenu Yehova kexi kukahanga ceka vaka-mafuci awa kumeso enu­ko. Oloze navakapwanga muheto naciliva kuli enu, nacikote kujihaci jenu, namingonga mumeso enu, pa­langa nomu namukanonga mulifuci lyamwazeli namihane Kalunga kenu Yehova.
Talenu, likumbi lyalelo nguli na­kuya omu veji kuyanga vaka-mavu vosena. Kahenu munatacikiza mu­micima yenu yosena namumyono yenu yosena ngwenu, Kuvyuma vya­mwaza vyosena vize avulukile Ka­lunga ketu Yehova hali etu kakwalihonene cipwe cuma cimweko. Vyo­sena vinasoloka lyehi kuli enu. Ku­vyuma vize kakwalihonene cuma cimweko.
Kaha nacikasoloka, nganomu vinamiwane lyehi vyuma vyamwaza vyosena vize avulukile Kalunga kenu Yehova kuli enu, mukiko mumwakaminehela Yehova vize vyuma vya­vipi vyosena, palanga nomu mwaka­linga hanamilalisa lyehi mulifuci lyamwazeli namihane Kalunga kenu Yehova.
 Omu namukazomboka luxiko lwaKalunga kenu Yehova, elu ami­lwezele, omu namukaya nakuzacila tulunga veka nakulifukula kuli va­kivo, numba Yehova akakwate ute­nu hali enu, kaha namukanonga waxi mulifuci lyamwazeli namiha­ne.
Jino Yoxuwa akungulwile miyaci yavaIsalele yosena ku­Xekeme. Asanyikile vakulwane java­Isalele navamyata javo navaka-kuvayula natupitau twavo. Kaha vemanyine kumeso aKalunga.
Yoxuwa ambile kuli vatu vosena ngwenyi, Yehova, Ou Kalunga ka­Isalele, nambe ngwenyi, Vakaka jenu vatwaminenga hamwaka musali yaKalwiji muze, ou Tela ise yaApala­hama, ise yaNahole nawa, kaha vazacililenga tulunga veka.
 Ngwamutwalile kaka yenu Apa­lahama kumufumisa musali yaka­lwiji, ngwamuhicixile mulifuci lya­Kanane mwosena, ngwavulixile vaka-tanga yenyi, ngwamuhanyine Isaka.
Kaha Isaka ngwamuhanyine Yakova naEsau.  Esau ngwamuhanyine pili Seile, mangana ayihetenga. Yakova navana venyi vaxikumukile kuEjipitu.
 Ngwavatumine vaMose naAlone, ngwavayanjixile vaEjipitu, nganomu ngwalingilile muli vakivo. Kaha ha­kukuminyina ngwamilowelemo.
Ngwavalowele vakaka jenu mu­Ejipitu, kaha mwejile kakalunga­lwiji. VaEjipitu vavakavangijile va­kaka jenu namatemba navaka-tuvalu namukalungalwiji Ucila.
Kahomu vatetele kuli Yehova, Ikiye ahakile milima mukaci kenu navaEjipitu, avanehelele kalungalwiji, avafwikile. Meso enu amwene muze ngwalingile muEjipitu. Kaha mwatwaminenga mupambo maku­mbi amavulu.
 Ngwaminehele mulifuci lyava­Amole, vaze vatwaminenga musali yaYotau. Valwile nenu jita, kaha ngwavahanyine mumavoko enu, mwahetele lifuci lyavo, kaha ngwavanongesele kumeso enu.
Jino Mbalaka mwanaJipole, mwangana wavaMowave, akatukile, alwile navaIsalele. Atumine vatu nakusanyika Mbalame mwanaMbe­yole mangana akamyangule.
Oloze ngwakanyine kwivwilila kuli Mbalame, xikaho ikiye alingile camikisula lika. Ngoco ngwamipululwile mulivoko lyenyi.
 Mwazaukile Yotau, mwejile ku­Yeliko. VenyaYeliko valwile jita nayenu, navaAmole nawa navaPeliji navaKanane navaHete navaNgili­ngaxe navaHivi navaYevuse hamwe. Kaha ngwavahanyine mumavoko enu.
Ngwatumine vamboji kulutwe lwenu, vakivo vavahangile kumeso enu, vamyangana javaAmole vaze vavali, kexi najipoko jenu jamikwaleko, cipwe namatenu amana­na.
Ngwamihanyine lifuci mwazene­kele kukilikicila, namembo mwaze­nekele kutunga, kaha munatwamemo. Mweji kulyanga kumawande amivinyo nawawa amilive munaze­neka kutumba.
Xikaho jino mwivwenunga Ye­hova woma, muzacilenunga mwakulonga mwamucano. Lifumisenu tulu­nga vaze vazacililenga vakaka jenu musali yaKalwiji namuEjipitu, muza­cilenunga Yehova.
Kaci nge munamono ngwenu, Kumuzacila Yehova cacipi, kaha sakulenu likumbi lyalelo ou namuzacilanga, cipwe tulunga vaze vaza­cililenga vakaka jenu vaze vapwile­nga musali yaKalwiji, cipwe tulunga twavaAmole venyalifuci eli mwatwa­ma. Oloze etu kwetu navava vaku­zuvo yami natumuzacilanga Yeho­va.
Kaha vatu vamukumbulwile ngwavo, Cijila kuli etu kumuseza Yehova nakuzacila tulunga veka.
Mwomwo Kalunga ketu Yehova Ikiye vene Ou atulowele navakaka jetu mulifuci lyaEjipitu, muzuvo yaundungo. Ikiye Uze alingile vinji­kizo vyavinene vize kumeso etu, atukingilenga mujila yosena yize twejile, namuli vatu vosena vaze twahicile.
Kaha Yehova ahangile vatu veka naveka vosena kumeso etu, vaAmole vaze vatwaminenga mulifuci eli. Xi­kaho nayetu nawa natumuzacilanga Yehova. Mwomwo Ikiye Kalunga ketu, xikaho.
Yoxuwa ambile kuli vatu ngwe­nyi, Kamwahaxile kumuzacila Ye­hovako. Mwomwo Ikiye Kalunga wajila. Ikiye Kalunga walisungu. Kexi kukamikonekela vilinga vyenu vyakuzombwojoka jiximbiko, cipwe milonga yenu yaxili.
Nge namukamuseza Yehova na­kuzacila tulunga veka, kaha mwakalumuka nakumipihisa nakumilalisa, omu nalingi namiwahisa lyehi.
Vatu vambile kuli Yoxuwa ngwa­vo, Nduma, oloze natumuzacilanga Yehova.
Yoxuwa ambile kuli vatu ngwe­nyi, Enu munapu muvinjiho vakulyambenu vavene ngwenu, Tunalisakwila lyehi Yehova kumuzacilanga. Vamukumbulwile ngwavo, Tuvinjiho.
Ngwenyi, Xikaho lifumisenu tu­lunga veka vaze vali muli enu, tengelekenunga micima yenu kuli Yehova, Ou Kalunga kaIsalele.
Vatu vambile kuli Yoxuwa ngwa­vo. Natumuzacilanga Kalunga ketu Yehova, natwivwililanga mulizu lye­nyi.
Ngoco Yoxuwa avaxikile vatu luxiko halikumbi lize, avahanyine cilika nakuyula kuze kuXekeme.
Mazu awa Yoxuwa awasonekele hamukanda wajiximbi jaKalunga. Akwacile lilolwa lyalinene, alimikile muze muxina yamuvalyu uze wapwile kuze kwaYehova kwajila.
Yoxuwa ambile kuli vatu vosena ngwenyi, Talenu, lilolwa lino nali­pwanga unjiho wakutupayisa. Mwo­mwo linevu lyehi mazu aYehova osenawa nahanjika kuli etu. Xikaho likiko nalipwanga unjiho wakumipa­yisa, kucina namukamuhamikila Ka­lunga kenu.
Ngoco Yoxuwa avasuwile vatu, mutu himutu ayenga kuuswana we­nyi.
Kaha casolokele omu vyakumine vyumevi, uze ngamba yaYehova Yo­xuwa mwanaNune afwile. Apwile namyaka likulukaji namyaka likumi.
Vamufunjile kungiza yauswana wenyi kuCiminate-sela, kulifuci lya­vaEfwalime lyajipili, kuluhaci lwapili Ngaxe lwakunote.
Kaha vaIsalele vamuzacililenga Yehova hamakumbi aYoxuwa osena, nahamakumbi avakulwane osena, vaze velixile makumbi avo omu ali­ngile Yoxuwa hanafu lyehi, vaze vatacikijile milimo yaYehova yosena yize avazacilile vaIsalele.
Jino vifuhwa vyaYosefwe vize valowele vana vaIsalele muEjipitu, vavifunjile kuXekeme, kumavu aze alanjile Yakova najimbongo liku­lukaji kuli vana vaHamole ise ya­Xekeme. Vikiko vyalingile kupwa uswana wavana vaYosefwe.
Kaha Eleyaza mwanaAlone afwi­le, vamufunjile kupili yamwanenyi Fwinehase, yize Vamuhanyine muli­fuci lyavaEfwalime lyajipili.
