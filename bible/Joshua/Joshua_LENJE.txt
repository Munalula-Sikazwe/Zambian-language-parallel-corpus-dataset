Mpomunyaawo Mose musebenshi wa Mwaami Lesa ndyaakafwa, Mwaami Lesa wakaambila Joshuwa mwanaakwe Nani, uyo wakalinga mucafwi wakwe Mose ayi, 
“Mose musebenshi wangu wafwa. Ono webo nyamuka abene Isilaeli boonse, musubuke Mulonga wa Joodani akuya mucishi ico ncentoopa bantu bangu. 
Ndaakumupa cishi coonse ico nceshi mukalyateemo kweelana ambondakashomesha Mose. 
Cishi canu cilaakuswa muluyanga kulubasu lwakumalenge akuya mukushika kutulundu twa Lebanoni kumatwa. Kuswa kuMulonga unene wa Yufuletisi kulubasu lwakwicwe, kuya mukwiinda mucishi ca bene Iti kushikila akulweenge lwa Mediteleniyani kulubasu lwakumbo. 
Anu webo Joshuwa, taaku weshi akakukomeewo mubuumi bwako boonse. Ndaakunooli awebo kweelana ambondakalinga aMose. Teshi nkakushiyeewo nabi kukusuula. 
Ulyeelete kuyuma akulishoma ceebo webo ndiwe utootanjilila bantu aba kuya mucishi ico ncendakashomesha bamashali babo bakulukulu. 
Webo yumabo akulishoma abuumbi. Ulyeelete kunookonkela Milawo yoonse iyo musebenshi wangu Mose njaakakupa kwaamba ayi ukaswitilile kuli koonse nkweshi ukaye. Utakeeleshi kusuula mulawo nabi womwi. 
Utakalubiiko kunoobelenga Libuku lya Milawo lyoonse pakunoolambila. Ukanokwiiyaamo malumwi amashiku akulabilila kukonkela shoonse shilembetweemo. Na ukacite boobo, ulaakuba acoolwe alimwi ulaakuswitilila. 
Kutalubaako ayi ndakulwiita ayi ulyeelete kuyuma akulishoma. Utakaloondi nabi kutyongola, ceebo nebo neMwaami Lesa, Lesa wako ndanooli awebo kuli koonse nkweshi ukaye.”
Kuswawaawo Joshuwa wakaambila bamatanjilili ayi, 
“Beendeemo mumisumba kunoolwiita bantu ayi, ‘Amubambile limwi cakulya. Pabushiku bwatatu kuswa sunu, mulaakusubuka Mulonga wa Joodani, ayi mukabwese cishi ico Mwaami Lesa, Lesa wanu ncaatoomupa.’ ”
Mpeeke Joshuwa wakaambila mukowa wakwe Lubeni, wakwe Gadi alimwi amusa wa mukowa wakwe Manase ayi, 
“Amwiibaluke mbuli Mose musebenshi wa Mwaami Lesa mbwaakamulwiita ayi, ‘Mwaami Lesa, Lesa wanu ulaakumupa cishi ici ayi mweshi munookala.’ 
Ono bamakaanu abana banu mbweshi bakacaale pantu pomwi ashifubwa shanu, mucishi ico kwicwe lya Joodani nkwaakamupa Mose. Sombi bashilumamba banu balyeelete kunoolibambite kulwana. Balyeelete kutanjila akusubuka ayi bacafwe bene Isilaelinyinaabo, 
kushikila abalo bakabwesa akwikala mucishi cili kumbo lya Joodani ico Mwaami Lesa, Lesa wanu ncaatoobapa. Kuswawaawo ndyeshi mukaboole mukwikala mucishi canu cili kwicwe lya Joodani, ico Mose musebenshi wa Mwaami Lesa ncaakamupa.”
Mpomunyaawo bamumishobo iyo bakakumbula Joshuwa ayi, “Tulaakucita coonse nceshi ukatulwiite alimwi akuya kuli koonse nkweshi ukatutuume. 
Tunanookunyumfwila bweenka mbotwakalinga kunyumfwila Mose. Mwaami Lesa, Lesa wako abe awebo bweenka mbwaakalinga aMose. 
Uyo woonse eshi akabule kunyumfwila maswi ako nabi kukonkela milasho yako, ulyeelete kucaikwa. Sombi ulyeelete kuyuma akulishoma!”
Mpomunyaawo Joshuwa wakatuma beshikusensa bobilo cabushishi kuswa kuShitimu ayi baye bakasense cishi ca Kenani, bunene bunene ndabala inene ya Jeliko. Ndibakashika mundabala iyo, bakaya mukwikala muŋanda ya mwanakashi mufuule wiitwa ayi Laabu. 
Ono mwaami wa kuJeliko wakanyumfwa ayi basankwa bamwi bene Isilaeli besa mashiku ayo mukusensa cishi. 
Paceebo ceeci wakatumya maswi kuli Laabu ayi, “Basankwa abo bali muŋanda yako besa mukusensa cishi coonse. Aboobo bakushe bese kokuno!”
Sombi mwanakashi paciindi ici kaali wabashisa kale boonse bobilo. Mpeeke wakakumbula ayi, “Ncakwiila basankwa bobilo bakesa kuli ndime, sombi nshikwe kwishiba nkobakaswa. 
Macolesha, paciindi cakucala mwinjililo wa ndabala, basankwa abo bakaya. Nkobakalanga nshishiiko. Ono amufwambaane mubakonkele, mpashi inga mwabeensha.” 
Anu wakabashisa paciluli panshi lya shishiko sha butonje nshaakayala apo. 
Mpeeke bantu ba mwaami bakatalika kukonkela beshikusensa, akulanga kunshila iya pamisena yakusubukilawo Mulonga wa Joodani. Ndibakaswabo, amwinjililo wa ndabala bakoocala.
Ono beshikusensa kabatana koona, Laabu wakatanta paciluli 
akubaambila ayi, “Ndishi ayi Mwaami Lesa wakamupa cishi cino. Boonse bantu bekala mucishi cino baliloondete abuumbi ceebo ca ndimwe. 
Twakanyumfwa mbuli Mwaami Lesa mbwaakayumya Lweenge Lusalala ayi musubuke paciindi ndimwakalinga kuswa mucishi ca Ijipiti. Twakanyumfwa ambomwakacaya Sioni aOgi, bamaami bobilo ba bene Amoli kwicwe lya Mulonga wa Joodani. 
Nditwakanyumfwa shikani ishi, soonse twakaloonda abuumbi ceebo ca ndimwe. Ncakwiila Mwaami Lesa, Lesa wanu, nguLesa wa kwiculu alimwi apacishi ca panshi. 
Pacecino ciindi, ndamusenga ayi mushomeshe cakulumbila muliina lya Mwaami Lesa ayi mulaakunyumfwila nkumbu bamakwesu bweenka mbondamucitila, alimwi mumpe cishibilo cakwaamba ayi 
mulaakupulusha bata abama, bamakwesu lifumo lyomwi alimwi abamumaandaabo boonse. Mutakatuleeki ayi tucaikwe!” 
Basankwa abo bobilo bakamwaambila ayi, “Na tukabule kucita kweelana mbotwaamba, ncibotu Mwaami Lesa akacaye ndiswe! Na awebo ukabule kwaamba nshetutoocita, tulaakushomeka akukunyumfwila nkumbu na Mwaami Lesa akatupe cishi cino.”
Lyalo Laabu wakabakushisha pambwelyo kabacatite kuntambo, ceebo ŋanda njaakalinga kwikalaamo yakalinga kucatenebo alubumbu lwa ndabala inene iyo. 
Wakabaambila ayi, “Amuye mutulundu ceebo bantu ba mwaami abo batooya cimuyandoola inga bamucana. Muyube nkomunya uko kwanshiku shotatwe kushikila bakaboole. Kuswawaawo ndyeshi mukanooya.”
Abalo bakamwaambila ayi, “Tulaakucita kweelana ambotwashomesha cakulumbila. 
Ono mbweshi ukacite mbulya: Na tukashike mucishi cino, ukaange kasani kasalala aka pambwelyo njewatukushishaawo. Ukalete baiso, banyoko abamakwanu lifumo lyomwi boonse muŋanda ino. 
Na umwi akaswe muŋanda akuya pansengwe, ulaakulicaisha kashanga mwiine, swebo teshi tukabeeko lubasu. Sombi na umwi ngweshi ukanoolyaakwe muŋanda akacisikwe, uyo ulaakuba mulandu wesu. 
Nakubi boobo na ukalwiite muntu nabi womwi ishi nshetutoocita, teshi tukacite kweelana ambotwashomesha cakulumbila.” 
Alakwe wakakumbula ayi, “Canyumfwika, acibe bweenka mbomwaamba.” Mpeeke bakalashanya, basankwa balya bakakumbuluka, kabaya. Lyalo Laabu wakaanga kasani kasalala kalya pambwelyo.
Beshikusensa bakaya mutulundu bayuba kwanshiku shotatwe, kushikila bantu ba mwaami balema kuyandoola muya nshila, baboolamobo kutabacana. 
Lyalo beshikusensa bobilo balya bakatalika kuboola. Bakaswa mutulundu akusubuka Mulonga wa Joodani akwisa kuli Joshuwa uyo ngobakalwiita shoonse shakabacitikila. 
Bakaambila Joshuwa ayi, “Ncalushinisho Mwaami Lesa watupa cishi coonse. Bantu boonse kulya baliloondete abuumbi ceebo ca ndiswe.”
Ndibwakaca macuunsacuunsa, Joshuwa alimwi abene Isilaeli boonse bakaswa kuShitimu uko nkobakalinga akuya mukuyaka misumba kuMulonga wa Joodani pakunoolindila kuusubuka. 
Ndipakeenda nshiku shotatwe, bamatanjilili bakeenda mumisumba, 
kabaambila bantu ayi, “Na mubone bapailishi bene Lefi kabayumwite Libokoshi lya Cipangano lya Mwaami Lesa, Lesa wanu, amwebo munyamuke akubakonkela. 
Mukwiinga mwebo tamuna kwisako kale kuno, balo batoomubonesha nshila. Sombi tamweelete kusena bunene pafwaafwi aLibokoshi lya Cipangano. Mulyeelete kucaalila amushinso ulaampa kilomita yomwi.”
Mpomunyaawo Joshuwa wakaambila bantu ayi, “Amulisalashe, mukwiinga ciilo Mwaami Lesa ulaakucita shaankamiko pakati kanu.” 
Lyalo Joshuwa wakalwiita bapailishi ayi, “Amunyamune Libokoshi lya Cipangano mutanjile kunembo lya bantu.” Abalo bakalinyamuna akutanjila kweelana ambwaakabaambila.
Kuswawaawo Mwaami Lesa wakaambila Joshuwa ayi, “Pabushiku bwasunu ntootalika kukusumpula pameenso abene Isilaeli boonse, kwaamba ayi beshibe ayi ndi awebo bweenka mbondakalinga aMose. 
Ulwiite bapailishi bayumwite Libokoshi lya Cipangano ayi na bashike kuMulonga wa Joodani, baye beemikane mumaanshi.”
Pesule Joshuwa wakaambila bantu ayi, “Amwise kokuno munyumfwe maswi a Mwaami Lesa, Lesa wanu. 
Ono ndyeshi mwishibe ayi Lesa muumi uli amwebo, alimwi ayi ncakwiila utootanda bene Kenani, bene Iti, bene Ifi, bene Pelisi, bene Gegashi, bene Amoli alimwi abene Jebusi kunembo lyanu. 
Amubone Libokoshi lya Cipangano lya Mwaami Lesa wa cishi ca panshi coonse litootaanguna kwinjila muMulonga wa Joodani. 
Ono amusale basankwa bali likumi abobilo, nkokwaamba ayi kumikowa yoonse ya bene Isilaeli kuswe muntu womwi womwi. 
Na bapailishi beshikunyamuna Libokoshi lya Cipangano ca Mwaami Lesa wa cishi ca panshi coonse balyate muMulonga wa Joodani, maanshi atoocileka kukunka. Mpeeke atoosa bukunka atoolundanabo lubasu lomwi.”
Ono bantu ndibakapalangana pamisumba ayi basubuke Mulonga wa Joodani, bapailishi bakalinga kuyumwite Libokoshi lya Cipangano bakatanjila kunembo lyabo. 
Mulonga wa Joodani ulesula abuumbi ciindi cakutebula coonse. Nacibi boobo, bapailishi bakalinga kuyumwite Libokoshi lya Cipangano ndibakalyatabo maanshi, 
maanshi ayo akeemikana kukunka. Lyalo akalundanabo kulaale mundabala iitwa ayi Adamu, iyo ibambene aSaletani. Maanshi akacileka kukunka kuLweenge lwa Mwiinyo. Paceebo ceeci bantu bakasubuka pafwaafwi andabala ya Jeliko. 
Bapailishi bakalinga kuyumwite Libokoshi lya Cipangano lya Mwaami Lesa bakalinga kwiimfwi payumu pakati ka Mulonga wa Joodani, kushikila bene Isilaeli boonse basubuka payumu nta.
Ono mushobo woonse ndiwakamana kusubuka Mulonga wa Joodani, Mwaami Lesa wakaambila Joshuwa ayi, 
“Sala basankwa bali likumi abobilo, nkokwaamba ayi kumikowa yoonse kuswe muntu womwi womwi. 
Ubalwiite ayi babwese mabwe likumi aobilo kuswa pakati ka Joodani, pamusena pakalinga kwiimfwi bapailishi, akwaatola kooko nkweshi muye muyake misumba.”
Mpeeke Joshuwa wakeeta basankwa abo mbaakasala kuswa kumukowa womwi awomwi, 
akubaambila ayi, “Amuye muJoodani panembo lya Libokoshi lya Cipangano lya Mwaami Lesa, Lesa wanu. Noonse womwi awomwi mubwese libwe lyomwi lyomwi pashifushi, kweelana amikowa ya bene Isilaeli. 
Mabwe aya alaakunoomwiibalusha sheesho Mwaami Lesa nshaamucitila. Na kunembo bana banu bakanoomwiipusha ayi, ‘Ino mabwe aya alaambanshi?’ 
mukanoobalwiita ayi maanshi muMulonga wa Joodani akacileka kukunka Libokoshi lya Mwaami Lesa ndilyakalinga kusubushikwa. Mabwe aya lyoonse alaakunokwiibalusha bene Isilaeli isho shakacitika.”
Mpeeke basankwa abo bakacita kweelana abwakabaambila Joshuwa. Bakabwesa mabwe ali likumi aobilo kuswa pakati ka Mulonga wa Joodani, nkokwaamba ayi lyomwi alyomwi pamukowa womwi awomwi wa bene Isilaeli kweelana aMwaami Lesa mbwaakaambila Joshuwa. Lyalo bakaanyamuna akwaatola kumisumba yabo. 
Joshuwa alakwe wakabunganya mabwe ali likumi aobilo pakati ka Mulonga wa Joodani, apo pakalinga peemikana bapailishi bakalinga kuyumwite Libokoshi lya Cipangano. Mabwe ayo abobulya mpaacili.
Bapailishi balo bakalinga kwiimfwibo pakati ka Mulonga wa Joodani kushikila shintu shoonse ndishakacitwa bweenka mbuli Mwaami Lesa mbwaakalwiita Joshuwa. Shakacitwa bweenka bwakaamba Mose kuli Joshuwa. Anu bantu bakafwambaana kusubuka. 
Bantu ndibakamanabo kusubuka, bapailishi abo bakalinga kuyumwite Libokoshi lya Cipangano lya Mwaami Lesa, bakasubuka abalo, bantu boonse kababwene.
Ono basankwa ba mumukowa wakwe Lubeni, wakwe Gadi alimwi amusa wa mukowa wakwe Manase, kabalibambite kulwana, bakataanguna kusubuka akutanjila kunembo lya bantu boonse kweelana abwakabaambila Mose. 
Bantu bali mpashi 40,000 bakasubuka mulonga pameenso a Mwaami Lesa kabalibambite kulwana akuya kushinyika sha ndabala ya Jeliko. 
Pabushiku ubo, Mwaami Lesa wakasumpula Joshuwa pameenso a bene Isilaeli boonse. Mpeeke bakatalika kumupa bulemu mubuumi bwakwe boonse bweenka mbobakalinga kupa bulemu Mose.
Lyalo Mwaami Lesa wakaambila Joshuwa ayi, 
“Ambila bapailishi abo bayumwite Libokoshi lya Cipangano ayi baswe muMulonga wa Joodani.” 
Mpeeke Joshuwa wakacita bweenka ubo. 
Ingayi bapailishi bashikebo petala kabayumwite Libokoshi lya Cipangano ca Mwaami Lesa, maanshi akatalika kukunka muMulonga wa Joodani akwisula bweenka mbuli kataanshi.
Ono pabushiku bwalikumi mumweenshi utaanshi, bantu ndibakasubuka Mulonga wa Joodani, bakaya mukuyaka misumba kuGilugala, pafwaafwi andabala ya Jeliko. 
Mpeeke mabwe ayo ali likumi aobilo ngobakakusha paMulonga wa Joodani, Joshuwa wakaabunganya kuGilugala. 
Wakaambila bene Isilaeli ayi, “Na kunembo bana banu bakanoomwiipusha ayi, ‘Ino mabwe aya alaambanshi?’, 
mukanoobalwiita ayi, ‘Bene Isilaeli bakasubukila payumu nta muMulonga wa Joodani.’ 
Mukanoobasansulwita ayi Mwaami Lesa, Lesa wanu wakayumya Mulonga wa Joodani kunembo lyanu kushikila mwasubuka. Wakacita bweenka mbwaakayumya Lweenge Lusalala ayi tusubuke. 
Wakacita boobo kwaamba ayi bantu boonse mucishi ca panshi bakabone nkusu shakwe mboshibete alimwi ayi mwebo mukanoolemeka Mwaami Lesa, Lesa wanu lyoonse.”
Ono bamaami boonse bene Amoli kumbo lya Joodani, alimwi abamaami bene Kenani muloombe lwa Lweenge lwa Mediteleniyani bakanyumfwa ayi Mwaami Lesa wakayumya Mulonga wa Joodani kushikila bene Isilaeli boosubuka. Mpeeke boonse bakaloonda abuumbi ankusu shoonse shakulwana abene Isilaeli shakabula.
Kuswawaawo Mwaami Lesa wakaambila Joshuwa ayi, “Fula shibeshi kuswa kumabwe akupalula bene Isilaeli.” 
Aboobo Joshuwa wakacita kweelana abwakaamba Mwaami Lesa, akupalula bene Isilaeli kumusena wiitwa ayi Gibiyati Alaloti.
Wakacita boobo mukwiinga boonse abo bakaswa mucishi ca Ijipiti nkokwaamba ayi basankwa bakalinga kucite myaaka isuminishikwa kuba shilumamba, bakafwita muluyanga pakunooswa mucishi ca Ijipiti. 
Bantu boonse bakaswa mucishi ca Ijipiti bakapalulwa, sombi boonse bakashalilwa muluyanga mulweendo tebakalinga kupalwitwe. 
Bene Isilaeli bakeendaana muluyanga kwamyaaka ili makumi one, kushikila basankwa boonse bakalinga kucite myaaka isuminishikwa kuba shilumamba ndibakamana kufwa, ceebo tabakwe kunyumfwila Mwaami Lesa. Mukwiinga Mwaami Lesa wakabashomesha cakulumbila ayi cishi muli bubile abulongo bubotu ico ncaakashomesha bamashali babo bakulukulu ayi ulaakutupa, teshi bakaciboneewo. 
Paceebo ceeco wakabusha bana babo mumusena wabo. Joshuwa wakapalula baana abo mukwiinga tabakwe kupalulwa munshila.
Ono mushobo woonse ndiwakamana kupalulwa, bakalinga kwikalabo mumisumba kushikila shiloonda shoosha. 
Mpeeke Mwaami Lesa wakaambila Joshuwa ayi, “Pabushiku bwasunu, ndamukusha musebaanyo wakuba basha mucishi ca Ijipiti.” Nceceeco musena uyo ncebakalinga kuwiitila ayi Gilugala. Liina ilyo asunu nkolicili.
Ingayi macolesha pabushiku bwalikumi ashone mumweenshi uyo kabacili mumisumba kuGilugala kushinyika sha ndabala ya Jeliko, bakasekelela bushiku bwa Pasika bwakwiibaluka kusotokela. 
Bushiku bwakaboolaawo, mbobushiku bwakutaanguna kulya shakulya shimwi mucishi ca Kenani. Bakalya cimaande alimwi ashakulya shili anga ngamaila shakukanga. 
Kuswawaawo mana akacileka kuloka. Mpeeke tekwakalingaawo mana mucishi ca bene Isilaeli alimwi. Lyalo bakalinga kulyabo shakulya sha mucishi ca Kenani.
Ono Joshuwa ndyaakalinga pafwaafwi andabala ya Jeliko, wakabona muntu kunembo lyakwe kaacite mupeeni mulyaansa. Joshuwa wakaya kuli nguwe akumwiipusha ayi, “Sa uli kulubasu lwesu nabi kulubasu lwa balwani besu?” 
Lakwe wakakumbula ayi, “Nshibete kulubasu lwanu nabi kulubasu lwa balwani banu, sombi nebo ndi mutanjilili wa bashilumamba ba Mwaami Lesa.” Lyalo Joshuwa wakafubama mukumulambila akumwiipusha ayi, “Nkambo, ino ngamaswinshi ngomwaletela ndime nemusebenshi wanu?”
Mutanjilili wa bashilumamba ba Mwaami Lesa ulya wakakumbula Joshuwa ayi, “Fuula nkwabilo shako ceebo pamusena mpooimfwi palisalalite.” Alakwe Joshuwa wakacita mbomunya ubo.
Minjililo ya kundabala inene ya Jeliko yakalinga kucalwa cankusu kwaamba ayi bene Isilaeli babule kwakwinjilila. Aboobo taaku wakalinga kwinjila nabi kuswa. 
Mpeeke Mwaami Lesa wakaambila Joshuwa ayi, “Nyumfwa, ntokwaaba ndabala ya Jeliko pantu pomwi amwaami wa njiyo alimwi abashilumamba ba njiyo mumaansaako. 
Ono webo alimwi abashilumamba bako mulyeelete kushinguluka ndabala inene iyi linkanda lyomwi pabushiku, kwanshiku shosanwe abomwi. 
Bapailishi bali bosanwe abobilo, balyeelete kuba kunembo lya Libokoshi lya Cipangano womwi awomwi kaacite lupeenga lwa lwiica lwa mbelele isankwa. Pabushiku bwasanu ashobilo, webo abashilumamba bako mukashinguluke ndabala inene iyi mankanda osanwe aobilo, bapailishi bakanoolisha mapeenga. 
Ono na mukanyumfwe batolelela kulisha linkanda ilyo boonse bantu bakoolobeshe. Lyalo lubumbu lwa ndabala loonse lulaakuwa. Mpeeke bashilumamba boonse balaakwinjila mundabala umo.” 
Mpomunyaawo Joshuwa mwanaakwe Nani wakeeta bapailishi akubaambila ayi, “Amunyamune Libokoshi lya Cipangano, ono bamwi bali bosanwe abobilo baye kunembo lya ndilyo womwi awomwi kaacite lupeenga.” 
Kuswawaawo Joshuwa wakaambila bantu ayi, “Amutalike kushinguluka ndabala inene iyi. Ono bashilumamba bamwi batanjile kunembo lya Libokoshi lya Cipangano ca Mwaami Lesa.”
Lyalo Joshuwa ndyaakamana kwaambila bantu, bapailishi bosanwe abobilo bakalinga kucite mapeenga ali osanwe aobilo kunembo lya Mwaami Lesa, bakatanjila kabaya caalisha kunembo lya Libokoshi lya Cipangano ca Mwaami Lesa. 
Ono kunembo lya bapailishi bakalinga kulisha mapeenga kwakalinga bashilumamba bamwi, akwalo kwisule lya Libokoshi lya Cipangano kwakalinga bamwi. Paciindi coonse ico mapeenga akalinga kunyumfwika kulila. 
Sombi Joshuwa wakacenjesha bantu ayi, “Kuteelesha koolobesha, kunyamuna maswi nabi kwaamba kushikila nkamulwiite ayi moolobeshe, lyalo mukoolobeshe!” 
Mpomunyaawo wakabaambila ayi bashinguluke ndabala iyo linkanda lyomwi aLibokoshi lya Cipangano ca Mwaami Lesa. Ndibakamanisha, bakaboola kumisumba akoona nkomunya uko.
Bushiku bwakaboolaawo, Joshuwa wakafwambaana kubuka, abalo bapailishi bakanyamuna Libokoshi lya Cipangano ca Mwaami Lesa. 
Kweelana akataanshi, bapailishi bosanwe abobilo bakalinga kucite mapeenga osanwe aobilo bakaya kunembo lya Libokoshi lya Cipangano ca Mwaami Lesa kabaya caalisha. Bashilumamba bamwi bakatanjila, abalo bamwi bakesa pesule lya Libokoshi lya Cipangano ca Mwaami Lesa, mapeenga kaaciteekobo kulila. 
Pabushiku bwabili ubu, bakashinguluka ndabala inene iyi linkanda lyomwi akuboola kumisumba. Bakacita boobo kwanshiku shosanwe abomwi.
Ingayi pabushiku bwasanu ashobilo, bakabuka kumuyamaca akushinguluka ndabala inene iyi mankanda osanwe aobilo mbuli mbobakalinga kucita lyoonse. Sombi ubo mbobushiku bweenkabo mbobakeeshinguluka mankanda osanwe aobilo. 
Ono ndibakashinguluka lwasanu aobilo, bapailishi ndibakalibambila kulisha mapeenga, Joshuwa wakaambila bantu ayi, “Amoolobeshe! Ceebo Mwaami Lesa waaba ndabala inene iyi mumaansaanu! 
Ndabala inene iyi alimwi ashintu shoonse shiliimo shilyeelete kunyonyweetwabo limwi ayi shibe cipo kuMwaami Lesa. Mwanakashi mufuule Laabu alimwi abamuŋanda yakwe beenkabo mbweshi bapuluke, ceebo lakwe wakashisa beshikusensa besu. 
Sombi tamweelete kubwesa cintu nabi comwi ico ceelete kunyonyoolwa. Na mucite boobo, ingayi mwaleta mapensho alimwi abunyonyooshi mumisumba yanu nobene Isilaeli. 
Anu shintu shoonse sha silifa, golodi, bulonse nabi sha nshimbi shabikwa palubasu ayi nsha Mwaami Lesa. Aboobo shilyeelete kubikwa kunkomwe ya buboni bwa Mwaami Lesa.”
Mpomunyaawo bapailishi bakalisha mapeenga. Ono bantu ndibakaanyumfwabo, bakoolobesha cankusu, mpeeke lubumbu loonse lwakawa. Lyalo bashilumamba boonse bakaya benjila mundabala iyo akwiibwesa. 
Bakacaya shoonse shakalinga mundabala umo amipeeni yabo, nkokwaamba ayi bantu boonse, basankwa, banakashi, banike abacembele, kubikaawo aŋombe, mbelele alimwi ambongolo ayi shibe cipo kuMwaami Lesa. 
Kuswawaawo Joshuwa wakaambila basankwa bobilo abo bakalinga beshikusensa ayi, “Amuye muŋanda ya mwanakashi mufuule mumukuushe pantu pomwi abamakwabo boonse baliimo kweelana ambomwakamushomesha cakulumbila.” 
Paceebo ceeci basankwa abo bakaya mukuleta Laabu, baishi banyina, bamanandumi shakwe alimwi abaabo boonse mbwaakalingaabo. Bakakusha boonse bakalinga muŋanda yakwe, akubabika pafwaafwi amisumba ya bene Isilaeli. 
Lyalo bakatenta ndabala inene iyo yoonse alimwi ashintu shoonse shakalingaamo, kukushakobo shintu sha silifa, golodi, bulonse alimwi asha nshimbi isho nshebakabika munkomwe ya buboni bwa Mwaami Lesa. 
Sombi Joshuwa wakapulusha mwanakashi mufuule Laabu alimwi abamakwabo boonse, ceebo wakashisa beshikusensa abo mbwaakalinga watuma kuJeliko. Bamulunyungu lwakwe Laabu, bacili mucishi ca Isilaeli abobulya. 
Paciindi ico Joshuwa wakabakonkomesha akubacenjesha ayi, “Uyo woonse eshi akeeleshe kuyaka ndabala inene ya Jeliko alimwi, Mwaami Lesa ulaakumushingana.
Lyalo Mwaami Lesa wakalinga aJoshuwa, mpeeke mpuwo yakwe yakakumanabo cishi coonse.
Nacibi boobo bene Isilaeli tabakwe kunyumfwila Mwaami Lesa ndyaakabaambila ayi tabeelete kubwesa cintu nabi comwi mundabala inene ya Jeliko ico ceelete kunyonyoolwa. Akani mwanaakwe Kami, mwishikulu wakwe Sabudi, mucipani cakwe Sela mumukowa wakwe Juda, wakabwesa shintu shimwi. Aboobo Mwaami Lesa wakakalalila bene Isilaeli.
Ono Joshuwa wakatuma basankwa bamwi kuswa muJeliko kuya kuAi, ndabala inene ili kwicwe lya Betelo pafwaafwi aBeti Afeni, ayi bakasense musena uyo. Aboobo basankwa abo bakaya mukusensa ndabala ya Ai. 
Ndibakaboola kuli Joshuwa, bakaamba ayi, “Bantu boonse tabeelete kuya mukulwana abantu ba kuAi. Kutumwebo bali 2,000 nabi bali 3,000. Mutapenshibo bashilumamba boonse ceebo kulekalabo bantu baniini.” 
Aboobo bantu bakayaako bakakumana mpashi 3,000, sombi bene Isilaeli bakakomwa akuswaako lubilo. 
Bene Ai bakatandaanya bene Isilaeli kuswa paminjililo ya ndabala inene iyo akubashisha pamusena wakalinga kukabwa mabwe. Bakacaikwa kunkunamo ya kalundu, bakakumana mpashi 36. Mpeeke bene Isilaeli ndibakabona boobo, mushiso mwakaboolabo tontolo kuboowa.
Lyalo Joshuwa abamaloba ba bene Isilaeli bakakwamoona shakufwala shabo mubuumba, kuliwaala panshi kunembo lya Libokoshi lya Cipangano ca Mwaami Lesa akunooletebo peenka apo kushikila macolesha. Mpeeke bakalitukweeta alusuko pamitwi yabo. 
Kuswawaawo Joshuwa wakaamba ayi, “NoBaami baLesa beshinkusu shoonse! Nciinshi ncemwakatusubushisha Mulonga wa Joodani? Ceebonshi mwatwaaba mumaansa a bene Amoli ayi batunyonyoole? Naakwiinga mwakatulekabo katushiite kwitala lya Joodani! 
NoBaami baLesa, nciinshi nceenga ndaamba paciindi cino bene Isilaeli ndibakomwa akucica balwani babo? 
Bene Kenani alimwi abantu bamwi boonse mucishi cino balaakunyumfwa cikani ici akwisa mukutushinguluka alimwi akutunyonyoola soonse. Ono mwebo mulaakucita buyani ayi liina lyanu likanoocilemekwa?”
Mpomunyaawo Mwaami Lesa wakaambila Joshuwa ayi, “Nyamuka! Nciinshi ncewoonena bobulya panshi? 
Bene Isilaeli bakabisha. Bapwaya cipangano ncendakapanga ambabo akubalwiita ayi bacilaame. Bakabwesa shintu shimwi shakalinga kweelete kunyonyoolwa. Aboobo bakeepa, bakabeca, alimwi bakashisa shintu isho pashintu shabo. 
Nceceeco bene Isilaeli ncebakomenwa kubalwani babo. Batoopiluka akucica balwani babo ceebo balo beene babikwa pakunyonyoolwa. Paceebo ceeci teshi mbeewo amwebo na mubule kunyonyoola shoonse nshendakamwaambila ayi mutabwesi.
“Nyamuka, koya ubasalashe bantu. Ubalwiite ayi bakalibambile kwisa kunembo lyangu ciilo. Nebo neMwaami Lesa, Lesa wa bene Isilaeli ndisuni kubalwiita ayi, ‘Nobene Isilaeli pakati kanu pali shintu sheelete kunyonyoolwa. Aboobo inga tamulwaniiwo akukoma balwani banu na mubule kushikusha pakati kanu. 
Bwaakuca macuunsa bakese kunembo lyangu mukowa amukowa. Mukowa nebo neMwaami Lesa ngweshi nkasaale, ulyeelete kwisa cipani acipani. Cipani acalo nceshi nkasaale, cilyeelete kwisa ŋanda aŋanda. Ono ŋanda iyo nebo neMwaami Lesa njeshi nkasaale, ilyeelete kwisa muntu amuntu. 
Lakwe uyo weshi akacatilwe shintu sheelete kunyonyoolwa, ulaakutentwa pantu pomwi abamuŋanda yakwe alimwi ashintu shakwe shoonse. Muntu uyo wakapwaya cipangano cangu neMwaami Lesa akucita cintu cilensha nsoni pakati ka bene Isilaeli.’ ”
Ingayi buce macuunsacuunsa, Joshuwa wakaleta bene Isilaeli kunembo, kweelana amikowa yabo. Mpeeke kwakasalwa mukowa wakwe Juda. 
Kuswawaawo, wakaleta shipani sha mumukowa wakwe Juda kunembo. Mpeeke kwakasalwa cipani cakwe Sela. Cipani cakwe Sela cakesa kunembo muŋanda aŋanda, mpeeke kwakasalwa ŋanda yakwe Sabudi. 
Lyalo Joshuwa wakaleta muntu amuntu pabamuŋanda yakwe Sabudi kunembo. Mpeeke Akani mwanaakwe Kami, mwishikulu wakwe Sabudi, mwanaakwe Sela wa mumukowa wakwe Juda wakacatwa. 
Ono Joshuwa wakaambila Akani ayi, “Omwanaangu, amba calushinisho pameenso a Mwaami Lesa, Lesa wa bene Isilaeli, ulyaambilile omwiine ico ncewacita. Utacishisi kuli ndime.”
Akani wakakumbula ayi, “Ncakwiila. Nebo ndakabisha pameenso a Mwaami Lesa, Lesa wa bene Isilaeli. Ono ncendakacita nceeci: 
pashintu isho nshetwakabwesa, ndakabonawo cakufwala ca peculu cibotu abuumbi ca kuBabiloni, makilogilamu obilo a silifa alimwi acipimpita ca golodi cakalinga kulema musa wa kilogilamu. Ndakakumbwa shintu isho akushibwesa. Anu ndakashifukila mutente yangu, silifa njeili panshi peene.”
Mpomunyaawo Joshuwa wakatuma basankwa abo bakacica kuya kutente yakwe Akani. Uko bakashicana kashishisitwe mutente, silifa keeli panshi peene. 
Shintu isho bakashikusha mutente akushitola kuli Joshuwa akubene Isilaeli bamwi boonse. Mpeeke bakashibika panshi kunembo lya Mwaami Lesa. 
Lyalo Joshuwa alimwi abene Isilaeli boonse bakacata Akani mwanaakwe Sela, akubwesa silifa, cakufwala ca peculu, cipimpita ca golodi, bana bakwe basankwa abanakashi, ŋombe shakwe, mbongolo, mbelele, tente yakwe alimwi ashintu shimwi shoonse nshaakalinga kucite. Mpeeke bakatola Akani abamuŋanda yakwe alimwi ashintu isho shoonse kuCinyika ca Akoli. 
Joshuwa wakaamba ayi, “Nciinshi ncewaletela mapensho aya pali ndiswe? Mwaami Lesa bulya utooleta mapensho pali ndiwe!” Mpomunyaawo bene Isilaeli boonse bakacaya Akani kumabwe. Lyalo ndibakamana kucaya bamuŋanda yakwe boonse kumabwe, bakabatentela pantu pomwi ashintu shakwe shoonse. 
Ingayi pali Akani, bakalundikawo mabwe aanji abuumbi, ayo aciliiwo abobulya. Nceceeco musena uyu ncewiitilwa ayi Cinyika ca Akoli nkokwaamba ayi Cinyika ca Mapensho.
Mpeeke Mwaami Lesa wakaambila Joshuwa ayi, “Utaloondi nabi kutyongola. Bwesa bashilumamba boonse akuya mukulwana ndabala inene ya Ai. Mukwiinga mwaami wa muAi abantu bakwe ndababika mumaansaanu pantu pomwi andabala yakwe inene alimwi acishi cakwe coonse. 
Mucite kundabala ya Ai alimwi amwaami wa njiyo, bweenka mbomwakacita ndabala ya Jeliko amwaami wa njiyo. Sombi lweendo luno shintu shoonse alimwi ashifubwa shabo, mukabwese ayi nshinenu. Mulibambile kulwana ndabala inene iyi kuswa kwisule cakuteshiba boonse.”
Aboobo Joshuwa abashilumamba bakanyamuka baya mukulwana ndabala ya Ai. Mpeeke Joshuwa wakasala bashilumamba bali 30,000 abo mbwaakalinga kushoma. Wakabatuma mashiku 
akubaambila ayi, “Amunyumfwe! Mulyeelete kubelaminina kwisule lya ndabala inene iyi. Kutatalamuka bunene a njiyo. Noonse munoolibambite. 
Nebo alimwi abaabo boonse mbondyaabo tutoolulamabo ndabala inene iyi. Ono na bantu bamumo bese mukutulwana, bweenka mbobakacita pakutaanguna, tutooloonda akucica. 
Batootukonkela kushikila tubatalamushe kundabala inene, mukwiinga bananokwaamba ayi, ‘Batucica kweelana ambobakacica kataanshi.’ Ono swebo twaakucica, 
mwebo mulyeelete kuyubuluka akubwesa ndabala. Mwaami Lesa, Lesa wanu utooyaaba mumaansaanu. 
Mwamana kubwesa ndabala iyi, mwiiteente. Mulyeelete kucita bweenka bwaamba Mwaami Lesa. Anu iyi njemilasho yangu.” 
Kuswawaawo Joshuwa wakabapalanganya akuya kooko nkobakalinga kweelete kubelaminina, kumbo lya Ai pakati ka ndabala ya Ai alimwi aya Betelo. Sombi pabushiku ubo Joshuwa wakalingabo mumisumba abashilumamba bakwe.
Mpeeke macuunsacuunsa pabushiku bwakaboolaawo, Joshuwa wakabunganya bashilumamba bakwe. Lyalo lakwe alimwi abamatanjilili ba bene Isilaeli, bakatanjila kunembo akunooya kuAi. 
Boonse bashilumamba mbwaakalingaabo bakeenda akushika pafwaafwi andabala inene iyo akuyaka misumba kumatwa lya Ai. Pakati ka mbabo alimwi andabala iyo, pakalinga cinyika. 
Joshuwa wakabwesa bashilumamba bakalinga mpashi 5,000 akubashisa kababelaminina kumbo lya ndabala, pakati ka ndabala ya Betelo andabala njemunya ya Ai. 
Bashilumamba bakabikwa mumisena yabo mukulibambila kulwana. Bamwi bakalinga mumisumba kumatwa lya ndabala inene iyo, abalo bamwi kumbo lya njiyo. Pabushiku ubo mashiku, Joshuwa wakaya mucinyika. 
Ono mwaami wa kuAi ndyaakabona bashilumamba bakwe Joshuwa, lakwe alimwi abashilumamba boonse ba mundabala iyo bakafumabo kuya mukukumana abene Isilaeli ayi balwane pamusena uli pafwaafwi acinyika. Sombi taakalinga kwishi ayi bamubelamina kwisule lya ndabala. 
Mpeeke Joshuwa abashilumamba bene Isilaeli abo mbwaakalingaabo bakacita anga baloonda akucicila muluyanga. 
Boonse basankwa ba mundabala iyo ya Ai bakeetwa ayi babatandaanye. Ono mukuya cibatandaanya bakatalamushikwa andabala iyo. 
Taaku musankwa nabi womwi wakacaala muAi nabi muBetelo, ceebo boonse bakatandaanya bene Isilaeli. Ndabala bakeeshiyabo yeenka cakubula ashikwiilama.
Mpomunyaawo Mwaami Lesa wakaambila Joshuwa ayi, “Tondeka lisumo ndyoocite mulyaansa kundabala ya Ai, ceebo ntooipa mumaansaako.” Mpeeke Joshuwa wakatondeka lisumo kundabala iyo. 
Ndyaakamana kucita boobo, bashilumamba bakalinga kuyubite kwisule bakafwambaana kunyamuka kuswa mumisena yabo akucicila kunembo. Bakeendililabo kwinjila mundabala inene iyo, beebwesa akwiitenta. 
Ono basankwa ba muAi ndibakalanga kwisule akubona bwiishi bwa ndabala kabusunta mwiculu, bakabula lubasu lwa kucicilaako ceebo bene Isilaeli abo bakalinga kuya cicicila muluyanga, bakapilulukila basankwa abo. 
Joshuwa alimwi abene Isilaeli abo mbwaakalingaabo bakapiluluka akulwana basankwa bene Ai ndibakabona ayi abo bakalinga kubelamite babwesa ndabala alimwi andibakabona bwiishi bwa njiyo mwiculu. 
Mpeeke bene Isilaeli boonse bakalinga mundabala bakabakonkela, lyalo bakababo pakati bene Isilaeli mumbasu shobilo shoonse. Bene Isilaeli bakacaya bene Ai boonse, 
sombibo mwaami wa kuAi eenka ngobakacata kaali muumi akumutola kuli Joshuwa.
Ono bene Isilaeli ndibakamana kucaya bene Ai abo mbobakalinga bashisha muluyanga, bakaboola akuya mukucaya baabo bakalinga mundabala, kushikila boonse mipeeni yeelaawo. 
Pabushiku ubo, basankwa abanakashi bakacaikwa bakalinga 12,000. Anu boonse bene Ai bakacaikwa. 
Joshuwa alakwe taakwe kutula lyaansa ilyo lyakalinga kucite lisumo kushikila bantu boonse bakalinga kwikala muAi ndibakamana kucaikwa. 
Sombi bene Isilaeli bakatola shifubwa alimwi abuboni bumwi ubo mbobakakusha mundabala inene iyi, kweelana aMwaami Lesa mbwaakalwiita Joshuwa. 
Ncakwiila Joshuwa wakatenta ndabala ya Ai akwiilobya, kweelana ambuli mbweebete asunu. 
Kuswawaawo Joshuwa wakaanjika mwaami wa Ai pacisamu akumulekelaawo kushikila macolesha. Mpeeke ndilyakepila, wakaambila bamwi ayi baye bookusheewo mutuntu akuuwaala pamwinjililo wa ndabala inene iyo. Mpeeke bakoolundika mulwi wa mabwe. Mulwi uyo mpoocili asunu.
Lyalo Joshuwa wakayakila Mwaami Lesa, Lesa wa bene Isilaeli cipaililo paKalundu ka Ebo. 
Wakaciyaka kweelana amilasho iyo Mose musebenshi wa Mwaami Lesa njaakapa bene Isilaeli. Nkokwaamba ayi bweenka mbomulembetwe mulibuku lya Milawo lyakalemba Mose ayi, “Cipaililo cakayakwa amabwe atakwe kubeswa kushisebensesho sha ceela.” Pali ncico, bakabengelawo milambu yakutenta mukulemeka Mwaami Lesa, pantu pomwi amilambu ya bwanabwankashi. 
Mpeeke pameenso a bene Isilaeli, Joshuwa wakalemba pamabwe Milawo iyo Mose njaakalinga walemba. 
Mpomunyaawo bene Isilaeli boonse pantu pomwi abamaloba babo, bamatanjilili, boomboloshi kubikaawo abaswamashi mbobakalinga kwikalaabo, bakeemikana mumbasu shobilo sha Libokoshi lya Cipangano lya Mwaami Lesa, kabalangite kubapailishi bene Lefi abo bakalinga kuliyumwite. Musa umwi wa bantu wakeemikana kunembo lya Kalundu ka Gelisimu awalo umwi wakeemikana kunembo lya Kalundu ka Ebo. Bakacita boobo kweelana abwakabalwiita Mose musebenshi wa Mwaami Lesa ayi banoocita na ciindi cakupekwa coolwe cashikila. 
Kuswawaawo Joshuwa wakabelengesha Milawo yoonse, nkokwaamba ayi shoolwe alimwi amashingo, bweenka mbuli mboshilembetwe mulibuku lya Milawo. 
Milawo yoonse iyo Mose njaakalemba, Joshuwa wakeebelengela bantu abo bakalinga kubungene, kubikaawo abanakashi, banike alimwi abaswamashi abo mbobakalinga kwikalaabo.
Ono bamaami boonse bakalinga kumbo lya Mulonga wa Joodani bakanyumfwa kukoma kwa bene Isilaeli. Bamaami abo bakalinga kwikala kucishi ca tulundu, munkunamo ya tulundu twakumbo alimwi amuloombe lwa Lweenge lwa Mediteleniyani kuya mukushika akuLebanoni. Bakalinga bamaami ba bene Iti, bene Amoli, bene Kenani, bene Pelisi, bene Ifi alimwi abene Jebusi. 
Lyalo boonse bakacatana pantu pomwi kwaamba ayi balwane Joshuwa alimwi abene Isilaeli bamwi boonse.
Sombi bene Gibyoni, abo bakalinga bene Ifi, ndibakanyumfwa sheesho Joshuwa nshaakacita kundabala ya Jeliko aya Ai, 
bakayeeya kumucenjeeka. Bakanyamuka akubwesa shakulya shabo, balongela mumasaka afwitefwite ankomwe sha shipaya shakubikamo waini shikulukulu shikwamookite alimwi sha shimami akushibika pambongolo shabo. 
Bakafwala shakufwala shifwite alimwi ankwabilo shakumameeka. Shinkwa ngobakanyamuna wakalinga uyumu alimwi ubundite. 
Lyalo bakaya kuli Joshuwa kumisumba kuGilugala, akumwaambila pantu pomwi abene Isilaeli boonse ayi, “Twaswa kucishi cili kulaale abuumbi. Tulisuni kwaamba ayi tupange cipangano amwebo.”
Sombi basankwa bene Isilaeli bakaamba ayi, “Nciinshi ncemusunini kwaamba ayi tupange cipangano amwebo? Mpashi mwebo mulekalabo pafwaafwi.”
Balo bakaambila Joshuwa ayi, “Tuli basebenshi banu.” Joshuwa wakabeepusha ayi, “Ino ndimwe baani? Mwaswa kuli?”
Lyalo bakamukumbula ayi, “Swebo sobasebenshi banu twaswa kucishi cili kulaale abuumbi ceebo twakanyumfwa mpuwo ya Mwaami Lesa, Lesa wanu. Twakanyumfwa shoonse nshaakacita mucishi ca Ijipiti, 
asheesho shoonse nshaakacita kubamaami bobilo ba bene Amoli bali kwicwe lya Joodani, nkokwaamba ayi Sioni mwaami wa kuEshiboni alimwi aOgi mwaami wa kuBashani uyo wakalinga kwikala kuAshitaloti. 
Ono bamaloba besu alimwi abaabo boonse bekala mucishi cesu bakatulwiita ayi, ‘Amubwese shakulya mulweendo lwanu, muye mukabonanaabo. Mukabalwiite ayi, “Tuli basebenshi banu. Atupange cipangano amwebo.” ’ 
Shinkwa wesu uyu wakalinga kulungula nditwakoolongela pabushiku nditwakanyamuka kumisheesu ayi twise tubonane amwebo. Sombi amubone ono mbowayuma akubunda. 
Nkomwe sha shipaya shakubikamo waini ishi ashalo shakalinga shipya nditwakalongelaamo, sombi amubone ono mboshakwamooka. Shakufwala shesu alimwi ankwabilo shafwa ceebo ca mushinso ulaamfu.”
Mpomunyaawo basankwa bene Isilaeli bakanyumfwaako shakulya shabo, sombi tabakwe kwiipusha Mwaami Lesa bwakucita. 
Lyalo Joshuwa wakapanga cipangano caluumuno ambabo, nkokwaamba ayi batakacaikwi. Bamatanjilili ba bene Isilaeli abalo bakayumya cipangano kwiinda mukushomesha cakulumbila ayi balaakunoocilama.
Ingayi peende nshiku shotatwe kuswa bushiku bwakupanga cipangano ico abene Gibyoni, bene Isilaeli bakanyumfwa ayi bantu aba balekalabo pafwaafwi ambabo. 
Paceebo ceeci bene Isilaeli bakanyamuka akuya mukushika kumandabalaabo, nkokwaamba ayi Gibyoni, Kefila, Biloti alimwi aKilyati Jeyalimu. Bakashika pabushiku bwatatu. 
Nacibi boobo bene Isilaeli tabakwe kubacaya mukwiinga bamatanjilili babo bakashomesha cakulumbila muliina lya Mwaami Lesa, Lesa wa bene Isilaeli. Boonse bantu bakatongookila bamatanjilili pacikani ici, 
sombi bamatanjilili boonse bakakumbula ayi, “Twakashomesha cakulumbila muliina lya Mwaami Lesa, Lesa wa bene Isilaeli. Aboobo tatweelete akubakumya bulya. 
Ono mbweshi tucite kuli mbabo mbulya. Teshi tubacaaye kwaamba ayi bukali bwakwe Lesa butakabi pali ndiswe ceebo cakutacita kweelana ambotwakashomesha cakulumbila. 
Tutabacaayi, sombi ababebo beshikututepela nkuni alimwi abeshikututekela maanshi.” Anu bamatanjilili mbobakanyumfwana ubo.
Mpomunyaawo Joshuwa wakeeta bene Gibyoni akubeepusha ayi, “Mwakatucenjeekelanshi ayi mulekala kulaale aswebo, kakuli mulekalabo pafwaafwi? 
Ono Lesa wamushingana ceebo cakucita boobo. Munanoolibo beshikutepa nkuni alimwi abeshikuteka maanshi kuŋanda isalalite ya Lesa wangu.”
Mpeeke bakakumbula Joshuwa ayi, “Swebo sobasebenshi banu nkambo, twakanyumfwa cakutatonsha mbuli Mwaami Lesa, Lesa wanu mbwaakaambila Mose musebenshi wakwe ayi akamupe cishi coonse, alimwi ayi mukanooya cicaya baabo bekalaamo kunembo lyanu. Paceebo ceeci twakaloonda ayi inga mwaakutucaya. Anu nceceeco ncetwakacitila boobo. 
Ono bulya tuli mumaansaanu. Amutucite cili coonse nceshi mubone ayi ncibotu alimwi cililuleme kuli ndimwe.” 
Aboobo Joshuwa wakabapulusha kubene Isilaeli bamwi boonse, tabakwe kubacaya, sobwe. 
Bushiku ubo wakabalengesha kuba beshikutepa nkuni alimwi akutekela maanshi bene Isilaeli boonse akusebensa kucipaililo ca Mwaami Lesa. Kushikila asunu bene Gibyoni ngomulimo ngobacita kumusena uli woonse Mwaami Lesa ngweenga wasala.
Mpomunyaawo Adonisedeki mwaami wa kuJelusalemu wakanyumfwa ayi Joshuwa wakabwesa ndabala inene ya Ai akwiinyonyoola abuumbi, akucita ndabala iyo alimwi amwaami wa njiyo bweenka mbwaakacita ndabala inene ya Jeliko alimwi amwaami wa njiyo. Wakanyumfwa alimwi ayi bene Gibyoni bakapanga cipangano ca luumuno abene Isilaeli alimwi ayi balekala pafwaafwi ambabo. 
Mpeeke lakwe alimwi abantu bakwe bakalisukama abuumbi pacikani ici mukwiinga Gibyoni yakalinga ndabala inene abuumbi, bweenka mbuli mandabala amwi oonse mwikala bamaami. Ndabala ya Gibyoni yakalinga inene kwiinda ya Ai alimwi bantu ba mumo bakalinga kucishi kulwana abuumbi. 
Paceebo ceeci Adonisedeki mwaami wa kuJelusalemu wakatuma maswi akusenga lucafwo kubamaami aba. Oamu wa kuEbuloni, Pilamu wa kuJamuti, Jafiya wa kuLakishi alimwi Debe wa kuEgiloni. 
Wakabasenga ayi, “Amwise muncaafwe kulwana abene Gibyoni mukwiinga bapanga cipangano ca luumuno aJoshuwa alimwi abene Isilaeli boonse.” 
Lyalo bamaami ba bene Amoli bosanwe aba kuswa kuJelusalemu, Ebuloni, Jaamuti, Lakishi alimwi akuEgiloni bakapaankanya makoto a bashilumamba babo akuya mukushinguluka ndabala inene ya Gibyoni alimwi akwiilwana. 
Mpeeke bene Gibyoni bakatuma maswi kuli Joshuwa wakalinga kuGilugala pamisumba ayi, “Mutatuleeki sweenka sobasebenshi banu. Amufwambaane mwise mutupulusheeko. Amutucaafwe ceebo bamaami boonse ba bene Amoli kuswa mucishi ca tulundu bapaankanya makoto a bashilumamba babo akulwana aswebo.”
Paceebo ceeci Joshuwa wakanyamuka kuswa kuGilugala abashilumamba bakwe boonse, kutashiyaawo baabo bacishi kabotu kulwana. 
Mpomunyaawo Mwaami Lesa wakaambila Joshuwa ayi, “Utaloondi bantu aba mukwiinga nebo ndabaaba kale mumaansaako. Taaku nabi womwi eshi acikoonshe kukukoma.” 
Joshuwa alimwi abashilumamba bakwe bakeenda kuswa kuGilugala mashiku oonse akutalika kubalwana cakuteshiba balo ayi batoosa. 
Mwaami Lesa wakafulunganya bene Amoli mukuloonda bene Isilaeli. Mpeeke bene Isilaeli bakabacaya abuumbi kuGibyoni akubatandaanya, babakunkulusha Kalundu ka Beti Oloni, kabaya cibacayabo kushikila akuAseka alimwi aMakeda. 
Ono bene Amoli abo ndibakalinga kuya ciloonda bene Isilaeli pakukunkuluka Kalundu ka Beti Oloni kuya kuAseka, Mwaami Lesa wakaloshesha mfula ya mabwe anene pali mbabo. Anu baanji bakafwa kumabwe aya kwiinda mbobakafwa kumipeeni ya bene Isilaeli.
Ono pabushiku ubo Mwaami Lesa ndyaakalengesha ayi bene Amoli bakomwe kubene Isilaeli, Joshuwa wakaamba aMwaami Lesa pameenso abene Isilaeli ayi,
Ncakwiila lisuba lyakeemikana, awalo mweenshi tookwe kweendaawo kushikila mushobo wa bene Isilaeli wakakoma balwani ba nguwo, kweelana ambokulembetwe mulibuku lyakwe Jasha. Lisuba lyakeemikana kalili pakati ka mutwi mwiculu, alimwi pabushiku ubo boonse talikwe kuwa. 
Kacitana kucitika ici nabi kuswa ndicakacitika, takuna kubawo kale bushiku bwa mbuli boobu, ubo Mwaami Lesa mbwaakanyumfwila muntu. Ndushinisho, Mwaami Lesa wakalinga kulwanina bene Isilaeli!
Kuswawaawo Joshuwa alimwi abene Isilaeli boonse bakaboolela kuGilugala pamisumba.
Paciindi ici aba bamaami ba bene Amoli bali bosanwe bakalinga baloboka akuya mukuyuba mucimfwengo kuMakeda. 
Ono Joshuwa ndyaakanyumfwa ayi bamaami bosanwe bacanika kabayubite mucimfwengo kuMakeda, 
wakaamba ayi, “Pamulyango wa cimfwengo, mukunkulushilewo mabwe anene abuumbi akushiyako bantu beshikulindilila. 
Sombi mwebo mutekaliiwo! Amutandaanye balwani banu, amubalwaane kutalikila kwisule alimwi akutabaleka ayi bashike kumandabalaabo anene. Mukwiinga Mwaami Lesa, Lesa wanu wabaaba kale mumaansaanu.”
Aboobo Joshuwa alimwi abene Isilaeli bakabacaya boonse, nacibi kwaamba ayi baniini bakacaala bakaya mukushika kumandabalaabo anene acite malinga. 
Lyalo bashilumamba boonse bakaboolabo kabotu kuli Joshuwa uyo wakalinga kumisumba ya kuMakeda. Kuswawaawo taaku nabi womwi wakalinga kutongookela bene Isilaeli.
Mpomunyaawo Joshuwa wakaamba ayi, “Amucalule mulyango wa cimfwengo akukusha bamaami bosanwe abo, mubalete kuli ndime.” 
Aboobo bakakusha bamaami bosanwe abo kuswa mucimfwengo, nkokwaamba ayi mwaami wa kuJelusalemu, Ebuloni, Jaamuti, Lakishi alimwi awa Egiloni. 
Ndibakabatola kuli Joshuwa, wakeeta bene Isilaeli boonse akwaambila bamatanjilili ba bashilumamba abo mbwaakayaabo ayi, “Kamwisa kuno mulyate bamaami aba panshingo shabo.” Mpeeke bakesa babalyata. 
Lyalo Joshuwa wakaambila bamatanjilili abo ayi, “Mutaloondi nabi kutyongola. Amuyume akulishoma mukwiinga Mwaami Lesa mbweshi anoocita kubalwani banu boonse abo mbweshi munoolwanaabo.” 
Kuswawaawo Joshuwa wakacaya bamaami abo akubaanjika pashisamu shosanwe apo mpobakalinga kushikila macolesha. 
Lyalo macolesha Joshuwa wakaambila bantu ayi bakushe mituntu iyo kushisamu akwiiwaala mucimfwengo ceenka ncebakalinga bayubaamo. Pamulyango wa ncico, bakabikawo mabwe anene anene ayo aciliiwo asunu.
Pabushiku ubo Joshuwa wakabwesa ndabala inene ya Makeda. Wakacaya bantu boonse bakalinga kwikalaamo. Taaku nabi womwi wakacaala kaali muumi. Mpeeke wakacita mwaami wa ndabala ya Makeda bweenka mbwaakacita mwaami wa kuJeliko.
Lyalo Joshuwa abashilumamba boonse bakaswa kuMakeda akuya kundabala inene ya Libuna akwiilwana. 
Mwaami Lesa wakaaba ndabala ayalo iyi mumaansa a bene Isilaeli pantu pomwi amwaami wa njiyo. Taaku ngobakashiya nabi womwi, sombi boonse bakalinga kwikalaamo bakacaikwa. Mwaami wa njiyo alakwe wakamucita bweenka mbwaakacita mwaami wa kuJeliko.
Kuswawaawo Joshuwa abashilumamba boonse bakaswa kuLibuna akuya kundabala inene ya Lakishi. Wakeeshinguluka alimwi akwiilwana. 
Mwaami Lesa wakalengesha ayi bene Isilaeli bakome Lakishi pabushiku bwabili. Ono kweelana ambwaakacita kundabala inene ya Libuna, taaku nabi womwi ngwaakashiyaamo. Sombi boonse bakalinga kwikalaamo bakabacaya amipeeni. 
Paciindi ici Olamu mwaami wa kuGesa wakalinga wesa mukucafwa Lakishi, sombi Joshuwa wakamukoma pantu pomwi abashilumamba bakwe, cakutashiyaawo nabi womwi.
Kuswawaawo Joshuwa abashilumamba boonse bakaswa kuLakishi akuya kundabala inene ya Egiloni. Bakeeshinguluka alimwi akwiilwana. 
Pabushiku mbomunya ubo, ndabala iyi bakeebwesa akucaya bantu boonse bakalinga kwikalaamo, kweelana ambobakacita ndabala ya Lakishi.
Kuswawaawo Joshuwa alimwi abashilumamba bakwe boonse bakaswa kuEgiloni akuya kundabala inene ya Ebuloni akwiilwana. 
Ndabala iyi bakeebwesa pantu pomwi amwaami wa njiyo, mishi ishingulukite alimwi abantu boonse bakalinga kwiikalaamo. Taaku muntu nabi womwi wakapuluka. Kweelana ambobakacita kuEgiloni, ayalo bakeenyonyoola cakumaninina pantu pomwi abaabo bakalinga kwikalaamo.
Lyalo Joshuwa alimwi abashilumamba bakwe boonse bakapiluluka kuya kundabala inene ya Debe akwiilwana. 
Ndabala inene iyi bakeebwesa pantu pomwi amwaami wa njiyo, mishi ishingulukite alimwi akucaya bantu bakalinga kwikalaamo. Boonse bakalinga kwikalaamo bakanyonyoolwa. Taaku muntu nabi womwi wakapuluka. Bakacita kundabala ya Debe akumwaami wa njiyo, bweenka mbobakacita kundabala inene ya Libuna amwaami wa njiyo alimwi akundabala inene ya Ebuloni.
Ncakwiila Joshuwa wakakoma cishi coonse, kubikaawo acishi ca tulundu, Negefu, cishi ca tulundu tuniininiini twakumbo alimwi acishi ca munkunamo ya tulundu pantu pomwi abamaami ba nshisho. Taaku muntu nabi womwi wakapuluka. Wakanyonyoola bantu boonse kweelana abwakaamba Mwaami Lesa, Lesa wa bene Isilaeli. 
Anu Joshuwa kukoma kwakwe wakatalikila kuKadeshi Baniya kuya kuGasa alimwi acishi coonse ca Gosheni kushikila akuGibyoni. 
Joshuwa wakabwesa bamaami aba alimwi ashishi shabo akubakoma muciindi comwi mukwiinga Mwaami Lesa, Lesa wa bene Isilaeli wakalinga kubalwaninaako. 
Kuswawaawo Joshuwa alimwi abashilumamba bakwe boonse bakaboolela kumisumba yabo kuGilugala.
Ono mwaami Jabini wa kuAsoli ndyaakanyumfwa mpuwo yakukoma kwa bene Isilaeli, wakatumya maswi akusenga lucafwo kumwaami Jobabu wa kuMadoni, kumwaami wa Shimuloni alimwi awa Akishafu, 
kubamaami bakumatwa abo bakalinga kwikala mutulundu, ba muCinyika ca Joodani kumalenge a Kineleti, munshaatulundu tuli kulubasu lwakumbo alimwi aba muNafoti Doli kulubasu lwakumbo. 
Wakatumya mulomo akubene Kenani kulubasu lwakumbo akwicwe lya Mulonga wa Joodani, kubene Amoli, bene Iti, bene Pelisi abene Jebusi mucishi ca tulundu pantu pomwi abene Ifi munshaaKalundu ka Elimoni mucishi ca Misipa. 
Boonse abo bakesa abashilumamba babo boonse, maaki aanji alimwi ashikoci shiinji. Bakalinga baanji bweenka mbuli museese wa muloombe lwa lweenge. 
Boonse bamaami aba bakapaankanya makoto a bashilumamba babo akuyaka misumba kumusena wiitwa ayi Tuntupu twa kuMelomu kwaamba ayi balwane abene Isilaeli.
Mpomunyaawo Mwaami Lesa wakaambila Joshuwa ayi, “Utaloondi bantu aba mukwiinga paciindi ceenka cino ciilo, boonse balaakunoofwite kale kubene Isilaeli. Mulyeelete kusutula mishisa ya maaki abo alimwi akutenta shikoci shabo.” 
Aboobo Joshuwa alimwi abashilumamba bakwe bakatalika kulwanaabo cakuteengashilaawo, pamusena wiitwa ayi Tuntupu twa kuMelomu. 
Ncakwiila Mwaami Lesa wakalengesha ayi bene Isilaeli bakome. Mpeeke bakabatandaanya kuya kuSidoni, kuMisilefoti Maimu, kuya mukweela akwicwe lya Cinyika ca Misipa. Taaku nabi womwi wakapuluka. 
Joshuwa wakacita kweelana aMwaami Lesa mbwaakamulwiita, ndyaakasutula mishisa ya Maaki abo alimwi akutenta shikoci shabo.
Kuswawaawo Joshuwa wakapiluluka akuya mukubwesa ndabala inene ya Asoli akucaya mwaami wa njiyo. Paciindi ico, Asoli yakalinga njendabala inene iindaawo pamandabala oonse ayo. 
Bantu boonse bakalinga kwikala mundabala inene iyo bakacaikwa kumipeeni. Taaku muntu nabi womwi wakapuluka. Ndabala ayalo bakeetenta.
Anu Joshuwa wakabwesa mandabala anene oonse ayo akwaanyonyoola. Wakacaya bamaami ba ngawo amipeeni kweelana abwakaamba Mose musebenshi wa Mwaami Lesa. 
Nacibi boobo bene Isilaeli tabakwe kutenta mandabala anene ayo akalinga kuyakitwe pamatongo a mandabala akulukulu, kukushakobo ndabala inene ya Asoli, iyo Joshuwa njaakatenta. 
Mumandabala ayo, bene Isilaeli bakabwesamo buboni ashifubwa shoonse. Sombi bakacaya bantu boonse bakalinga kwikalaamo. Taaku muntu nabi womwi wakapuluka. 
Kweelana aMwaami Lesa mbwaakaambila Mose musebenshi wakwe, alakwe wakalwiita Joshuwa uyo wakacita shoonse. Ncakwiila wakacita isho shoonse Mwaami Lesa nshaakaambila Mose.
Ono Joshuwa wakabwesa cishi coonse ici, nkokwaamba ayi cishi ca tulundu ca kumatwa akumalenge, cishi coonse ca Gosheni, tulundu tuniininiini twakumbo, Cinyika ca Joodani alimwi atulundu twa mucishi ca Isilaeli atulundu tuniininiini twa ntuto, 
kuswa kuKalundu ka Alaki ako katalikila kuSiya kuya mukweela kuBaali Gadi muCinyika ca Lebanoni, munshaaKalundu ka Elimoni. Bamaami ba mumo boonse wakabacata akubacaya. 
Joshuwa wakalwana bamaami aba kwa ciindi cilaamfu. 
Taaku ndabala inene nabi yomwi iyo yakapanga cipangano ca luumuno abene Isilaeli, sombibo ya Gibyoni umo mwakalinga kwikala bene Ifi. Mandabala anene oonse bakaalwana akwaabwesa. 
Mwaami Lesa mwiine ngowakabalengesha cimpamya ayi balwane abene Isilaeli, kwaamba ayi abanyonyweetebo limwi akubalobya cakubula nkumbu. Ubo Mwaami Lesa mbwaakaambila Mose.
Paciindi ico Joshuwa wakaya mukunyonyoola bantu bapolomene bakalinga kwiitwa ayi bene Anaki mucishi ca tulundu ca Ebuloni, Debe alimwi aAnabu, kuswa kucishi ca tulundu coonse ca Juda alimwi aca Isilaeli. Joshuwa ncakwiila wakabanyonyoola boonse pantu pomwi amandabalaabo anene. 
Taaku mwine Anaki nabi womwi wakacaala kaayoya mucishi coonse ca Isilaeli. Mwakacaalabo bakamwikamwi muGasa, Gati alimwi amuAshidodi. 
Anu Joshuwa wakabwesa cishi coonse kweelana aMwaami Lesa mbwaakaambila Mose, akucaabanya kubene Isilaeli boonse kwiinda mumikowa yabo ayi ncinebo.
Ono meena a bamaami abo bene Isilaeli mbobakakoma akubwesela cishi cakalinga kwicwe lya Mulonga wa Joodani, kuswa kuCinyika ca Anoni kushikila akuKalundu ka Elimoni, kubikaawo alubasu lwa kwicwe lya Cinyika ca Joodani ngaaya. 
Sioni mwaami wa bene Amoli uyo wakalinga kulela mundabala ya Eshiboni. Wakalinga kweendelesha akuAlowa mweela Cinyika ca Anoni, pakati ka cinyika ico alimwi akuya mukweela kuMulonga wa Jaboku, uyo uli njenyinsa ya bene Amoni. Awalo musa wa Gilyadi wakalinga mucishi ca mwaami ngomunya uyo. 
Cishi cakalinga kwicwe lya Cinyika ca Joodani kuswa kuLweenge lwa Galili kuya akuLweenge lwa Mwiinyo, kwiinda kuBeti Jeshimoti alimwi akushika kulubasu lwakumalenge lya nkunamo ya Kalundu ka Pisiga.
Bakakoma mwaami Ogi wa kuBashani. Uyu wakalinga ngowakweelaako pabene Lefaimu. Wakalinga kulela mundabala ya Ashitaloti aya Edileyi. 
Wakalinga kweendelesha akuKalundu ka Elimoni, Saleka, cishi ca Bashani coonse, kuya mukushika kunyinsa ya Geshuli alimwi aMaaka, kubikaawo amusa wa Gilyadi kushikila akunyinsa ya cishi ca mwaami Sioni wa kuEshiboni.
Anu Mose alimwi abene Isilaeli mbobakakoma bamaami bobilo aba. Mose musebenshi wa Mwaami Lesa wakapa cishi cabo kumukowa wa bene Lubeni, Gadi alimwi amusa wa mukowa wakwe Manase ayi ncinebo.
Ono Joshuwa alakwe alimwi abashilumamba bakwe bakakoma bamaami boonse ba mucishi cakumbo lya Mulonga wa Joodani kuswa kuBaali Gadi muCinyika ca Lebanoni kuya kuKalundu ka Alaki ako kaya mukushika kuSiya. Mpeeke cishi cabo, Joshuwa wakacaabanya kumikowa ya bene Isilaeli ayi ncinebo. 
Wakabaabanya cishi coonse ca tulundu, tulundu tuniininiini twakumbo, Cinyika ca Joodani, munkunamo ya tulundu alimwi aluyanga lwa kumalenge, nkokwaamba ayi cishi ca bene Iti, Amoli, Kenani, Pelisi, Ifi alimwi aca bene Jebusi. 
Bene Isilaeli bakakoma bamaami ba mumandabala anene aya. Jeliko, Ai pafwaafwi aBetelo 
Jelusalemu, Ebuloni 
Jamuti, Lakishi 
Egiloni, Gesa 
Debe, Geda 
Oma, Aladi 
Libuna, Adulamu 
Makeda, Betelo 
Tapuwa, Efeli 
Afeki, Lashaloni 
Madoni, Asoli 
Shimuloni Meloni, Akishafu 
Tanaki, Megido 
Kedeshi, Jokoneyamu muKamelo 
Doli muloombe lwa lweenge lwa Mediteleniyani, Goyimu muGilugala 
alimwi aya Tesa. Anu oonse pantu pomwi akalinga makumi otatwe ayomwi.
Ono Joshuwa ndyaakacembela, Mwaami Lesa wakamwaambila ayi, “Webo wacembela abuumbi, sombi cishi ciciyandika kubwesekwa cicilibo cinene. 
Cishi ico cakalinga cacaalaako nceeci: cishi coonse ca bene Filisiti alimwi aca bene Geshuli 
ico ciswa kuMulonga wa Shiwo kwicwe lya cishi ca Ijipiti, kuya mukushika akuEkiloni kulubasu lwakumatwa, coonse cakalinga ca bene Kenani, cishi ca bamaami bosanwe ba bene Filisiti, nkokwaamba ayi Gasa, Ashidodi, Ashikeloni, Gati alimwi aEkiloni pantu pomwi aceeco ca bene Afi 
kumalenge. Cishi coonse ca bene Kenani kuswa kucishi ca bene Sidoni ca Ala kuya mukushika akuAfeki, cishi ca bene Amoli, 
alimwi acishi ca bene Gibali. Cishi coonse ca Lebanoni kulubasu lwakwicwe, kuswa kuBaali Gadi munshaaKalundu ka Elimoni, kuya mukushika akumwinjililo wa Amati. 
Kubaabo boonse bekala kucishi ca tulundu kuswa kuLebanoni akushika kuMisilefoti Maimu, nkokwaamba ayi bene Sidoni boonse, nebo nemwiine ndaakubatanda mucishi kunembo lya bene Isilaeli. Cishi ici ulyeelete kucibaanya bene Isilaeli kweelana ambondakulwiita. 
Ono bulya, baanya mikowa iyi ili yosanwe ayone alimwi amusa wa mukowa wakwe Manase cishi ici ayi cibe cinebo.”
Mpeeke mukowa wakwe Lubeni, Gadi alimwi amusa wa mukowa wakwe Manase kabali bapekwa kale cishi ico Mose musebenshi wa Mwaami Lesa ncaakabapa. Cishi ici cakalinga kwicwe lya Mulonga wa Joodani. 
Cakalinga kutalikila kuAlowa, mweela Cinyika ca Anoni, alimwi andabala inene ili pakati ka cinyika ico, kubikaawo acitunta coonse ca Medeba kuya mukushika akuDiboni, 
pantu pomwi amandabala anene oonse a mwaami Sioni wa bene Amoli, uyo wakalinga kulela kuEshiboni kushikila akunyinsa ya bene Amoni. 
Mucishi cabo ici, mwakalinga aGilyadi, cishi ca bene Geshuli aca bene Maaka, Kalundu koonse ka Elimoni alimwi acishi ca Bashani coonse tibili akundabala ya Saleka. 
Nkokwaamba ayi cishi coonse ca mwaami Ogi uyo wakalinga kulela kuAshitaloti aEdileyi mucishi ca Bashani. Anu Ogi ngowakacaalawobo eenka pabene Lefaimu. Ncakwiila Mose wakakoma bantu aba akubwesa cishi cabo. 
Sombi bene Isilaeli tabakwe kutanda bene Geshuli alimwi abene Maaka. Balo asunu bacikala abene Isilaeli.
Ono Mose taakwe kupawo mukowa wa bene Lefi cishi ayi cibe cinebo, mukwiinga milambu yakutenta ipekwa Mwaami Lesa, Lesa wa bene Isilaeli, ncecipansha cabo kweelana aMwaami Lesa mwiine mbwaakabashomesha.
Mpomunyaawo Mose wakapa bene Lubeni cishi cimwi kweelana ashipani shabo ayi ncinebo. 
Cishi cabo cakalinga kutalikila kuAlowa, mweela Cinyika ca Anoni, alimwi andabala inene ili pakati ka cinyika ico pantu pomwi acitunta coonse cishingulukite Medeba. 
Cishi ico kubika aEshiboni alimwi amandabala anene oonse ali pacitunta mukati, nkokwaamba ayi Diboni, Bamoti Baali, Beti Baalimeyoni, 
Jaasi, Kedemoti, Mefaati, 
Kilyataimu, Sibuma, Seleti Shaya pakalundu kaniini mucinyika, 
Beti Peyo, inkunamo sha Kalundu ka Pisiga alimwi a Beti Jeshimoti. 
Mwakalinga amandabala anene oonse pacitunta alimwi acishi coonse ca mwaami Sioni wa bene Amoli, uyo wakalinga kulela kuEshiboni. Ncakwiila Mose wakamukoma alimwi abamaami bene Midyani, nkokwaamba ayi nguEfi, Lekemu, Suli, Ulu alimwi aLeba. Boonse aba bakalinga kweendelesheshako mwaami Sioni cishi. 
Pabantu abo bene Isilaeli mbobakacaya, pakalinga shikulotela Balaamu, mwanaakwe Beyo. 
Anu Mulonga wa Joodani wakalinga njenyinsa ya cishi ca bene Lubeni kulubasu lwakumbo. Mandabala anene ayo alimwi amishi ya ngawo shakapekwa kubene Lubeni ayi nshinebo kweelana ashipani shabo.
Ono Mose wakapa bene Gadi cishi cimwi kweelana ashipani shabo ayi ncinebo. 
Cishi cabo cakalinga nguJasa, mandabala anene oonse a muGilyadi, musa wa cishi ca Amoni kuya mukushika kuAlowa pafwaafwi aLaba. 
Cakalinga kuswa kuEshiboni kuya kuLamati Misipa alimwi aBetonimu, akuswa kuMaanaimu kuya mukushika akunyinsa ya Lodeba. 
MuCinyika ca Joodani nindabala ya Beti Alamu, Beti Nimula, Sakoti alimwi aSafoni pantu pomwi alubasu lwakacalaako lwa cishi ca mwaami Sioni wa kuEshiboni. Nyinsa yabo kulubasu lwakumbo nguMulonga wa Joodani kuya mukushika akumatwa lya Lweenge lwa Galili. 
Mandabala anene ayo alimwi amishi ya ngawo shakapekwa kubene Gadi ayi nshinebo kweelana ashipani shabo.
Mpeeke Mose wakapa musa wa mukowa wakwe Manase cishi cimwi kweelana ashipani shabo ayi ncinebo. 
Cishi cabo cakalinga kutalikila kuMaanaimu kubikaawo acishi coonse ca Bashani, buleelo boonse bwa mwaami Ogi wa kuBashani pantu pomwi amishi yoonse ili makumi osanwe awomwi ya kuJeya muBashani. 
Mucishi cabo mwakalinga amusa wa Gilyadi pantu pomwi aAshitaloti alimwi aEdileyi, ayo akalinga ngomandabala anene a mwaami Ogi wa kuBashani. Cishi coonse ici cakapekwa kumusa wa bamulunyungu lwakwe Makiya mwanaakwe Manase.
Anu mboboobo Mose mbwaakabaanya cishi cakalinga kwicwe lya Jeliko alimwi aMulonga wa Joodani ndyaakalinga mushinyika sha Moabu. 
Ono Mose taakwe kupawo mukowa wa bene Lefi cishi ayi cibe cinebo mukwiinga balo cipansha cabo nguMwaami Lesa, Lesa wa bene Isilaeli, kweelana aMwaami Lesa mbwaakabashomesha mwiine.
Ono shishi isho bene Isilaeli nshebakapekwa ayi nshinebo mucishi ca Kenani nsheeshi: Eliyasa mupailishi, Joshuwa mwanaakwe Nani alimwi abamatanjilili ba shipani sha mikowa ya bene Isilaeli mbobakabaabanya. 
Shishi ishi shakapekwa kumikowa yosanwe ayone alimwi amusa kwiinda mukuuma cisolo, kweelana aMwaami Lesa mbwaakashomesha Mose. 
Mose wakalinga wapa kale mikowa yobilo alimwi amusa cishi ico cakalinga kwicwe lya Mulonga wa Joodani ayi ncinebo. Sombi bene Lefi taakwe kubapawo cishi ayi ncinebo. 
Bamulunyungu lwakwe Josefu bakaba mikowa yobilo, nkokwaamba ayi wakwe Manase alimwi aEfuleemu. Bene Lefi tabakwe kupekwa cipansha ca cishi, sombibo mandabala anene akwikalaamo acite mafulo a shifubwa shabo. 
Munshila iyo bene Isilaeli bakabaanya cishi kweelana aMwaami Lesa mbwaakaambila Mose.
Ono bamwi bamumukowa wakwe Juda bakaya kuli Joshuwa kuGilugala. Mpeeke Kalebu mwanaakwe Jefune mwine Kenisi wakamwaambila ayi, “Mulishi Mwaami Lesa mbwaakaambila Mose muntu wakwe kuKadeshi Baniya pali ndimwe anebo. 
Ndakalinga kucite myaaka makumi one Mose, musebenshi wa Mwaami Lesa, ndyaakantuma kuswa kuKadeshi Baniya ayi nkasense cishi cino. Pakuboola, ndakaleta maswi kuli nguwe kweelana akubona kwangu. 
Sombi bamakwesu bamwi mbondakayaabo, bakalengesha bantu boowa. Nacibi boobo, nebo ndakakonkela Mwaami Lesa amoyo wangu woonse. 
Paceebo ceeci Mose wakanshomesha cakulumbila ayi, ‘Cishi ico ncewalyataamo cilaakuba caako alimwi abana bako lyoonse, mukwiinga wakonkela Mwaami Lesa wangu amoyo wako woonse.’ 
Ono amubone, kweelana abwakanshomesha Mwaami Lesa, wandama kwa myaaka ili makumi one alimwi ayosanwe kuswa ndyaakaambila Mose makani aya. Ico cakalinga ciindi bene Isilaeli ndibakalinga kwiindaana muluyanga. Amunangilishe, bulya ndakumanya myaaka makumi osanwe aotatwe alimwi ayosanwe! 
Asunu bulya, nebo ndi muyumubo bweenka mbondakalinga Mose ndyaakantuma, alimwi ndibo wandangala nabi kuya kunkondo bweenka mbondakalinga kataanshi. 
Anu amumpe cishi ca tulundu ici Mwaami Lesa ncaakanshomesha pabushiku bulya. Mwebo nobeene mwakanyumfwa ayi nkokuli basankwa bapolomene beetwa ayi bene Anaki, alimwi mandabalaabo anene ali mumalinga anene. Sombi munkusu sha Mwaami Lesa mwiine, ndaakubatandaamo kweelana ambwaakaamba.”
Lyalo Joshuwa wakapa coolwe Kalebu mwanaakwe Jefune akumupa ndabala inene ya Ebuloni ayi njaakwe. 
Aboobo kuswa ciindi ico ndabala inene ya Ebuloni abobulya njakwe Kalebu mwanaakwe Jefune mwine Kenisi mukwiinga wakakonkela Mwaami Lesa, Lesa wa bene Isilaeli amoyo wakwe woonse. 
Kalekale cishi ca Ebuloni cakalinga kwiitwa ayi Kilyati Aaba. Muntu wakalinga kwiitwa ayi Aaba wakalinga muntu ulemekwa abuumbi pakati ka bantu bapolomene beetwa ayi bene Anaki.
Cishi cakapekwa mukowa wakwe Juda kwiinda mushipani shabo, cakalinga kushika kucishi ca Edomu kuya kumalenge a luyanga lwa Sini. 
Nyinsa yabo kulubasu lwakumalenge yakalinga kutalikila kweela Lweenge lwa Mwiinyo kumalenge 
akutolelela kuya kuAkilabimu alimwi akuSini. Lyalo yakaya kumalenge lya Kadeshi Baniya, kwiinda kuEsiloni kuya kuAda alimwi akupetukila kuKaaka. 
Kuswa kooko yakaya mukwiinda kuAsimoni akwinjila mukalonga panyinsa ya Ijipiti akuya mukweela kuLweenge lwa Mediteleniyani. Iyi njenyinsa ya bene Juda yakalinga kulubasu lwakumalenge.
Kulubasu lwakwicwe, nyinsa yabo yakalinga kuLweenge lwa Mwiinyo kuya mukushika apenjilila Mulonga wa Joodani muli ndulo.
akuya kuBeti Ogila akutolelela kumatwa lya Beti Alaba tibili akulibwe lyakwe Bowani mwanaakwe Lubeni. 
Lyalo kuswa kuCinyika ca Mapensho nyinsa yakeenda kuDebe. Mpeeke yakapetukila kundabala ya Gilugala kulubasu lwakumatwa, iyo ibambene amwinjililo wa Adumimu kumalenge a cinyika ici. Yakatolelela kuya kutuntupu twa Eni Shemeshi akucinka muEni Logeli. 
Kuswa kooko yakaya kuCinyika ca Beni Inomu akwiinda kunkunamo ya ndabala inene ya bene Jebusi iitwa ayi Jelusalemu kulubasu lwakumalenge. Mpeeke yakatolelela akuya mukwiinda pakalundu kaniini kumbo lya Cinyika ca Inomu, kweela Cinyika ca Lefaimu kumatwa. 
Ndiyakaswa pakalundu kaniini apo, yakalanga kutuntupu twa Nefutowa akwiinda mumandabala anene a kuKalundu ka Efuloni alimwi akukunkuluka kuya kuBaala nabi ayi Kilyati Jeyalimu. 
Lyalo yakapetuka kuswa kuBaala akulanga kumbo kuKalundu ka Siya, kuya kumatwa lya nkunamo ya Kalundu ka Jeyalimu nabi ayi Kesaloni. Lyalo yakatolelela kuBeti Shemeshi alimwi aTimuna. 
Kuswa kooko nyinsa yakaya kunkunamo ya Ekiloni, kupetukila kuShikeloni akulanga kuKalundu ka Baala alimwi akucinka kuJabunilu. Anu nyinsa yakaya mukweela kuLweenge lwa Mediteleniyani. 
Nyinsa ya kulubasu lwakumbo ndoombe lwa Lweenge lwa Mediteleniyani.
Ono kweelana aMwaami Lesa mbwaakaambila Joshuwa, cipansha cimwi cakwe Juda wakacipa Kalebu mwanaakwe Jefune. Wakapekwa cishi ca Kilyati Aaba nabi ayi Ebuloni. Aaba wakalinga ishi Anaki. 
Mpeeke Kalebu wakatanda bamulunyungu lwakwe Anaki botatwe kuswa mundabala inene ya Ebuloni. Wakatandamo Sheshayi, Ayimani alimwi aTalimayi, bamulunyungu lwakwe Anaki. 
Kuswawaawo wakaya mukukoma bantu bakalinga kwikala mundabala ya Debe iyo yakalinga kwiitwa ayi Kilyati Sefa kalekale. 
Mpeeke Kalebu wakaamba ayi, “Uyo weshi akakome Kilyati Sefa ndaakumupa mwanaangu Akisa ayi eebe.” 
Mpeeke Otiniyelo mwanaakwe Kenasi mukwabo Kalebu wakakoma ndabala inene iyo, alakwe Kalebu wakeebesha Akisa mwanaakwe kuli nguwe. 
Ono bushiku bwa bwiinga Otiniyelo wakaambila mukaakwe ayi asenge muunda kuli baishi. Ingayi mwanaakwe aseluke pambongolo, Kalebu wakeepusha ncaakalinga kusuni. 
Mwanaakwe wakakumbula ayi, “Ndisuni lucafwo kuli ndimwe. Cishi ncemwakampa cili muluyanga lwakumalenge, ono amumpe atuntupu.” Aboobo Kalebu wakamupa tuntupu twa peculu atwa munshi.
Ono ici ncishi cakapekwa mukowa wakwe Juda ayi ncinebo kweelana ashipani shabo. 
Anu mandabala anene akalinga kumalenge lya Edomu kwiine ngobakapekwa nguKabisilu, Eda, Jaga, 
Kina, Dimona, Adada, 
Kedeshi, Asoli, Itinani, 
Sifu, Telemu aBiloti. 
Kubikaawo aAsoli Adata, Kelyoti Esiloni nabi Asoli, 
Amamu, Shema, Molada, 
Asa Gada, Eshimoni, Beti Peleti, 
Asa Shualu, Biyasheba, Bishiyotya, 
Baala, Iimu, Esemu, 
Elitoladi, Kesilu, Oma, 
Sikilagi, Madimana, Sansana, 
Lebaoti, Shilimu, Aini alimwi aLimoni. Nkokwaamba ayi mandabala anene pantu pomwi akalinga makumi obilo aosanwe alimwi aone kubikaawo amishi yakalinga kushingulukite mandabala ayo.
Ono mandabala anene akalinga kutulundu tuniininiini twakumbo nguEshitaoli, Sola, Ashina, 
Sanowa, Eni Ganimu, Tapuwa, Enamu, 
Jamuti, Adulamu, Soko, Aseka. 
Kubikaawo aShalaimu, Aditaimu, Gedela alimwi aGedelotaimu. Nkokwaamba ayi mandabala anene pantu pomwi akalinga likumi aone kubikaawo amishi yakalinga kushingulukite mandabala ayo.
Amwi nguSenani, Adasha, Migidalugadi, 
Dilini, Misipa, Jokiteli, 
Lakishi, Bosikati, Egiloni, 
Kaboni, Laamasi, Kitilishi, 
Gedeloti, Beti Dagoni, Nama alimwi aMakeda. Nkokwaamba ayi mandabala anene pantu pomwi akalinga likumi aosanwe alimwi ayomwi kubikaawo amishi yakalinga kushingulukite mandabala ayo.
Kwakalinga aamwi mandabala Libuna, Eta, Ashani, 
Ifuta, Ashina, Nesibu, 
Keila, Akisibu alimwi aMalesha. Nkokwaamba ayi mandabala anene pantu pomwi akalinga osanwe aone kubikaawo amishi yakalinga kushingulukite mandabala ayo.
Mwakalinga aEkiloni pantu pomwi amishi ya njiyo. 
Mwakalinga amandabala amwi oonse akalinga pafwaafwi aAshidodi, kutalikila kuEkiloni kuya mukweela kuLweenge lwa Mediteleniyani. 
Nkokwaamba ayi Ashidodi alimwi aGasa pantu pomwi amishi ya ngawo, kuswa kuCinyika ca Ijipiti kuya mukweela muLweenge lwa Mediteleniyani.
Mucishi ca tulundu amwalo mwakalinga Shamiya, Jateya, Soko, 
Dana, Kilyati Sana nabi Debe, 
Anabu, Eshitemowa, Animu, 
Gosheni, Oloni aGilo. Nkokwaamba ayi mandabala anene pantu pomwi akalinga likumi ayomwi kubikaawo amishi yakalinga kushingulukite mandabala ayo.
Mwakalinga Alabu, Duma, Eshani, 
Janimu, Beti Tapuwa, Afeka, 
Umata, Ebuloni alimwi aSioli. Nkokwaamba ayi mandabala anene pantu pomwi akalinga osanwe aone kubikaawo amishi yakalinga kushingulukite mandabala ayo.
Mwakalinga aMaoni, Kamelo, Sifu, Juta, 
Jesiliilu, Jokideyamu, Sanowa, 
Kaini, Gibeya alimwi aTimuna. Nkokwaamba ayi mandabala anene pantu pomwi akalinga likumi kubikaawo amishi yakalinga kushingulukite mandabala ayo.
Mwakalinga Aluli, Beti Suwa, Gedo, 
Maalati, Betanoti alimwi aElitekoni. Nkokwaamba ayi mandabala anene pantu pomwi akalinga osanwe ayomwi kubikaawo amishi yakalinga kushingulukite mandabala ayo.
Mwakalinga Kilyati Baali nabi Kilyati Jeyalimu alimwi aLaba. Nkokwaamba ayi mandabala pantu pomwi akalinga obilo kubikaawo amishi yakalinga kushingulukite mandabala ayo.
Muluyanga amwalo mwakalinga Beti Alaba, Midini, Sekaka, 
Nibushani, ndabala inene ya Mwiinyo alimwi aEngedi. Nkokwaamba ayi mandabala anene pantu pomwi akalinga osanwe ayomwi kubikaawo amishi yakalinga kushingulukite mandabala ayo.
Sombi bene Juda tabakwe kutanda bene Jebusi abo bakalinga kwikala muJelusalemu. Aboobo kushikila asunu, bene Jebusi bacikala nkomunya uko pantu pomwi abene Juda.
Ono cishi cakapekwa bamulunyungu lwakwe Josefu cakalinga kutalikila kuMulonga wa Joodani pafwaafwi aJeliko, kwicwe lya tuntupu twa muJeliko, akuya mukwiinda muluyanga alimwi akushika kucishi ca tulundu ca Betelo. 
Kuswa kuBetelo cakeendilila kuya mukushika kuLusi akuya kuAtaloti mucishi ca bene Aki. 
Lyalo cakaya mukukunkulukila kumbo kucishi ca bene Jafuleti akuya mukushika akweela cishi ca Beti Oloni wa munkunamo. Kuswa kooko cakeendilila kuya kuGesa akuya mukweela kuLweenge lwa Mediteleniyani.
Anu bamumukowa wakwe Manase alimwi awakwe Efuleemu, bamulunyungu lwakwe Josefu, bakapekwa cishi ici ayi ncinebo, kweelana ashipani shabo.
Cishi ca bene Efuleemu kweelana ashipani shabo, cakalinga kucite nyinsa kuswa kuAtaloti Ada kwicwe mukushika kuBeti Oloni wa patulundu. 
Yakatolelela kuya kuLweenge lwa Mediteleniyani. Kuswa kuMikimetati kulubasu lwakumatwa, yakapetuka akuya kulubasu lwa kwicwe kuTanati Shilo alimwi akwiindilila kuya kwicwe kuJanowa. 
Lyalo kuswa kuJanowa, yakakunkulukila kuAtaloti alimwi akuNaala akuya mukucinka muJeliko akweela muMulonga wa Joodani. 
Mpeeke nyinsa yakaswa kuTapuwa akuya kukalonga ka Kana. Lyalo yakaya mukweela muLweenge lwa Mediteleniyani. Anu ici ncecishi cakapekwa kumukowa wa bene Efuleemu ayi ncinebo kweelana ashipani shabo. 
Ono mwakalinga mandabala akalinga mumanyinsa a bene Manase, sombi akabikwa palubasu ayi ngabene Efuleemu, kubikaawo amishi njebakapatula mweenka mubene Manase akubapa. 
Sombi bene Efuleemu tabakwe kutanda bene Kenani abo bakalinga kwikala muGesa. Kushikila asunu bene Kenani balekala abene Efuleemu, sombi balasebenseshekwa anga mbasha.
Ono cipansha comwi ca cishi cakalinga kumbo lya Mulonga wa Joodani cakapekwa kubamwi bamulunyungu lwakwe Manase mwaana musankwa wakwiiya wakwe Josefu. Makiya, uyo wakalinga mushali mukulukulu wa bene Gilyadi, wakalinga mwaana wakwiiya wakwe Manase. Wakapekwa Gilyadi alimwi aBashani kwicwe lya Mulonga wa Joodani ceebo wakalinga kucishi bumbi nkondo. 
Bamumukowa wakwe Manase bamwi bakapekwa cishi ico kumbo lya Mulonga wa Joodani kweelana ashipani shabo. Nkokwaamba ayi Abiyesa, Eleki, Asilyelo, Shekemu, Efeli alimwi aShemida. Anu aba mbobasankwa bamwi bamulunyungu lwakwe Manase mwanaakwe Josefu kweelana ashipani shabo. 
Ono Selofeyadi wakashalwa kuli Efeli, Efeli wakashalwa kuli Gilyadi, Gilyadi wakashalwa kuli Makiya, Makiya wakashalwa kuli Manase. Uyo Selofeyadi taakalinga kuciteewo baana basankwa, sombibo banakashi. Meena abo ngaaya. Maala, Nowa, Ogila, Miluka alimwi aTesa. 
Mpomunyaawo bakaya kuli Eliyasa mupailishi, Joshuwa mwanaakwe Nani alimwi abamatanjilili bamwi akwaamba ayi, “Mwaami Lesa wakaambila Mose ayi akatupe cishi cinesu, bweenka mbuli bamakwabesu.” Aboobo Joshuwa wakabapa cishi cinebo, bweenka mbuli bamakwababo baishi wabo kweelana abwakaamba Mwaami Lesa. 
Nceceeco Manase ncaakapetwa shipansha likumi sha cishi kwiilika paGilyadi alimwi aBashani kwicwe lya Mulonga wa Joodani. 
Mukwiinga baana banakashi bamumukowa wakwe Manase bakapekwa cishi cinebo kweelana abwakapekwa baana basankwa, cishi ca Gilyadi cakapekwa kubamulunyungu lwakwe Manase bamwi.
Anu cishi cakwe Manase cakalinga kutalikila kuAsha kuya kuMikimetati kwicwe lya Shekemu. Kuswa kooko nyinsa yakaya kulubasu lwakumalenge kushika akushinguluka bantu ba kuEni Tapuwa. 
Cishi cakalinga kushingulukite ndabala ya Tapuwa ncakwe Manase, sombi ndabala iine ya Tapuwa, munyinsa yakwe Manase, yakalinga ya bene Efuleemu. 
Lyalo nyinsa yakatolelela kulubasu lwakumalenge lya kalonga ka Kana. Kwakalinga mandabala a bene Efuleemu ayo akalinga kusenkenebo amandabala a bene Manase, sombi nyinsa yakwe Manase yakalinga kumatwa lya kalonga akuya mukweela muLweenge lwa Mediteleniyani. 
Ono kulubasu lwakumalenge cishi cakalinga cakwe Efuleemu, akwalo kumatwa cakalinga cakwe Manase. Anu cishi cakwe Manase cakalinga kweela kuLweenge lwa Mediteleniyani kumbo, akuya kucakwe Asha kumatwa alimwi acakwe Isaka kulubasu lwakwicwe. 
Ono mucishi cakwe Isaka alimwi acakwe Asha, Manase wakalinga kucitilemo ndabala ya Beti Shani, Ibuleyamu pantu pomwi abantu ba mundabala ya Doli ili muloombe lwa Lweenge, Endoli, Taanaki alimwi aMegido, kubikaawo amishi ishingulukite mandabala ayo. 
Nacibi boobo bene Manase bakaalilwa kubwesa mandabala anene aya, aboobo bene Kenani bakatolelela kwikalaamo. 
Sombi bene Isilaeli ndibakaba bunene ankusu, bakacikonsha kusebensesha bene Kenani cabusha, nakubi kwaamba ayi bakaalilwa kubatandaamo boonse.
Kuswawaawo bamulunyungu lwakwe Josefu bakaambila Joshuwa ayi, “Ceebonshi mwatupabo cipansha comwi ca cishi ayi ncinesu? Swebo tuli baanji abuumbi mukwiinga Mwaami Lesa wakatupa coolwe.”
Mpeeke Joshuwa wakabakumbula ayi, “Na mwafula cakwaamba ayi cishi ca tulundu ca bene Efuleemu caceya, anu amuye musokole luundu luli mucishi ca bene Pelisi alimwi aca bene Lefaimu.” 
Balo bakakumbula ayi, “Cishi ca tulundu caceya kuli ndiswe. Sombi bene Kenani boonse abo bekala mushinyika balicite shikoci sha nshimbi, nkokwaamba ayi abaabo bekala kundabala ya Beti Shani alimwi amishi ya njiyo abaabo bekala muCinyika ca Jesiliilu.”
Sombi Joshuwa wakaambila bamulunyungu lwakwe Josefu aba, nkokwaamba ayi bene Efuleemu alimwi abene Manase ayi, “Ncakwiila muli baanji alimwi muli bayumu abuumbi. Teshi mubebo acipansha comwi ca cishi, 
sombi cishi ca tulundu acalo cilaakuba cinenu, nacibi kwaamba ayi nduundubo. Mulaakusokola kuswa kweela akweela. Nabi bene Kenani balicite shikoci sha nshimbi alimwi mbayumu, mwebo inga mwabatanda mucishi umo.”
Mpomunyaawo bene Isilaeli boonse bakabungana kuShilo alimwi akuyaka Tente ya Cipangano nkomunya uko. Cishi bakacibwesa, 
sombi kwakalinga kwacaala mikowa yosanwe ayobilo ya bene Isilaeli iyo itana kupekwa cishi cinebo. 
Paceebo ceeci Joshuwa wakaambila bene Isilaeli ayi, “Ino mutoolindila ciindi cilaamfu buyani kamutana kuya mukubwesa cishi ico Mwaami Lesa, Lesa wa bamashali banu bakulukulu ncaakamupa? 
Amusale basankwa botatwe kuswa mumukowa womwi awomwi. Ntoobatuma mukubona akulemba mbuli cishi mbocibete, kweelana amikowa mpoyasuna kubwesa cishi cinebo. Kuswawaawo balaakuboola kuli ndime. 
Mulyeelete kwaabanya cishi mushipansha shili shosanwe ashobilo. Bene Juda balyeelete kucaala mweenka mucishi cabo kulubasu lwakumalenge, abalo bamulunyungu lwakwe Josefu mucishi cabo ca kulubasu lwakumatwa. 
Mwaakumana kulemba mbuli shipansha shosanwe ashobilo sha cishi mboshibete, mukandetele. Lyalo ndaakuuma cisolo mukumwiipushishaako kuMwaami Lesa, Lesa wesu. 
Nacibi boobo bene Lefi balo teshi bakapekwewo cishi cinebo mbuli ndimwe noonse, mukwiinga cipansha cabo nkusebensela Mwaami Lesa mulimo wa bupailishi. Mukowa wakwe Gadi, Lubeni alimwi amusa wa mukowa wakwe Manase bakapekwa kale cishi cinebo kwicwe lya Mulonga wa Joodani, ico cakabapa Mose musebenshi wa Mwaami Lesa.”
Ono basankwa abo ndibakanyamuka ayi baye mukupima cishi ico mbocibete, Joshuwa wakabapa mulasho uyu ayi, “Kamuya mukabone akulemba mbuli cishi mbocibete. Kuswawaawo mukaboole kuli ndime kwaamba ayi nkoome cisolo kuno kuShilo mukumwiipushishaako kuMwaami Lesa.” 
Mpeeke bakanyamuka akuya mucishi coonse. Bakalemba palibuku mbuli mbocakalinga, ndabala andabala mushipansha shosanwe ashobilo. Ndibakamanisha, bakaboola kuli Joshuwa kumisumba yabo kuShilo. 
Lyalo Joshuwa wakooma cisolo mukubeepushishaako kuMwaami Lesa. Mpomunyaawo cishi ico wakacibaanya bene Isilaeli bakacaalaawo kweelana amikowa yabo.
Mukowa wakwe Benjameni ngowakataanguna kupekwa cishi cinebo, kweelana ashipani shabo kwiinda mukuuma cisolo. Bakapekwa cishi cakalinga pakati ka mukowa wakwe Juda awakwe Josefu. 
Kulubasu lwakumatwa, nyinsa yabo yakatalikila kuMulonga wa Joodani, kuya kunkunamo ya Jeliko kulubasu lwakumatwa, njeeyo kumbo kucishi ca tulundu kuya mukushika muluyanga lwa Beti Afeni. 
Kuswa kooko yakaya kunkunamo ya Lusi, nabi ayi Betelo, alimwi akukunkuluka kuya kuAtaloti Ada pakalundu kulubasu lwakumalenge lya Beti Oloni wa munkunamo. 
Kuswa kukalundu kalangene aBeti Oloni kulubasu lwakumalenge, nyinsa yakaboola kumalenge kwiinda kulubasu lwakumbo akuya kuKilyati Baali, nabi ayi Kilyati Jeyalimu, ndabala inene ya bene Juda. Iyo yakalinga njenyinsa yakumbo. 
Nyinsa ya kulubasu lwakumalenge yakatalikila kweela Kilyati Jeyalimu kulubasu lwakumbo akuya kutuntupu twa Nefutowa. 
Yakakunkuluka kuya munshaakalundu kalangene aCinyika ca Inomu, kumatwa lya Cinyika ca Lefaimu. Lyalo yakatolelela kuya muCinyika ca Inomu kwiinda kunkunamo ya ndabala inene ya bene Jebusi tibili akuEni Logeli. 
Lyalo yakapetukila kumatwa akuya kuEni Shemeshi, njeeyo kundabala ya Geliloti iyo ibambene amwinjililo wa Adumimu kuya kuLibwe lyakwe Bowani mwanaakwe Lubeni. 
Mpeeke yakatolelela kunkunamo ya Beti Alaba kulubasu lwakumatwa tibili kuCinyika ca Joodani. 
Kuswa kooko nyinsa yakalanga kunkunamo ya Beti Ogila kulubasu lwakumatwa, akwisa mukweela kunsangano ya Lweenge lwa Mwiinyo alimwi aMulonga wa Joodani kulubasu lwakumalenge. Nyinsa iyi yakalinga kumalenge. 
Kulubasu lwakwicwe, Mulonga wa Joodani wakalinga ngomanyinsa. Anu aya akalinga ngomanyinsa mumbasu shoonse sha cishi ico cakapekwa mukowa wakwe Benjameni kweelana ashipani shabo.
Ono mandabala anene a mukowa wakwe Benjameni kweelana ashipani shabo, ngaaya. Jeliko, Beti Ogila, Emeki Kesisi, 
Beti Alaba, Semalaimu, Betelo, 
Afimu, Pala, Ofula, 
Kefa Amoni, Ofini alimwi aGeba. Nkokwaamba ayi mandabala anene pantu pomwi akalinga likumi aobilo, kubikaawo amishi yakalinga kushingulukite mandabala ayo. 
Kwakalinga amandabala amwi anene, mbuli Gibyoni, Lama, Biloti, 
Misipa, Kefila, Mosa, 
Lekemu, Epilu, Talala, 
Sela, Aelefu, ndabala inene ya bene Jebusi nabi ayi Jelusalemu, Gibiya alimwi aKilyati. Nkokwaamba ayi mandabala anene pantu pomwi akalinga likumi aone kubikaawo amishi yakalinga kushingulukite mandabala ayo. Anu ici ncecishi cakapekwa kumukowa wakwe Benjameni ayi ncinebo.
Ono mukowa wakwe Simyoni ngowabili kupekwa cishi cinebo, kweelana ashipani shabo kwiinda mukuuma cisolo. Cishi cabo cakalinga mukati ka cishi cakapekwa bamumukowa wakwe Juda. 
Mukati ka manyinsa a ncico mwakalinga ndabala ya Biyasheba, nabi ayi Sheba, Molada, 
Asali, Shuwa, Bala, Esemu, 
Elitoladi, Betulu, Oma, 
Sikilagi, Beti Makaboti, Asali Susa, 
Beti Laboti alimwi aAshaluyemu. Nkokwaamba ayi mandabala anene pantu pomwi akalinga likumi aotatwe, kubikaawo amishi yakalinga kushingulukite mandabala ayo.
Mandabala amwi anene akalinga Aini, Limoni, Eta alimwi Ashani, nkokwaamba ayi mandabala anene ali one, kubikaawo amishi yakalinga kushingulukite mandabala ayo. 
Mishi mucishi cabo yakalinga kushingulukite mandabala anene ayo yakalinga kushika akuBaalati Biya nabi ayi Lama, kuNegefu. Ici ncecishi bamumukowa wakwe Simyoni ncebakapekwa ayi ncinebo kweelana ashipani shabo. 
Ono ceebo cakwaamba ayi bamumukowa wakwe Juda bakapekwa cishi cinene abuumbi, cimwi cakatimbulwa kuba ca bamumukowa wakwe Simyoni. Aboobo cishi ca bene Simyoni cakalinga mukati ka cishi ca bene Juda.
Ono mukowa wakwe Sebuluni ngowatatu kupekwa cishi cinebo, kweelana ashipani shabo kwiinda mukuuma cisolo. Cishi ncebakapekwa cakalinga kushika akuSalidi. 
Kuswa kooko nyinsa yakalinga kwiinda kuMalala kumbo, kuya mukweela kuDabesheti alimwi akukalonga kali kwicwe lya Jokineyamu. 
Kulubasu lumwi lwa Salidi yakalinga kwiinda kunyinsa ya Kisiloti Taba kwicwe, lyalo caboola kuDabelati alimwi akuya mukushika akuJafya. 
Kuswa kooko yakaya kwicwe mukushika kuGati Efa alimwi aEtikasini. Lyalo yakalanga kulubasu luliiko ndabala ya Niya kunshila iya kuLimoni. 
Kulubasu lwakumatwa nyinsa yakalulama kuAnatoni, kuya mukweela kuCinyika ca Ifutayelo. 
Mukati ka manyinsa a ncico mwakalinga ndabala ya Katati, Naala, Shimuloni, Idala alimwi aBetileemu. Nkokwaamba ayi mandabala anene pantu pomwi akalinga likumi aobilo, kubikaawo amishi yakalinga kushingulukite mandabala ayo. 
Mandabala ayo amishi yakalinga kwaashingulukite akalinga mucishi cakapekwa mukowa wakwe Sebuluni kweelana ashipani shabo.
Ono mukowa wakwe Isaka ngowane kupekwa cishi cinebo, kweelana ashipani shabo kwiinda mukuuma cisolo. 
Mukati ka cishi cabo mwakalinga ndabala ya Jesiliilu, Kesuloti, Shunemu, 
Afalayimu, Shiyoni, Anaalati, 
Labiti, Kishiyoni, Ebesi, 
Lemeti, Eni Ganimu, Eni Aada alimwi Beti Pasesi. 
Nyinsa yakalinga kwiinda akweela lya Taboli, Shaasuma alimwi Beti Shemeshi, kuya mukweela kuMulonga wa Joodani. Nkokwaamba ayi mandabala anene pantu pomwi akalinga likumi aosanwe ayomwi, kubikaawo amishi yakalinga kushingulukite mandabala ayo. 
Mandabala ayo amishi yakalinga kwaashingulukite akalinga mucishi cakapekwa mukowa wakwe Isaka kweelana ashipani shabo.
Ono mukowa wakwe Asha ngowasanu kupekwa cishi cinebo, kweelana ashipani shabo kwiinda mukuuma cisolo. 
Mukati ka cishi cabo mwakalinga ndabala ya Elikati, Ali, Beteni, Akishafu, 
Alamu Meleki, Amadi alimwi aMishale. Kuya kumbo cakalinga kushika kuKamelo alimwi aShiwoli Libinati. 
Kuboola kwicwe, nyinsa yakalinga kuya kuBeti Dagoni, akwiinda kweela lya Sebuluni alimwi aCinyika ca Ifutayelo kuya kumatwa kunshila ya kuBeti Emeki aNeiyelo. Yakalinga kutolelela kumatwa akuya kuKabulu, 
Ebiloni, Lewobu, Aamoni alimwi aKana, kuya mukushikabo akuSidoni. 
Lyalo yakalinga kuboola kuLama, kuya mukushika kundabala yakalinga kucite lilinga lya Taya. Ono nkokuboola kuOsa kuya mukweela kuLweenge lwa Mediteleniyani. Mukati ka cishi cabo mwakalinga ndabala ya Maalabu, Akisibu, 
Uma, Afeki alimwi Lewobu. Nkokwaamba ayi mandabala anene pantu pomwi akalinga makumi obilo amandabala obilo, kubikaawo amishi yakalinga kushingulukite mandabala ayo. 
Mandabala ayo amishi yakalinga kwaashingulukite akalinga mucishi cakapekwa mukowa wakwe Asha kweelana ashipani shabo.
Ono mukowa wakwe Nafutali ngowasanu awomwi kupekwa cishi cinebo, kweelana ashipani shabo kwiinda mukuuma cisolo. 
Nyinsa ya ncico yakalinga kuswa kuElefu kwiinda kumubanga uli muSaananimu, akuya kuAdami Nekebu akuJamuniya. Lyalo yakaya kuLakumu kuya mukweela kuMulonga wa Joodani. 
Kuswa kooko yakalinga kuboola kumbo kuAsinoti Taboli. Lyalo yakaya kuUkoku mukushika kunyinsa ya cishi cakwe Sebuluni kumalenge, njeeyo kucishi ca bamumukowa wakwe Asha kabali kumbo akuya mukushika kuMulonga wa Joodani kwicwe. 
Mandabala akalinga mumalinga akalinga Sidimu, Saa, Amati, Lakati, Kineleti, 
Adama, Lama, Asoli, 
Kadeshi, Edileyi, Eni Asoli, 
Yiloni, Migidalelo, Olemu, Beti Anati alimwi aBeti Shemeshi. Nkokwaamba ayi mandabala anene pantu pomwi akalinga likumi osanwe aone, kubikaawo amishi yakalinga kushingulukite mandabala ayo. 
Mandabala ayo amishi yakalinga kwaashingulukite akalinga mucishi cakapekwa mukowa wakwe Nafutali kweelana ashipani shabo.
Ono mukowa wakwe Dani ngowasanu ayobilo kupekwa cishi cinebo kweelana ashipani shabo kwiinda mukuuma cisolo. 
Mukati ka cishi cabo mwakalinga ndabala ya Sola, Eshitaoli, Ili Shemeshi, 
Shaalibini, Aijaloni, Itila, 
Eloni, Timuna, Ekiloni, 
Eliteke, Gebitoni Baalati, 
Jeyudi, Beni Belaki, Gati Limoni, 
Me Jakoni alimwi aya Lakoni pantu pomwi amusena wakalinga kushingulukite Jopa. 
Bene Dani ndibakanyaikwa cishi cabo, bakaya mukulwana ndabala inene ya Leshemu. Bakaishinguluka, bacaya bantu ba mumo boonse alimwi akwiibwesa ayi njabo. Bakekala mundabala iyo akwiitumba liina limwi ayi Dani, liina lya mushali wabo mukulukulu. 
Mandabala ayo amishi yakalinga kwaashingulukite akalinga mucishi cakapekwa mukowa wakwe Dani kweelana ashipani shabo.
Bene Isilaeli ndibakamana kwaabana cishi, bakapaako Joshuwa mwanaakwe Nani, cipansha ca cishi ayi cibe caakwe. 
Lyalo kweelana abwakaamba Mwaami Lesa, bakamupa ndabala inene ya Timunati Sela iyo njaakasenga. Ndabala iyo yakalinga mucishi ca tulundu ca Efuleemu. Joshuwa wakeeyakulula akwikala momunya umo.
Isho nsheshishi Eliyasa mupailishi munene, Joshuwa mwanaakwe Nani alimwi abamatanjilili ba shipani sha mumikowa ya bene Isilaeli nshebakababaanya kwiinda mukuuma cisolo kuShilo ayi beepushe Mwaami Lesa. Bakalinga kucita boobo pamwinjililo wa Tente ya Cipangano. Ubo mbobakamanisha kubaanya cishi ico coonse.
Lyalo Mwaami Lesa wakaambila Joshuwa ayi, 
“Ambila bene Isilaeli ayi basale mandabala anene akulobokelaamo, kweelana ambondakamulwiita kwiinda muli Mose, 
kwaamba ayi na muntu wacaya mubye mumapuso, kuteshi kashanga, walobokela nkuko mukulifuna kumuntu uyo weelete kuboosha cishole. 
Na walobokela kundabala inene yomwi paayo, ulyeelete kwiimikana pamwinjililo wa njiyo akusansulwita bamaloba ba mundabala iyo mulandu wakwe. Lyalo balyeelete kumutambula mundabala yabo akumupa musena pakwikala. 
Na shikuboosha cishole wamukonkela uko, bantu ba mundabala iyo tabeelete kwaaba shikufunwa mumaansaakwe ayi amucaaye. Sombi balyeelete kumufuna mukwiinga taakwe kucita kashanga kucaya mubye alimwi kuteshi mumfundilishi. 
Ulyeelete kwikala mundabala iyo kushikila woomboloshekwa capatuba kubeshinkuta alimwi kushikila mupailishi munene uliiwo ico ciindi wafwa. Lyalo inga wapiluka kundabala njaakalobokaako.”
Aboobo kumbo lya Joodani bakasala ndabala ya Kadeshi muGalili mucishi ca tulundu cakwe Nafutali, Shekemu mucishi ca tulundu cakwe Efuleemu, Kilyati Aaba nabi ayi Ebuloni mucishi ca tulundu cakwe Juda. 
Kwicwe lya Joodani, mucitunta ca muluyanga, kwicwe lya Jeliko, bakasala Besa mucishi ca mukowa wakwe Lubeni, Lamoti muGilyadi mucishi ca mukowa wakwe Gadi alimwi aGolani muBashani mucishi ca mukowa wakwe Manase. 
Ayo ngomandabala anene akulobokelaako, ngobakasalila bene Isilaeli pantu pomwi abaswamashi bakalinga kwikala pakati kabo, kwaamba ayi uyo woonse weenga wacaya umwi mumapuso, walobokela nkuko ayi afunwe kumuntu uyo weelete kuboosha cishole. Taakalinga kucaikwa kushikila woomboloshekwa capatuba abeshinkuta.
Mpeeke bamatanjilili ba bamumaanda a bene Lefi bakaya kuli Eliyasa mupailishi, Joshuwa mwanaakwe Nani alimwi akubamatanjilili ba bamumaanda a mikowa imwi ya bene Isilaeli 
kuShilo mucishi ca Kenani akwaamba ayi, “Mwaami Lesa wakaamba kwiinda muli Mose ayi mukatupe mandabala akwikalaamo pantu pomwi amafulo ashifubwa shesu.” 
Aboobo kweendelana abwakaamba Mwaami Lesa, bakabapa mandabala anene amwi pantu pomwi amafulo kuswa mucishi abamwi caabo.
Bakapekwa mandabala kutaanguna mbene Lefi ba mucipani cakwe Kowati. Lyalo bene Lefi abo bakalinga bamulunyungu lwakwe Aloni mupailishi, bakapekwa mandabala ali likumi aotatwe kuswa kucishi cakwe Juda, Simyoni alimwi acakwe Benjameni. 
Bakacaalaawo mucipani cakwe Kowati bakapekwa mandabala ali likumi kuswa mucishi ca mukowa wakwe Efuleemu, Dani alimwi aca musa wa mukowa wakwe Manase.
Bamulunyungu lwakwe Geshoni bakapekwa mandabala ali likumi aotatwe kuswa mucishi ca mukowa wakwe Isaka, Asha, Nafutali alimwi aca musa wa mukowa wakwe Manase mucishi ca Bashani.
Bamumaanda a bamucipani cakwe Melali bakapekwa mandabala ali likumi aobilo kuswa mucishi ca mukowa wakwe Lubeni, Gadi alimwi aca mukowa wakwe Sebuluni.
Mboboobo bene Isilaeli mbobakapa mandabala anene bene Lefi kwiinda mukuuma cisolo pantu pomwi amafulo a ngawo kweelana abwakaamba Mwaami Lesa kwiinda muli Mose.
Ono ngaaya meena a mandabala anene ayo bene Juda aSimyoni ngobakapa 
bamulunyungu lwakwe Aloni, abo bakalinga ba mucipani cakwe Kowati mwine Lefi. Mukowa wabo ngoutaanshi kuwitwa cisolo mukupekwa mandabala. 
Bakabapa ndabala inene ya Kilyati Aaba ili mucishi ca tulundu ca Juda, iyo iitwa ayi Ebuloni bulya pantu pomwi amafulo akalinga kwiishingulukite. Aaba wakalinga ishi Anaki. 
Nakubi boobo myuunda amishi yakalinga kwiishingulukite kabali bakapa kale Kalebu mwanaakwe Jefune ayi njaakwe.
Ono bamulunyungu lwakwe Aloni mupailishi bakabapa Ebuloni, ndabala yomwi ya aayo akulobokelaako kuwooyo wacaya muntu mumapuso, Libuna, 
Jateya, Eshitemowa, 
Oloni, Debe, 
Aini, Juta alimwi aBeti Shemeshi pantu pomwi amafulo a ngawo. Akalinga mandabala anene osanwe aone akaswa kumukowa wakwe Juda awakwe Simyoni. 
Kuswa kucishi ca mukowa wakwe Benjameni bakabapa ndabala ya Gibyoni, Geba, 
Anatoti alimwi aya Alimoni pantu pomwi amafulo a ngawo. Mandabala anene ayo akalinga one. 
Mandabala anene oonse a bapailishi, nkokwaamba ayi bamulunyungu lwakwe Aloni, akalinga likumi aotatwe pantu pomwi amafulo a ngawo.
Bamumaanda a bamucipani cakwe Kowati mwine Lefi, abo bakacaalaawo, bakapekwa mandabala kuswa mumukowa wakwe Efuleemu. 
Mucishi ca tulundu ca mukowa wakwe Efuleemu bakapekwa ndabala ya Shekemu, ndabala yomwi ya aayo akulobokelaako kuwooyo wacaya muntu mumapuso, aya Gesa, 
Kibisaimu, aBeti Oloni pantu pomwi amafulo a ngawo. Mandabala anene ayo akalinga one. 
Mucishi ca mukowa wakwe Dani bakapekwa ndabala ya Eliteke, Gibetoni, 
Aijaloni alimwi aya Gati Limoni pantu pomwi amafulo a ngawo. Mandabala anene ayo akalinga one. 
Mucishi ca musa wa mukowa wakwe Manase, bakapekwa ndabala ya Taanaki alimwi aya Gati Limoni pantu pomwi amafulo a ngawo. Mandabala anene aya akalinga obilo. 
Ayo ngomandabala anene likumi akapekwa a bamumaanda a bamucipani cakwe Kowati abo bakacaalaawo.
Bene Lefi abamwi bamucipani cakwe Geshoni, mucishi ca musa wa mukowa wakwe Manase nkocibetele kwicwe, bakapekwa ndabala ya Golani mucishi ca Bashani, ndabala yakulobokelaako kuwooyo wacaya muntu mumapuso, alimwi aya Be Eshitala pantu pomwi amafulo a ngawo. Mandabala anene ayo akalinga obilo. 
Mucishi ca mukowa wakwe Isaka bakapekwa ndabala ya Kishiyoni, Dabelati, 
Jamuti alimwi aya Eni Ganimu pantu pomwi amafulo a ngawo. Mandabala anene ayo akalinga one. 
Mucishi ca mukowa wakwe Asha bakapekwa ndabala ya Mishali, Abudoni, 
Elikati alimwi aya Lewobu pantu pomwi amafulo a ngawo. Mandabala anene ayo akalinga one. 
Mucishi ca mukowa wakwe Nafutali bakapekwa Kedeshi, ndabala yakulobokelaako kuwooyo wacaya muntu mumapuso, iyo yakalinga mucishi ca Galili, Amoti, Doli alimwi aya Katani pantu pomwi amafulo a ngawo. Mandabala anene ayo akalinga otatwe. 
Mandabala anene oonse a bamumaanda a bamucipani cakwe Geshoni akalinga likumi aotatwe pantu pomwi amafulo a ngawo.
Cipani cakwe Melali, nkokwaamba ayi bene Lefi bakacaalaawo, bakapekwa ndabala ya Jokoneyamu, Kaata, 
Dimuna alimwi aya Naalali pantu pomwi amafulo a ngawo. Mandabala anene ayo akalinga one. 
Mucishi ca mukowa wakwe Lubeni bakapekwa ndabala ya Besa, Jaasi, 
Kedemoti alimwi aya Mefaati pantu pomwi amafulo a ngawo. Mandabala anene ayo akalinga one. 
Mucishi ca mukowa wakwe Gadi bakapekwa ndabala ya Lamoti, iyo yakalinga muGilyadi, ndabala yakulobokelaako kuwooyo wacaya muntu mumapuso, Maanaimu, 
Eshiboni alimwi aya Jasa pantu pomwi amafulo a ngawo. Mandabala anene ayo akalinga one oonse pantu pomwi. 
Nkokwaamba ayi mandabala anene oonse akapekwa bamumaanda a bamucipani cakwe Melali akalinga likumi aobilo.
Mandabala anene a bene Lefi akaba mukati mucishi ca bene Isilaeli akalinga makumi one, osanwe alimwi aotatwe pantu pomwi amafulo a ngawo. 
Ndabala yomwi ayomwi yakalinga kucite mafulo akalinga kwiishingulukite, nkokwaamba ayi oonse mbwaakalinga ubo.
Munshila iyo Mwaami Lesa wakapa bene Isilaeli cishi coonse ico ncaakalinga washomesha cakulumbila kubamashali babo bakulukulu. Mpeeke bakatalika kwikalaamo. 
Mwaami Lesa wakabapa luumuno koonse koonse kweelana mbwaakashomesha cakulumbila kubamashali babo bakulukulu. Taaku mulwani wabo nabi womwi wakakonsha kubakoma. Mwaami Lesa wakaaba balwani boonse mumaansaabo ayi babakoome. 
Ono taaku nabi comwi pasheesho Mwaami Lesa nshaakashomesha bene Isilaeli shakaala, sombi shoonse shakacitika kweelana ambwaakashomesha.
Lyalo Joshuwa wakeeta bamumukowa wakwe Lubeni, Gadi alimwi amusa wa mukowa wakwe Manase. 
Wakabaambila ayi, “Mwakacita shoonse Mose, musebenshi wa Mwaami Lesa, nshaakaamba alimwi mwakanyumfwila mushintu shoonse nshendakaamba. 
Caba ciindi cilaamfu kushikila asunu, tamukwe kushiyawo kale bamakwabanu bene Isilaeli. Sombi mwakalinga kubikite maano kucita kweelana ashakaamba Mwaami Lesa, Lesa wanu. 
Ono mbocacanika ayi Mwaami Lesa, Lesa wanu wapa bamakwabanu luumuno kweelana ambwaakashomesha, amuboolele kumishaanu mucishi cakamupa Mose, musebenshi wa Mwaami Lesa, kwicwe lya Mulonga wa Joodani. 
Ono mulyeelete kulama milawo amilasho yakamupa Mose, musebenshi wa Mwaami Lesa, wakwaamba ayi, ‘Musune Mwaami Lesa, Lesa wanu, mucite kuyanda kwakwe, mukonkele milawo yakwe, mushomeke alimwi mumusebensele camoyo woonse alimwi abuumi bwanu boonse.’ ” 
Mpomunyaawo Joshuwa wakabapa coolwe akubaambila ayi banooya. Mpeeke abalo bakaya kumishaabo.
Mose wakapa musa umwi wa mukowa wakwe Manase cishi muBashani, awalo umwi Joshuwa wakaupa cishi kumbo lya Joodani pantu pomwi abamakwababo bamwi bene Isilaeli. Joshuwa ndyaakamana kubaambila ayi baye kumishaabo, wakabapa coolwe akwaamba ayi, 
“Amuboolele kumishaanu abuboni bwanu buunji, nkokwaamba ayi matanga anene ashifubwa, silifa, golodi, bulonse, nshimbi alimwi ashakufwala shiinji. Shintu nshemwakasaala kubalwani, mubaane abamakwabanu.”
Mpeeke bamumukowa wakwe Lubeni, Gadi alimwi amusa wa mukowa wakwe Manase bakaboolela kumishaabo. Bakashiya bene Isilaeli bamwi boonse kuShilo mucishi ca Kenani akuboolela kuGilyadi cishi cabo beene ico cakabapa Mwaami Lesa kwiinda muli Mose.
Ono ndibakashika kuGeliloti, pafwaafwi aMulonga wa Joodani mucishi ca Kenani, bamumukowa wakwe Lubeni, Gadi alimwi amusa wa mukowa wakwe Manase bakayaka cipaililo cinene alimwi cibotu abuumbi mweela Mulonga wa Joodani. 
Bene Isilaeli bamwi boonse bakanyumfwa ayi bakayaka cipaililo kulubasu lwabo mumanyinsa a Kenani kuGeliloti pafwaafwi aJoodani. 
Mpeeke bene Isilaeli bamwi boonse bakabungana kuShilo ayi bakaye bakabalwaane.
Mpomunyaawo bakatuma Fineyasi, mwanaakwe Eliyasa mupailishi, kuGilyadi kwakalinga bamumukowa wakwe Lubeni, Gadi alimwi amusa wa mukowa wakwe Manase. 
Fineyasi wakaya abamatanjilili ba mikowa iyo yakacaala kumbo bali likumi. Boonse womwi awomwi kaaimikanina bamuŋanda ya bamushipani sha bene Isilaeli. 
Lyalo ndibakashika kuGilyadi kubamumukowa wakwe Lubeni, Gadi alimwi amusa wa mukowa wakwe Manase, bakabaambila ayi, 
“Likoto lya Mwaami Lesa limwi lyoonse lyaamba ayi, ‘Ino mwasowa buyani lushomo kuli Lesa wa bene Isilaeli munshila iyi? Mwaashukila Mwaami Lesa kwiinda mukuliyakila cipaililo ici, alimwi mwapambuka munshila yakwe. 
Sa anu cibiibi cakacitwa kuPeyo cakaceya? Sa te Mwaami Lesa wakatupa mulandu kwiinda mukututumina mwaalu? Nakubi boobo abobulya tatuna kulisalasha kucibiibi cilya, sobwe. 
Sa alimwi mutooyanda kufutatila Mwaami Lesa? Na mumwaashukile sunu, ciilo mabala ulaakunyonyoola bantu bakwe boonse bene Isilaeli. 
Na cishi ncemwakapekwa tacisalalite kwaamba ayi inga tamukoonshi kulambililaamo, amuye mucishi ca Mwaami Lesa umo muli Tente ya Cipangano, tulaakwaabana misena. Ncibiibi kwaashukila Mwaami Lesa, pantu pomwi aswebo kwiinda mukuliyakila cipaililo nobeene citeshi ca Mwaami Lesa, Lesa wesu. 
Amwiibaluke cakacitika Akani mwanaakwe Sela ndyaakasotoka mulawo wakapekwa pashintu shakaambwa ayi shilyeelete kunyonyooka. Sa te Lesa wakakalalila likoto lyoonse lya bantu bakwe bene Isilaeli? Ncakwiila Akani teshi ngowakafwa eenka ceebo ca cibiibi cilya.’ ”
Mpeeke ba mumukowa wakwe Lubeni, Gadi alimwi amusa wa mukowa wakwe Manase wa kwicwe bakakumbula bamatanjilili ba mikowa ya bene Isilaeli yakacaala kumbo ayi, 
“Shinkusu shoonse Ulya nguLesa alimwi nguMwaami Lesa! Shinkusu shoonse Ulya nguLesa alimwi nguMwaami Lesa! Ulishi ncetwacitila bobulya, abalo bene Isilaeli bamwi boonse abeshibe! Na ncakwiila twacita ceeci mubwaashu nabi mukutanyumfwila Mwaami Lesa, sunu lyeenka mutumaneewo. 
Na twaliyakila cipaililo sobeene ayi tufutatile Mwaami Lesa, alimwi ayi tunoobengelaawo milambu yakutenta, shipo sha fulaulo, nabi milambu ya bwanabwankashi, Mwaami Lesa mwiine atupe mulandu.
“Ono tabwishi mbocibete ubo! Swebo ncetwakacitila bobulya nkuloonda kwaamba ayi bamulunyungu lwanu inga batalika kwaamba kubeesu ayi, ‘Ino mwebo muliiko lubasunshi kuMwaami Lesa, Lesa wa bene Isilaeli? 
Amubone Mwaami Lesa wakabika Mulonga wa Joodani ayi ibe nyinsa pakati kesu amwebo nobamumukowa wakwe Lubeni alimwi anobakwe Gadi. Nkokwaamba ayi tamucite lubasu kuMwaami Lesa, sobwe.’ Munshila iyo bamulunyungu lwanu inga balengesha beesu kucileka kulambila Mwaami Lesa. 
Aboobo twakayaka cipaililo ici kuteshi ayi tunootentelaawo milambu nabi kupetaawo shipo, 
sombi ayi cibe kamboni pakati kesu amwebo alimwi abaabo beshi bakabeeko kunembo, kwaamba ayi tulaakunoolambila Mwaami Lesa kumusena wakwe usalalite akuleta nkuko milambu yakutenta, milambu imwi alimwi aya bwanabwankashi. Lyalo kunembo bamulunyungu lwanu teshi bakanokwaambila beesu ayi, ‘Tamubeteko lubasu kuMwaami Lesa.’ 
Anu twakayeeya ayi na bakaambe boobo, bamulunyungu lwesu balakwaambabo ayi, ‘Amubone! Bamashali bakulukulu bakayaka cipaililo cikoshenye aca Mwaami Lesa. Tabakwe kuciyakila kubengelaawo milambu yakutenta nabi milambubo imwi, sombi ayi cibe kamboni pakati kesu amwebo kwaamba ayi aswebo tuli bantu bakwe Lesa.’ 
Ono tatutookwaashukila Mwaami Lesa nabi kumufutatila napaceyi kwiinda mukuliyakila cipaililo ayi tunoobengelaawo milambu yakutenta, shipo sha fulaulo alimwi amilambubo imwi, kuleka ceeco ca Mwaami Lesa, Lesa wesu, ico ciyakitwe kunembo lya Tente yakwe ya Cipangano.”
Fineyasi mupailishi abamatanjilili ba likoto lya bene Isilaeli, nkokwaamba ayi bamatanjilili ba shipani shabo, ndibakanyumfwa cakaamba bamumukowa wakwe Lubeni, Gadi alimwi amusa wa mukowa wakwe Manase, bakasangalala abuumbi. 
Mpeeke Fineyasi mwanaakwe Eliyasa mupailishi wakabaambila ayi, “Sunu tweshiiba ayi Mwaami Lesa uli aswebo mukwiinga tamukwe kucita ceeci mukufutatila Mwaami Lesa. Anu bulya bene Isilaeli mwabafuna kuswa kubukali bwa Mwaami Lesa.”
Mpomunyaawo Fineyasi mwanaakwe Eliyasa mupailishi abamatanjilili abo, bakapansaana abene Lubeni abene Gadi abo mbobakalinga kucitaabo libungano mucishi ca Gilyadi, akuboolela kuKenani kubene Isilaeli bamwi akuluula mbobakeenda. 
Bene Isilaeli ndibakanyumfwa mbobakeenda, myoyo yakekala alimwi bakalumbaisha Lesa. Kuswawaawo tabakwe kucaambawo tubili cakuya mukulwana bene Lubeni abene Gadi alimwi akunyonyoola cishi umo mobakalinga kwikala.
Mpeeke cipaililo ico bakacitumba ayi, “Kamboni” ceebo bene Lubeni abene Gadi bakaamba ayi, “Cipaililo ici citooba kamboni pakati kesu amwebo kwaamba ayi Mwaami Lesa, ngoLesa wesu.”
Ono ndipakeenda ciindi cilaamfu, Mwaami Lesa kaapete kale bene Isilaeli luumuno kuswa kubalwani babo boonse bakalinga kubashingulukite, Joshuwa kaali wacembela, 
wakeeta bene Isilaeli boonse, bamaloba babo, boomboloshi alimwi abacinenenene. Mpeeke wakabaambila ayi, “Nebo ndacembela, ee, shafula. 
Mwebo nobeene mwakalibonena cakacita Mwaami Lesa, Lesa wanu kumishobo imwi yoonse ceebo ca ndimwe. Ncakwiila nguMwaami Lesa wakalinga kumulwaninaako. 
Amwiibaluke ayi cishi ca mishobo imwi yoonse icaalite, ndakacipa mikowa ya mulikoto lyanu ayi ncinebo pantu pomwi aca mishobo iyo njendakakoma kale ico cili pakati ka Mulonga wa Joodani kwicwe aLweenge lwa Mediteleniyani kumbo. 
Mwaami Lesa, Lesa wanu ulaakubalengesha kuya ciboola pesule kuboowa alimwi ulaakubatanda kuswa kunembo lyanu. Cishi cabo cilaakuba caanu kweelana ambwaakashomesha Mwaami Lesa, Lesa wanu. 
Ono amukabike maano kukonkela shoonse shilembetwe mulibuku lya Milawo yakwe Mose yoonse. Mutakasuuli nakaceyi muli njiyo 
kwaamba ayi mutakonkeli shicita mishobo imwi iyo njemucili ayo. Tamweelete kwaamba meena a balesa babo, kwaasebensesha pakushomesha cakulumbila, kubalambila nabi kubafukamina. 
Sombi mulyeelete kushomeka kuMwaami Lesa, Lesa wanu bweenka mbomwakalinga kwisule kushika asunu. 
Mwaami Lesa wakalinga kutanda mishobo iyoosha alimwi icite nkusu kuswa kunembo lyanu. Taaku nabi womwi wakakonsha kumukoma. 
Womwibo ndondoli pakati kanu ulakonsha kutanda bantu bali cuulu mukwiinga nguMwaami Lesa, Lesa wanu umulwaninaako kweelana ambwaakashomesha. 
Anu aboobo amubikeeko maano kukusuna Mwaami Lesa, Lesa wanu. 
Ono na mukamwaashukile akweendelana amishobo imwi iyo icili pakati kanu, alimwi na mukatalike kweeba akweebeshana pakati kanu ambabo, 
amukeshibe ayi Mwaami Lesa, Lesa wanu teshi akatandeewo mishobo iyo kunembo lyanu. Sombi balaakuba anga ntoose alimwi balaakunoocisa bweenka bucisa ciswepu mumusana nabi myuumfwa mumeenso, kushikila noonse mukaloobe mucishi cibotu cino cakamupa Mwaami Lesa, Lesa wanu.
“Ono ciindi cangu cashikila cakwaamba ayi mboole kubulongo. Noonse mulishi amyoyo alimwi amyuuya yanu yoonse kwaamba ayi Mwaami Lesa wakamupa shintu shoonse nshaakamushomesha. Pashintu isho nshaakamushomesha taaku ncaalilwa kucita nabi comwi, shoonse wakashicita kweelana ambwaakamushomesha. 
Ono bweenka mbwaakamupa shintu shibotu shoonse kweelana ambwaakashomesha, mbweeke ubo ulaakucita kuli ndimwe shibiibi isho shoonse nshaakaamba na mukamufutatile kushikila akamane kumunyonyoola kuswa mucishi cibotu cino ncaakamupa. 
Na mukabule kulama cipangano ca Mwaami Lesa ico Mwaami Lesa mwiine ncaakamwaambila ayi mulame, akutalika kusebensela balesa bamwi akubalambila, Mwaami Lesa ulaakukalala akumupa mulandu, cakwaamba ayi mulaakumanamobo lyeeli mucishi cibotu cino ncaakamupa.”
Mpeeke Joshuwa wakabunganya mikowa yoonse ya bene Isilaeli kuShekemu. Wakeeta bamaloba, bamatanjilili, boomboloshi alimwi abacinenenene ba muIsilaeli. Lyalo bakesa beemikana kunembo lyakwe Lesa. 
Joshuwa wakaambila bantu boonse ayi, “Mwaami Lesa, Lesa wa bene Isilaeli waamba ayi, ‘Kalekale bamashali banu bakulukulu bakalinga kwikala kwitala lya Mulonga wa Yufuletisi kabalambila balesa bamwi. Womwi wa bamashali banu abo nguTela, ishi Abulaamu aNawoli. 
Lyalo ndakabwesa Abulaamu, mushali wanu mukulukulu, kuswa mucishi cili kwitala lya Mulonga wa Yufuletisi akumutanjilila kuya mucishi coonse ca Kenani. Ndakamupa bamulunyungu lwakwe baanji. Ndakamupa Isaki, 
Isaki ndakamupa Jakobo aEsau. Esau ndakamupa cishi ca tulundu ca Edomu, sombi Jakobo mushali wanu mukulukulu wakaya kuIjipiti abana bakwe. 
Pesule ndakatuma Mose aAloni kuIjipiti. Ndakapensha bene Ijipiti kwiinda mushintu isho nshendakacita uko. Mboboobo nebo mbondakamukushaamo mucishi ico. 
Bamashali banu bakulukulu ndindakabakusha muIjipiti, bene Ijipiti bakabakonkela abashilumamba mushikoci sha maaki alimwi apamaaki a nkondo. Sombi bamashali banu bakulukulu ndibakashika kuloombe lwa Lweenge Lusalala, 
bakandilila ayi mbacaafwe. Lyalo ndakabika munshinshe pakati kabo abene Ijipiti. Mpeeke ndakalengesha Lweenge kukunka calunteente pali mbabo akubalobya. Mulishi ncendakacita kubene Ijipiti. Mwakekala muluyanga ciindi cilaamfu.
“ ‘Lyalo ndakamuleta mucishi ca bene Amoli abo bakalinga kwikala kwicwe lya Mulonga wa Joodani. Bakamulwana, sombi ndakabaaba mumaansaanu ayi mubakoome. Ndakalinga kuya cibanyonyoola kunembo lyanu tibili mwakabwesa cishi cabo coonse. 
Balaki mwanaakwe Sipo, mwaami wa cishi ca Moabu, ndyaakalibambila kumulwana, wakatumya nkombe kuli Balaamu mwanaakwe Beyo ayi ese amushingane. 
Sombi nshikwe kunyumfwila Balaamu, aboobo wakamupa coolwe peculu lya coolwe, mpeeke ndamupulusha kuswa mumaansaakwe.
“ ‘Mpeeke mwakasubuka Mulonga wa Joodani akushika kuJeliko. Bene Jeliko bakamulwana, mbweeke bwakacita bene Amoli, bene Pelisi, bene Kenani, bene Iti, bene Gegashi, bene Ifi alimwi abene Jebusi. Nakubi boobo ndakabaaba mumaansaanu ayi mubakoome. 
Ndakabatumina maamfu kunembo lyanu kwaamba ayi atandaanye bamaami bobilo bene Amoli. Teshi mipeeni yanu nabi buta shakalengesha ayi bakomwe, sobwe. 
Munshila iyo ndakamupa cishi ico ncemutakwe kusebensela amandabala anene ngomutakwe kuyaka. Mulekalaamo akunoolya minyansa alimwi amaolifi nshemutakwe kushanga.’ ”
Lyalo Joshuwa wakatolelela ayi, “Anu ono kamulemeka Mwaami Lesa akumusebensela cakushomeka munshila shoonse. Amusowe balesa bakalinga kulambila bamashali banu bakulukulu muMesopotamya amuIjipiti. Lyalo musebenselebo Mwaami Lesa. 
Ono na tamusuminite kusebenselabo Mwaami Lesa, amusale sunu nobeene uyo ngweshi munoosebensela, na mbalesa abo bakalinga kulambila bamashali banu bakulukulu mucishi ca Mesopotamya, nabi na mbalesa ba bene Amoli abo bene cishi ncemutekwikalaamo. Sombi nebo abamuŋanda yangu, tulanoosebenselabo Mwaami Lesa.”
Mpeeke bantu bakakumbula ayi, “Calo cakufutatila Mwaami Lesa kwaamba ayi tusebensele balesa bamwi, taceelete akunyumfwika pakati kesu! 
NguMwaami Lesa, Lesa wesu wakatukusha pantu pomwi abamashali besu bakulukulu kuswa muIjipiti, mucishi cabusha alimwi ngowakacita shaankamiko shilya mumeenso esu. Wakatulama mulweendo lwesu loonse alimwi apakati ka mishobo imwi yoonse motwakeenda. 
NguMwaami Lesa wakatanda mishobo imwi yoonse kunembo lyesu kubikaako abene Amoli abo bakalinga kwikala mucishi cino. Anu aswebo tunanoosebenselabo Mwaami Lesa mukwiinga nguLesa wesu.” 
Mpomunyaawo Joshuwa wakaambila bantu ayi, “Mpashi kusebensela Mwaami Lesa cikamuyumine. Mukwiinga lakwe nguLesa usalalite, ucite busuba, aboobo teshi akalekelele bwaashu bwanu alimwi ashibiibi shanu. 
Na mukafutatile Mwaami Lesa akusebensela balesa beensu, ulaakukalala akucita cintu ciyoosha pali ndimwe. Ulaakumunyonyoola nakubi kwaamba ayi lyoonse wakalinga kumucitila shintu shibotu.” 
Sombi bantu bakaambila Joshuwa ayi, “Sobwe! Tunanoosebenselabo Mwaami Lesa.” 
Lyalo Joshuwa wakaamba ayi, “Mwebo nobeene mwalibeta bakamboni kwaamba ayi mwasala kusebensela Mwaami Lesa.” Abalo bakakumbula ayi, “Ee, tuli bakamboni.” 
Mpeeke Joshuwa wakaamba ayi, “Ono anu amusowe balesa beensu bali pakati kanu, akupa myoyo yanu kuMwaami Lesa, Lesa wa bene Isilaeli.” 
Abalo bakamwaambila ayi, “Tunanoosebensela Mwaami Lesa akumunyumfwila.”
Munshila iyo Joshuwa wakapanga cipangano kubantu abo pabushiku ubo alimwi kuShekemu kweenka uko wakabapa milawo amilasho yakukonkela. 
Milawo iyo Joshuwa wakeelemba muLibuku lya Milawo yakwe Lesa. Mpeeke wakabwesa libwe linene akuliimika munshaacisamu ca mubanga pafwaafwi amusena usalalite wa Mwaami Lesa. 
Lyalo wakaambila bantu boonse ayi, “Amubone! Libwe ili lyaba kamboni kuli ndiswe. Lyanyumfwa maswi oonse aamba Mwaami Lesa kuli ndiswe. Lilaakumushinina na mukabule kushomeka kuMwaami Lesa, Lesa wanu.” 
Kuswawaawo Joshuwa wakaambila bantu ayi baye mwabomwabo.
Shintu isho ndishakeenda, musebenshi wa Mwaami Lesa Joshuwa mwanaakwe Nani wakafwa kaacite myaaka ili 110. 
Bakamubika mucishi cakwe mwiine kuTimunati Sela mucishi ca tulundu ca Efuleemu kumatwa a Kalundu ka Gaashi.
Bene Isilaeli bakasebensela Mwaami Lesa kushikila Joshuwa abamaloba bakacaalaawo ndibakamana kufwa. Bamaloba abo bakabona ameenso shoonse Mwaami Lesa nshaakacitila bene Isilaeli,
Mafuwa akwe Josefu, ayo bene Isilaeli ngobakakusha kuIjipiti, akabikwa kuShekemu, mukapansha ka cishi Jakobo nkaakoola amaali asilifa ali mwaanda, kuswa kubana bakwe Amoli ishi Shekemu. Musena uyo wakaba cishi ca bamulunyungu lwakwe Josefu.
Alakwe Eliyasa mwanaakwe Aloni wakafwa akubikwa kuGibiya, ndabala iyo yakalinga mucishi ca tulundu ca Efuleemu iyo yakapekwa kuli Fineyasi mwanaakwe musankwa.
