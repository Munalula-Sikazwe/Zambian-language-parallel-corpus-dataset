Chafwiliyi Mosi kambuŋaYehova, Yehova hakumwila mwana kaNuni Yoshuwa, kambanji kaMosi,
nindi, Kambuŋami Mosi nafwi dehi; dichi dinu nyamukaku wuzambuki Yodana iwu, nineyi niantu awa ejima, muyi mwituŋa dinakeŋi kuyinka, dinukuyinka wena anyana kaIsarela.
Kwejima kwakadata nyendu yenu nayinki kwenu, neyi mwomunahosheli naMosi.
Kufumisha kuchinkalampata ochu, nikuLebanoni iyi, nakutwala kukaloŋa keneni, yowu kaloŋa Yufurati, ituŋa dawaHiti dejima, lusu nikuKaluŋalwiji Keneni kwayaŋa itaŋwa, kwakekala ŋinza yenu.
Hikwakekala muntu wakakutweshaku mafuku ejima iwakahanda. Neyi chinadiŋilaŋa naMosi, dimu nukwikalila naneyi. Hinakakaŋanya kukwasheyuku, hinakakushiyaku.
 Wakadikwatishaŋa, wakomikaŋa chacheni, muloŋa eyi yeyi wakayitambwila antu awa ituŋa dinayisanyikilili ankakulula jawu nami nakayinkadu.
Chiŋa wakadikwatishaŋa, wakomikaŋa chacheni, wakashuku muchima wakwila mwaya nshimbi yakulejeliyi kambuŋami Mosi yejima. Bayi wakamotokamu nakuya hela kuchikasa chachidiilu hela kuchikasa chachimunswaku, kulonda wakamoni kukooleka kwejima kuwakaya.
Weniwu mukanda wanshimbi bayi wakafuma mukanwa keyuku, chiŋa wakatoŋojokaŋamu nimwaana niwufuku, kulonda wakashuku muchima wakwila mwejima mwanasonekuwu, dichi wakakooleka munjila yeyi, dichi wakamona kuwaha.
Netu, nakuleji? Kadikwatishaŋa, wakomikaŋa chacheni, bayi wakatiyaŋa womaku, bayi wakaakama akwenuku; muloŋa Yehova Nzambi yeyi wudi naneyi mwejima muwukuya.
Yoshuwa hakuleja anlomboli jawantu,
nindi, Hitenu mukachi kachiimba, muyileji antu, nenu, Loŋeshenu yakudya yenu, muloŋa chimukuhita mafuku asatu mukumuzambuka Yodana iwu, kulonda mwiŋili mwituŋa nakuditambula, dodituŋa dakuyinkayi Yehova Nzambi yenu, nindi dikali denu.
 ARubeni, nawaGadi, namuchidi waManase wachibalu, Yoshuwa wayilili,
nindi, Anukenu izu dayilejeliyi kambuŋaYehova Mosi, cheliliyi nindi, Yehova Nzambi yenu hakuyinookesha, wakayinka ituŋidi.
Niaŋodijenu, nianyanenu anyanya, niyimuna yenu, akashala mwituŋa dayinkeliyi Mosi ishinadi dinu daYodana; hakwinza enu ayilobu akwaŋovu, wejima wenu mwakamanyeka, mwakazambukaŋahu dehi, mwakayikwashuku anakwenu;
nichakayinookeshayi Yehova anakwenu, neyi chanayinookeshiyi enu, nichakatambulawu ituŋa dakuyinkayi Yehova Nzambi yenu; henohu dihu mwamba kafunta kwituŋa dimunatambuli, mwakaditambuli, dayinkeliyi kambuŋaYehova Mosi ishinadi dinu daYodana, kwokumbadi yaselelaŋa itaŋwa.
Wena hiyakumwila Yoshuwa nawu, Mwejima muwunatuleji dimu twakela, kwejima kuwukututemesha twakaya.
Mwomutwamutiyilili Mosi muyuma yejima, dimu mutwakakutiyilila nineyi nawa; chiŋa Yehova Nzambi yeyi ekali naneyi neyi china chadiŋilaŋayi naMosi.
Yowu wakadikaŋa nezu deyi, nakubula kutiya mazu eyi mwejima muwakamuleja, akamujahi; chiŋa wakadikwatishaŋa, wakomikaŋa chacheni.
Mwana kaNuni Yoshuwa, wawombolweli muShitimi amayala ayedi ayi nakwendesha. Wayilili nindi, Yenu mwakendeshi ituŋa, nankashi mukala waYeriku. Ayili, ashikeneni mwitala damumbanda chivumbi, ijina dindi Rahaba. Hiyakukama mwenomu.
Amulejeli mwanta wakuYeriku, nawu, Lelu nawufuku munenzi amayala awanyana kaIsarela, anenzi nakwendesha ituŋa.
Mwanta wakuYeriku hakutemesha mazu kudi Rahaba, nindi, Idishaku amayala anenzi kuwudeyi, owu aneŋili mwitala deyi; muloŋa anenzi nakwendesha ituŋa dejima.
Ilaŋa mumbanda watweli owu amayala ayedi, hakuyisweka, hakwila nindi, Ana amayala mwalala enza kudami, ami kwami hineluka kwafumawuku.
Hana helawu hiyakukeŋa kupata kuchisu chamukala, kuneli dehi bwi-i, ana mayala edika nikwidika. Kwayawu owu mayala ami kwiluka nehi. Yilondelenu lufuchi, mukuyikwata.
Komana wayikandamisha dehi hewulu detala, nayisweki munsachi jawanda jaaliliyi chachiwahi hewulu detala.
Amayala ayilondeleli lufuchi munjila yakuya kuYodana, ashikili nikumwaba. Chedikiluwu ana ayilaŋa nakuyilondela, apata nikupata chenzelu chamukala.
Hachiduwu kanda akami, yena mumbanda wakandamini hewulu detala hadiŋuwu,
wayilili ana amayala, nindi, Neluki nami Yehova nayinki ituŋidi, twayifwa dehi mutentu, niantu ejima ashakama mwituŋa chanatiyuwu mpuhu yenu ananowi dehi.
Muloŋa tunatiyi chomishiliyi Yehova menji amuKaluŋalwiji Kachinana kumwenjilaŋenu, himwafuminenu muEjipitu; nimumwayikoŋeli anyanta ayedi awaAmori, adiŋi hambadi yamusela yaYodana, wowu aSihoni naOgi, imwajilishili chikupu.
Chitwachitiyili, nyichima yetu hiyikunowa; chitwayitiyili hikwasheli muntu wakuumikaku; muloŋa Yehova Nzambi yenu yena diyi Nzambi wamwiwulu niwahanu heseki.
Dichi dinu, nanichi chinayili chachiwahi, nayilembeleli nami nsanyikilenu mwijina daYehova, nenu, Twakayila chachiwahi akwamutaŋa watata yeyi. Munyinki chinjikijilu chalala;
mwakahandishi nitata yami, nimama yami, nianakwami amayala, nianakwami awambanda, niyuma yawu yejima, mwakahandishi wumi wetu tubuli kufwa.
Amayala amwilili nawu, Neyi mwakabula kushimuna iyi nsaŋu yetu, twakakumina dakuyifwila hanyijimba yenu, chakelayi Yehova natwinki dehi ituŋa twakakwila chachiwahi chakadi kudimbana.
Yena mumbanda hakuyizelumwina munjanina namwonji, muloŋa itala dindi dadiŋi hampwembu yamukala, yena kwindi wadiŋi watuŋa hampwembu.
Wayilili nindi, Yenu kumapidi, akwakuyilondela akenda kayikwata, kabatamenuku mafuku asatu, nichakafuntawu akwakuyilondela, ninenu mwakayi kwenu.
Amayala amwilili nawu, Kusanyika kuwunatusanyikishi etu kwetu hitwakawana hoku muloŋaku.
Tala, chitwakenza mwituŋa, weniwu mwonji wuchinana wakawukasila munjanina muwunatuzelumwini, wakapompesheli mwitala deyi nitata yeyi, nimama yeyi, nianakweyi, niakwetala datata yeyi ejima.
Hakwinza wákedika mwitala deyi nakuya mumukwakwa, nsaŋu jindi jakamukumina yemweni, oju kwetu hijetuku. Yowu wakekala nindi mwitala, neyi akamwila chuma, oju hinsaŋu jetu, jakatukumina.
Ilaŋa neyi wakashimuna iyi nsaŋu yetu hitwakawana muloŋa hakusanyika kuwunatusanyikishuku.
Welili nindi, Mwomunayi mazu enu, mwomutwakelila. Wayilili nindi, Yenu. Hiyakuya. Yena wakasili mwonji wuna wuchinana munjanina.
Wena ayili, ashikili kumapidi, ajiŋililuku mafuku asatu, nichafuntiluwu ana ayilondeleli. Ana ayilondeleli ayikeŋeli keŋe-e njila yejima, kuyimona nehi.
Nochu ana amayala ayedi afuntili, akunkumukili kumapidi, azambukili, enjili kudi mwana kaNuni Yoshuwa, amushimwinini mwejima mwamwenuwu.
Amwilili Yoshuwa, nawu, Chalala Yehova natwinki dehi etu ituŋa dejima; antu ejima ashakama mwituŋa chanatutiyuwu ananowi dehi.
Yoshuwa wanyamukili budidi yayeni, afumini kuShitimi ashikili kuYodana, niyena nianyana kaIsarela ejima. Akamini kwenoku henohu achidi kanda azambuki.
Chimwahitili mafuku asatu anlomboli ahitili mukachi kachiimba,
ayilejeli antu, nawu, Chimwakamona chimbaŋu chachitiyaŋenu chaYehova Nzambi yenu, niatupristu aLevi nakuchisenda, mwakanyamuka kumudi, mwakachilondela.
Ilaŋa mukachi kenu nachimbaŋu mwakashali iluŋa dakweseka neyi jimita 900. Bayi mwakaswila kwakwihi nachuku, kulonda mwakeluki njila yimwakayila, muloŋa njila iyi kanda muyihitaŋahu dehuku.
Yoshuwa wayilili antu, nindi, Dijilikenu; muloŋa kumadiki Yehova wakela yihayamisha mukachi kenu.
Yoshuwa wahosheli nawatupristu, nindi, Nyamunenu chimbaŋu chachitiyaŋenu, musambilaŋahu dehi kuya, antu ashali munyima. Anyamwini chimbaŋu chachitiyaŋenu, hiyakuyaŋahu dehi kumbidi, antu alondeleli munyima.
Yehova wamwilili Yoshuwa, nindi, Ifuku dalelu nukutachika kukutohesha kumesu awaIsarela ejima, kulonda akeluki nawu mwomunadiŋilaŋa naMosi dimu munukwikalila naneyi.
Wakaleji atupristu asendaŋa chimbaŋu chachitiyaŋenu, neyi, Chimukushika kwesekela menji aYodana, mwakemana muYodana ku-ka.
Yoshuwa wayilili anyana kaIsarela, nindi, Inzenu kunu mutiyi mazu aYehova Nzambi yenu.
Yoshuwa nindi, Tiyenu mumwakelukila nenu Nzambi wamumi wudi mukachi kenu, mumwakelukila nenu wakayitemwina niaKenani, niaHiti, niaHivi, niaPerizi, niaGirigashi, niaAmori, niaYebusi kumukuyenu chakadi nikukaŋanya.
Talenu, chimbaŋu chachitiyaŋenu chaMwanta weseki dejima, china chikuhita nakwiŋila muYodana china.
Dichi dinu sakulenu kwenu amayala ikumi nayedi amunyichidi yaIsarela, hamuchidi iyala wumu, hamuchidi iyala wumu.
Atupristu asendaŋa chimbaŋu chaYehova Mwanta weseki dejima, chakadatawu mumenji aYodana, mwakamona menji aYodana akaketuka ketu-u, menji akwinza kuntu, akemana ibebi fwi-i.
Nochu dimu mwamwenuwu, chafuminuwu antu kumatenti awu nawu azambuki Yodana, atupristu asendeli chimbaŋu chachitiyaŋenu hiyakutwaminaku.
Chashikiluwu akwakusenda chimbaŋu kuYodana, nyendu yawatupristu asendeli chimbaŋu yeŋilili lwe-e kwakumina menji (muloŋa hachilaaka chejima chakwaŋula kudya, Yodana wenzalaŋa to-o nihachikumu chindi chejima panda).
Menji enjili kuntu hiyakwimana nikwimana, hiyakunyamuka nikwiwulu ibebi fwi-i, kwakulehi nankashi kwokuAdama, mukala wuna wakumaŋana naZaretani. Nimenji ana akunkumukili nakuya kwijiya dakuchana, dodu Ijiya daMuŋwa, aketukili chikupu ketu. Antu azambukili kumululakenu naYeriku.
Atupristu asendeli chimbaŋu chachitiyaŋenu chaYehova emeni ku-ka hamaseki amomu chawu mukachi kaYodana, niaIsarela ejima azambukili hamaseki amomu chawu, nichamanishiluwu kuzambuka Yodana munza wejima.
Chelili munza wejima anamanishi dehi kuzambuka Yodana, Yehova hakumwila Yoshuwa,
nindi, Ayi mudi antu atondi amayala ikumi nayedi, hamuchidi iyala wumu, hamuchidi iyala wumu,
wuyileji neyi, Nyamunenu malola ikumi nayedi hana hakachi kaYodana, hohenahana hemana nyendu yawatupristu ku-ka, muyisendi muyi nawu, muyishiyi kumakaminu, kumukukama wufuku owu.
Yoshuwa hakutambika amayala ikumi nayedi akaniniyi dehi ahadi anyana kaIsarela, hamuchidi iyala wumu, hamuchidi iyala wumu;
Yoshuwa hakuyila nindi, Zambukenuŋahu dehi kukuya chimbaŋu chaYehova Nzambi yenu, muyi hakachi kaYodana, munyamuni wejima wenu malola, iyala nadindi, iyala nadindi, mushi hamafwiji, mwomwachindilaŋawu nyichidi yawanyana kaIsarela;
kulonda chumichi chakeli chinjikijilu chenu, kulonda chamba kehulaŋawu anyanenu hanyaka yakenzaku, nawu, Malola awa mwayifuukula nenu anka?
enu mwakayakulaŋa nenu, Muloŋa menji aYodana aketukili kwemeni chimbaŋu chachitiyaŋenu chaYehova; chichazambukili Yodana, menji aYodana aketukili. Malola awa akela chuma chakwanukisha nachu anyana kaIsarela hayanyaka.
Anyana kaIsarela elili mwayilejeliyi Yoshuwa, anyamwini malola ikumi nayedi mukachi kaYodana, mwahosheliyi Yehova naYoshuwa, mwomwachindilaŋawu nyichidi yawanyana kaIsarela; ayili nawu nikuna kwakaminuwu, ayishili kwenoku.
Yoshuwa walumbikili nawa malola ikumi nayedi mukachi kaYodana, kwemeni nyendu yawatupristu asendeli chimbaŋu chachitiyaŋenu. Dikwaduwu niitaŋwa dalelu.
Muloŋa atupristu asendeli chimbaŋu emeni mukachi kaYodana nichamanishiluwu yuma yejima yamulejeluwu Yoshuwa kudi Yehova kuleja antu, mwejima mwamulejeluwu Yoshuwa kudi Mosi. Antu anyakeli, azambukili.
Dichi chelili antu ejima anamani dehi kuzambuka, chimbaŋu chaYehova hichikuzambuka, niatupristu, kumesu awantu.
 Nianyana kaRubeni, nianyana kaGadi, nimuchidi waManase wachibalu, azambukilaŋahu dehi kukuya anyana kaIsarela amanyeka dehi, mwomwayilejeliyi Mosi.
Azambukili kumesu aYehova ayi kunjita adiŋi neyi makombakaji makumi awana (40,000) amanyekela dehi njita. Ayili kuyana yaYeriku.
Hetaŋwa dina Yehova wamutohesheli Yoshuwa kumesu awaIsarela ejima; amutiyili woma mafuku indi ejima neyi chamutiyiluwu Mosi woma.
Yehova wamwilili Yoshuwa,
nindi, Yileji atupristu asendaŋa chimbaŋu chawunsahu, neyi kandukenu muYodana.
Dichi Yoshuwa wayilejeli atupristu, nindi, Kandukenu muYodana.
Atupristu asendeli chimbaŋu chachitiyaŋenu chaYehova, chakandukiluwu mukachi kaYodana, chadatiluwu hamaseki amomu, menji aYodana hiyakufunta nikufunta mwomwawu mwadiŋuwu, hiyakumwaŋala nihachikumu chindi chejima, panda, neyi mwomwindi mwamukulu.
Antu akandukili muYodana ifuku dekumi dakakweji kakusambila, atuŋili chiimba muGiligali haŋinza yaYeriku yakumusela.
Wenana malola ikumi nayedi anyamwinuwu muYodana, Yoshuwa wayilumbikili muGiligali.
Wahosheli nawanyana kaIsarela, nindi, Hanyaka yakenzaku anyanenu chamba kayihulawu enu atata jawu, nawu, Awa malola anka?
enu mwakayileja anyanenu, nenu, AIsarela azambukili yeniwu Yodana hamaseki amomu chawu.
Muloŋa Yehova Nzambi yenu wayumishilili menji aYodana kumukuyenu, nichimwazambukili, neyi chochu cheliliyi Yehova Nzambi yenu naKaluŋalwiji Kachinana, katuumishililiyi kutukuyetu, nichitwazambukili;
kulonda antu ejima aheseki akeluki nawu chikasa chaYehova komana chasweja ŋovu; kulonda akatiyi Yehova Nzambi yenu woma wahayanyaka.
Cheliluwu anyanta awaAmori ejima adiŋi kwishinadi daYodana kumujika, nianyanta awaKenani ejima, adiŋi kwakwihi nakaluŋalwiji, chatiyiluwu nawu Yehova nomishi menji aYodana kwakuyawu anyana kaIsarela nichitwazambukili, nyichima yawu yanoweli mumavumu, hiyadiŋi nawa cheŋi naŋovuku, nansaŋu yawanyana kaIsarela.
Henahana Yehova wamwilili Yoshuwa, nindi, Ilaku mpoku jatwa, wuyalamishi cheŋi anyana kaIsarela kamuchiyedi.
Yoshuwa welili mpoku jatwa wayalamishili anyana kaIsarela kumpidi yakwalamishila.
Tiyenu nsaŋu yayalamishililiyi Yoshuwa; antu amayala ejima afumini muEjipitu, wowu akwanjita, afwilili muchinkalampata munjila, hafuminuwu muEjipitu.
Antu ejima afuminumu adiŋi aalama dehi, hakwila antu ejima avwalikilili muchinkalampata munjila hafuminaŋawu muEjipitu hiyayalamishiluku.
Muloŋa anyana kaIsarela endeli muchinkalampata nyaka makumi awana, nichiwanoŋeli munza wejima wawakwanjita afumini muEjipitu to-o nakufwa, muloŋa abulili kutiyilila mwizu daYehova. Diwu asanyikililiyi Yehova, nindi kwonti kwindi wena kumona ituŋa dasanyikililiyi Yehova ankakulula jawu nindi nukuyinkadu, ituŋa datuloŋa twamayeli nawuchi.
Anyanawu ahiŋishiliyi mudi wena, diwu aalamishiliyi Yoshuwa. Muloŋa adiŋi akadi kwalama, muloŋa munjila hiyayalamishiluku.
Chakumishiluwu kwalamisha munza wejima, ashakamini awa namwawu, awa namwawu muchiimba, nichakusukiluwu.
Yehova wamwilili Yoshuwa, nindi, Lelu dinu nayikolololi nsonyi yamuEjipitu. Dichi henahana atumbiluhu ijina nawu haGiligali nikulelu.
Anyana kaIsarela atuŋili chiimba muGiligali. Adiili Chipandakenu ifuku dakakweji dekumi nakawana hamelela muyana yaYeriku.
Chadiiluwu Chipandakenu, chikunachi hiyakudya yakudya yaŋidila yamwituŋa, nimankendi akadi iluŋi, nikabaka kakwocha, ifuku dawu dimu.
Chadiiluwu yakudya yaŋidila yamwituŋa, chikunachi manina aketuka nikuketuka, nianyana kaIsarela hiyamweni nawa cheŋi maninaku, ilaŋa mwaka wuna adiili yakudya yamwituŋa daKenani.
Chelili, chadiŋiyi Yoshuwa kwakwihi naYeriku, wafumbwili mesu indi nakutala, kutala iyaliwu nemani kwanatalishiyi mesu, mpoku yindi yakabali yakuhola dehi yidi kuchikasa chindi. Yoshuwa wayili kudi yena, wamwilili nindi, Eyi wuwetwetu, tahindi wudi wawakwankunyi netu?
Yena nindi, Nehi. Ami dichi chinenjili muloŋa yami mukulumpi wanjita yaYehova. Yoshuwa wadinatili chamesu heseki, wadifukwili, wamwilili nindi, Mwanta wami keŋa ahoshidi kudami kambuŋindi?
Mukulumpi wanjita yaYehova wamwilili Yoshuwa, nindi, Subulaku nkwabilu jidi kunyendu yeyi, muloŋa hiwunemani hajila. Yoshuwa welilumu.
Henohu kuYeriku apataku dehi mbe muloŋa wawanyana kaIsarela. Kwosi wedikiluku, kwosi weŋililuku.
Yehova wamwilili Yoshuwa, nindi, Tala, nakwinkeyi niYeriku, nimwanta wawu, niayilobu akwaŋovu adumu.
Mwakanyeŋumuka mukala, enu akwanjita wejima wenu, nakunyeŋumuka mukala kwi-ndo kamu. Dichi mwakela mafuku atanu nadimu.
Atupristu atanu nayedi akatwamina kumbidi kukuya chimbaŋu, nakusenda nseŋu jayizamba yanyikoku jitanu najiyedi. Ifuku damuchitanu nachiyedi mwakanyeŋumuka mukala katanu nakayedi, niatupristu akemba jimpùŋa. 
Chakembawu nseŋu jayizamba yanyikoku, imbe-e, chimwakatiya mpùŋa hijikuvuma, antu ejima akabidika kabobobu kakeni. Mpwembu yamukala yakakunduka kwala-a, antu ejima akakandukilamu, akemakana muntu nahindi muntu nahindi.
Mwana kaNuni Yoshuwa, watambikili atupristu, wayilili nindi, Nyamunenu chimbaŋu chachitiyaŋenu, atupristu atanu nayedi akasendi kumbidi kukuya chimbaŋu, mpùŋa jitanu najiyedi janseŋu jayizamba yanyikoku.
Wayilili antu, nindi, Hitenu, munyeŋumuki mukala, amayala anamanyeki akahitaŋahu dehi kumbidi kukuya chimbaŋu chaYehova.
Chelili Yoshuwa nahoshi dehi nawantu, atupristu atanu nayedi ásendeli kumesu aYehova mpùŋa jitanu najiyedi janseŋu jayizamba yanyikoku, aya nikuya, hiyakwimba nimpùŋa, chimbaŋu chachitiyaŋenu chaYehova hichikulondela munyima.
Amayala amanyeka atwaminini kumbidi kukuya atupristu émbili mpùŋa, akwakukuma hanyima niwena alondeleli munyima yachimbaŋu, atupristu elili iku adi nakuya, iku adi nakwimba mpùŋa.
Yoshuwa wayilejeli antu, nindi, Bayi mubidikaku, kwosi muntu wukwila nihi-iku, hela mukanwa kenu bayi mufuma izu nidimuku, sampu ifuku dinakayileja nami bidikenu, dodu mwakabidika.
Nochu kumukala wanyeŋumwishiluku chimbaŋu chaYehova, chahitiluku kwi-ndo kamu. Afuntili muchiimba, akamini muchiimba.
Yoshuwa wamenekeli budidi, atupristu anyamwini chimbaŋu chaYehova.
Atupristu atanu nayedi atwaminini kumbidi kukuya chimbaŋu chaYehova nakusenda mpùŋa janseŋu jayizamba yanyikoku jitanu najiyedi, akuminini dakwenda hohu nakwimba mpùŋa. Amayala amanyeka atwaminini kumbidi kwakuyawu, akwakukuma hanyima alondeleli chimbaŋu chaYehova, atupristu elili iku adi nakuya, iku adi nakwimba mpùŋa.
Ifuku damuchiyedi anyeŋumukili mukala kamu, afuntili muchiimba. Dichi cheliluwu mafuku atanu nadimu.
Ifuku damuchitanu nachiyedi amenekeli kunkunku yakucha, anyeŋumukili mukala mwomwelilaŋawu, mapampa katanu nakayedi. Denodu itaŋwodu hohu bweŋi didanyeŋumukiluwu mukala mapampa katanu nakayedi.
Kamuchitanu nachiyedi, chembiluwu atupristu mpùŋa, Yoshuwa wayilili nindi, Bidikenu; Yehova nayinki dehi mukala.
Mukala akamujilikilawu Yehova, nimukala waweni niyuma yejima yidumu, wukuhanda yowu chivumbi Rahaba hohu, niyena niejima adiyi nawu mwitala, nanochu chaswekeliyi antemesha itwatemesheli.
Hakwila enu, bayi mwakakwata kuchuma chanajilikuwuku, mwakanda kela chimwakela munachijiliki dehi, mwakakwata kuchuma chajila, himwakajilola chiimba chaIsarela, himwakachimwesha ihuŋu.
Ilaŋa nisiliva yejima, niwuru wejima, niyuma yawuneŋu niyachikuŋu, yajila yaYehova; akayiishi mwaswekelaŋawu yuma yalema yaYehova.
Nochu antu abidikili, niatupristu embili mpùŋa. Chatiyiluwu antu mpùŋa hiyikuvuma, antu abidikili kabobobu kakeni, nimpwembu yakundukili kwala-a, antu atwesheli kukandamamu nakwimakana nzwa-a, muntu nahindi, muntu nahindi, mukala awutambula nikuwutambula.
 Ajilishili yuma yejima yadiŋi mumukala nampoku yakabali ji-i, niamayala, niambanda, niatwansi, niakulumpi, niaŋombi, nianyikoku, niayimbulu.
Yoshuwa wayilili ana amayala ayedi endesheli ituŋa, nindi, Yenu mwitala dachivumbi, mumwidishumu mumbanda, niyuma yindi yejima, mwomumwamusanyikilili.
Ana anyikwenzi, ana akwakwendesha, eŋililumu, amwidishili Rahaba, nitata yindi, nimama yindi, nianakwindi, niyuma yindi yejima, edishili niantaŋa jindi ejima; ayishiyili kunsa yachiimba chaIsarela.
Mukala awocheli nakesi niyuma yadiŋumu yejima; ilaŋa nisiliva, niwuru, niyuma yawuneŋu niyachikuŋu, yenoyu hohu bweŋi diyashiluwu mwaswekelaŋawu yuma yalema mwitala daYehova.
Hakwila chivumbi Rahaba niantaŋa jatata yindi ejima, niyuma yindi yejima, Yoshuwa wayihandishili; wayili nakutuŋa nawaIsarela, nilelu saŋa atuŋilayi; nanochu chaswekeliyi antemesha atemesheliyi Yoshuwa ayi nakwendesha Yeriku.
Yoshuwa henaha washiŋeni, nindi,
Nochu Yehova wadiŋi naYoshuwa, watiyakeni mpuhu mwituŋa dejima ti-li-li.
Ilaŋa anyana kaIsarela aputili hachuma chakujilika; Akani, mwana kaKarami, Karami mwana kaZabidi, Zabidi mwana kaZera, wakumuchidi waYuda wanoneni chuma chajilikiluwu. Yehova waswejeli kuzuwa nawanyana kaIsarela.
Yoshuwa watemesheli amayala kufuma kuYeriku ayi kuAyi, wekala kwakwihi naBetaveni, mbadi yaBeteli yamusela, wahosheli nawu, nindi, Yenu mwakendeshi ituŋa. Amayala ayili, endesheli Ayi.
Afuntili kudi Yoshuwa, amwilili nawu, Antu ejima bayi akaya kwoku, kukumini dakuya amayala makombakaji ayedi hela makombakaji asatu akatapi Ayi, bayi wakayila antu ejima adikabisha nakuya kwoku, muloŋa adi antesha hohu.
Nochu kwayili antu kuyichinda neyi kwiji makombakaji asatu (3000) awamayala. Ilaŋa wena atemukili akwawu amayala akuAyi.
Amayala akuAyi atapili aIsarela kuyichinda neyi kwiji makumi asatu nawantu atanu nawumu (36); ayikumpishili kufumisha kuchisu chamukala nikuShebarimi, ayitapilili kuna kwakunkumuka; nyichima yawantu yanoweli, nimumanuŋu nzo-o.
Yoshuwa watabwili mahinindi, wadinatili chamesu heseki kumesu achimbaŋu chaYehova, nichikwelili melela, niyena niakulumpi aIsarela; asukwilili lunkuŋu hanyitu yawu.
Yoshuwa welili nindi, Yayo-o! Eyi Mwanta Yehova, antu awa wayizambwishililidi Yodana, mwaka winzi wutwinki kudi aAmori kulonda atujilishi? Mutenowu neyi twakuminini dakushala kwishinadi daYodana!
Eyi Mwanta, chanafutaleluwu Isarela ayilumbu jawu nyima jawu, nukuhosha mudihi?
Muloŋa niaKenani niantu ejima ashakama mwituŋa akachitiya, akatujikilila kwi-ndo, ijina detu akadijiyisha heseki. Indi eyi ijina deyi deneni wakadila ŋahi?
Yehova wamwilili Yoshuwa nindi, Nyamukaku kweyi, wunadinatilidi chenichi chamesu heseki?
AIsarela anaputoli; eŋa, anamotoki chitiyaŋenu chami chinayilejeli; eŋa, ananoni chuma chajila; nikwiya aneyi, nikutwamba anatwambi, anachishi mukachi kayuma yawu.
Anyana kaIsarela dichi chanakaŋenyuwu kutaŋika nawayilumbu jawu, muloŋa aneli dehi ashiŋewa. Dichi chakufutalelawu ayilumbu jawu nyima jawu. Hinukwikala cheŋi nenuku chiŋa mukisaŋana ochu chuma chajilola, chifumi mukachi kenu.
Nyamukaku, yijiliki antu. Hoshaku neyi, Dijilikilenu itaŋwa dakumadiki, muloŋa Yehova Nzambi yaIsarela nahoshi nindi, Eyi Isarela, mukachi kenu mudi chuma chajilola, hiwunatweshi kutaŋika nawayilumbu jeyuku, sampu munafumishi dehi chuma chajilola mukachi kenu.
Dichi habudidi akayileti kwakwihi hamuchidi hamuchidi; wowu muchidi wakakwatayi Yehova wakenzi kwakwihi hachisaka hachisaka; chochisaka chakakwatayi Yehova chakenzi kwakwihi hevumu hevumu; dodivumu dakakwatayi Yehova dakenzi kwakwihi hamuntu hamuntu.
Yenowu akakwatawu wukweti chuma chajila akamwochi mukesi, niyemweni niyuma yindi yejima, muloŋa namotoki chitiyaŋenu chaYehova, nakoŋi chatama muIsarela.
Nochu Yoshuwa wanyamukili budidi, waleteli aIsarela kwakwihi hamuchidi hamuchidi. Akwatili muchidi waYuda.
Chisaka chaYuda wachileteli kwakwihi, akwatili chisaka chawaZera; chisaka chawaZera wachileteli kwakwihi hamuntu hamuntu, akwatili Zabidi.
Amwivumu dindi wayileteli kwakwihi hamuntu hamuntu, akwatili Akani, mwana kaKarami, Karami mwana kaZabidi, Zabidi mwana kaZera, wakumuchidi waYuda.
Yoshuwa wamwilili Akani, nindi, Eyi mwanami, nakulembeleli, mulemeshi Yehova, Nzambi yaIsarela, itejaku kudi yena; nleji dinu chiwuneli; bayi wunjinda mwokuku.
Akani wamwakwili Yoshuwa nindi, Mwalala namuputoli Yehova, Nzambi yaIsarela. Tiya chineli;
chinamweni mumaheta akunjita ihina dadiwahi dakuShinari, siliva ya 2.3 kg, nimushima wawuru kulema kwawu 600 grams, niyifwila nikuyifwila, niyinona nikuyinona; yakusweka hamaseki mukachi ketenti dami, siliva yidi kwishina.
Nochu Yoshuwa watemesheli antemesha, ayili lufuchi kwitenti, kutala iyi yanaswekiyi mwitenti dindi iyi, nisiliva yidi kwishina.
Ayifumishili mukachi ketenti, ayitweleleli niYoshuwa nianyana kaIsarela ejima, ayilumbikili kumesu aYehova.
Yoshuwa hamu nawaIsarela ejima anyamwini Akani mwana kaZera, nisiliva, niihina, nimushima wawuru, nianyanindi amayala nawambanda, niaŋombi jindi, niyimbulu yindi, ninyikoku yindi, niitenti dindi, niyuma yindi yejima, ayitweli kuchinekineki chaAkori.
Yoshuwa wahosheli nindi, Wunatumweshelidi yihuŋu? Yehova lelu wukukumwesheyi yihuŋu. AIsarela ejima amwasili malola nichisaka chindi chejima, ayocheli mukesi chelili anayasi dehi malola.
Amulumbikili mulumba wamalola waweni, saŋa aduwu nilelu. Yehova chaswejeliyi kuzuwa wamweneni. Dichi kwenakuna atumbaku dehi ijina nawu, Kuchinekineki chaAkori, nilelu.
Yehova wamwilili Yoshuwa, nindi, Bayi wutiyaŋa womaku, bayi wakama akwenuku; akwanjita ejima yaŋa nawu, nyamukaku, yaku kuAyi. Tala, nakwinki dehi nimwanta wakuAyi, niantu indi, nimukala windi, niituŋa dindi.
Wakakoŋi mukala waAyi nimwanta wawu neyi chiwakoŋeli mukala waYeriku nimwanta wawu; hakwila yuma yidumu, niŋombi jawu, mwakaditambwila yenwenu aweni. Wakabelamisha antu kumukala kunyima yawu.
Nochu Yoshuwa niakwanjita ejima anyamukili nakuya kuAyi. Yoshuwa watondeli amayala makombakaji makumi asatu (30,000), ayilobu akwaŋovu, wayitemesheli nawufuku.
Wayilejeli nindi, Talenu, mwakabelamina mukala, kwokunyima yamukala kachi, bayi muya kwakulehi namukalaku, wejima wenu mushakama nakutalila hohu.
Hakwila ninami niantu ejima inidi nawu twakakundama kumukala. Chakedikawu nakulwa nanetu neyi cheliluwu hakusambila, twakayitemuka.
Wena akedika nakutuhaŋa nichitwakayikoka nakuyifumisha kumukala, muloŋa akela nawu, Anatutemuki neyi cheliluwu hatachi; nochu twakayitemuka.
Enu mwakanyamuka kuna kumunayibelamini mwakatambula mukala, muloŋa Yehova Nzambi yenu wakayinkawu.
Neyi munalukuki dehi mukala mwakawocha nakesi, mwakela mwomwaya izu daYehova. Talenu, nayileji dehi.
Yoshuwa wayitemesheli, ayili kuna kwakubelaminawu, ashakamini mukachi kaBeteli naAyi, kumbadi yaAyi yamujika. Hakwila Yoshuwa wena wufuku owu wakamini hadi antu.
Yoshuwa wanyamukili budidi, wapompesheli antu, niyena niakulumpi jawaIsarela atwaminini kumbidi kukuya antu, hiyakuya kuAyi.
Akwanjita ejima adiŋiyi nawu ayili, akundamininuku, ashikili kwakwihi namukala, atuŋili chiimba chawu kumbadi yaAyi yakabeta kakuchimunswa; hakachi kawena naAyi hadiŋi chinekineki.
Watambwili amayala kuyichinda neyi kwiji makombakaji atanu (5,000), wayilejeli kubelamina hakachi kaBeteli naAyi, kumbadi yamukala yamujika.
Nochu ayishili antu, awa nahawu, awa nahawu, wowu akwizaza dejima dadiŋi kumbadi yamukala yakabeta kakuchimunswa, niakwakubelamina kumbadi yamukala yamujika. Yoshuwa wena wufuku owu wayili hakachi kachinekineki.
Chachimweniyi mwanta wakuAyi, anyakeli, anyamukili budidi, amayala amumukala edikili, niyena niantu indi ejima, alwi nawaIsarela, hakanaŋenuwu kunsa yachana ilaŋa helukili nindi kunyima yamukala anamubelaminuku.
NiYoshuwa niaIsarela ejima elili neyi adimbeni kuyitemuka, atemukilili njila yakuya kuchinkalampata.
Antu ejima adiŋi mumukala aditambikili ayihaŋi; amuhaŋili Yoshuwa, ayikokeli kwakulehi namukala.
NimuAyi nimuBeteli himwasheli hoku iyala niwumu wabulili kwidika nakulondela mwanayuwu aIsarelaku; ashiyili kuchisu champwembu kwachashi, ayihaŋa nikuyihaŋa aIsarela.
Yehova wamwilili Yoshuwa, nindi, Ololaku iyoŋa didi muchikasa cheyi wudiinyiki nakuditalisha kuAyi, muloŋa nukukwinkawu. Yoshuwa wolweli iyoŋa dadiŋi muchikasa chindi, wadiinyikili nakuditalisha kumukala.
Abelaminini anyamukili lufuchi kwadiŋuwu, cholweliyi chikasa alotokeli, eŋilili mumukala, awulukukili, anyakeli nakwocha mukala nakesi.
Amayala akuAyi chataliluwu kunyima, amweni wishi wamukala hiwukufwinda fwi-i kwiwulu, hiyamweni niŋovu yakutemukila hela iku hela ikuku, hakwinza antu atemukilili muchinkalampata ayibalumukilili cheŋi nakulwa nawena ayitapilaŋa.
AYoshuwa nawaIsarela ejima chiyamwenuwu akwakubelamina analukuki dehi mukala, chiyamwenuwu niwishi wamukala fwi-i, afuntili cheŋi, nakujaha amayala akuAyi.
Niakwawu afumini mumukala nakuditapa nawu, nochu adiŋi mukachi kawaIsarela, amakwawu iku, amakwawu iku, wena hakachi; ayitapili, hiyashiyili hoku niwumuku, kwosi washeluhu indi kwiji kutemukaku.
Nimwanta wakuAyi amukwatili wamumi, amuleteli kudi Yoshuwa.
Chaneluwu aIsarela anamanishi dehi kuyijaha eniAyi ejima adiŋi nimumaha nimuchinkalampata mwayihaŋililuwu, chafwiluwu ejima kumpoku yakabali nichajililuwu ji-i, aIsarela ejima hiyakufunta kuAyi, hiyakutapa mukala nampoku yakabali.
Ejima afwili denodu ifuku, niamayala niambanda, adiŋi makombakaji ikumi nayedi (12,000), wowu amayala akuAyi ejima.
Muloŋa Yoshuwa hafuntishili cheŋi chikasa chindi cholweliyi nachu iyoŋaku, nichajilishiliyi eniAyi ejima ji-i.
Ilaŋa aŋombi niyuma yamumukala apuupili yawu aweni, mwomwaya izu daYehova dalejeliyi Yoshuwa.
Nochu Yoshuwa wocheli Ayi, wawilishili mulumba hohu wahayanyaka, hiihembi nilelu.
Nimwanta wakuAyi wamukudikili kumutondu nichikwelili melela; chahumini itaŋwa Yoshuwa walejeli antu, akulula nimufu kumutondu, amuumbila nikuwiŋililu wakuchisu chamukala, alumbikaku nimulumba wamalola weneni, nilelu kwaduwu.
Nochu Yoshuwa wamutuŋilili Yehova Nzambi yaIsarela kameŋa kakulambwila hampidi yaEbali,
mwomwayilejeliyi kambuŋaYehova Mosi anyana kaIsarela, neyi chanasonekuwu mumukanda wanshimbi yaMosi, kameŋa kakulambwila kamalola amukuma, akadi kusoŋa nachikuŋu, amulambwililuhu Yehova nyilambu yakushita, aketwili niyimuna yakukundaŋana.
Kwenoku hamalola owu wasonekeli nshimbi yaMosi yasonekeliyi, anyana kaIsarela amutalaŋa.
AIsarela ejima, niakulumpi jawu nianlomboli, niansompeshi jawu, emeni niishinadi niishinadi dachimbaŋu kumesu awatupristu, wowu aLevi, ásendeli chimbaŋu chachitiyaŋenu chaYehova, nimwenyi, nimwenimbu, mukanka wumu wemeni kumpidi yaGerizimi, mukanka wukwawu kumpidi yaEbali, mwomwayilejeliyi kambuŋaYehova Mosi, nindi akasambili kuyikiswila aIsarela.
Hakukuminina wataŋili mazu anshimbi ejima, nikukiswila nikushiŋa, mwejima mwasonekeluwu mumukanda wanshimbi.
Chipompelu chejima chaIsarela, niambanda, nianyana anyanya, niakumatuŋa acheŋi ashakamini mukachi kawu, Yoshuwa wayitaŋilili mwejima mwamulejeliyi Mosi, hosi izu nidimu dasheluhu kubula kuyitaŋilaku.
Anyanta ejima ankanu niambadi yamujika yaYodana, niakumapidi, niakuyinekineki, niakumukulishu wejima wakaluŋalwiji kushika nikuLebanoni, niaHiti, niaAmori, niaKenani, niaPerizi, niaHivi, niaYebusi, cheliluwu anachitiyi dehi,
hiyakudipompesha namuchima wawu wumu nawu akalwi naYoshuwa naIsarela.
Ilaŋa eniGibeyoni chatiyiluwu mwayililiyi Yoshuwa Yeriku naAyi,
ababeli kwawu, adifwikijili neyi hiyantemesha, asendeli nyitokoma yayikulu hayimbulu yawu, niyitembi yakusendela vinyu yakula dehi, yafwa dehi, yakuchimeka chimeka;
nikunyendu yawu nkwabilu jakula dehi, jakunyeka dehi, avweli nimahina amakulu; mankendi ejima asendeluwu ampawu adiŋi awuma, ela dehi nimbuwa.
Ayili kudi Yoshuwa kuchiimba chakuGiligali, amwilili yena nawamayala aIsarela nawu, Etu tunafumi kwituŋa dadilehi, dichi dinu tukwatenu wubwambu.
Amayala aIsarela ayilili ana aHivi, nawu, Hadaha twashakama nenu hamu; ndochu tukukwata nenu wubwambu ŋahi?
Wena amwilili Yoshuwa nawu, Etu tuyambuŋeyi. Yoshuwa wayilili nindi, Yenu anyi? Indi kumunafumi kudihi?
Wena amwilili nawu, Etu ambuŋeyi tunafumi kwituŋa dadilehi nankashi muloŋa wejina daYehova Nzambi yeyi; muloŋa tunatiyi mpuhu yindi; niyejima yeliliyi muEjipitu,
niyejima yayililiyi ana anyanta ayedi awaAmori ankanu adiŋi hambadi yamusela yaYodana, aSihoni mwanta wakuHeshiboni, naOgi mwanta wakuBashani, wadiŋi kuAshataroti.
Nochu niakulumpi jetu niakwetu ejima twatuŋa nawu atwilili nawu, Sendenu mpawu yenu yakudya munjila, yenu mwakayibulakani, mwakayili nenu, Etu tuyambuŋenu, dichi tukwati nenu wubwambu.
Wenawa mankendi etu awa chitwafumini nawu kumataletu netu ampawu, adiŋi atata bu-su ifuku ditwanyamukili nakwinza kudenu; ichi dinu, tala ochiyinomi, chiyela dehi mbuwa;
niyitembi yavinyu yitwaloŋeli, yadiŋi yayiha; tala, yafwa dehi; nimahinetu awa ninkwabilu jetu iji jakula dehi naniyi njila yasweja kuleha nankashi yitunendi.
Nochu amayala aIsarela atambwili kudya kwawu, hiyehwili maana kukanwa kaYehovaku.
Yoshuwa wavumbikili nawu ikala, wakwatili nawu wubwambu wakubula kuyijaha; atulamba amuchipompelu asanyikili kudi wena.
Chimuneli munahiti dehi mafuku asatu nahana hadikwatiluwu nawu wubwambu, hiyakutiya nawu komana atuŋa mwamwihi, komana ashakama nawu hamu.
Anyana kaIsarela ayili munjila yawu, ashikili kunyikala yawu ifuku damuchisatu. Nyikala yawu yoyaGibeyoni, naChefira, naBeyeroti, naKiriyati Yeyarimi.
Anyana kaIsarela hiyayitapiluku, muloŋa atulamba amuchipompelu asanyikili dehi kudi wena nakutenenamu Yehova Nzambi yaIsarela. Chipompelu chayitopekeli ayilolu.
Ilaŋa atulamba ejima elili chipompelu chejima nawu, Etu tunasanyiki dehi kudi wena nakutenenamu Yehova Nzambi yaIsarela, dichi hitukutwesha nawa kuyila chumaku.
Tiyenu mutukuyila kulonda tuyileki ahandi, twakenda kawaninahu ndombu nachina chitwasanyikili kudi wena.
Atulamba ayilili nawu, Yilekenu kwawu ahandi. Nochu elili akwakuchaya nchawa jachipompelu chejima niakwakutaha menji neyi mwomwahosheluwu atulamba.
Yoshuwa wayitambikili wahosheli nawu, nindi, Mwatudimbililidi nenu mwekala kwakulehi nanetu? Komana twashakama nenu hamu.
Ichi dinu mwashiŋewa dehi, enu kwenu hosi wamba kashalahu yobula kwikala nduŋuku, yenu akwakuchaya nchawa, yenu akwakutaha menji ambala etala daNzambi yami.
Amwakwili Yoshuwa nawu, Muloŋa etu ambuŋeyi atulejeli mwakumona hohu, nawu Yehova Nzambi yeyi wamulejeli kambuŋindi Mosi, nindi kayinki ituŋa dejima, nindi kayijilumuni eniituŋa ejima ji-i kumukuyenu; tutiya niwoma nankashi nanenu netu hitukuhandaku, hitukukwata nimaana awa.
Dichi dinu, yetu awa, tuyantu eyi; mwomu muwunakeŋi neyi dimu munawahi, neyi dimu munaloŋi kutwila, atwili.
Nochu dichi chayililiyi, wayamwinini kudi anyana kaIsarela, hiyayijahiluku.
Denodu ifuku Yoshuwa wayilishili akwakuchaya nchawa niakwakutaha menji niachipompelu niakameŋa kakulambwila kaYehova nikulelu, kwejima kwakutondayi.
Chatiyiliyi Adoni Zedeki mwanta wakuYerusalema, nawu Yoshuwa nalukuki dehi Ayi, nawujilishi dehi chikupu, nawu mwomweliliyi Yeriku nimwanta wawu, dimu mwaneliyi niAyi nimwanta wawu, nawu nieniGibeyoni atiyaŋana dehi nawaIsarela, anashakami dehi nawu,
atiya niwoma nankashi, muloŋa Gibeyoni wadiŋi mukala weneni, neyi kwiji ŋanda yayeni, mukala waAyi wakeheluku, nimayala ejima adiŋumu adiŋi ayilobu.
Dichi Adoni Zedeki, mwanta wakuYerusalema watumesheli nikudi Hohama mwanta wakuHeberoni, nikudi Pirama mwanta wakuYaramuti, nikudi Yafwiya mwanta wakuLakishi, nikudi Debiri mwanta wakuEgeloni, nindi,
Inzenu kunu kunidami munkwashuku, tutapenu Gibeyoni; muloŋa jatiyaŋana dehi naYoshuwa nawanyana kaIsarela.
Nochu anyanta awaAmori atanu, iwu mwanta wakuYerusalema, iwu mwanta wakuHeberoni, iwu mwanta wakuYaramuti, iwu mwanta wakuLakishi, iwu mwanta wakuEgeloni, apompeli hamu, akandukili, niwena ninjita jawu jejima, akaminini Gibeyoni hakatanda kalufu alwi nawu.
Amayala akuGibeyoni atumesheli kudi Yoshuwa kwadiŋiyi kuchiimba chakuGiligali, nawu, Bayi wulaba kutukwasha etu ambuŋeyuku, tunyakeli swayi swayi, wutwamwini, wutukwashuku, muloŋa anyanta ejima awaAmori ashakama kumapidi anatupompeli.
Nochu Yoshuwa wafumini kuGiligali, wakandukiluku niyena niakwanjita ejima, niayilobu akwaŋovu ejima.
Yehova wamwilili Yoshuwa nindi, Bayi wuyitiya womaku, muloŋa ami nakwinkuwu; kwosi iyala niwumu wakataŋika naneyuku.
Yoshuwa wayikasumwishili, wafumini kuGiligali nakukanduka wufuku wejima.
Yehova wayimwaŋili kumesu awaIsarela, wayijaholeli kwanyilaŋalaŋa kuGibeyoni, wayikumpishili njila yakukandama kuBetihoroni, wayitapili tape-e ndo-o nikuAzeka nikuMakeda.
Chayitemukiluwu aIsarela, hiyakuya nakukunkumuka mukandu wakuBetihoroni, Yehova wayasili malola anvula amaneni kwiwulu, ase-e ndo-o nikuAzeka, afwili; niátapiluwu anyana kaIsarela nampoku yakabali akeheli, avulili áfwili nanvula yamalola.
Ifuku dayinkeliyi Yehova anyana kaIsarela aAmori, Yoshuwa wahosheli naYehova kumesu awaIsarela, welili nindi,
Niitaŋwa demeni ku-ka,
Hela kunyaka yakusambila, hela kunyaka yakukuminina, dena ifuku dafwana neyi odu kanda adimonuhu dehi kudi antuku, datiyililahu dehi Yehova mwizu damuntu, muloŋa Yehova wayilwilili aIsarela.
Yoshuwa wafuntili, niaIsarela ejima kuchiimba chakuGiligali.
Wenawa anyanta atanu atemukili, abatamini mwiyeŋu dakuMakeda.
Amulejeli Yoshuwa nawu, Anyanta atanu anayiwani, abatama mwiyeŋu dakuMakeda.
Yoshuwa welili nindi, Kunkumwinenuku malola amaneni kukanwa keyeŋu, shenuku amayala ayihembi;
hakwila enu bayi mwimajalaku, haŋenu ayilumbu jenu, mwakatapuhu anakumi munyima; bayi mwakayileka eŋila munyikala yawu yampwembuku, muloŋa Yehova Nzambi yenu nayinkuwu dehi.
Cheliluwu niYoshuwa nianyana kaIsarela anakumishi dehi kuyitapa kwanyilaŋalaŋa hohu nichajililuwu ji-i, ninawa amakwawu anashaluhu aneŋili dehi munyikala yawu yayipaka,
antu ejima hiyakufunta kuchiimba chakuMakeda kudi Yoshuwa mukuwunda, kwosi wayihosheli hoku anyana kaIsarela chatamaku.
Henahana Yoshuwa welili nindi, Jikulenu kukanwa keyeŋu muyiidishi wenawa anyanta atanu mwiyeŋu, muyileti kudami.
Dichi cheliluwu, amwidishililuwu mwiyeŋu wenana anyanta atanu, iwu mwanta wakuYerusalema, iwu mwanta wakuHeberoni, iwu mwanta wakuYaramuti, iwu mwanta wakuLakishi, iwu mwanta wakuEgeloni.
Cheliluwu anamwidishiluwu dehi Yoshuwa wenana anyanta, Yoshuwa hakutambika amayala aIsarela ejima, hakuyila akulumpi akwanjita ayiliyi nawu, nindi, Inzenu kwakwihi muyidati wenawa anyanta hanshiŋu. Ayili kwakwihi, ayidatili hanshiŋu.
Yoshuwa hakuyila nindi, Bayi mutiya woma, hela kwakamaku; dikwatishenu, muumiki chacheni, muloŋa dichi chakayilayi Yehova ayilumbu jenu ejima imukulwa nawu.
Nochu cheliliyi Yoshuwa nakumishi dehi kuhosha, hakuyitapa, hakuyijaha, hakuyikudika kunyitondu yitanu; ayilekeleluku chochayikudikawu nichikwelili melela.
 Chelili itaŋwa hidikuya nakuhuma, Yoshuwa wayilejeli antu, ayikulula nikuyikulula kunyitondu, ayumbila nimwomwenomu mwiyeŋu mwabataminuwu, asha nimalola kukanwa keyeŋu, nilelu kwaduwu.
Dena ifuku odu Yoshuwa walukukili Makeda, wawutapili nampoku yakabali, nimwanta wawu; wayijilumwini ji-i niantu ejima adiŋumu; hashiyili hoku niwumuku mwomwamwililiyi mwanta wakuYeriku dimu mwamwililiyi nimwanta wakuMakeda.
Yoshuwa wafumini kuMakeda niaIsarela ejima, ayili kuLibina, alwili naLibina.
Yehova wenkeli Isarela niwena nimwanta wawu, Yoshuwa hakuwutapa nampoku yakabali, niantu ejima adiŋumu; hashiyili hoku niwumuku; mwomwamwililiyi mwanta wakuYeriku, dimu mwamwililiyi nimwanta wawu.
Yoshuwa wafumini kuLibina hamu nawaIsarela ejima, ayili kuLakishi, atuŋililuku chiimba, alwili nawu.
Yehova wayinkeli aIsarela mukala waLakishi, awulukukili ifuku damuchiyedi, awutapili nampoku yakabali niantu ejima adiŋumu, neyi mweliliyi kuLibina.
Horama mwanta wakuGezeri wenjili nakukwashaku aLakishi. Yoshuwa wamutapili niyena niantu indi, hamushiyilili hoku niwumuku.
Yoshuwa wafumini kuLakishi hamu nawaIsarela ejima, ayili kuEgeloni, atuŋililuku chiimba, alwili nawu.
Awulukukili ifuku denodu, awutapili nampoku yakabali, niantu ejima adiŋumu wayijilumwini ji-i ifuku dodenodu, neyi mweliliyi kuLakishi.
Yoshuwa wafumini kuEgeloni hamu nawaIsarela ejima, akandukili nakuya kuHeberoni. Alwili nawu.
Awulukukili, awutapili nampoku yakabali nimwanta wawu ninyikala yawu yejima, niantu ejima adiŋumu. Hashiyili hoku niwumuku, neyi mweliliyi kuEgeloni, wawujilumwini ji-i niantu ejima adiŋumu.
Yoshuwa wafuntili, hamu nawaIsarela ejima kuDebiri, alwili nawu.
Wawulukukili ninyikala yawu yejima, wakwatili nimwanta wawu; ayitapili nampoku yakabali, ayijilumwini ji-i antu ejima adiŋumu; hashiyili hoku niwumuku; mwomweliliyi Heberoni dimu mweliliyi niDebiri nimwanta wawu; mwomweliliyi niLibina nimwanta wawu.
Nochu Yoshuwa watapili ituŋa dejima, nikumapidi, nikukabeta kakuchidiilu, nidakunkumuka nidanyikandu, nianyanta jawu ejima; hashiyili niwumuku, wayijilumwini ejima onenaŋa ji-i, mwomwayilejeliyi Yehova Nzambi yaIsarela.
Yoshuwa wafumishili kuKadeshi Baraneya nakuyitapa hohu, ndo-o nikuGaza, niituŋa daGosheni dejima, ndo-o nikuGibeyoni.
Ninawa anyanta ejima niituŋa dawu Yoshuwa wayikwatili njita yawu yimu hohu, muloŋa Yehova Nzambi yawaIsarela wayilwilili aIsarela.
Yoshuwa wafuntili hamu nawaIsarela ejima kuGiligali kuchiimba.
Chachitiyiliyi Yabini mwanta wakuHazori, hakutemesha nikudi Yobabi mwanta wakuMadoni, nikudi mwanta wakuShimironi, nikudi mwanta wakuAkishapa,
nikudi anyanta akukabeta kakuchimunswa, mwituŋa damapidi, niakuyana yaKineroti yakuma iku kukabeta kakuchidiilu, niadiŋi kwakunkumuka, niakutupidi twakuDori kumujika,
nikudi aKenani, niakumusela niakumujika, nikudi aAmori, nikudi aHiti, nikudi aPerizi, nikudi aYebusi amwituŋa damapidi, nikudi aHivi adi mwishina daHerimoni mwituŋa daMizipa.
Anyamukili niwena ninjita jawu jejima, antu amavulu nankashi neyi wusekulula wahachikumu chakaluŋalwiji kuvula, niatuwalu nimakálu amavulu nankashi.
Awa anyanta ejima adipompesheli hamu, adibombeli chiimba chawu chimu kumenji aMeromi, nawu alwi nawaIsarela.
Yehova wamwilili Yoshuwa, nindi, Bayi wuyitiya womaku; muloŋa kumadiki, neyi itaŋwa dinashiki aha hididi, nakayinkawu aIsarela wejima wawu afwa dehi; wakaketula tuwalu twawu nyijila yawimenu, wakocha makálu awu nakesi.
Nochu Yoshuwa hamu nawakwanjita ejima, ayili nakulwa nawu, ayikasumwishili kumenji aMeromi, ayilotokeleli.
Yehova wayinkeluwu aIsarela, ayitapili, ayikumpishili nikuSidoni weneni, nikuMiserefwoti Mayimi nikuchinekineki chaMizipa kumusela; ayitapili, hiyashiyili hoku niwumuku.
Yoshuwa wayilili mwomwamulejeliyi Yehova, waketwili tuwalu twawu nyijila yawimenu, wocheli makálu awu nakesi.
Wena mafuku owu Yoshuwa wafuntili hanyima, walukukili mukala waHazori, nimwanta wawu wamutapili nampoku yakabali, muloŋa Hazori hakusambila diyi wadiŋi mwanta wamatuŋa ana ejima.
Antu ejima adiŋumu ayitapili nampoku yakabali, ayijilumwini ji-i nampoku yakabali, himwasheli hoku niwumu nakwonaku, wocheli Hazori nakesi.
Ninyikala yejima yawanyanta ana, Yoshuwa wayilukukili, nianyanta jawu wayikwatili, wayitapili ejima nampoku yakabali, wayijilumwini ji-i mwomwamulejeliyi Mosi kambuŋaYehova.
Kwinza nyikala yadiŋi hatupidi twawu, aIsarela hiyocheli niwumuku, ocheli kwaHazori hohu; wenowu diwu wocheliyi Yoshuwa.
Yuma yejima yamunyikala iyi, niyimuna, anyana kaIsarela atambwili yawu awenawu, hakwila antu ejima ayitapili nampoku yakabali, nichayijilumwinuwu, hiyashiyili niwumu wadiŋi nakwonaku.
Mwalejeliyi Yehova kambuŋindi Mosi, dimu mwalejeliyi Mosi Yoshuwa, dimu mweliliyi Yoshuwa; mwejima mwamulejeluwu Mosi kudi Yehova welilumu, hashiyili kwindi chuma chimu chakadi kwilaku.
Nochu Yoshuwa wakwatili ituŋa dina dejima, nidamapidi, nidakukabeta kakuchidiilu, niituŋa daGosheni dejima, nidakunkumuka, nidayana, niituŋa daIsarela damapidi, nidawu dakunkumuka;
kufumisha kumpidi yaHalaka, yaya kuSeyiri ndo-o nikuBayali Gadi muchinekineki chaLebanoni mwishina dampidi yaHerimoni, anyanta jawu ejima wayikwatili, wayitapili, wayijahili.
Wenana anyanta Yoshuwa walwili nawu njita haleheli.
Kwosi mukala niwumu watiyaŋeni nawanyana kaIsarela chakulembaku, chiŋa wowu aHivi eniGibeyoni hohu; ejimawu ayikwatili akukwata kunjita.
 Chakuchinchikisha nyichima yawu chafumini kudi Yehova, kulonda enzi nakulwa njita ayijilumuni ji-i, mwomwalejeliyi Yehova Mosi.
Hamafuku ana Yoshuwa wayili nakuyijahamu aAnaki nimwituŋa damapidi, nikuHeberoni, nikuDebiri, nikuAnabi, nikwituŋa daYuda damapidi dejima, nikwituŋa daIsarela damapidi dejima, Yoshuwa wayijilumwini ji-i ninyikala yawu.
Himwasheli kaAnaki niwumu mwituŋa dawanyana kaIsarelaku. MuGaza namuGati namuAshidodi hohu dimu mwasheluwu amakwawu.
Nochu Yoshuwa wakwatili ituŋa dejima, mwejima mwahosheliyi Yehova naMosi; Yoshuwa wadinkeli aIsarela dawu dakuswana mwomwadambwililuwu, mwomwahita nyichidi yawu. Mwituŋa muwunda nikuwunda.
Tiyenu anyanta etuŋa atapiluwu anyana kaIsarela, hiyakutambula niituŋa dawu hambadi yaYodana yatuntukilaŋa itaŋwa, kufumisha kuchinekineki chaArinoni kutwala nikumpidi yaHerimoni, niyana yejima yambadi yamusela;
Sihoni mwanta wawaAmori wáshakamini muHeshiboni, wadiŋi mwanta wawu kufumisha kuAroweri, hansa yachinekineki chaArinoni, nihakachi kachinekineki, nichibalu chimu chaGileyadi nakutwala kukaloŋa Yaboki, dimu muŋinza yawanyana kaAmoni;
nichana chakwata nikukaluŋalwiji kaKineroti, mbadi yamusela, nakutwala nikwijiya dakuchana, dodu Ijiya daMuŋwa, mbadi yamusela, njila yakuya kuBetiyeshimoti; nikumbadi yakabeta kakuchidiilu kwakunkumukila nyikandu yaPisiga;
nimuŋinza yaOgi mwanta wakuBashani yowu washeluhu hadiŋi aRefwa wáshakamini nikuAshataroti nikuEdereyi,
wadiŋi mwanta wawu nimuHerimoni, nimuSaleka nimuBashani yejima ndo-o nikuŋinza yawaGeshuri, niyawaMayakati, nichibalu chaGileyadi chimu, dimu muŋinza yaSihoni mwanta wakuHeshiboni.
KambuŋaYehova Mosi nianyana kaIsarela ayitapili. KambuŋaYehova Mosi wayinkeli dawu dakuheta, dambala dawaRubeni, nidawaGadi, nidamuchidi waManase wachibalu.
Tiyenu anyanta etuŋa atapiluwu aYoshuwa nawanyana kaIsarela ishinadi daYodana damujika, kufumisha kuBayali Gadi muchinekineki chaLebanoni nakutwala kumpidi yaHalaka yaya kuSeyiri. Yoshuwa wayinkelidu nyichidi yawaIsarela dawu dakuheta mwomwadambwililuwu;
nimwituŋa damapidi, nidakunkumuka, nidayana, nidanyikandu, nidachinkalampata, nimwituŋa dakukabeta kakuchidiilu, nikaHiti, nikaAmori, nikaKenani, nikaPerizi, nikaHivi, nikaYebusi;
wumu, mwanta wakuYeriku,
wumu, mwanta wakuYerusalema,
wumu, mwanta wakuYaramuti,
wumu, mwanta wakuEgeloni,
wumu, mwanta wakuDebiri,
wumu, mwanta wakuHorama,
wumu, mwanta wakuLibina,
wumu, mwanta wakuMakeda,
wumu, mwanta wakuTapuwa,
wumu, mwanta wakuAfweki,
wumu, mwanta wakuMadoni,
wumu, mwanta wakuShimironi Meroni,
wumu, mwanta wakuTanaki,
wumu, mwanta wakuKedeshi,
wumu, mwanta wakuDori wakumutumba waDori,
wumu, mwanta wakuTiriza,
Yoshuwa wakulili, nyaka yindi yavulili. Yehova wamwilili nindi, Eyi wakula dehi, nyaka yeyi yinavuli, ituŋa dichidi kwoku deneni nankashi muchidi kanda muditambuli.
Tiyenu mpata yinashaluku, mutamba wejima wawaFwilistinu niaGeshuri ejima;
Kufumisha kuShihori yekala kwafuma Ejipitu nakutwala kuŋinza yaEkeroni kukabeta kakuchimunswa, kwelaŋawu nawu kwambala kwawaKenani; anyanta awaFwilistinu atanu, nieniGaza, nieniAshidodi, nieniAshekeloni, nieniGati, nieniEkeroni; kwinkaku niaAvi niwena.
Mbadi yakabeta kakuchidiilu, ituŋa dejima dawaKenani, niMeyara ambala awaSidoni, nakushikija kuAfweki, kuŋinza yawaAmori;
Niituŋa dawaGebali niLebanoni yejima, nakutwala kwatuntukilaŋa itaŋwa, kufumisha kuBayali Gadi mwishina dampidi yaHerimoni, nakutwala kuwiŋililu wakuHamata;
antu ejima ashakama mwituŋa damapidi kufumisha kuLebanoni nakutwala kuMiserefwoti Mayimi, wowu aSidoni ejima, wenana ami nakayitemuna kumesu awanyana kaIsarela. Kumina dakuyambwila aIsarela dawu dawuswana mwomunakuleji.
Dichi dinu ituŋidi yibaloleli nyichidi yitanu nayiwana, nimuchidi waManase wachibalu, hiwuswana wawu.
Yena Manase diyi atambwiluwu nindi niaRubeni niaGadi wuswana wawu wayinkeliyi Mosi ishinadi daYodana damusela, mwomwayinkeliyi kambuŋaYehova Mosi.
Kufumisha kuAroweri kunsa yachinekineki chaArinoni, nimukala wekala mukachi kachinekineki, nichana chejima chaMedeba nakushika kuDiboni;
ninyikala yejima yaSihoni mwanta waAmori, wadiŋi mwanta muHeshiboni, nakutwala nikuŋinza yawanyana kawaAmoni;
niGileyadi, niŋinza yawaGeshuri niyawaMayakati, nimpidi yejima yaHerimoni, niBashani yejima nakushika kuSaleka:
ituŋa dejima damuBashani daOgi wadiŋi mwanta nimuAshataroti nimuEdereyi, yenowu washeluhu hadiŋi aRefwa; muloŋa wenawa wowu atapiliyi Mosi, wowu atemwiniyi.
Ilaŋa anyana kaIsarela hiyayitemwini hela aGeshuri hela aMayakatuku; nilelu aGeshuri nawaMayakati ashakama nawaIsarela.
 Muchidi waLevi hohu kankawawu diwu wabuliliyi kwinkayi wuswana; nyilambu yaYehova Nzambi yaIsarela, yakwila nakesi diwu wuswana wawu, mwomwahosheliyi nindi.
Mosi wenkeli muchidi wawanyana kaRubeni wuswana wawu mwomwahita yisaka yawu.
Ŋinza yawu yafumini kuAroweri kunsa yachinekineki chaArinoni, nimukala wekala mukachi kachinekineki, nichana chejima chaMedeba.
Heshiboni, nanyikala yayu yejima yekala muchana; Diboni, niBamoti Bayali, niBetibayali Meyoni,
niYahazi, niKedemoti, niMefwata,
niKiriyatami, niSibima, niZerete Shahara hampidi yamuchinekineki,
niBetipeyori, ninyikandu yaPisiga, niBetiyeshimoti,
ninyikala yejima yamuchana, niituŋa dejima daSihoni mwanta wawaAmori wadiŋi mwanta muHeshiboni, atapiliyi Mosi kumu nawanyanta akuMidiyani, wowu aEvi, naRekemi, naZuri, naHuri, naReba, wowu ayilolu aSihoni, ashakamini mwituŋa.
 NiBalami mwana kaBeyori, yowu mukwakuhoŋa, anyana kaIsarela amujahili nampoku yakabali kumu nawamakwawu ajahiluwu.
Ŋinza yawanyana kaRubeni, yowu Yodana nimukulishi windi. Weniwu diwu wuswana wawanyana kaRubeni mwahita yisaka yawu, ninyikala yamaneni niyanyanya yawuswana owu.
Mosi wenkeli muchidi waGadi, wowu anyana kaGadi, wuswana wawu mwahita yisaka yawu.
Ŋinza yawu yowuYazeri, ninyikala yejima yakuGileyadi, nichibalu chetuŋa dawanyana kaAmoni, nakushika kuAroweri watala mesu kuRaba;
nakufumisha nikuHeshiboni nakutwala nikuRamati Mizipa, nakuBetonimi; nakufumisha nikuMahanayimi nakutwala nikuŋinza yaDebiri;
muchinekineki, niBetiharama niBetinimira niSukoti, niZafwoni, ituŋa dasheluku daSihoni mwanta wakuHeshiboni, niYodana nimukulishi windi nakutwala kwakumina ijiya daKinereti ishinadi daYodana damusela.
Weniwu diwu wuswana wawanyana kaGadi mwahita yisaka yawu, ninyikala yamaneni ninyikala yanyanya yawuswanowu.
Mosi wenkeli muchidi waManase wachibalu wuswana wawu. Wadiŋi wambala wamuchidi wawanyana kaManase wachibalu mwahita yisaka yawu.
Ŋinza yawu yafumini kuMahanayimi yadiŋi niBashani yejima, ituŋa dejima daOgi mwanta wakuBashani, ninyikala yejima yaYayiri yekala muBashani, nyikala makumi atanu nadimu (60);
nichibalu chaGileyadi niAshataroti niEdereyi, yoyi nyikala yamwituŋa daOgi yamuBashani, yambala yawanyana kaMakiri mwana kaManase, yambala yachibalu chimu chawanyana kaMakiri, mwahita yisaka yawu.
Wenawa diwu mawuswana amboleleliyi Mosi muyana yaMowabi, ishinadi daYodana dakuYeriku kumusela.
Hakwila muchidi waLevi Mosi hayinkeli wuswanaku. Yehova Nzambi yaIsarela diwu wuswana wawu mwomwahosheliyi nawu.
Awa diwu mawuswana atambwiluwu anyana kaIsarela mwituŋa daKenani, ayibalwililuwu kudi kapristu Eleyazari, nimwana kaNuni Yoshuwa, niakulumpi jawatata janyichidi yawanyana kaIsarela,
mwomwasakwililuwu wuswana wawu nachinjikijilu chakusakula nachu, mwomwashimwiniyi Yehova kukanwa kaMosi, wanyichidi yitanu nayiwana, namuchidi wachibalu.
Muloŋa wuswana wanyichidi yiyedi namuchidi wachibalu Mosi wayinkeluwu dehi mwishinadi daYodana. Ilaŋa aLevi hayinkeli wuswana mukachi kawuku.
Muloŋa anyana kaYosefu adiŋi nyichidi yiyedi, iwu Manase, iwu Efweremi. ALevi hiyayinkeli iseka dawu mwituŋaku, wayinkeli kwanyikala yakushakama hohu, nimpata janyeŋumukaku jakudiishila yimuna yawu nijayuma yawu.
Mwamulejeluwu Mosi kudi Yehova dimu mweliluwu anyana kaIsarela, abalwili ituŋa.
Henahana anyana kaYuda aswilili kwakwihi naYoshuwa hadiŋiyi kuGiligali. Mwana kaYefune Kalebi kaKenizi hakumwila nindi, Eyi weluka chuma chamwililuwu muntu waNzambi Mosi kudi Yehova, chakutena ninami nineyi muKadeshi Baraneya.
Hana hantemesheliyi kambuŋaYehova Mosi, nifumi muKadeshi Baraneya niyi nakwendesha ituŋa; nadiŋi kwami wanyaka makumi awana (40). Namuleteleli cheŋi izu dadiŋi mumuchima wami.
Hakwila anakwami nayili nawu anowesheli nyichima yawantu, ilaŋa ami kwami namulondeli Yehova Nzambi yami hachikupu.
Mosi wasanyikili ifuku odu nindi, Chalala, ituŋa diwadatili mwendu weyi deyeyi nawanyaneyi dawuswana hayanyaka, nanichi chiwunalondi Yehova Nzambi yami hachikupu.
Dichi dinu tala, Yehova nahandishi wumi wami iyi nyaka makumi awana nanyaka yitanu (45) mwomwahosheliyi, kufumisha hana hahosheliyi Yehova naMosi izu idi, hendeluwu aIsarela muchinkalampata; ichi dinu tala, lelu nashiki munyaka makumi atanu nasatu nanyaka yitanu (85).
Lelu saŋa nakolela neyi chinadiŋilaŋa ifuku dantemesheliyi Mosi; mwashikili ŋovu yami henahana dimu munashiki ŋovu yami nikatataka, hela yakulwa nachu njita, hela yakwenda nachu, hela yakukoŋa nachu nyidimu.
Dichi dinu nyinki mpidi iyi yateneniyi Yehova denodu ifuku, muloŋa dena ifuku dina eyi aweni watiyili nawu kudi aAnaki, nawu kudi ninyikala yamaneni yakujika mpwembu; wamba kela Yehova nukwikala nindi, hinakayitemunamu, mwahosheliyi Yehova.
Yoshuwa wamukiswilili nkisu, wamwinkeli mwana kaYefune Kalebi kaKenizi, Heberoni, nindi yiikali wuswana windi.
Dichi Heberoni yelili wuswana wambala wamwana kaYefune Kalebi kaKenizi yindi nikulelu, nanochu chalondeliyi Yehova Nzambi yaIsarela hachikupu.
Nochu ijina daHeberoni hakusambila dadiŋi Kiriyati Araba; yenowu Araba wadiŋi wabadika akwawu aAnaki kutoha. Mwituŋa muwunda nikuwunda.
Mwasakwililuwu muchidi wawanyana kaYuda nachinjikijilu mwahita yisaka yawu mwashikili kuŋinza yaEdomi nimuchinkalampata chaZini kukabeta kakuchidiilu, kukabeta kakuchidiilu kwakweni kunsa.
Ŋinza yawu yakabeta kakuchidiilu yafumini kwakumina Ijiya daMuŋwa kwokumwendu wadu watala kukabeta kakuchidiilu;
yayili mbadi yakabeta kakuchidiilu hamukandu waAkarabimi, yahitili nikuZini, yakandukili kumbadi yaKadeshi Baraneya yakabeta kakuchidiilu, yahitili nikuHezeroni, yakandukili kuAdara, yanyeŋumukili nakuya kuKaraka;
yahitili nikuAzamoni yiidika nikukaloŋa kaEjipitu; ŋinza yina yakuminini kukaluŋalwiji; yeniyi diyi yikwikala ŋinza yenu yakukabeta kakuchidiilu.
Ŋinza yakumusela yowu Ijiya daMuŋwa nikwakumina Yodana. Ŋinza yamutamba wakukabeta kakuchimunswa yafumini kumwendu wejiya kwakumina Yodana.
Ŋinza yina yakandukili kuBetihogala, yahitili kumbadi yaBetaraba yakabeta kakuchimunswa, ŋinza hiyikukandukila nikwilola daBohana mwana kaRubeni.
Ŋinza yakandukili kuDebiri nakufuma muchinekineki chaAkori, hiyikuya nikukabeta kakuchimunswa nakutalisha kuGiligali, watala mesu kumukandu waAdumimi, wekala ishinadi dakaloŋa dakabeta kakuchidiilu; ŋinza yahitili nikumenji akuEnshemeshi, yakuminini kuEnirogeli.
Ŋinza yakandukilili kuchinekineki chamwana kaHinomi nakuya kumbadi yawaYebusi yakukabeta kakuchidiilu, diku kuYerusalema; ŋinza yakandukili nikumutu wampidi yemana kuchinekineki chaHinomi kumujika, chekala kwakumina muhoŋi wawaRefwa mbadi yakukabeta kakuchimunswa.
Ŋinza ayesekeli kufumisha kumutu wampidi nakutwala kukaseloki kamenji akuNefwetowa, yayili nikunyikala yamumpidi yaEfweroni; ŋinza ayesekeli nikuBayalahi, diyi Kiriyati Yeyarimi.
Ŋinza yanyeŋumukili Bayalahi nakuya kumujika kumpidi yaSeyiri, yihita nikumbavu yampidi yaYeyarimi yakabeta kakuchimunswa, diyi Chesaloni, hiyikukunkumuka nikuBetishemeshi, nakuhita kuTimina.
Ŋinza yedikili nikumbadi yaEkeroni yakabeta kakuchimunswa; ŋinza ayesekeli nikuShikeroni, hiyikuhita nikuhita nikumpidi yaBayalahi, hiyikwidika nikuYabaneli; ŋinza kuyakuminini kwokukaluŋalwiji.
Ŋinza yakumujika yashikili kwokuKaluŋalwiji Keneni, nikumukulishi waku. Dimu muŋinza yawanyana kaYuda kwi-ndo mwahita yisaka yawu.
Wamwinkeli mwana kaYefune Kalebi iseka damukachi kawanyana kaYuda; mwomwaya nshimbi yaYehova yalejeliyi Yoshuwa, wowu mukala waAraba, yenowu diyi tata yaAnaki; diku kuHeberoni.
Kalebi watemwinumu anyana kaAnaki asatu amayala, iwu Sheshayi, iwu Ahimani, iwu Talamayi, wowu anyana kaAnaki.
Wanyamukili kwenoku hakuya nakulwa naweniDebiri; ijina daDebiri hakusambila dadiŋi Kiriyati Sefweri.
Kalebi welili nindi, Yowu wukulukuka Kiriyati Sefweri nakuwutapa nakamwinka mwanami Akisa asumbuli.
Otiniyeli, mwana kaKenazi manakwaKalebi, owulukuka nikuwulukuka; wamwinkeli mwanindi Akisa, nindi sumbulaku.
Cheliliyi nenzi dehi kudi yena, hakumukanjikija iyala amulombi tata yindi iha. Wasulukili hachimbulu chindi; Kalebi wamwilili nindi, Wunakeŋidi?
Yena mumbanda nindi, Nkiswili nkisu; wunanyinki ituŋa dakabeta kakuchidiilu, nyinki nituseloki. Kalebi wamwinkeli tuseloki nitwakundundamu nitwakunkulu.
Weniwu diwu wuswana wamuchidi wawanyana kaYuda mwahita yisaka yawu.
Nyikala yamaneni yadiŋi kwakumina muchidi wawanyana kaYuda, mbadi yaŋinza yaEdomi, kukabeta kakuchidiilu yadiŋi niKabezeyeli, niEderi, niYaguri;
niKina, niDimonaha, niAdada;
niKedeshi, niHazori, niItinani
niZifwi, niTelemi, niBeyaloti,
niHazorihadata, niKeriyoti Hezeroni, diwu Hazori;
niAmama, niShema, niMolada;
niHazaragada, niHeshimoni, niBetipeleti;
niHazarashuwali, niBerisheba, niBiziyotiya;
niBayalahi, niIyimi, niEzemi;
niEletoladi, niChesili, niHorama;
niZikilagi, niMadamana, niSanesana;
niLebayoti, niShilihimi, niAyina, niRimoni; nyikala yamaneni yejima makumi ayedi nanyikala yitanu nayiwana (29), ninyikala yawu yanyanya.
Kwakunkumuka, niEshetawoli, niZora, niAshena;
niZanowa, niEnganimi, niTapuwa, niEnama;
niYaramuti, niAdulami, niSoko, niAzeka;
niSharayimi, niAditayimi, niGedera, niGederotayimi; nyikala yamaneni ikumi nayiwana (14) ninyikala yawu yanyanya.
NiZenana, niHadasha, niMigidaligadi;
niDilani, niMizipa, niYoketeli;
niLakishi, niBozekati, niEgeloni;
niKaboni, niLahamami, niChitilishi;
niGederoti, niBetidagoni, niNama, niMakeda; nyikala yamaneni ikumi nayitanu nawumu (16) ninyikala yawu yanyanya.
NiLibina, niEteri, niAshani;
niIfwata, niAshenahi, niNezibi;
niKeyila, niAkizibi, niMaresha; nyikala yamaneni yitanu nayiwana ninyikala yawu yanyanya.
Iwu Ekeroni, nanyikala yindi yamaneni ninyikala yindi yanyanya;
kufumisha kuEkeroni nikukaluŋalwiji, nyikala yamaneni yejima yakumbadi yaAshidodi, ninyikala yawu yanyanya.
NiAshidodi nanyikala yindi yamaneni ninyikala yindi yanyanya; niGaza ninyikala yindi yamaneni ninyikala yindi yanyanya, kushika nikukaloŋa kaEjipitu, nikuKaluŋalwiji Keneni nikumukulishi waku.
Mwituŋa damapidi, niShamiri, niYatiri, niSoko,
niDanena, niKiriyati Sana, diwu Debiri;
niAnabi, niEshetemowa, niAnimi;
niGosheni, niHoloni, niGilohi; nyikala ikumi nawumu (11) ninyikala yawu yanyanya.
NiAraba, niDuma, niEshana;
niYanimi, niBetitapuwa, niAfweka;
niHumitahi, niKiriyati Araba, yowu Heberoni, niZiyori; nyikala yamaneni yitanu nayiwana (9) ninyikala yawu yanyanya.
NiMawoni, niKarameli, niZifwi, niYuta;
niYezereyeli, niYokedeyami, niZanowa;
niKena, niGibeya, niTimina; nyikala yamaneni ikumi ninyikala yawu yanyanya.
NiHalihuli, niBetizuri, niGedori;
niMayarata, niBetianoti, niEletekoni; nyikala yamaneni yitanu nawumu ninyikala yawu yanyanya.
NiKiriyati Bayali, yowu Kiriyati Yeyarimi, niRaba; nyikala yamaneni yiyedi ninyikala yawu yanyanya.
Muchinkalampata, niBetaraba, niMidini, niSekaka;
niNibishana niMukala waMuŋwa, niEngedi; nyikala yamaneni yitanu nawumu ninyikala yawu yanyanya.
Hakwinza aYebusi, wowu eniYerusalema, anyana kaYuda hiyatwesheli kuyitemuna mwokuku; ilaŋa aYebusi ashakama nawanyana kaYuda kuYerusalema nikulelu.
Iseka dayisakwililuwu anyana kaYosefu nachinjikijilu, dafumini kuYodana kuYeriku, kumenji akuYeriku akumusela, kuchinkalampata, dafumini kuYeriku nakuhanuka mwituŋa damapidi lusu nikuBeteli;
dafumini kuBeteli nakuya kuLuzi, hidikuhita, nikuŋinza yawaArakiti diya nikuAtaroti;
dakunkumukili nakuya kumujika nikuŋinza yawaYafweleti, nikuŋinza yaBetihoroni dakunkulu, ndo-o nikuGezeri; dakuminini kwokukaluŋalwiji.
Anyana kaYosefu, aManase naEfweremi, atambwili wuswana wawu.
Tiyenu ŋinza yawanyana kaEfweremi mwahita yisaka yawu; ŋinza yawuswana wawu kumusela yadiŋi Ataroti Adara, ndo-o nikuBetihoroni wakundundamu;
ŋinza kumujika yedikilili kuMikimeta kukabeta kakuchimunswa; ŋinza yibalumuka nikubalumuka hiyikuya nikumusela kuTayanati Shili, hiyikukulisha Yanowa okuma kumujika;
yafumini kuYanowa nakukunkumuka nikuAtaroti, nikuNayara, yishika nikuYeriku, yiidika nikuYodana.
Kufumisha kuTapuwa ŋinza yahitili kumujika nikukakaloŋa yowu Kana; kuyakumini kwoku kukaluŋalwiji. Weniwu diwu wuswana wamuchidi wawanyana kaEfweremi, mwahita yisaka yawu.
Kubombelaku ninyikala yambwililuwu anyana kaEfweremi mukachi kawuswana wawanyana kaManase, nyikala yamaneni yejima ninyikala yawu yanyanya.
 Hiyayitemwini aKenani ashakamini muGezeruku, ilaŋa aKenani ashakama mukachi kaEfweremi nikulelu, elili anduŋu akuyikoŋela nyidimu.
Imu dimu mwasakwililuwu muchidi waManase nachinjikijilu; muloŋa yena hiwedi waYosefu. Hakwila Makiri wedi waManase, tata yaGileyadi, nanochu chadiŋiyi mukwanjita, hakutambula niGileyadi niBashani.
Mwasakwililuwu mwadiŋi mwambala mwawanyana kaManase asheluku, mwahita yisaka yawu; mwawanyana kaAbiyezeri, mwawanyana kaHeleki, mwawanyana kaAsiriyeli, mwawanyana kaShekemi, mwawanyana kaHefweri, mwawanyana kaShemida, wenawa diwu adiŋi anyana kaManase mwana kaYosefu amayala, mwahita yisaka yawu.
Ilaŋa Zelofwehadi mwana kaHefweri, Hefweri mwana kaGileyadi, Gileyadi mwana kaMakiri, Makiri mwana kaManase, hadiŋi nawanyana amayalaku, wadiŋi nawanyana awambanda hohu; majina awanyanindi wowenawa; iwu Mahala, iwu Nowa, iwu Hogala, iwu Milika, iwu Tiriza.
Aswilili kwakwihi kumesu akapristu Eleyazari nikumesu amwana kaNuni Yoshuwa, nikumesu awatulamba, nawu, Yehova wamulejeli Mosi kutwinka wuswana wetu mukachi kawanakwetu amayala. Dichi mwomwalejeliyi Yehova wayinkeli wuswana mukachi kawanakwatata yawu.
Iseka daManase dadiŋi yibalu yampata ikumi, kubombelaku niituŋa daGileyadi naBashani, dekala hambadi yamusela yaYodana;
muloŋa anyana kaManase awambanda adiŋi nawuswana wawu mukachi kawanyanindi amayala, niituŋa daGileyadi dadiŋi dawanyana kaManase amayala asheluku.
Ŋinza yaManase yafumini kuAsheri nakutwala kuMikimeta womba mesu kuShekemi; ŋinza yahitili kuchikasa chachidiilu, yashikili nikudi eniEntapuwa.
Ituŋa daTapuwa dadiŋi daManase; hakwinza mukala waTapuwa, wadiŋi wawanyana kaEfweremi.
Ŋinza yakunkumukili kukakaloŋa yowu Kana, ishinadi dakakaloŋa dakabeta kakuchidiilu; nyikaloyu yadiŋi yaEfweremi, mukachi kanyikala yaManase; ŋinza yaManase yadiŋi ishinadi dakakaloŋa dakabeta kakuchimunswa, kuyakuminini kwokukaluŋalwiji;
kukabeta kakuchidiilu kwadiŋi kwaEfweremi, kukabeta kakuchimunswa kwadiŋi kwaManase, nikaluŋalwiji yoyi ŋinza yindi; ashikili nikuAsheri kumbadi yakabeta kakuchimunswa, nikuIsakari kumusela.
NimuIsakari nimuAsheri Manase wadiŋi naBetisheyani ninyikala yawu, niIbiyelami ninyikala yawu, nieniDori ninyikala yawu, nieniEndori ninyikala yawu, nieniTanaki ninyikala yawu, nieniMegido ninyikala yawu, yonyikandu yisatu.
Ilaŋa anyana kaManase akaŋenyi kuyitemunamu akwanyikala yina, muloŋa aKenani elili nawu etu kwetu tukushakama mwituŋidi.
Cheliluwu anyana kaIsarela anakwati dehi ŋovu ayikalakesheli aKenani nyidimu yawuduŋu, hiyayitemwinumu chikupuku.
Anyana kaYosefu amwilili Yoshuwa nawu, Wunanyinkelidi wuswana weseka dimu hohu dakusakula nachinjikijilu, kweseka dimu hohu, kutoŋa yami munza weneni, niYehova saŋa ankoolekeshelayi nihanu!
Kuchinka Yoshuwa nindi, Neyi eyi wumunza weneni, yaŋa kweyi mwisaŋa, wakaditemeni oku kwituŋa dawaPerizi nidawaRefwa; neyi ituŋa daEfweremi damapidi dinakukeheli.
Anyana kaYosefu nawu, Ituŋa damapidi hitukuwanina mwokuku, niaKenani ejima ashakama muchinekineki akweti makálu ayikuŋu ninana adi muBetisheyani nanyikala yawu, ninana adi muchinekineki, chaYezereyeli.
Yoshuwa wahosheli namutaŋa waYosefu, wowu aEfweremi naManase, nindi, Eyi wumunza weneni, wukweti niŋovu yayivulu; eyi hiwukutambula iseka dakusakula nachinjikijilu dimu hohuku,
ilaŋa ituŋa damapidi dakela deyeyi, muloŋa hela hiisaŋa, wakaditema kweyi, nikudakumina dakela deyeyi, muloŋa aKenani wakayitemunamu, hela neyi akweti makálu ayikuŋu, hela akweti ŋovu.
Chipompelu chejima chawanyana kaIsarela chapompeli kuShilo, kwenoku alemeni itenti dakubulakena. Ituŋa dayifwomokeleli nzo-o.
Anyana kaIsarela mwasheli nyichidi yitanu nayiyedi yachidiŋi kanda ayibalwili wuswana wawuku.
Yoshuwa wayilili anyana kaIsarela nindi, Ituŋa dayinkayi dehi Yehova Nzambi yawankakulula jenu, indi mwaakanyi mwamba kaleka kukatala nakubula kwiŋilamu nakuditambula?
Tondenu hamuchidi amayala asatu, hamuchidi amayala asatu; ami nakayitemesha, akanyamuki, akendujoli mwituŋa nakudisoneka mwomwahita wuswana wawu; akenzi cheŋi kudami.
Akadibaluli maseka atanu nayedi. AYuda akashakami muŋinza yawu kukabeta kakuchidiilu, nimutaŋa waYosefu wakashakami muŋinza yawu kukabeta kakuchimunswa.
Ituŋa mwakadisoneki maseka atanu nayedi mwakaleti kudami, ami nakayisakwila nachinjikijilu kunu kumesu aYehova Nzambi yetu.
Muloŋa aLevi hiyakweti iseka mukachi kenuku, muloŋa wuswana wawu wowu wupristu waYehova. NiaGadi niaRubeni nimuchidi waManase wachibalu atambula dehi wuswana wawu ishinadi daYodana damusela, wayinkeliyi kambuŋaYehova Mosi.
Ana amayala anyamukili, áyili; Yoshuwa wayikanini áyili nakusoneka ituŋa, nindi, Yenuŋa mwakendujoli mwituŋa, mwakadisoneki, mwakenzi cheŋi kudami, nakayisakwili nachinjikijilu kunu kuShilo kumesu aYehova.
Ana mayala ayili, ahitili mwituŋa, adisonekeli mumukanda hamukala, hamukala, maseka atanu nayedi, enjili cheŋi kudi Yoshuwa kwadiŋiyi kuShilo kuchiimba.
Yoshuwa wayisakwilili nachinjikijilu kuShilo kumesu aYehova; kwenoku Yoshuwa yoyibalwila anyana kaIsarela ituŋa mwomwadambwililuwu.
Chinjikijilu chamuchidi wawanyana kaBenjamini chamwekeni mwahita yisaka yawu; ŋinza yayisakwililuwu yayili hakachi kawanyana kaYuda nawanyana kaYosefu.
Ŋinza yawu yamutamba wakabeta kakuchimunswa yafumini kuYodana; ŋinza yakandukilili kumbadi yaYeriku yakabeta kakuchimunswa, yakandukili nakuhanuka mwituŋa damapidi kumujika; kuyakuminini kuchinkalampata chaBetaveni.
Ŋinza yafumini kwenoku yihita nikuLuzi, kwokumbadi yaLuzi yakabeta kakuchidiilu, Luzi diyi Beteli; ŋinza yakunkumukili nikuAtaroti Adara, kumpidi yekala kumutamba wakabeta kakuchidiilu waBetihoroni wamunkulu;
ŋinza ayesekeli hiyikunyeŋumuka kumbadi yamujika kukabeta kakuchidiilu kufumisha kumpidi yatala mesu kuBetihoroni kukabeta kakuchidiilu; kuyakuminini kwokuKiriyati Bayali, diyi Kiriyati Yeyarimi, mukala wawanyana kaYuda. Kweniku diku kumutamba wawu wamujika.
Mutamba wawu wakabeta kakuchidiilu wafumini kunsa yaKiriyati Yeyarimi, ŋinza hiyikuya kumujika, hiyikwidika nikukaseloki kamenji akuNefwetowa.
Ŋinza yakunkumukili kwakumina mpidi yemana kuchinekineki chamwana kaHinomi, chekala kumuhoŋi wawaRefwa mbadi yakabeta kakuchimunswa, yakunkumukili nikuchinekineki chaHinomi kumbadi yawaYebusi kukabeta kakuchidiilu, yikunkumuka nikuEnirogeli.
Ayesekeli kumbadi yakabeta kakuchimunswa, hiyikwidika kuEnshemeshi, yiidika nikuGeliloti, womba mesu kumukandu wakuAdumimi; hiyikukunkumuka nikwilola daBohana mwana kaRubeni;
yihita nimutamba wuna watala mesu kuchana kumbadi yakabeta kakuchimunswa, yikunkumuka nimuchinekineki.
Ŋinza yahitili nakushika kumbadi yaBetihogala kukabeta kakuchimunswa; kuyakuminini ŋinza kwokumwendu waKaluŋalwiji Kamuŋwa wakukabeta kakuchimunswa, kunsa yaYodana yakabeta kakuchidiilu; yeniyi diyi ŋinza yakabeta kakuchidiilu.
Yodana diyi wadiŋi ŋinza yawu yamutamba wakumusela. Weniwu diwu wuswana wawanyana kaBenjamini, mwesekela ŋinza jawu kwi-ndo, mwahita yisaka yawu.
Dichi nyikala yamuchidi wawanyana kaBenjamini mwahita yisaka yawu yadiŋi iwu Yeriku, iwu Betihogala, iwu Emekikezizi,
iwu Betaraba, iwu Zemarayimi, iwu Beteli;
iwuAvwimi, iwu Para, iwu Ofwara;
iwu Chefwara Amoni, iwu Ofwini, iwu Geba; nyikala yamaneni ikumi nayiyedi (12), ninyikala yawu yanyanya;
iwu Gibeyoni, iwu Rama, iwu Beyeroti;
iwu Mizipa, iwu Chefwira, iwu Moza;
iwu Rekemi, iwu Iripeyeli, iwu Tarala;
iwu Zela, iwu Elefwi, niaYebusi, diwu Yerusalema, iwu Gibeyati, iwu Kiriyati; nyikala yamaneni ikumi nayiwana (14) ninyikala yawu yanyanya. Weniwu diwu wuswana wawanyana kaBenjamini mwahita yisaka yawu.
Chinjikijilu chamuchiyedi chamwekeneni Simeyona, chambala chamuchidi wawanyana kaSimeyona mwahita yisaka yawu; wuswana wawu wadiŋi mukachi kawuswana wawanyana kaYuda.
Wuswana wadiŋi iwu Berisheba hela Sheba, iwu Molada;
iwu Hazara Shuwali, iwu Bala, iwu Ezemi;
iwu Eletoladi, iwu Betulu, iwu Horama;
iwu Zikilagi, iwu Betimarakaboti, iwu Hazara Susa;
iwu Betilebayoti, iwu Sharuheni; nyikala yamaneni ikumi nayisatu (13) ninyikala yawu yanyanya;
iwu Ayini, iwu Rimoni, iwu Eteri, iwu Ashani; nyikala yamaneni yiwana ninyikala yawu yanyanya;
ninyikala yanyanya yejima yadiŋi yakundama kunyikala yenoyu yamaneni nikuBayalatabera, Rama wakukabeta kakuchidiilu. Weniwu diwu wuswana wamuchidi wawanyana kaSimeyona mwahita yisaka yawu.
Mwomwiseka damuchiyedi dawanyana kaYuda dimu mwadiŋi wuswana wawanyana kaSimeyona, muloŋa iseka dawanyana kaYuda dayitoheleli, dichi anyana kaSimeyona atambwili wuswana mukachi kawuswana wawu.
Chinjikijilu chamuchisatu chamwekeneni anyana kaZebuluni mwahita yisaka yawu. Ŋinza yawuswana wawu yashikili nikuSaridi.
Ŋinza yawu yakandukilili kumujika nikuMarala, yashikili nikuDabesheti, yashikili nikukakaloŋa kadi kwakwihi naYokineyami;
yabalumukilili kuSaridi hiyikuya kumusela kwatuntukilaŋa itaŋwa nikuŋinza yaChisoloti Tabori; yiidika nikuDaberata, yikanduka nikuYafwiya.
Kufuma kwenoku hiyikuhita nakutalisha kumusela hiyikuya nikuGati Hefweri, kuEtikazini, yiidika nikuRimoni, washika kuNeya;
ŋinza yanyeŋumukili kumutamba wakabeta kakuchimunswa, hiyikuya nikuHanatoni; kuyakuminini kwokuchinekineki chaIfwateli;
niKatati, niNahalali, niShimironi, niIdala, niBetelemi; nyikala yamaneni ikumi nayiyedi (12) ninyikala yayu yanyanya.
Weniwu diwu wuswana wawanyana kaZebuluni mwahita yisaka yawu, nyikala yamaneni yoyeniyi ninyikala yawu yanyanya.
Chinjikijilu chamuchiwana chamwekeneni Isakari, wowu anyana kaIsakari mwahita yisaka yawu.
Ŋinza yawu yashikili nikuYezereyeli, nikuKesuloti, nikuShunemi;
nikuHafwarayimi, nikuShiyoni, nikuAnaharata;
nikuRabiti, nikuKishiyoni, nikuEbezi;
nikuRemeti, nikuEnganimi, nikuEnihada, nikuBetipazezi;
ŋinza yashikili nikuTabori, nikuShahazuma, nikuBetishemeshi; ŋinza yawu kuyakuminini kwokuYodana; nyikala yamaneni ikumi nayitanu nawumu (16) ninyikala yawu yanyanya.
Weniwu diwu wuswana wamuchidi wawanyana kaIsakari mwahita yisaka yawu, nyikala yamaneni ninyikala yawu yanyanya.
Chinjikijilu chamuchitanu chamwekeneni muchidi wawanyana kaAsheri mwahita yisaka yawu.
Ŋinza yawu yadiŋi niHelikata, niHali, niBeteni, niAkishafwa;
niAlameleki, niAmada, niMishali; yashikili nikuKarameli kumujika, nikuShihori Libinati.
Yibalumuka hiyikuya nikwatuntukilaŋa itaŋwa kuBetidagoni, yishika nikuZebuluni, hiyikuya nikukabeta kakuchimunswa kuchinekineki chakuIfwateli, nikuBetemeki nikuNeyeli; yiidika nikuKabuli kuchikasa chachidiilu;
nikuEberoni, nikuRehobi, nikuHamoni, nikuKanahi ndo-o nikuSidoni muneni.
Ŋinza yabalumukili, hiyikuya nikuRama, nikumukala waTira wampwembu; ŋinza yibalumuka hiyikuya nikuHosa; kuyakuminini kwokukaluŋalwiji kumpata yaAkizibi;
niUmahi nawa, niAfweki, niRehobi; nyikala yamaneni makumi ayedi nayiyedi (22), ninyikala yawu yanyanya.
Weniwu diwu wuswana wamuchidi wawanyana kaAsheri mwahita yisaka yawu, nyikala yamaneni yoyeniyi ninyikala yawu yanyanya.
Chinjikijilu chamuchitanu nachimu chamwekeneni anyana kaNafwatali, mwahita yisaka yawu.
Ŋinza yawu yafumini kuHelefwi kumukula wamuZayananimi, nikuAdaminekebi, nikuYabaneli, yishika nikuLakumi; kuyakuminini kwokuYodana;
ŋinza yibalumuka hiyikuya nikumujika kuAzinoti Tabori, yifuma nikwenoku yiidika nikuHukoki; yashikili nikuZebuluni kukabeta kakuchidiilu; yashikili nikuAsheri kumujika, nikuYuda oku kuYodana mbadi yatuntukilaŋa itaŋwa.
Nyikala yampwembu yadiŋi niZidimi, niZeri, niHamata, niRakata, niKinereti;
niAdamahi, niRama, niHazori;
niKedeshi, niEdereyi, niEnihazori;
niIroni, niMigidali Eli, niHoremi, niBetanata, niBetishemeshi; nyikala yamaneni ikumi nayitanu nayiwana (19) ninyikala yawu yanyanya.
Weniwu diwu wuswana wawanyana kaNafwatali mwahita yisaka yawu, nyikala yamaneni nanyikala yayu yanyanya.
Chinjikijilu chamuchitanu nachiyedi chamwekeneni muchidi wawanyana kaDani mwahita yisaka yawu.
Ŋinza yawuswana wawu yadiŋi niZora, niEshetawoli, niIrishemeshi;
niShayalabini, niAyijaloni, niItalahi;
niEloni, niTimina, niEkeroni;
niEletekehi, niGibetoni, niBayalati,
niYehudi, niBenebaraka, niGatirimoni;
niMeyakaroni, niRakoni, naŋinza yidi kwakwihi naYopa.
Ŋinza yawanyana kaDani yapandakeni yeniyi, muloŋa anyana kaDani ayili nakulwa naLeshemi, awulukukili, awutapili nampoku yakabali, awutambwili hiwawu, ashakaminumu; atumbili Leshemi nawu Dani, nejina datata yawu Dani.
Weniwu diwu wuswana wawanyana kaDani mwahita yisaka yawu, nyikala yamaneni yoyeniyi ninyikala yawu yanyanya.
Dichi akumisha nikubalola ituŋa diikali wuswana wawu kuŋinza, kuŋinza. Anyana kaIsarela amwinkeli mwana kaNuni Yoshuwa wuswana windi kwadiŋuwu wena,
amwinkeli mukala walombeliyi, wowu waTiminati-Sera, mumpata yaEfweremi yamapidi; mwomwayilejeliyi Yehova; yena mukala wawutuŋili, washakaminumu.
Wenawa diwu mawuswana abalwiluwu kudi kapristu Eleyazari, namwana kaNuni Yoshuwa, niakulumpi jawatata yanyichidi yawanyana kaIsarela, ayibalwilili ekali wuswana wawu nachinjikijilu chakusakula nachu, muShilo kumesu aYehova, kuchisu chetenti dakubulakena. Dichi akumisha nikubalola ituŋa.
Yehova wahosheli naYoshuwa,
nindi, Hoshaku nawanyana kaIsarela, neyi, Ambulenu nyikala yenu yakupulukila, yina yinayilejeli kukanwa kaMosi,
kulonda mbanji najahi mukwawu chakuluwukila chakadi kwiluka, akatemukiluku, yakekali nyikala yenu yakupulukila, kulonda kutemuka mukwakutenda mukwawu anajahuwu.
Akatemukili kumukala owu, akemani kuwiŋililu wakuchisu chamukala, akashimuni nsaŋu yindi kudi akulumpi amukala wuna, wena akamutambuli mumukala mwaduwu, akamuleji mwakushakama kulonda ashakami nawu.
Neyi mukwakutenda mukwawu wakamuhaŋa owu mbanji, bayi akamwinkayi owu muntuku, muloŋa yena watapili mukwawu chakadi kwiluka, hakusambila hadikwatili nindi nkunyuku.
Yena akashakami mumukala wuna nichakemanayi kumesu achipompelu nakumusompesha, nichamba kafwayi kapristu muneni wakumafuku ana; henohu mbanji akafunti cheŋi, akayi kumukala wawu, kwitala dindi, kwoku kumukala kwafuminiyi hatemukiliyi.
Nochu ajilikili niKedeshi wakuŊaliliya kuna kwituŋa daNafwatali damapidi, niShekemi wakwituŋa dakuEfweremi damapidi, niKiriyati Araba, diyi Heberoni, wakwituŋa daYuda damapidi.
Kwishinadi daYodana kuYeriku mbadi yamusela, aambwili niBerezi muchinkalampata muchana, kumuchidi waRubeni, niRamoti Gileyadi kumuchidi waGadi, niGolani muBashani kumuchidi waManase.
Yeniyi diyi nyikala yaambwililuwu anyana kaIsarela ejima, niáfuma mumatuŋa acheŋi, kulonda muntu najahi mukwawu chakuluwukila akatemukiluku, akabuli kumujaha kudi mukwakutenda, nichamba kemanayi kumesu achipompelu.
Henahana akulumpi jawatata jawaLevi enjili kwakwihi nakapristu Eleyazari, namwana kaNuni Yoshuwa, nawakulumpi jawatata yanyichidi yawanyana kaIsarela;
ahosheli nawu kuShilo mwituŋa daKenani, nawu, Yehova watulejeli kukanwa kaMosi, nindi akatwinki nyikala yakushakama, nimpata jayu jakudiishila yimuna yetu.
Anyana kaIsarela muwuswana wawu anonenumu, ayinkeli aLevi nyikala yoyeniyi nimpata jayu mwomwayilejeliyi Yehova.
Chinjikijilu chayimwekeneni yisaka yawaKohati; anyana kakapristu Aroni awaLevi, atambwili nachinjikijilu chakusakula nachu, nikumuchidi waYuda, nikumuchidi waSimeyona, nikumuchidi waBenjamini, nyikala ikumi nayisatu (13).
Anyana kaKohati asheli atambwili nachinjikijilu chakusakula nachu nyikala ikumi, nikuyisaka yakumuchidi waEfweremi, nikumuchidi waDani, nikumuchidi waManase wachibalu.
Anyana kaGereshoni atambwili nachinjikijilu chakusakula nachu nyikala ikumi nayisatu (13), nikuyisaka yakumuchidi waIsakari, nikumuchidi waAsheri, nikumuchidi waNafwatali, nikumuchidi waManase wachibalu wamuBashani.
Anyana kaMerari, mwahita yisaka yawu, atambwili nyikala ikumi nayiyedi (12) nikumuchidi waRubeni nikumuchidi waGadi, nikumuchidi waZebuluni.
Anyana kaIsarela ayinkeli aLevi nachinjikijilu chakusakula nachu nyikala yoyeniyi nimpata jayu, mwomwayilejeliyi Yehova kukanwa kaMosi.
Ayinkeli nikumuchidi wawanyana kaYuda, nikumuchidi wawanyana kaSimeyona, nyikala yoyeniyi yanatenuwu hejina hejina;
yadiŋi yawanyana kaAroni, yayisaka yawaKohati, yawanyana kaLevi; muloŋa chinjikijilu chawu chakusakula nachu chochadiŋi chatachi.
Ayinkeli Kiriyati Araba, yenowu Araba yowu wadiŋi tata yawaAnaki, diyi Heberoni, mwituŋa daYuda damapidi, nimpata yawu kwi-ndo.
Kwinza mpata yakumukala, ninyikala yawu yanyanya amwinkeli mwana kaYefune Kalebi ayiheti yiikali yindi.
Anyana kakapristu Aroni ayinkeli Heberoni nimpata yawu, wowu mukala wakupulukila mbanji, niLibina nimpata yawu;
niYatiri nimpata yawu, niEshetemowa nimpata yawu;
niHoloni nimpata yawu, niDebiri nimpata yawu;
niAyini nimpata yawu, niYutahi nimpata yawu, niBetishemeshi nimpata yawu; nyikala yitanu nayiwana yakunyichidi iyi yiyedi.
Kumuchidi waBenjamini, niGibeyoni nimpata yawu, niGeba nimpata yawu,
niAnatoti nimpata yawu, niAlimoni nimpata yawu; nyikala yiwana.
Nyikala yejima yawatupristu anyana kaAroni, yadiŋi nyikala yamaneni ikumi nayisatu (13) nimpata jayu.
Yisaka yawanyana kaKohati, aLevi, wowu anyana kaKohati asheli, nyikala yawu yachinjikijilu chawu chakusakula nachu ayitambwilili kumuchidi waEfweremi.
Ayinkeli niShekemi nimpata yawu mwituŋa daEfweremi damapidi, mukala wakupulukila mbanji, niGezeri nimpata yawu;
niKibizayimi nimpata yawu, niBetihoroni nimpata yawu; nyikala yiwana.
Kumuchidi waDani niEliteki nimpata yawu, niGibetoni nimpata yawu;
niAyijaloni nimpata yawu; niGati Rimoni nimpata yawu, nyikala yiwana.
Kumuchidi waManase wachibalu, niTanaki nimpata yawu, niGati Rimoni nimpata yawu, nyikala yiyedi.
Nyikala yamaneni yejima yawanyana kaKohati yadiŋi ikumi nimpata jayu.
Anyana kaGereshoni, ayisaka yawaLevi, ayinkeli kumuchidi waManase wachibalu, niGolani muBashani nimpata yawu, diwu mukala wakupulukila mbanji; niBeyeshetera nimpata yawu; nyikala yiyedi.
Kumuchidi waIsakari, niKishiyoni nimpata yawu, niDaberata nimpata yawu;
niYaramuti nimpata yawu, niEnganimi nimpata yawu; nyikala yiwana.
Kumuchidi waAsheri, niMishali nimpata yawu, niAbidoni nimpata yawu;
niHelikata nimpata yawu, niRehobi nimpata yawu; nyikala yiwana.
Kumuchidi waNafwatali, niKedeshi muŊaliliya nimpata yawu, wowu mukala wakupulukila mbanji, niHamotidori nimpata yawu, niKaratana nimpata yawu; nyikala yisatu.
Nyikala yawaGereshoni yejima mwahita yisaka yawu yadiŋi nyikala yamaneni ikumi nayisatu (13) nimpata jayu.
Yisaka yawanyana kaMerari, wowu aLevi asheli, ayinkeli kumuchidi waZebuluni, niYokineyami nimpata yawu, niKarata nimpata yawu,
niDimina nimpata yawu, niNahalali nimpata yawu; nyikala yiwana.
Kumuchidi waRubeni, niBezeri nimpata yawu, niYahazi nimpata yawu,
niKedimoti nimpata yawu, niMefwata nimpata yawu; nyikala yiwana.
Kumuchidi waGadi, niRamoti muGileyadi nimpata yawu, wowu mukala wakupulukila mbanji, niMahanayimi nimpata yawu;
niHeshiboni nimpata yawu, niYazeri nimpata yawu; kubomba nyikala yejima nyikala yiwana.
Nyikala iyi yejima yoyadiŋi nyikala yawanyana kaMerari mwahita yisaka yawu, yoyisaka yawaLevi yasheli; chinjikijilu chawu chakusakula chadiŋi chanyikala yamaneni ikumi nayiyedi (12).
Nyikala yejima yawaLevi mukachi kawanyana kaIsarela, yashikili munyikala makumi awana nanyikala yitanu nayisatu (48) nimpata jayu.
Nyikala iyi yejima yadiŋi nampata jayu, iwu nayawu, iwu nayawu; dichi chiyadiŋi nyikala iyi yejima.
Nochu Yehova wayinkeli aIsarela ituŋa dejima dasanyikililiyi ankakulula jawu nindi nakayinkadu; diikala nidawu, hiyakushakamamu.
Yehova wayimwenesheleli kwejima kwi-ndo, kwanzo-o, mwomwayisanyikililiyi ankakulula jawu; ayilumbu jawu ejima kwosi niwumu wamweni kudikaŋa nawuku. Yehova wayinkeli ayilumbu jawu ejima.
 Hikwakaŋenyi hoku chuma chachiwahi nichimu chahosheliyi Yehova namutaŋa waIsarelaku; amweni yejima.
Henahana Yoshuwa watambikili niaRubeni, niaGadi, nimuchidi waManase wachibalu,
wayilili nindi, Enu munahembi mwejima mwayilejeliyi kambuŋaYehova Mosi, munatiyi nimwizu dami mwejima munayilejeli;
mafuku anavuli dehi anashiki nikwifuku dalelu anakwenu himunayilekeli kankawawuku, munahembi kuleja kwaYehova Nzambi yenu.
Ichi dinu Yehova Nzambi yenu nayimweneshi anakwenu mwomuna mwahosheliyi nawu; dichi dinu funtenu kwenu mudiyili kwenu kumatenti enu, kwituŋa denu dimunaheti, dayinkeliyi kambuŋaYehova Mosi mwishinadi daYodana.
Chiŋa mwakashaŋa muchima nankashi wakwila nikuleja ninshimbi jayilejeliyi kambuŋaYehova Mosi, mwakamukeŋi Yehova Nzambi yenu, mwakendi munjila jindi jejima, mwakahembi kuleja kwindi, mwakamulamati mbe, mwakamukalakeli namuchima wenu wejima, nawumi wenu wejima.
Yoshuwa wayikiswilili nkisu, wayilili nindi, Yenuŋa kwenu. Ayili kwawu kumatenti awu.
Chibalu chamuchidi waManase chimu, Mosi wayinkeli wuswana wawu muBashani, hakwila chibalu chikwawu Yoshuwa wayinkeli wuswana wawu mukachi kawanakwawu mwishinadi daYodana kumujika. Dichi chayililiyi Yoshuwa, nindi yenu kwenu kumatenti enu, wayikiswilili nkisu.
Wayilili nindi, Funtenu kwenu kumatenti enu namaheta amavulu, nayimuna yayivulu, nasiliva, niwuru, niwuneŋu, niyikuŋu, nimahina amavulu nankashi; yuma yimunapuupi kudi ayilumbu jenu kunjita mwakayanjaŋenuku anakwenu.
Nianyana kaRubeni, nianyana kaGadi, nimuchidi waManase wachibalu afuntili cheŋi, afumini kwadiŋuwu anyana kaIsarela kuShilo, wekala mwituŋa daKenani, ayi kwituŋa daGileyadi, kwituŋa dawu dakudihetela, daheteluwu mwomwayilejeliyi Yehova kukanwa kaMosi.
Chashikiluwu kumpata yakundama kuYodana, yamwituŋa daKenani, anyana kaRubeni, nianyana kaGadi, nimuchidi waManase wachibalu, atuŋili kameŋa kwakwihi naYodana, kukátala keneni kwaamu.
Anyana kaIsarela atiyili nawu, Anyana kaRubeni, nianyana kaGadi, nimuchidi waManase wachibalu anatuŋi dehi kameŋa kuna kuwidikilu wetuŋa daKenani, mumpata yakundama kuYodana, ishinadi dambala dawanyana kaIsarela.
Chachitiyiluwu anyana kaIsarela, chipompelu chejima chadipompesheli kuShilo nawu tuyi twakalwi nawu njita.
Anyana kaIsarela amutemesheli Fwinehasi mwana kakapristu Eleyazari kudi anyana kaRubeni, nikudi anyana kaGadi, nikumuchidi waManase wachibalu, mwituŋa daGileyadi;
atemesheli hamu nayena atulamba ikumi, hevumu kalamba, hevumu kalamba, mwahita nyichidi yawaIsarela yejima; wejima wawu adiŋi iwu mukulumpi wevumu, iwu mukulumpi wevumu, hadiŋi makombakaji awaIsarela.
Ashikili kwituŋa daGileyadi kudi anyana kaRubeni, nikudi anyana kaGadi, nikumuchidi waManase wachibalu, ahosheli nawena,
nawu, Tiyenu chinahoshi chipompelu chaYehova chejima, nawu, Indi muloŋa munamukoŋi Nzambi yaIsarela himuloŋanyi mwaka mufuntumu lelu kubula kumulondela Yehova, mwaka mutuŋi kameŋa kenu, kulonda mudikaŋi lelu naYehova?
Indi kuluwa kutwaluwili kuPeyori kwadiŋi kwantesha tahindi? Kwenoku kuluwa nilelu tuchidi kanda tuditookeshi mwokuku. Kutoŋa ochipupu kutoha chenjili muchipompelu chaYehova,
mwaka mufuntumu kubula kumulondela lelu Yehova? Chimukwila lelu mudikaŋi naYehova, kumadiki keŋa azuwi nachipompelu chaIsarela chejima.
Ilaŋa neyi ituŋa dimunaheti hidajilaku, komana zambukenu kwenu mwinzi mwituŋa danahetiyi Yehova, mwashakama Tabanaka yaYehova, muheteli hamu nanetu. Bayi mudikaŋa naYehova, hela nanetu, nakutuŋa kameŋa kenu kakubombela kukameŋa kakulambwila kaYehova Nzambi yetuku.
Indi mwana kaZera Akani haputili muloŋa wachuma chajilaku? Nindombu hiyaholokeleli chipompelu chaIsarela chejimaku? Yenowu iyala haluwiliyi ochu hajilumukili kankawinduku.
Anyana kaRubeni, nianyana kaGadi, nimuchidi waManase wachibalu ayakwili, ayilili akulumpi jamakombakaji awaIsarela,
nawu, Yehova Nzambi yawanzambi, Yehova Nzambi yawanzambi, diyi weluka, niaIsarela niwena akeluka neyi tuneli chakudikaŋa, indi kwiji neyi chakuputa muloŋa kudi Yehova nakutuŋa kameŋa ketu kakulambwila kakufuntamu nachu kubula kumulondela Yehova. Komana neyi ochu bayi mutuhandisha leluku;
hela neyi tunalondi kulambwilahu nyilambu yakushita, hela nyilambu yawuŋa, hela neyi tunalondi kuketwilahu yimuna yanyilambu yakukundaŋana yomweni Yehova ataluku;
bayi chitunakoŋichi hitunalondi kubabalaku. Hitwakwata maanaku. Kunyaka yakenza, anyanenu akamba kayila anyanetu nawu, Enu mukweti nsaŋu naYehova Nzambi yawaIsarela tahindi?
Akamba kahosha nawu, Muloŋa Yehova nashi dehi Yodana ekali ŋinza mukachi ketu nanenu, enu anyana kaRubeni ninenu anyana kaGadi; akenda kahosha nawu, Enu himukweti iseka kudi Yehovaku; dichi anyanenu akalekesha anyanetu kumwakama Yehova.
Dihu hanafumi kwila netu, Tutuŋi kameŋa ketu, hikanyilambu yakushita, hela kayimuna yakumuketwila Nzambuku,
ilaŋa kekali kawunsahu mukachi ketu nanenu, nimukachi kawanyanetu amba kahiŋamu, kulonda twakamukoŋeli Yehova mudimu windi kumesu indi, nanyilambu yetu yakushita, nayimuna yetu yakumuketwila Nzambi, ninyilambu yetu yakukundaŋana; kunyaka yakenza anyanenu akenda kahosha anyanetu nawu, Enu himukweti iseka kudi Yehovaku.
Dichi twelili netu, Chamba katuhoshawu etu, hela anyanetu mwenomu, etu twamba kayila netu, Talenu mwatuŋililuwu ankakulula jetu chifwikija chakameŋa kakulambwila kaYehova, ilaŋa hikanyilambu yakushita, hela kayimuna yakuketulaku; kawunsahu hohu wamukachi ketu nanenu.
Etu tudikaŋi naYehova? Indi tufuntumu lelu kubula kumulondela Yehova? Mwaka tutuŋi kameŋa hela kanyilambu yakushita, hela kanyilambu yawuŋa, hela kayimuna yakuketwilaku, kulonda tubombeli kukameŋa kakulambwila kaYehova Nzambi yetu kekala kumesu aTabanaka yindi? Chinjila!
Kapristu Fwinehasi niatulamba amuchipompelu, wowu akulumpi amakombakaji awaIsarela, adiŋiyi nawu, chatiyiluwu mazu ahosheluwu anyana kaRubeni, nianyana kaGadi, nianyana kaManase, atiyili kuwaha nankashi.
Fwinehasi mwana kakapristu Eleyazari, wayilili anyana kaRubeni, nianyana kaGadi, nianyana kaManase, nindi, Lelu tuneluki netu komana Yehova wekala mukachi ketu nanochu chimunabuli kuputa muloŋa iwu kumesu aYehova; munayamwini anyana kaIsarela kuchikasa chaYehova.
Fwinehasi mwana kakapristu Eleyazari, niatulamba afuntili kwayiluwu kudi anyana kaRubeni nikudi anyana kaGadi, mwomwituŋa daGileyadi, ayili cheŋi kwituŋa daKenani kudi anyana kaIsarela, ayifuntishilili izu dayilejeluwu.
Anyana kaIsarela atiyilumu kuwaha, amukiswilili Nzambi nkisu. Hiyahosheli cheŋi nawu tuyenu twakalwi nawu njita kulonda twakakisaŋani ituŋa dashakamawu anyana kaRubeni nianyana kaGaduku.
Anyana kaRubeni nianyana kaGadi atumbili kameŋoku nawu Chinsahu muloŋa nawu, wuneli hiwunsahu mukachi ketu, wakwila nawu Yehova diyi Nzambi.
Chimunahiti nyaka yayivulu, chanayimweneshiyi Yehova aIsarela kudi ayilumbu jawu ayinyeŋumukili kwi-ndo, niYoshuwa nakuli dehi, nyaka yindi yinamuvulili dehi;
Yoshuwa hakutambika aIsarela ejima, niakulumpi jawu, nianyanta jawu, niansompeshi jawu, nianlomboli jawu, hakuyila nindi, Ami nakuli dehi, nyaka yami yanvulila dehi;
munamoni yuma yejima yanayiliyi Yehova Nzambi yenu nyunziyi yejima hanyijimba yenu; muloŋa Yehova Nzambi yenu diyi nayilwili.
Talenu, nayambwilili nachinjikijilu chakusakula nachu nyunza oyu yinashali, kulonda yili wuswana wakuswana nyichidi yenu, kufumisha kuYodana, nanyunza yejima yinajilumuni ami, kushika nikuKaluŋalwiji Keneni kwayaŋa itaŋwa.
Yehova Nzambi yenu diyi wakayishinjikilawu kumukuyenu, diyi wakayitemwinawu kumesu enu, mwakaheta ituŋa dawu mwomuna mwayikaniyi Yehova Nzambi yenu.
Dichi umikenu nankashi, muhembi nakwila mwejima munasonekewi mumukanda wanshimbi yaMosi, kulonda mubuli kuteŋulukamu nakuya hela kuchikasa chachidiilu hela kuchikasa chachimunswa;
kulonda mubuli kudibomba nanyunziyi yinashali mukachi kenu; bayi mwakatena hela ijina dawakishi awuku, hela kuyisanyika, hela kuyipesha, hela kuyifukaminaku;
chiŋa mumulamata Yehova Nzambi yenu neyi chimuneli kushika nikwitaŋwa dalelu.
Muloŋa Yehova nayitemwini dehi kumesu enu nyunza yamaneni yikweti ŋovu; hakwila enu nilelu antu ejima saŋa ayikaŋenyawu, hosi niwumu natweshi kudikaŋa nenuku.
Mwinenu wumu wakahaŋa ikombakaji (1,000) dawantu; muloŋa Yehova Nzambi yenu diyi wayilwilaŋa mwomuna mwayilejeliyi.
Dichi babalenu nankashi kulonda mumukeŋi Yehova Nzambi yenu.
Mona neyi mukufuntamu hela hantesha, nakulamata nyunzoyu yinashaluku, yoyu yinashali mukachi kenu, nakusumbwaŋana nawu, nakwiŋila mudi wena, niwena nakwiŋila mudenu;
ilukenu kwenu chalala nenu Yehova Nzambi yenu hakayitemwina cheŋi nyunzoyu kumesu enuku; yakela muhetu nimbulu yakufwamu enu, yakela chikoti chakumbavu jenu, yakela nyiŋa mumesu enu, nichimwakajilumuka ji-i mwituŋidi dadiwahi danayinkiyi Yehova Nzambi yenu.
Talenu, lelu hinukuya mwayaŋa antu ejima ahanu heseki; enu muneluki nanyichima yenu yejima, nawumi wenu wejima, nenu hikunakaŋanyi chuma chachiwahi nichimu chayiteneniyi Yehova Nzambi yenuku, yejima munayimoni, kwosi nichuma chinakaŋanyuku.
Ichi chimunamoni yuma yayiwahi yejima yayiteneneniyi Yehova Nzambi yenu, dichi chakayimweshawu kukala kudi Yehova nayuma yatama yejima, nichakayijilumunayi ji-i mwituŋidi dadiwahi danayinkiyi Yehova Nzambi yenu.
Chimukumotoka chitiyaŋenu chayilejeliyi Yehova Nzambi yenu, nakuya nakupesha akishi nakuyifukamina, henohu kuzuwa kwaYehova kwakayivulumukila, ninenu mwakajilumuka mwituŋidi dadiwahi danayinkiyi swayi swayi hohu.
Yoshuwa wapompesheli nyichidi yaIsarela yejima kuShekemi, wayitambikili niakulumpi jawaIsarela, nianyanta jawu, niansompeshi jawu, nianlomboli jawu; emeni kumesu aNzambi.
Yoshuwa wayilili antu ejima nindi, Tiyenu chanahoshiyi Yehova, Nzambi yaIsarela, nindi, Ankakulula jenu hamwaka ashakamini kwishinadi daKaloŋa, wowu aTera tata yaAbarahama niNahori. Adifukwilaŋa kudi anzambi akufwikija.
 Namufumishili nkakulula yenu Abarahama kwishinadi daKaloŋa, namuhitishili mwituŋa daKenani dejima, navulishili anyanindi, namwinkeli Isaka.
Isaka namwinkeli Yakoba naEsawu; Esawu namwinkeli mpidi yaSeyiri, nami ayiheti yiikali yindi. Yakoba nawanyanindi akunkumukilili muEjipitu.
 Natemesheli Mosi naAroni, nakatishili Ejipitu nayipupu yinelili mukachi kawu; nkumininaku hinukuyiidishamu.
Ankakulula jenu nayiidishili muEjipitu; enu mwashikili kukaluŋalwiji; aEjipitu ayihaŋili ankakulula jenu namakálu anjita nawantu akwendela hatuwalu, haŋe-e nikuKaluŋalwiji Kachinana.
Chalembeleluwu kudi Yehova, washili mwidima hakachi kenu nawaEjipitu, wayikumpwili namenji akaluŋalwiji, wayijiyishili. Mesu enu amweni yínelili muEjipitu; himwashakamini muchinkalampata nyaka yayivulu.
Nayitweli mwituŋa dawaAmori, dekala hambadi yamusela yaYodana; wena alwili nenu; nayinkeluwu, enu mwaheteli ituŋa dawu; nayijilumwininuwu kumukuyenu.
Mwana kaZipori Balaki, mwanta wakuMowabi, yonyamuka nikunyamuka, hakulwa nawaIsarela; watemesheli nakutambika mwana kaBeyori Balami, nindi enzi ayishiŋi.
Ilaŋa ami kwami Balami hinamwitejeluku, dichi yena kwakuyikiswila nkisu hohu; niyamwina nikuyamwina kudi yena.
Mwazambukili Yodana, himukushika nikuYeriku; eniYeriku, niaAmori, niaPerizi, niaKenani, niaHiti, niaGirigashi, niaHivi, niaYebusi alwili nenu, ami nayinkeluwu.
Nayitwamijililuku mayanvu, ayitemwininuwu anyanta awaAmori ayedi kumwayilaŋenu; hiwayitemwini kweyi nampoku yeyi yakabali indi kwiji nawuta weyi wamukunjuku.
Nayinkeli ituŋa dakadi kukabakenamu nyidimu enu aweni, ninyikala yakubula kutuŋa enu aweni, mwomumunashakami; nimatempa anyivinyu, nimatempa anyiolive akubula kudimenu, dimu mwadyaŋa.
Dichi dinu mwakamenu Yehova, mukalakelenu chakadi kudimbana, nakashinshi; fumishenu mukachi kenu anzambi akufwikija adifukwilaŋawu ankakulula jenu kwishinadi daKaloŋa nimuEjipitu; mukalakelenu Yehova.
Neyi enu nenu chatama kumukalakela Yehova, komana tondenu lelu imukukeŋa kukalakela; hela munakeŋi anzambi akufwikija adifukwilaŋawu ankakulula jenu kwishinadi daKaloŋa, indi kwiji munakeŋi akishi awaAmori akweti ituŋa dimwashakamamu; hakwila ami nimutaŋa wami tukumukalakela kwetu Yehova.
Kuchinka antu nawu, Etu tumuleki Yehova kulonda tupeshi akishi? Chinjila!
Muloŋa Yehova Nzambi yetu diyi watufumishili ninetu niankakulula jetu mwituŋa daEjipitu, mwitala dawuduŋu, diyi watukoŋeleli kumesu etu yinjikijilu yina yamaneni, diyi watuhembeli mwejima mutwendeli nimukachi kawantu ejima mutwahitili.
Netu Yehova watutemwinini antu ejima, wowu aAmori ashakamini mwituŋa; nochu ninetu tukumukalakela Yehova, muloŋa diyi Nzambi yetu.
Yoshuwa wayilili antu nindi, Himukutwesha kumukalakela Yehovaku, muloŋa hiNzambi Wajila; hiNzambi wamukáwu, hakayanakena hela nyiloŋa yenu hela nshidi jenuku.
Neyi mukumuleka Yehova nakudifukula kudi anzambi akutwamba, niyena wakabalumuka nakuyila chatama nakuyinoŋesha. Kutoŋa yena hakusambila diyi wayikoŋeli chachiwahi.
Antu amwilili Yoshuwa nawu, Chinjila! Etu kwetu tukumukalakelaŋa Yehova.
Yoshuwa wayilili antu nindi, Muyayinsahu akudishimuna enu aweni, nenu munatondi Yehova mumukalakelaŋa. Wena nawu, Eŋa tudi ayinsahu.
Yena nindi, Dichi dinu natenu anzambi akwacheŋi adi mukachi kenu, talishenu nyichima yenu kudi Yehova Nzambi yaIsarela.
Antu amwilili Yoshuwa nawu, Yehova Nzambi yetu, diyi tukukalakela, izu dindi didu tukutiyilila.
Nochu Yoshuwa watiyaŋeni nawantu chitiyaŋenu denodu ifuku, wayishilili ninshimbi jindi niyijila muShekemi.
Yoshuwa wasonekeli mazu awa mumukanda wanshimbi yaNzambi; wanoneni ilola deneni, wadimikili mwishina damutondu wadiŋi kwakwihi namalala aYehova.
Yoshuwa wayilili antu ejima nindi, Talenu, ilolidi dikwikala chinsahu chakutushimuna, muloŋa dinatiyi mazu aYehova ejima anahoshiyi nanetu; dichi dakekala chinsahu chakuyishimuna, mwakenda kadikala Nzambi yenu.
Yoshuwa wayimwaŋili antu, ayili iwu kuwuswana windi, iwu kuwuswana windi.
Chimwelili yumiyi yinakumi dehi, mwana kaNuni Yoshuwa, kambuŋaYehova, wafwili. Nyaka yindi yashikili munyaka nkulakaji nanyaka ikumi (110).
Amujiikili muŋinza yawuswana windi mwomu Timinati-Sera, wekala mumpata yaEfweremi yamapidi, hamutamba wakabeta kakuchimunswa wampidi yaGayashi.
AIsarela amukalakeleli Yehova mafuku aYoshuwa ejima, nimafuku ejima adiŋuwu akulumpi ashiyiliyi Yoshuwa, élukili mudimu waYehova wakoŋeleliyi aIsarela wejima.
 Mafwaha aYosefu asendeluwu aIsarela hafuminuwu muEjipitu, ayijiikili muShekemi, mukachibalu kampata kalandiliyi Yakoba nawanyana kaHamori tata yaShekemi, namali asiliva nkulakaji (100); elili wuswana wawanyana kaYosefu.
Mwana kaAroni Eleyazari, wafwili; amujiikili hampidi yamwanindi Fwinehasi, yamwinkeluwu mwituŋa daEfweremi damapidi.
