Panuma ya mfwa yakwa Mose, umubomfi wakwa Yawe, Yawe aebele Yoshua umwana mwaume wakwa Nuni, kafwa wakwa Mose, ati, 
“Umubomfi wandi Mose nafwa. Eico kanshi nomba ima, iwe na bantu aba bonse, ipekanyeni mwabuke umumana wa Yordani no kuya mu calo ico nalapeela abena Israeli. 
Ndi nokumupeela icifulo conse apo mukanyanta amakasa yenu, pamo ngefyo nalaile Mose. 
Icalo cenu cikatampila ukufuma ku matololo ukufika na ku Lebanoni, kabili ukufuma ku mumana ukalamba uwa Yufurate, ne calo conse ca bena Hiti, mpaka no kufika kuli bemba mukalamba uwabela ku kapinda ka ku masamba. 
Takuli nangu umo uukaba na maka yakukulwisha, mu nshiku shonse isha mweo obe. Pamo nga filya fine naleba na Mose, efyo nakulaba na iwe. Nshakatale nkusha weka nangufye panono, lelo nkalaba na iwe lyonsefye. 
Ube uwakosa kabili uwashipa, pantu uli nokutungulula aba bantu kukukwata icalo ico nalapile kuli bashibo kukubapeela. 
Eico, kosafye kabili ushipe nganshi, ulekonka no kubeela bwino bwino amafunde yonse ayo umubomfi wandi Mose akukonkomeshe. Tecakwesha ukubwelela inuma, nangufye ukwalukila ku kulyo nangu ku kuso, epakuti ukaleshuka muli fyonse ifyo ukalacita konse uko waya. 
Tecakwesha ukulaba icitabo ca Mafunde ukuti cikalefuma pa kanwa kobe. Lelo ukaletontonkanyapo akasuba no bushiku, epakuti ulekonka bwino fyonse ifyalembwamo. Elyo lyena ukashuka mufyo ukalabomba no kufikilisha bwino mu milimo ukalabomba. 
Bushe nshikukonkomeshe? Iwe ukosefye kabili ube uwashipa? Tecakwesha ukuba no mwenso. Kabili tecakwesha ukubwelela inuma, pantu Yawe Lesa obe akulaba na iwe konse uko wakulaya.”
Elyo Yoshua apeele icipope kuli bacilolo ba bantu ati, 
“Pitaneni monse mu nkambi no kweba abantu bonse ukuti, ‘Mupekanye ifyakulya, pantu kwashalafye inshiku shitatu ninshi mwayabuka umumana wa Yordani no kuya poka icalo ico Yawe Lesa wenu amupeela ukuba icalo cenu.’”
 Lelo ku bena Rubeni na bena Gadi kabili na citika wa luko lwa bena Manase, Yoshua atile, 
“Ibukisheni amashiwi ayo Mose umubomfi wakwa Yawe amukonkomeshe ayakuti, ‘Yawe Lesa wenu, nimwe akapeela iyi mpanga no kutuusha emo mukalatuusha.’ 
Abakashi benu, abana benu ne fitekwa fyonse fili nokushala mu mpanga iyo Mose apeele kuli imwe iya ku kapinda ka ku kuso ka mumana wa Yordani. Lelo kuli imwe bonse mwe babulwi abaume, mwe baipangasha ifyanso fyakulwilako, nimwe mufwile ukubalilapo ukwabuka umumana, ilyo bamunyinenwe tabalati babuke. Nimwe mufwile ukubafwilishako, 
mpakafye nabo bene Yawe akabapeele ukutuusha, ngefyo acita kuli imwe. Nabo bene bakapoke icalo ico Yawe Lesa wenu ali nokubapeela. Elyo panuma ya ifyo, muli nokubwelelamo no kuya ikala mu calo cenu, ico Mose umubomfi wakwa Yawe amupeele lwa ku kabanga ka mumana wa Yordani, ukufumina akasuba.”
Nabo bayasuka Yoshua abati, “Conse ico watukonkomesha ukucita, twakulacita, kabili konse uko watutuma ukuya twakulaya. 
Twakulakubeela pamo ngefyo twalebeela Mose. Cikulufye, Yawe Lesa obe aleba na iwe nga filya fine aleba na Mose. 
Kabili umuntu onse uwatalamina amashiwi yobe elyo nokukanabeela ifyo wakonkomesha, ali nokwipaiwa. Iwe, kosafye kabili ushipe!”
 Kabili Yoshua umwana mwaume wakwa Nuni atumine mu bumfisolo inengu shibili ukufuma mu Shitimu no kusheba ati, “Kabiyeni, mumone icalo, makamaka ku musumba wa Yeriko.” Nabo baliile no kuya fikilila pa ŋanda ya mwanakashi umo uwali cilende ishina lyakwe Rahabu, epo balaikala. 
Imfumu ya mu musumba wa Yeriko baliyebele abati, “Mona! Abantu bamo abena Israeli nabesa kuno mu bushiku mukwisa lengula cino calo.”
Elyo imfumu ya mu Yeriko yatuma amashiwi kuli Rahabu ayakutila, “Fumisha panse abaume beshile kumobe abaleikala mu ŋanda yobe, pantu abo bantu baisa kuno mukulengula icalo cesu conse!” 
Lelo uyu mwanakashi abuulile aba bantu babili no kubafisa. Elyo atile, “Ee, abaume aba baishile kuli ine, nomba ine nshaishibe uko bafumine. 
Elyo lilya paya palefitulukila, mupepi ne nshita yakwisalilapo umwinshi wa mpongolo, aba bantu elyo baile. Eico nshishibe ne nshila beleko. Kanshi angufyanyeni bwangu mubakonke, limbi kuti mwabasanga.” 
Kanshi ninshi uyu mwanakashi abafishile pa mutenge mwisamba lya mwina wa bukonge uo alongele palya pa mutenge. 
Kanshi abaume abo imfumu yatumine epakukonka inengu mu musebo uwalola ku cabu ca mumana wa Yordani. Elyo cilyafye abakukonka inengu bafuma, baisala na pa mwinshi wa mpongolo.
Ilyo inengu tashilati shisendame, Rahabu aya apo bali pa mutenge wa ŋanda, 
no kubeba ati, “Ine nalishiba ukuti Yawe alimupeela icalo ici, kabili tulemutiina nganshi. Eico na bonse abekashi ba muli cino calo baleitutuminafye ku mwenso pa mulandu wenu. 
Twalyumfwa ifyo Yawe akamishe amenshi muli Bemba Wakashika, ilyo mwafumine mu calo ca Egupto. Twalyumfwa nefyo mwacitile kuli Sihoni pamo na Ogi, imfumu shibili isha bena Amoli, kwishilya lya mumana wa Yordani, abo imwe mwapeele kukonaulwa mukubalofya nakalya nakalya. 
Eico ilyo twaumfwile ifi, awe ne mitima yesu yalifumine, kabili pali ifwe tapali nelyo umo uwashele uwashipa. Pantu Yawe, Lesa wenu, e Lesa mu mulu na pano isonde ponse. 
Eico kanshi, ndemupapata ukuti mulaye kuli ine muli Yawe ukuti muli nokulanga uluse ku ba lupwa lwandi, pamo ngefyo na ine nangile uluse kuli imwe. Mpeeleni icishibilo cacine cine, 
icakuti muli nokupususha imyeo ya batata, bamayo, bandume yandi pamo na bankashi nandi. Kabili mukapususha ne ndupwa shesu shonse, no kupususha imyeo yesu ku mfwa!” 
Inengu epakumwasuka ati, “Iwe nga wafwa, na ifwe bene kufwa.” Kabili shatile, “Icikulu tausokolwele umulandu twaisa mukucita, ifwe tuli nokwisa kusunga ilya nshita ilyo Yawe akatupeela icalo cino.”
Elyo Rahabu afumishe inengu ku ntambo pa windo, pantu iŋanda yakwe iyo aleikalamo yasuntinkene ne cibumba ce linga lya musumba. 
Abeba nokuti, “Lungamenifye ku mpili epakuti aba bantu balemufwaya bemusanga. Muye fisama kulya kwine pa nshiku shitatu mpaka aba bantu bakabwele, elyo lyena kuti mwakonkanyapo ubulendo.” 
Elyo inengu shaeba Rahabu ashiti, “Uyu mulapo watwebele ukulaya tukafikilishafye nga cakuti, 
ilyo tukafika mu calo cino ukakake uyu mwando wakashika watwishisheko pa windo, kabili elyo ukalete bawiso na banoko, bandume yobe na balupwa bobe bonse bakese muno ŋanda yobe. 
Elyo cikaba ukuti umuntu umo nga afumina panse ya ŋanda yobe no kuya mu musebo, umulopa wakwe uli nokuba pa mutwe wakwe umwine. Tawakabe mulandu wesu nakalya. Lelo kuli uyo onse uuli mu ŋanda yobe pamo na iwe, umulopa wakwe uli nokuba pa mitwe yesu nga cakuti kwaba abamwipaya. 
Lelo nga cakuti wasokolola icintu twaishila kuno, ninshi lyena twalubuka ku mulapo watulenga ukuti tulape.” 
Rahabu asumina ati, “Ee, nacibe ifyo fine mwasosa.” Elyo abalekele no kuya baya. Kabili asha akaka no mwando wakashika pa windo.
Ilyo baile balungeme ku mpili, eko baya ikala inshiku shitatu, mpakafye abantu abalebafwaya babwelelamo ilyo banakile ukubafwaya monse mu misebo ukwabula ukubamona. 
Elyo ishi inengu shibili shatentemwike ulupili no kwabuka umumana ukubwelelamo kuli Yoshua mwana Nuni no kumweba fyonse ifyabacitikile. 
Shamwebele ashiti, “Icine cine Yawe napeela icalo conse mu maboko yesu, pantu abantu ba mu calo ici, baleitutuminafye pa mulandu wakutiina ifwe.”
Awe ulucelocelo Yoshua na bena Israeli bonse bafumine mu Shitimu no kulungama ku Yordani, uko baile cita inkambi ilyo tabalayabuka umumana wa Yordani. 
Panuma ya nshiku shitatu, abakalamba ba fita bapitana mu nkambi monse, 
balaeba abantu ifyebo abati, “Ilyo lyonse mwamona bashimapepo abena Levi nabasenda Imbokoshi ya Cipangano cakwa Yawe Lesa wenu, mufwile na imwe bonse mukeme no kukonka. 
Ili lyena elyo mukeshiba inshila muli nokuyamo, pantu tamwatala amwishiba iyi inshila kale. Lelo mu kwenda kwenu mufwile ukubelako apatali ukulingana ne ntamfu ikana limo pakufika apabelele Imbokoshi ya Cipangano. Tecakwesha ukuba mupepi ne Mbokoshi ya Cipangano.” 
Elyo Yoshua aebele abantu ukutila, “Isangululeni mwe bene, pantu mailo Yawe ali nokucita ifipeshamano pakati kenu.” 
Kabili Yoshua aebele bashimapepo ukuti, “Sendeni Imbokoshi ya Cipangano no kutangilila abantu kuntanshi.” Ifi fine efyo bacitile, basendele Imbokoshi ya Cipangano no kutangilila abantu kuntanshi.
Elyo Yawe aeba Yoshua ati, “Ilelo line ine ndetampa ukukucindamika pa cinso ca bena Israeli bonse, pakuti beshibe ukuti ine nakulaba na iwe lyonse ngefyo naleba na Mose. 
Ukonkomeshe bashimapepo abalesenda Imbokoshi ya Cipangano ukuti, ‘Ilyo mwalafika mu lulamba lwa mumana wa Yordani muye iminina mu menshi ya mumbali ya mumana.’” 
Kabili Yoshua aeba abena Israeli ati, “Iseni kuno mukwisa umfwa amashiwi yakwa Yawe Lesa wenu. 
Kabili ifi efyo mwalaishibilako ukuti Lesa wamweo ali pakati kenu, kabili kuntanshi yenu ali nokutalusha abena Kenani, abena Hiti, abena Hifi, abena Perisi, abena Girigashi, abena Amoli na bena Yebusi. 
Moneni ukuti Imbokoshi ya Cipangano ca Mfumu ye sonde lyonse ili nokubalilapo ukwabuka umumana wa Yordani. 
Eico kanshi, saleni abaume ikumi limo na babili ukufuma muli cila luko. 
Kabili ilyo linefye bashimapepo bakusenda Imbokoshi ya Cipangano iyakwa Yawe, Imfumu ye sonde lyonse, balanyanta inkasa shabo mu mumana wa Yordani, na menshi ayatentemukila ukwasuluka ukufuma ku mulundu yaleleka ukwenda no kupanga umwina kwati lupili.”
Kanshi ilyo abantu bapangulwile amatenti yabo no kuya kukwabuka umumana wa Yordani, ninshi bashimapepo abasenda Imbokoshi ya Cipangano nabatangilila abantu. 
Nomba iyi yali ni nshita umumana wisula no kupoosa amenshi, mu nshiku shakulobolola. Elyo cilya abakusenda Imbokoshi bafika ku Yordani, banyanta na mu menshi mu mbali ya mumana, 
amenshi yonse ayalefuma ku mulundu, ku mulu wa mumana, yalekele ukupita. Awe yatulumanafye umwina ukulolafye ukutali ku musumba uo beta Adamu, uwali mupepi na Saretani, yapatulukana na yaleya kwisamba lya Bemba Wamucele, bemba wa Araba. Kanshi abantu bayabukile apalungatene no musumba wa Yeriko. 
Bashimapepo abalesenda Imbokoshi ya Cipangano cakwa Yawe, baiminina apauma ndi pakati ka mumana wa Yordani, ilyo abena Israeli balepitafye mpaka umushobo onsefye wapwa ukwabuka apauma.
Ilyo umushobo onse wapwile ukwabuka umumana wa Yordani, Yawe asosele kuli Yoshua ati, 
“Sala abaume ikumi limo na babili. Muli cila luko usalemo umuntu umo. 
Elyo ubakonkomeshe auti, ‘Kabiyeni pakati ka mumana wa Yordani, palya pene peminine bashimapepo. Cila umo aye abuulepo ilibwe limo. Musende muye nayo ku nsakwe uko muleya sendama.’” 
Elyo Yoshua aitile abantu abaume ikumi limo na babili abo asalile ukufuma muli cila luko lwa bena Israeli, 
alabeba ati, “Kabiyeni ku ntanshi ya Mbokoshi ya Cipangano iyakwa Yawe Lesa wenu, pakati ka mumana wa Yordani. Elyo cila muntu abuule ilibwe no kusenda pa kubeya kwakwe, ukulingana ne mpendwa ya nko sha bena Israeli. 
Aya mabwe yakaba icishibilo pakati kenu. Eico ilyo abana benu bakalamwipusha abati, ‘Nga aya mabwe yanshi?’ 
Mukalabasuka amuti, ‘Amenshi ya mumana wa Yordani yalipatulwilwe pa mulandu wa Mbokoshi ya Cipangano cakwa Yawe. Ilyo yayabwike umumana wa Yordani, amenshi yalekele ukupita, mwabafye umwauma.’ Eico kanshi, aya mabwe yaba ya cibukisho ku bena Israeli pe na pe.”
Kanshi abena Israeli epakucita ifyo Yoshua abakonkomeshe. Bailebuula amabwe ikumi limo na yabili pakati ka mumana wa Yordani, ukulingana ne mpendwa ya nko sha bena Israeli, pamo ngefyo Yawe aebele Yoshua. Nabo epakuyasenda baya nayo ku nkambi, no kuya yabika panshi. 
Elyo Yoshua kabili aimike amabwe na yambi ikumi limo na yabili pakati ka mumana wa Yordani, palya penefye apo bashimapepo abasendele Imbokoshi ya Cipangano baiminine. Aya mabwe na lelo linefye epo yaba. 
Nomba bashimapepo bena abalesenda Imbokoshi ya Cipangano bashele nabeminina palya pene pakati ka mumana wa Yordani, mpakafye fyonse ifyo Yawe akonkomeshe Yoshua abantu baficita, mu nshila iyo Mose akonkomeseshemo Yoshua. Awe abantu bayangufyanya pakwabuka umumana. 
Ilyo abantu bonse bapwile ukwabuka umumana, Imbokoshi ya Cipangano iyakwa Yawe pamo pene na bashimapepo, nabo bayabuka baisa tangilila na bantu. 
Abaume abena Rubeni, abena Gadi na citika wa luko lwakwa Manase nabo bayabuka ninshi abena Israeli tabalayabuka, elyo bena ninshi nabaipangasha ne fyanso fya bulwi, ukulingana nefyo Mose abebele. 
Abayabwike umumana bali amakana amakumi yane (40,000) ninshi nabasenda ne fyanso fya bulwi pa cinso cakwa Yawe. Balungeme ku mawanga ya musumba wa Yeriko ku bulwi. 
Pali ubu bwine bushiku, Yawe asumbwile Yoshua pa cinso ca bena Israeli bonse. Kabili apeelwe umucinshi nganshi mu nshiku shonse isha mweo wakwe, pamofye ngefyo bacindike Mose.
Kabili Yawe aebele Yoshua ati, 
“Konkomesha bashimapepo abasenda Imbokoshi ya Cipangano ukufuma mu mumana wa Yordani.” 
Nao Yoshua akonkomeshe bashimapepo ati, “Fumenimo mu mumana wa Yordani.” 
Elyo bashimapepo bafuma mu mumana nabasenda Imbokoshi ya Cipangano cakwa Yawe. Tapapitile ne nshita, batilefye bashifumya inkasa shabo mu mumana wa Yordani, amenshi yayamba no kulapita umo yalepita, no mumana wapoosa no kupoosa ngefyo wali nakale.
Pa bushiku bwalenga ikumi limo ubwa mweshi wakubalilapo elyo abantu bafumine pa mumana wa Yordani no kuya cita inkambi ku Giligali ku mupaka ku kabanga ka Yeriko. 
Kabili amabwe yalya ikumi limo na yabili yantu bafumishe ku mumana wa Yordani, Yoshua ayemike ku Giligali. 
Elyo aebele abena Israeli ati, “Umuya inshiku ilyo abana benu bakalaipusha bashibo abati ‘Nga aya mabwe yanshi?’ 
Mukalabasuka amuti, ‘Abena Israeli bayabwike umumana wa Yordani apauma.’ 
Pantu Yawe Lesa wenu akamishe amenshi yonse mu mumana wa Yordani kuntanshi yenu, mpakafye mwayabuka, nga filya fine acitile kuli Bemba Wakashika ilyo akamishe amenshi pantanshi yesu, mpakafye bonse twayabuka. 
Ala Yawe acitile ifi pakulenga abantu bonse aba pano isonde beshibe ukuti ukuboko kwakwe kwamaka nganshi, elyo na imwe bene muleba abakatiina lyonsefye kuli Yawe Lesa wenu.”
Nomba caishile ba ukuti ishamfumu shonse isha bena Amoli ishaleikala lwa ku masamba ya mumana wa Yordani, ne shamfumu shonse isha bena Kenani ishabela mu lulamba lwa bemba, shaumfwile ukuti Yawe alikamishe umumana wa Yordani pantanshi ya bena Israeli, mpakafye ifwe bonse twayabuka. Na pakumfwa ifyo, awe imitima yashiko yatompoka, kabili tashali na maka yakushipa mukuya lwisha abena Israeli.
Pali ilya inshita Yawe aebele Yoshua ati, “Panga imyele ya mabwe no kusembulula abena Israeli abashasembululwa.” 
Awe Yoshua acitile ifyo aebelwe no kupanga imyele ya mabwe, kabili asembulwile abena Israeli ku Gibeati Haaraloti. 
Umulandu walengele Yoshua ukubasembulula wali wakuti, bonse abo abafumine mu calo ca Egupto, bonse abaume abengalwa inkondo, bafwilile mu nshila mu matololo panuma yakufuma mu Egupto. 
Pantu abafumine mu Egupto bonse, abaume balisembulwilwe. Lelo abantu bonse abaume abafyalilwe mu nshila mu matololo bena bali tabalasembululwa. 
Eico abena Israeli baleendauka mu matololo pa myaka amakumi yane mpakafye bonse abaume abengalwa inkondo bafwila mu matololo, panuma yakusangukila Yawe. Ni kuli aba Yawe alapile no kubeba ukuti tabakatale abamona icalo cabulayo ico alaile ukupeela kuli bashibo, icalo icifumfumukamo umukaka no buci. 
Eico Yoshua apyanikishepo abana babo mu fifulo fyabo. Aba bene abana babo ebo Yoshua asembulwile. Ico abasembulwilile, nico ilyo bali mu matololo bali tabalasembululwa.
Panuma yakupwa ukusembulula abali nokusembululwa bonse, baikele palya pene pa nkambi mpakafye ifilonda fyapola. 
Elyo Yawe aebele Yoshua ati, “Ilelo line nimfumya pali imwe umusebanya mwafuma nao mu calo ca Egupto.” Eico ilya ncende itilwa Giligali  ukufika na lelo.
 Ilyo abena Israeli baikele ku Giligali mu mawanga ya ku Yeriko basefeshe inshikunkulu ya Cakucilila iye Pasaka, pa bushiku bwalenga ikumi limo na shine (14) mu nshita ya cungulo. 
Elyo pali ubo bwine bushiku ubwakonkelepo epo balile ifisabo fimo ifya mu calo cilya, pamo ngo mukate uushatutumuka elyo ne fyakusalula. 
Ukutulafye ilyo line balile ifilyo fya mu calo ici, elyo na maana yalekele ukupona. Kabili maana tayabalile aipona ku bena Israeli, lelo pa mwaka onse balelyakofye ifyakulya fya mu calo ici ica Kenani.
Ilyo Yoshua ali mupepi na Yeriko, ainwine amenso no kumona umuntu naiminina ku ntanshi yakwe naikata ulupanga mu minwe yakwe. Yoshua nao epakumulungama aya mwipusha ati, “Bushe iwe uli muntu wesu, nangu uli wa ku balwani besu?” 
Nao ayasuka ati, “Iyoo, lelo ine naisa ngo mukalamba wa fita fyakwa Yawe.” Elyo Yoshua awa panshi ubukupeme no mucinshi uukalamba, no kumwipusha ati, “Bushe mashiwi nshi Imfumu ikwete ku mubomfi waiko?” 
Nao umukalamba wa fita fyakwa Yawe amweba ati, “Fuula insapato shobe, pantu icifulo wimininepo camushilo.” Na Yoshua acitile ifyo aebelwe.
Nomba umusumba wa Yeriko wali uwaisalwa nganshi pa mulandu wakutiina abena Israeli. Takwali muntu nelyo umo uwakufumamo, kabili takwali muntu nelyo umo uwakwingilamo. 
Elyo Yawe aebele Yoshua ati, “Mona, ine nimpeela Yeriko mu maboko yobe, elyo ne mfumu ine pamo pene ne mpalume sha baume ba bulwi bonse. 
Kanshi iwe ne fita fyankondo fyonse mwakulaenda ukushinguluka umusumba umuku umo. Mukacite ifi pa nshiku mutanda. 
Mulingile ukuba na bashimapepo cine lubali bakatangilile Imbokoshi ya Cipangano, balelisha amapenga ya nsengo sha basukusuku. Elyo pa bushiku bwalenga cine lubali mukashinguluke umusumba imiku cine lubali, ninshi bashimapepo balelisha amapenga. 
Ilyo bakaputa mu lusengo lwakwa sukusuku, nga mwaumfwa no kutwalilila kwa ciunda ca kulisha kwa mapenga, elyo lyena abantu bonse bakapundishe apakalamba. Apopenefye ne linga lya musumba likaiwilafye iline, na bantu bonse bakeme apalungatene na cila muntu no kwingila mu musumba.” 
Kanshi Yoshua mwana Nuni epakwita bashimapepo no kubeba ati, “Sendeni Imbokoshi ya Cipangano cakwa Yawe, kabili bashimapepo cine lubali batangile ku ntanshi ya Mbokoshi yakwa Yawe balelisha na mapenga.” 
Elyo kabili aeba abantu ati, “Akwendeni! Muleshinguluka umusumba, ifita fyankondo fibe pa ntanshi ya Mbokoshi ya Cipangano iyakwa Yawe.”
Cilyafye Yoshua apwisha ukulanda ku bantu, bashimapepo cine lubali abasendele amapenga ya nsengo sha basukusuku pa cinso cakwa Yawe batangila, balelisha na mapenga yabo, elyo pakonka na basendele Imbokoshi ya Cipangano cakwa Yawe. 
Ifita fyankondo fyena efyali pa ntanshi ya bashimapepo abalelisha amapenga elyo abalinshi nabo ebaleshalila balekonka panuma ya balesenda Imbokoshi ya Cipangano, ninshi bashimapepo batwalililefye ukulisha amapenga. 
Lelo Yoshua akonkomesha abantu ati, “Tecakwesha ukupunda ishiwi lya bulwi, tecakwesha ukwimya amashiwi yenu, tecakwesha ukusosa ishiwi nelyo limo mpakafye pa bushiku ilyo nkamweba ukupunda, elyo lyena mukapunda!” 
Kanshi Yoshua epakuleka bashimapepo basenda Imbokoshi yakwa Yawe bashinguluka nayo umusumba umuku umo. Elyo babwelela ku nkambi eko basendama.
Yoshua abuuka ulucelo, elyo na bashimapepo nabo basenda Imbokoshi yakwa Yawe. 
Bashimapepo cine lubali aba mapenga ya nsengo sha basukusuku ebaletangilila Imbokoshi yakwa Yawe, mukwenda kwabo balelisha na mapenga. Elintu ninshi ifita fyankondo nafyo fili kuntanshi, elyo abalinshi nabo ebaleshalila balekonka panuma ya balesenda Imbokoshi yakwa Yawe, ninshi batwalililefye ukulisha amapenga. 
Elyo pa bushiku bwalenga shibili baile baleenda ukushinguluka umusumba umuku umo no kubwelela ku nkambi. Bacitile ifi pa nshiku mutanda.
Nomba pa bushiku bwalenga cine lubali, baima lucelocelo no kwenda ukushinguluka umusumba imiku cine lubali mu musango umo wine. Nomba ni ubu bwine bushiku bweka bashingulwike umusumba imiku cine lubali. 
Pa muku walenga cine lubali bashimapepo balisha amapenga, na Yoshua aeba abantu ati, “Pundeni, pantu Yawe namupeela umusumba. 
Nomba umusumba na fyonse ifilimo fili nokupeelwa kuli Yawe ukuti fyonaulwe. Kanofye Rahabu cilende, pamo nabo ekala nabo mu ŋanda yakwe eukaba no mweo. Pantu afishile inengu isho twatumine. 
Eico kanshi imwe muisunge bwino ku fintu ifyapeelwa kukonaulwa, epakuti tamuiletelele no konaulwa pakuibuulilapo icintu conse mwe bene. Pantu limbi kuti mwalenga inkambi ya bena Israeli ukonaika, kabili nokuleta ubusanso ku nkambi. 
Lelo silifa na golide yonse ne fipe ifya mukuba ne fya fyela fyena fyamushilo kuli Yawe, kabili fifwile ukufibika mu cipao cakwa Yawe.” 
Kanshi abantu epakuwelesha, elyo bashimapepo nabo balisha amapenga. Nomba lilya iciunda ca mapenga caumfwika, abantu epakuwelesha apakalamba ne cibumba ce linga lya musumba capona panshi. Kanshi umuntu uuli onse aninine apalungatene nankwe no kwingila mu musumba mpaka baupoka. 
Bapeela kuli Yawe umusumba onse kukuonaula, baonaula ku lupanga fyonse ifyali mu musumba, abaume na banakashi, abakalamba na baice, iŋombe, impaanga pamo na bakabalwe.
Kabili Yoshua aebele abaume babili abali inengu sha calo ici ati, “Kabiyeni mu ŋanda yakwa cilende no kuya mufumyamo pamo pene na bantu bakwe, ukulingana no mulapo mwacitile kuli ena.” 
Awe aba balumendo inengu baingile mu ŋanda no kufumya Rahabu, wishi na nyina, bandume yakwe elyo na bonse abo ali nabo. Bonsefye babasenda no kuya babika mu cifulo cimbi, kunse ya nkambi sha bena Israeli. 
Elyo baoca no musumba onsefye, pamo pene na fyonse ifyalimo. Bapuswishekofye silifa, golide ne fipe ifya mukuba ne fya fyela, fyena bafibika mu cipao ca mu ŋanda yakwa Yawe. 
Lelo Rahabu uwali cilende elyo na ba mu ŋanda yakwa wishi na bonse abo ali nabo Yoshua tafyonawile. Eico ukushinta na pa bushiku bwe lelo, abantu bakwa Rahabu baikala mu calo ca bena Israeli pa mulandu wakuti ewafishile inengu batumine ku Yeriko.
 Pa nshita ilya Yoshua alanda umulapo wakuti, “Abe uwalapishiwa pa cinso cakwa Yawe umuntu onse uukesha ukukuula uyu musumba wa Yeriko.
Kanshi lyonsefye Yawe ali na Yoshua, elyo no lulumbi lwakwe lwakumene icalo conse.
Lelo abena Israeli bakene ukumfwa ifyo Yawe akonkomeshe ifyakukanasenda icintu nelyo cimo ukufuma mu musumba pa fintu ifyapeelwa kukonaulwa. Nomba Akani umwana mwaume wakwa Kami, umwishikulu wakwa Sabidi, nao uwali mwana Sera uwa mu luko lwakwa Yuda, ena ewabuulilepo ifintu fimo pa fyapeelwa ukonaulwa. Ecalengele ukuti Yawe afulilwe abena Israeli.
Nomba Yoshua epakutuma abaume bamo ukufuma ku Yeriko no kuya ku Ai, iyaba mupepi na Beti Afeni iyaba ku kabanga ka Betele, no kubeba ukuti, “Kamoneni icalo pamo nge nengu.” Kanshi nabo baliile no kuya mona icalo ici nge nengu mu Ai. 
Ilyo inengu shabwelelemo kuli Yoshua shamwebele ashiti, “Wileka abantu bonse baye mukulwisha abena Ai, iyoo, lelo tumenikofye abaume amakana yabili (2,000) nangu yatatu (3,000) abakuya lwisha abena Ai. Kabili mwicusha bantu bonse ukuyako, pantu kulifye abantu abanono mu musumba.” 
Kanshi epakutumako abaume amakana yatatu (3,000). Lelo baile bafulumuna ku bena Ai. 
Kabili abena Ai baipeyepo na bantu ukulingana na makumi yatatu na mutanda (36). Babatamfishe ukufumafye pa mpongolo ya musumba no kuya bafisha ku fimabwe fya ku mapili, uku kwine eko baile bakomawila pa nshila yakutentemuka. Awe ne mitima ya bena Israeli yatompweke no kutalala tondolo nga menshi.
Elyo Yoshua alepwile ifyakufwala fyakwe, kabili awile panshi ubukupeme ku cinso ca Mbokoshi ya Cipangano iyakwa Yawe ukushinta ne nshita ya cungulo. Ena pamo na bacilolo ba bena Israeli nabo bacitile cimo cine. Bena ninshi nabaikuba no lukungu mu mitwe yabo. 
Elintu Yoshua atile, “Iye, we Mfumu Lesa, cinshi ico wayabushishe aba bantu umumana wa Yordani no kutuleta ku minwe ya bena Amoli mukutulofya? Iye, ala nga fwe bene catulingile ukwikala kulya kwine lubali lwa mumana wa Yordani! 
Owe, we Mfumu yandi, nga kanshi cinshi ine ningasosa, pantu nomba abena Israeli nababafulumuna ku balwani babo? 
Abena Kenani na bantu bambi aba mu calo ilyo bakomfwa uyu mulandu, nabo bene bakatwimina no kutulofya. Kabili ne shina lyesu lili nokufumishiwa pano isonde. Bushe nomba we Mfumu ukacitapo shani pa mulandu wa bucindami bwe shina lyobe?”
Yawe nao atile, “Iminina! Cinshi ico ulalile ubukupeme? 
Israeli nabifya no kupula mu cipangano ico nabakonkomeshe ukusunga. Nababuulapo ifintu fimo pa fyapeelwa kukonaulwa, nabafiiba, nababepa no bufi kabili bafifisa na mu fipe fyabo. 
Uyu e mulandu ulengele ukuti abena Israeli babacimfye ku balwani babo, eco bakulafutatila abalwani babo no kubutuka pantu nabailetelela ukuti bonaulwe. Na ine nomba nshakatale mba na imwe nakabili iyoo, kanofye mukonaule ifintu fyonse mucili nafyo ifyo namwebele ukonaula. 
Ima kabiye usangulule abantu no kubeba ukuti, ‘Isangululeni mwe bene mukuipekanya pa fya bushiku bwa mailo,’ pantu ifi efyasosa Yawe, Lesa wa bena Israeli ukuti, ‘Mukati kenu imwe mwe bena Israeli muli ifintu fimo ifyapeelwa kukonaulwa. Muli nokufilwa ukulwa na balwani benu nga cakuti tamonawile ifi fintu no kufifumya pakati kenu.’ 
Eico ulucelo mukaleisa cila luko kuli ine. Uluko ulo Yawe akasonta, lukaleisa cila lupwa kuntanshi. No lupwa ulo Yawe akasonta lukaleisa cila ŋanda. Elyo cila ŋanda iyo Yawe akasonta ikaleisa kuntanshi umuntu no muntu. 
Nomba uyo onse uwaikatwa ne fintu ifyapeelwa kukonaulwa, ali nokocewafye mu mulilo pamo pene ne fintu fyonse ifyo akwata. Pantu uyu muntu alyonaula icipangano cakwa Yawe, kabili alicita icamusebanya mu Israeli.”
Ulucelo lwakonkelepo, Yoshua aeba abena Israeli ukulaisa kuntanshi uluko no luko. Awe uluko lwakwa Yuda elwasontelwe ukwisa kuntanshi. 
Elyo indupwa shakwa Yuda eshaishile kuntanshi no lupwa lwakwa Sera elwasontelwe. Elyo ulupwa lwakwa Sera elwalaisa cila ŋanda, na Sabidi elwasontelwe. 
Kabili Yoshua apalamike aba mu ŋanda yakwe kuntanshi umuntu no muntu, elyo Akani umwana mwaume wakwa Kami, nao mwana Sabidi, nao uwali umwana wakwa Sera uwa mu luko lwakwa Yuda, ewasalilwe. 
Elintu Yoshua aeba Akani ati, “We mwana wandi, nakulomba ulepeela umucinshi kuli Yawe, Lesa wa bena Israeli, kabili ulemulumba. Eico kanshi, njeba ifyo wacitile. Tecakwesha ukumfisa akantu nelyo kamo.” 
Nao Akani ayaswike ati, “Ee icine cine, nine nabifishe kuli Yawe, Lesa wa bena Israeli. Nefyo nacitile nifi. 
Ilyo namwene mu fyakutapa umwingila usuma uwa ku Shina ne ndalama sha silifa amashekeli imyanda ibili elyo ne cipimfya ca golide icafina ukucilako citika wa kilo, elyo nafikumbilwe no kubuula. Fyonse ifi fintu, nafifishile mwi tenti lyandi, emo nafishiika panshi, pamo pene na silifa ewaba panshi ya fibiye.”
Awe Yoshua epakutumako inkombe nabo bailefye ulubilo kwi tenti. Elyo cine cine umwingila usuma, pamo pene na silifa panshi, fyafishilwe mwi tenti lyakwe. 
Basendele fyonse ifyali mwi tenti, bafileta na kuli Yoshua na bena Israeli bonse, elyo no kufilangisha pa cinso cakwa Yawe. 
Awe Yoshua na bena Israeli bonse, babuulile Akani, umwana mwaume wakwa Sera, silifa, umwingila, ifipimfya fya golide, abana bakwe abaume na banakashi, iŋombe shakwe, bapunda, pamo pene ne mpaanga, itenti lyakwe elyo ne fintu fyonse akwete bafisenda kwishika lya Ako. 
Elyo Yoshua aebele Akani ati, “Kanshi cinshi ico iwe uletele ubusanso ubushaibipila pali ifwe? Yawe nao nomba alakuletela ubusanso ilelo linefye.” Elyo bonse abena Israeli bamutobele amabwe. Kabili panuma yakubatobaula amabwe, baboca na mu mulilo. 
Elyo pali Akani batulikapo no mwina wa mabwe uukalamba, uyo uucilipo na pa bushiku bwa lelo bwine. Panuma ya ifi, Yawe aleka no bukali. E mulandu wine betila palya pantu ukuti “ishika lya Ako” ukufika na ku nshita ine ino.
Elyo Yawe aebele Yoshua ati, “Tecakwesha ukuba no mwenso kabili tecakwesha ukunenuka. Buulafye ifita fyonse no kuya bonse ku musumba wa Ai. Pantu ine, ne Yawe nimpeela mu maboko yobe imfumu ya mu musumba wa Ai, abantu bakwe, umusumba pamo pene ne calo cakwe conse. 
Ifyo uli nokucita ku musumba wa Ai ne mfumu yauko ni filya fine wacitile ku musumba wa Yeriko ne mfumu yauko. Lelo uno muku, kuti mwasenda fyonse ifintu mukatapa pamo ne fitekwa ukuti fikabe fyenu. Bika ifita fyakulalilila kunuma ya musumba.”
Kanshi Yoshua pamo pene ne fita epakwima, balungama na ku Ai ku bulwi. Yoshua asalilepo impalume sha fita ishaswangana amakana amakumi yatatu (30,000) no kubatuma pakati ka bushiku. 
Elyo abakonkomesha ati, “Umfweni bwino bwino. Muye ibelamina ku numa ya musumba pakuti muupoke. Tecakwesha ukutaluka ku musumba. Kabili imwe bonse mufwile ukuba abaiteyanya. 
Ine pamo na bonse abo tuli nabo twakulapalamina ku musumba. Nomba ilyo abalwani bakesa tufumina, pamo ngefyo bacitile intanshi, ifwe tuli nokubafulumuka. 
Nabo bali nokutukonka mpakafye tukasuke atubatalusha ukufuma ku musumba. Elyo bena bakatila, ‘Batubutuka, nga filya fine bacitile intanshi.’ Eico ilyo tukafulumuka, 
elintu nomba na imwe mukeme apo mukabelama no kupoka umusumba. Na Yawe Lesa wenu ali nokuupeela mu maboko yenu. 
Ilyo mukapoka umusumba, mukaoce. Mufwilefye ukucita ukulingana ne cebo cakwa Yawe. Nefi fine efyo mukacite pantu nine nkonkomeshe.” 
Kanshi Yoshua epakubatuma baya ku ncende yakubelaminapo mukupembela iyali pakati ka Betele na Ai, lwa ku masamba ya Ai. Lelo Yoshua ali na bantu pa nkambi ubushiku bulya bwine.
Ubushiku bwakonkelepo, Yoshua abuuka kacelocelo alonganika na bantu. Elyo pakuya ku Ai, umwine na bacilolo ba bena Israeli ebatangila pantanshi. 
Fyonse ifita ifyali pamo na Yoshua fyaya fileenda kabili fyafikile mupepi no musumba no kupitila kuntanshi yauko. Elyo fyacitile ne nkambi ku kapinda ka ku kuso ka musumba wa Ai, apali no mupokapoka pakati kabo elyo no musumba. 
Elyo Yoshua abuulapo ifita ni cikanga na makana yasano (5,000) abafisa pakati ka Betele na Ai, ku masamba ya musumba. 
Elyo abantu bacitile inkambi yabo ku kapinda ka ku kuso ka musumba, abafiseme nabo bali ku masamba yauko. Ninshi balifye abaipekanya nganshi. Yoshua mu bushiku bulya ashele alinda mu mupokapoka. 
Ilyo imfumu ya mu musumba wa Ai yaumfwile ifi, yena pamo na bantu bonse aba mu musumba basakatuka lucelocelo no kwima mukukumanya abena Israeli kukulwa, pa cifulo icalungatene na matololo ya Araba pantanshi ye wanga. Nomba imfumu ya mu musumba tayaishibe ukuti ifita fimo nafiibelamina ku numa ya musumba. 
Elyo Yoshua na bena Israeli bonse bacita kwati bafulumuka, na balwani babo babakonka panuma. Nabo bafulumukila ku nshila ya ku matololo. 
Abekala musumba bonse bakutene no kukunkunika abena Israeli no kubatamfishafye ukutali ukufuma ku musumba wa Ai. Kanshi ilyo balebutusha Yoshua na bantu bakwe, kanshi ninshi ekutaluka baletaluka ku musumba. 
Mu misumba Ai na Betele tamwashele umwaume nelyo umo uushafumine mukukunkunika abena Israeli. Umusumba wa Ai, washelefye uwaisuka ilyo bonse bakunkunike abena Israeli.
Elyo Yawe aeba Yoshua ati, “Sonta ifumo ilili mu minwe yobe ku musumba wa Ai, pantu nalaupeela mu minwe yobe.” Awe nao Yoshua epakucita ifyo Yawe amwebele. 
Bwangu bwangu cilyafye aimya ukuboko, ifita ifyafiseme fyaima napo fyafiseme no kubutukila mu musumba. Fyaingila no kuupoka elyo mukwangufyanya fyaoca no koca. 
Abena Ai bati baloleshe kunuma, bamona umusumba ulefutumuka icushi. Awe abena Ai ukwakubutukila kwabula, pantu abena Israeli abo balebutusha ukuya ku matololo nabo bayaluluka mukukumanya abalwani babo. 
Ilyo Yoshua na bantu bonse bamwene ukuti abanabo abafiseme nabapoka umusumba, kabili no musumba ulefutumuka icushi, epakubweluluka baisa ipaya abena Ai. 
Kabili ifita fimo pa fyafiseme ifyali mu musumba, fyafumine no kuya lwisha abena Ai pakuti bababike pakati ka bena Israeli, bambi uku, bambi nabo uku. Awe abena Israeli bakomawile abena Ai bonse, takwashele nelyo umo. 
Lelo kwashelefye imfumu yabo iyo baikete no kuitwala kuli Yoshua.
Ilyo abena Israeli bapwishishe ukwipaya abena Ai abali mu mapanga na mu matololo umo babutukile, no kumona ukuti tapali nelyo umo uwashele, elyo abena Israeli bonse babwelele ku musumba wa Ai no kuya pwililisha abashelemo. 
Abantu bonse abaume na banakashi abafwile mu musumba wa Ai bali bonse pamo amakana ikumi limo na yabili (12,000). 
Pantu Yoshua nao aikatililefye ifumo mu kuboko kwakwe, umo mwinefye asontele ku musumba wa Ai, mpaka apeela abantu bonse abaleikala mu Ai kukonaulwa. 
Lelo abena Israeli balisendele iŋombe ne fyapeelwe ukutapwa muli ulya musumba ukulingana ne shiwi Yawe akonkomeshe Yoshua. 
Kanshi Yoshua epakoca umusumba wa Ai no kuucita umwina wa citantala camuyayaya, icifulo icabafye ceka ifyo fine ukufika no bwa lelo line. 
Kabili Yoshua akulika imfumu ya Ai ku cimuti, no kumusha eko amushile mpakafye ku nshita ya cungulo. Ilyo akasuba kawa, Yoshua aeba abantu ukukulukula icitumbi ku cimuti no kuciposa panshi pa mwinshi wakwingilila mu musumba. Batulikapo no mwina wa mabwe uukalamba, uucilipo na mu bushiku bwa lelo line.
 Kabili nomba Yoshua akuulile pa mulu wa lupili lwa Ebali ubulambo bwakwa Yawe, Lesa wakwa Israeli, 
pamo ngefyo Mose umubomfi wakwa Yawe akonkomeshe abena Israeli. Akuulile ukulingana nefyo calembwa mu citabo ca Mafunde yakwa Mose ukuti, “Icibumba ca bulambo cifwile ukukuulilwa na mabwe ayashakomaulwamo ne cela, yalingile yabafye ayatuntulu.” Apa epo baletuulila umutuulo we lambo lya cakoca kuli Yawe kabili no mutuulo we lambo lyakwampana. 
Elyo kabili Yoshua, pa cinso ca bena Israeli, ayambwilile pa mabwe amafunde yantu Mose alembele. 
Abena Israeli bonse, abeni pamo pene na bakaya, abakalamba babo, bacilolo elyo na bakaputula wa milandu babo, baiminine ku mbali shonse isha Mbokoshi ya Cipangano cakwa Yawe, baloseshe amenso kuli bashimapepo abena Levi abalesenda Imbokoshi ya Cipangano cakwa Yawe. Citika wa bamo baiminine pantanshi ya lupili lwa Gerisimu, bambi nabo pantanshi ya lupili lwa Ebali ngefyo Mose umubomfi wakwa Yawe akonkomeshe kale ukucita pakupaala abena Israeli. 
Na pa numa ya ifi fyonse, Yoshua abelengele yonse amashiwi ya Mafunde, amashiwi ya mapaalo elyo na mashiwi ya kulapisha ngefyo calembwa mu citabo ca Mafunde. 
Kwena takwashele ishiwi mu mashiwi yonse ayo Mose akonkomeshe yantu Yoshua tabelengele ku lukuta lwa bena Israeli, ukusanshakofye na banamayo na bana bonse, elyo na ku beni abaleikala pakati kabo.
Nomba ilyo imfumu shonse ishaleikala kwishilya lya mumana wa Yordani, ne shaleikala mu calo ca mpili ne shaleikala mwisamba elyo na mu lulamba lwa Bemba Mukulu no kushintafye na ku Lebanoni shaumfwile ifi, shonse shaikatene pamo. Ishi shamfumu sha bena Hiti, abena Amoli, abena Kenani, abena Perisi, abena Hifi elyo na bena Yebusi 
shali no mutima umo mukulwisha Yoshua na bena Israeli.
Lelo ilyo abena Gibeoni baumfwile ifyo Yoshua acitile ku Yeriko na ku Ai, 
bacita ubucenjeshi. Baya kuli Yoshua nga batuminwe, balonga pali bapunda babo imifuko ikote iya fyakulya, elyo ne nyambi sha myangashi ishalepauka kabili ne milundo yakubilabila. 
Bafwele ifisamu elyo ne ndyato ishafikamba fikamba ku makasa yabo. Umukate onse untu basendele wali uwakosa, kabili uwamokaulwa. 
Elyo baya kuli Yoshua ku nkambi ya ku Giligali, balamweba pamo na bena Israeli abati, “Ifwe tufumine ku calo ca kutali. Kanshi panga icipangano na ifwe.” 
Elyo abena Israeli batile ku bena Hifi ati, “Limbi imwe mwikalafye mupepi na ifwe, nga kanshi kuti twacita shani icipangano na imwe?” 
Nabo baeba Yoshua abati, “Ala ifwe tuli babomfi bobefye.” Nomba Yoshua nao abepusha ati “Bushe nimwe bani kabili ni kwi mufumine?” 
Nabo bayaswike abati, “Mukwai ababomfi benu bafumine ku calo ca kutali nganshi pa mulandu wakumfwa ululumbi lwakwa Yawe, Lesa wenu. Twalyumfwa na pali fyonse ifyo acitile mu calo ca Egupto. 
Kabili na fyonse fintu acitile ku mfumu shibili isha bena Amoli abekala kwishilya lya Yordani, kuli Sihoni imfumu ya bena Heshiboni na kuli Ogi imfumu ya bena Bashani, uwaleikala mu Ashitaloti. 
Kanshi eico abakalamba besu elyo na bonse abekala mu calo cesu batile kuli ifwe, ‘Musende ifyakulya fya pa bulendo bwenu no kuya kumanya abanensu, kabili mukayetila kuli bena, “Ifwe tuli babomfi benu. Eico tupange icipangano pakati kesu.” ’ 
Uyu mukate wesu wali uwakaba ilyo twalelonga ku mushi pa bushiku twaleisa kuno kuli imwe. Nomba pali ino inshita, shi moneni ifyo umine, kabili uli uwaonaika. 
Kabili ilyo twabikile imyangashi no kwisusha ishi inyambi, awe shalifye ishipya, nomba shi moneni ifyo inyambi shilepawike. Kabili ifyakufwala fyesu nafyo pamo ne ndyato shine, nafilepauka pa mulandu wa bulendo ukulepesha.”
Abena Israeli epakuibuulilapo ifilyo abene ukwabula ukwipusha ukulanda kwakwa Yawe. 
Yoshua epakucita icipangano camutende na ba bantu abena Gibeoni no kulaikala nabo pamo, kabili abakalamba be bumba lya bantu bonse babikapo no mulapo.
Cilya papitafye inshiku shitatu apo bapangile icipangano na bena Gibeoni, awe mukwai abena Israeli baumfwa ifyo kanshi aba bantu bena mupalamanofye, bekala mupepifye nabo. 
Elyo abena Israeli epakwima, baenda inshiku shitatu, bafika na ku misumba yabo iya Gibeoni, Kefira, Beroti na Kiriati Yarimu. 
Lelo abena Israeli tababalwishishe iyoo, pantu abakalamba ba lukuta balibikilepo umulapo kuli Yawe Lesa wa bena Israeli. Elintu ulukuta lwayambile ukuilishanya ku bakalamba babo. 
Elyo abakalamba nabo babasuka ukuti, “Twalipangana nabo, kabili no kulapa kuli Yawe Lesa wakwa Israeli, eico kanshi tatufwile ukubekatamo pali ino nshita. 
Ifi efyo tuli nokucita pali kano kashita kuli bena, tuli nokubalekafye baleikala, pakuti ubukali bwakwa Lesa bwikaba pali ifwe bonse mukonaula umulapo twalapile kuli bena.” 
Kabili abakalamba balundilepo no kubeba ati, “Ala nabekalefye, lelo ebakulatebela ibumba lya bantu inkuni elyo nokulatapila abantu bonse amenshi.” Kanshi abantu bonse epakusuminisha ifyo abakalamba babebele.
Elyo Yoshua atumine abakuya ita abena Gibeoni, nao aisa beba ati, “Bushe cinshi mwatubepele nokutila, ‘Twikala ukutali nganshi ukutaluka kuno,’ ilyo imwe mwikalafye mupepi na ifwe? 
Ala nomba imwe mwalapishiwa. Tamwakatale amuleka ukuba abasha abakulatapa amenshi no kulateba inkuni mu ŋanda yakwa Lesa wandi.” 
Abena Gibeoni nabo bayasuka Yoshua abati, “Ababomfi benu balyumfwilefye bwino bwino ifyo Yawe, Lesa wenu, akonkomeshe umubomfi wakwe Mose ukuti akamupeela icalo conse no kwipaya bonse abekashi ba muli ici calo ilyo talamufishamo. Eico na ifwe twatiinine ukwisa fwa, e mulandu wine twacitile ifi fyonse. 
Eco nomba ifwe, tulifye mu maboko yenu. Tucitileni ico conse mwamona ukuti cisuma, kabili icalungama ku cinso cenu.” 
Kanshi Yoshua nao epakubapususha ku bena Israeli, no kubepaya tababepeye. 
Ukufumafye pali bulya bwine bushiku Yoshua apeele abena Gibeoni umulimo wakutebela abena Israeli inkuni, elyo nokulabatapila amenshi. Kabili abebele nokulateba inkuni sha pa bulambo no kulatapa amenshi pa cifulo ico bali nokusonta icakwa Yawe. Ifi fine efyo baba na mu bushiku bwa lelo line.
Nomba Adoni Sedeki imfumu ya mu Yerusalemu yaumfwile ukuti Yoshua napoka umusumba wa Ai no kuonaula, elyo naipaya ne mfumu yauko pamo ngefyo acitile ku musumba wa Yeriko ne mfumu yauko. Nomba omfwile ukuti abantu ba mu musumba wa Gibeoni nabapanga icipangano ca kwikala umutende na bena Israeli, kabili nokuti bakulaikala mu calo cabo. 
Elyo natiina apakalamba pali ici cicitike, pantu Gibeoni wali umusumba uukalamba, kabili uukankala. Uyu musumba walifye kwati ni umo pa misumba umwaleikala imfumu. Kabili walicilile pa musumba wa Ai ku bukulu, na bantu bauko bonse bali abaume babulwi icine cine. 
Eico Adoni Sedeki imfumu ya mu Yerusalemu yatumine inkombe ku mfumu shibiye, Hoamu imfumu ya mu Hebuloni, Piramu imfumu ya mu Yamuti, Yafiya imfumu ya mu Lakishi elyo na kuli Debi imfumu ya mu Egiloni. 
Abebele ati, “Mwe, ala iseni kuno mungafweko ukulwisha Gibeoni. Pantu baliya panga umutende na Yoshua pamo na bena Israeli.” 
Awe imfumu shisano isha bena Amoli, pamo pene ne mfumu sha mu Yerusalemu, Hebuloni, Yamuti, Lakishi elyo na Egiloni basankanya ifita fyabulwi. Baimina pamo bonse ne fita fyabulwi fyabo no kuya shinguluka umusumba wa bena Gibeoni no kubalwisha.
Awe abena Gibeoni batumine amashiwi kuli Yoshua kuntu ali ku nkambi ya ku Giligali abati, “Mukwai, mwitulekelesha ifwe fwe babomfi benu! Isenifye bwangu mutwafwilisheko nokutupususha pantu imfumu shonse isha bena Amoli ishaikala ku calo ca mpili bonse bali pamo ne fita fyabulwi nabatwimina!” 
Awe Yoshua epakwima ku Giligali pamo pene ne fita fyabulwi, alundapo ne fita ifyacenjela nganshi kukulwa. 
Elyo Yawe aebele Yoshua ati, “Tecakwesha ukubatiina. Ine, nimbapeela mu maboko yobe. Takuli nelyo umo uuleya kwansha.” 
Panuma yakwenda ubushiku bonse ukufuma ku Giligali, Yoshua alibapumikishe. 
Elyo Yawe nao abafulungenye amano ku cinso ca bena Israeli, alenga babacimfya no kubepaya ku Gibeoni. Abena Israeli batamfishe abalwani babo ukulungama umusebo walola ku Beti Horoni no kubakomaula nganshi inshila yonse ukuya fikafye na ku Aseka na ku Makeda. 
Ilyo balefulumuka abena Israeli, pakutentemukila mu musebo uwafuma ku Beti Horoni ukuya ku Aseka, Yawe abaletele imfula yacitalawe, iya mabwe ayakulu ukufuma ku mulu, yaipaya abengi nganshi ukucila nabo baipeye ku bulwi bwa ku lupanga lwa bena Israeli.
Mu bushiku bwine bulya Yawe apeele abena Amoli mu maboko ya bena Israeli, Yoshua asosele kuli Yawe pa cinso ca bena Israeli ati,
 Ne cacine akasuba kaimininafye,
Ukufumafye ku kale takwatalile akuba ubushiku ngobu ubo Yawe aumfwilile umuntu, nangufye ukubako inshita imbi ukutula pali iyi nshita. Nico pali ubu bushiku Yawe alelwilako abena Israeli.
Elyo Yoshua pamo na bena Israeli bonse babwelelamo ku nkambi ku Giligali.
Nomba imfumu ishi shisano shabutwike no kuya fisama mu ninga ya ku Makeda. 
Lelo ilyo baebele Yoshua ukuti imfumu ishi shisano nabashisanga uko shibeleme mu ninga ya ku Makeda, 
nao atile, “Cilikeni ifimabwe ifikulu pa mwinshi wa ninga no kubikapo abantu abakulonda. 
Lelo imwe mwileka ukusupila abalwani benu, mulingilefye ukubasansa mukupitila kunuma ya misumba yabo. Mwileka baleingila mu misumba yabo pantu Yawe Lesa wenu nabapeela mu maboko yenu.” 
Eico Yoshua na bena Israeli ilyo bakomawile abalwani babo mupepi no kubapwisha. Bamo bamo ebashele baile fika ku misumba yabo, 
ne fita fyonse fyabwelele kuli Yoshua ku nkambi ya ku Makeda umutende. Takwali umuntu nelyo umo uwasoselepo ishiwi ilibi pa bena Israeli. 
Panuma ya ifi elyo Yoshua atile, “Kesuleni umwinshi wa ninga no kufumya shilya mfumu shisano no kushileta kuli ine.” 
Awe nabo bafumishe imfumu shisano ukufuma mu ninga, imfumu sha bena Yerusalemu, Hebuloni, Yamuti, Lakishi elyo na Egiloni. 
Ilyo bafishishe ishi mfumu kuli Yoshua, nao aitile bonse abana baume ba bena Israeli nokutila ku bakalamba ba fita abo ali nabo, “Iseni kuno pakuti mwise munyante amakasa yenu pa mikoshi ya ishi mfumu.” Nabo baile kuntanshi no kuya nyanta amakasa yabo pa mikoshi yabo. 
Kabili Yoshua abebele ati, “Tecakwesha ukuba no mwenso, kabili mwinenuka. Mubefye abashipa kabili abakosa. Pantu ifi fine efyo Yawe ali nokucitila bonse abalwani benu.” 
Elyo Yoshua akomaula ishi mfumu, ashipaya no kushikulikila ku fimuti fisano no kubasha ifyo fine balepelela ku fimuti mpakafye ne nshita ya cungulo. 
Cilya akasuba kawa, Yoshua aeba abantu ukubasamuna ku fimuti no kuya baposa mu ninga umo baile fisama. Pa mwinshi wa ninga bacilikapo ifimabwe ifikulu, ifyo ificilipo no bwa lelo.
Pa bushiku ubo bwine, Yoshua apokele Makeda no kwikata imfumu ya uyu musumba no kumwipaya ku lupanga. Apwishishisha ukonaula umusumba onse na bantu bonse abaleikalamo. Tamwali uwashelemo. Acitile imfumu ya ku Makeda ngefyo acitile ku mfumu ya musumba wa Yeriko. 
Kabili panuma ya ifi fyonse, Yoshua pamo na bena Israeli bonse baimine ukufuma ku musumba wa Makeda no kuya ku musumba wa Libina mukuya balwisha. 
Kabili Yawe apeela uyu musumba pamo ne mfumu yauko mu maboko ya bena Israeli. Kabili Yoshua aonawile umusumba no kwipaya abaleikalamo bonse ku lupanga. Tamwali uwashelemo nangu umo. Acitile kuli iyi imfumu ya musumba wa Libina pamo ngefyo acitile ku mfumu ya musumba wa Yeriko.
Yoshua nakabili pamo na bena Israeli bonse bafuma mu musumba wa Libina no kuya ku musumba wa Lakishi. Baya ushinguluka no kuulwisha. 
Kabili Yawe abalwishishako no kupeela uyu musumba mu maboko ya bena Israeli, elyo baupoka pa bushiku bwalenga shibili. Aonaula umusumba, aipaya na baleikalamo bonse ku lupanga pamo ngefyo acitile na ku musumba wa Libina. 
Elintu Holamu imfumu ya musumba wa Gesa aisa mukutulanyako umusumba wa Lakishi lelo Yoshua alimucimfishe pamo pene ne fita fyakwe. Tapashele nelyo umo.
Yoshua nakabili pamo na bena Israeli bonse bafuma mu musumba wa Lakishi no kuya ku musumba wa Egiloni, baya ushinguluka no kuulwisha. 
Bapokele uyu musumba pali ubu bwine bushiku, baipaya ku lupanga bonse abaleikalamo. Yoshua apeele bonse kukonaulwa pamo ngefyo acitile ku musumba wa Lakishi.
Yoshua nakabili pamo na bena Israeli bonse bafuma ku Egiloni baya ku Hebuloni no kuya lwisha uyu musumba. 
Awe nao wine baliupokele no kwipaya abantu bonse ku lupanga, pamo pene ne mfumu yabo, na baleikala mu mishi ya mupepi bonse balifwile. Tamwali uwashelemo nangu umo. Califye kwati ni filya fine cacitike ku Egiloni, umusumba onsefye walyonawilwe pamo pene na baleikalamo bonse.
Yoshua nakabili pamo na bena Israeli bonse balungama no kuya lwisha umusumba wa Debi. 
Bapoka uyu musumba pamo ne mfumu yauko ne mishi yauko, no kwipaya bonse abantu abalimo ku lupanga. Tamwali uwashelemo nangu umo. Bacitile kuli uyu musumba wa Debi ne mfumu yauko, pamo ngefyo bacitile ku musumba wa Libina ne mfumu yauko elyo na ku musumba wa Hebuloni.
Kanshi efyo Yoshua acimfishe icalo conse, ukulundako ne calo cabelele ku mpili, ku matololo ya Negebu, ku masamba ya tupili, na ku calo cabela mu mutentemuko wa lupili, ukubikapofye ne mfumu shabo shonse. Tamwali uwashelemo nangu umo, lelo aonawile umuntu onsefye uupeema. Bonse balyonawilwe pamo ngefyo Yawe, Lesa wa bena Israeli, akonkomeshe. 
Yoshua abacimfishe ukufuma ku Kadeshi Banea ukufikafye na ku Gasa. Kabili ukufuma ku calo conse ica Gosheni ukufikafye na ku Gibeoni. 
Yoshua acimfishe shonse imfumu no kupoka ifyalo fyashiko pa nshita imo ine. Pantu Yawe, Lesa wa bena Israeli, ewalwilileko abena Israeli. 
Elyo Yoshua na bena Israeli bonse babwelela na ku nkambi ya ku Giligali.
Nomba ilyo Yabini imfumu ya musumba wa Hasoli aumfwile ifyacitike, atumine inkombe kuli Yobabu imfumu ya ku Madoni, ku mfumu ya ku Shimuroni, elyo na ku mfumu ya ku Akishafu. 
Kabili atumine inkombe ku mfumu sha ku kapinda ka ku kuso, abali mu fyalo fya mpili, ku sha mu calo ca Araba ku kapinda ka ku kulyo ka Kinereti, ku sha mu calo ca mwishika, kabili na ku sha mu lulamba lwa Nafoti Dori ku masamba. 
Elyo kabili atumine inkombe ku bena Kenani ba ku kabanga na ba ku masamba, ku bena Amoli, ku bena Hiti, ku bena Perisi elyo na ku bena Yebusi aba mu calo ca ku mpili, kabili na ku bena Hifi, mwisamba lya Hemoni mu calo ca Misipa. 
Imfumu shonse shaishile ne mpuka ya fita fyashiko, kabili na bakabalwe impendwa iyikulu nganshi, pamo na maceleta. Kabili ubwingi bwa fita fya nkondo bwali kwati musensenga wa ku lulamba lwa bemba. 
Shonse ishi mfumu shasankenye pamo ifita fyabo no kucita inkambi imo pa menshi ya Meromu pakuti balwishe bwino abena Israeli.
Elyo Yawe aeba Yoshua ati, “Tecakwesha ukubatiina, pantu mailo pa nshita nga ino ine ndi nokupeela bonse abalwani bobe mu minwe ya bena Israeli, ninshi balifye ifitumbi. Bakabalwe babo ukabalemanike no koca amaceleta yabo.” 
Awe Yoshua ne fita fyonse bafika uko bali nokubapumikisha mu bulwi pa menshi ya Meromu. 
Na Yawe nao abapeela mu maboko ya bena Israeli. Nabo bacimfya no kubabutusha bonse ku nshila yaya ku Sidoni Mukulu, na ku Misirefoti Maimu elyo na kwishika lya Misipa ku kabanga, mpakafye babapwisha. Takwali uwashelepo nangu umo. 
Na Yoshua acitile ngefyo Yawe amwebele. Alemanika bakabalwe babo, elyo aoca na maceleta yabo yonse.
Pa nshita ilya ine, Yoshua abwelulwike no kupoka Hasoli no kwipaya imfumu yauko ku lupanga. Pantu uyu Hasoli ewali musumba uukalamba untu yonse imisumba yashintilemo. 
Onsefye umuntu uwali muli uyu musumba, balimwipeye ku lupanga. Apeela bonsefye kukonaulwa, tamwali uwashelemo uwamweo nangu umo. Kabili aoca no musumba wa Hasoli wine. 
Yoshua acimfya no kupoka yonse imisumba ne mfumu yashiko, kabili aipaya bonse ku lupanga. Aonaulafye bonse ukulingana nefyo Mose umubomfi wakwa Yawe akonkomeshe. 
Nangu cali ifi, abena Israeli tabaocele umusumba nelyo umo uo bakuulile pa milundu ye loba lyabo, kanofye umusumba wa Hasoli, eo Yoshua aocele. 
Abena Israeli balisendele abene fyonse ifyo batapile, pamo ne fitekwa fya muli iyi misumba, lelo abantu bonsefye bena balibepeye ku lupanga mpaka bonse bapwililika. Tapali nangu umo uwashelepo uwamweo. 
Pamo ngefyo Yawe akonkomeshe umubomfi wakwe Mose, efyo Mose nao akonkomeshe Yoshua kabili nao efyo acitile. Tashilepo nangu kamo akabula ukubombwa pali fyonse ifyo Yawe akonkomeshe Mose.
Kanshi Yoshua epakupokafye icalo conse cilya. Icalo ca mpili, amatololo yonse aya Negebu, impangafye yonse iya calo ca Gosheni, icalo cabela pesamba, icalo ca Araba, icalo ca mpili sha bena Israeli ne mpanga ya mwishika. 
Kabili alipokele ne calo conse ukufuma ku lupili lwa Halaki, ulwanina ukulola ku sili, na ku Bali Gadi mwishika lya Lebanoni mwisamba lya lupili lwa Hemoni. Yoshua aikete imfumu shonse ashikomaula no kushipaya. 
Yoshua alwishishe ishi mfumu pa nshita iyitali. 
Takwali umusumba nelyo umo uwacitile icipangano ca cibote na bena Israeli, kanofye abena Hifi abaleikala mu Gibeoni. Imisumba imbi yonse baipokele mu bulwi. 
Pantu ni Yawe umwine ewabakoseshe imitima pakulwisha abena Israeli pakuti bonaulwe no kwipaiwa, no kuloba balobelele ukwabula uluse pamo ngefyo Yawe akonkomeshe Mose.
 Kabili mu nshita ilya ine, Yoshua aile no kulofya abena Anakimu abaleikala mu calo ca mpili na ba mu Hebuloni, na ba mu Debi na mu Anabu, na bonse aba mu calo ca mpili conse ica bena Yuda, kabili no kufuma ku calo conse ica mpili sha bena Israeli. Yoshua apeele bonsefye kukonaulwa abantu pamo pene ne misumba yabo yonse. 
Takwali umwina Anakimu uwasheleko mu calo ca bena Israeli, kanofye mu Gasa na mu Gati elyo na mu Ashidodi emwashelefye bamo bamo. 
Kanshi Yoshua epakupoka icalo conse, ukulingana nefyo Yawe aebele Mose ukucita. Elyo acipeela ku bena Israeli ukuba icuma cabo umwabela impuka shabo cila luko. Awe ne calo conse catuushishe ku bulwi, caikalafye tondolo.
Kanshi ishi e mfumu sha mu calo isho abena Israeli bacimfishe, kabili isho icalo cabo bapokele icabela kwishilya lya Yordani, ukufumafye ku mukonko wa Alinoni no kufika ku lupili lwa Hemoni, ukulundako ne ncende yonse iyabela lwa ku kabanga ka Araba. 
Sihoni imfumu ya bena Amoli, uwaleteeka mu Heshiboni, ateekele ukufuma ku lulamba lwa mumana wa Aroeli ukufika ku mukonko wa Alinoni, kabili ukufuma pakati nankati ka mukonko ukufikafye na ku mumana wa Yaboku, uwapakana na bena Amoni. Kabili alundilepo ukufika pakati nankati ka calo ca Gileadi. 
Kabili ateekele no lubali lwa ku kabanga ka Araba ukufika kuli bemba wa Kinereti lwa ku kabanga elyo no kufika kuli bemba wa Araba wine, Bemba Wamucele no kushinta na ku Beti Yeshimoti no kulungamafye ku kapinda ka ku kulyo, mwisamba lya mutentemuko wa Pisiga. 
Na umbi uwasheleko ni Ogi, imfumu ya mu musumba wa Bashani, e umo uwa mu bena Refaimu uwaleteeka mu Ashitaroti elyo na mu Edelei. 
Ewaleteeka no lupili lwine lwa Hemoni, Saleka, elyo na mu Bashani monse, mpakafye na ku mupaka wa bena Geshuri na Maakati, elyo no kufika pakati ka calo ca Gileadi no kuya fika ku mupaka wa Sihoni, imfumu ya bena Heshiboni.
 Mose umubomfi wakwa Yawe pamo na bena Israeli ebacimfishe isho mfumu. Kabili Mose umubomfi wakwa Yawe apeele ne calo cabo ku bena Rubeni, ku bena Gadi na kuli citika wa luko lwa bena Manase, baba e bene.
Kanshi ishi e mfumu isho Yoshua na bena Israeli bacimfishe ishaleikala kwishilya lya mumana wa Yordani ukufuma ku musumba wa Baali Gadi kwishika lya Lebanoni ukufika ku lupili lwa Halaki, ulwaiminina ukufika ku Seiri. Ifyalo fyabo ifyo Yoshua apeele abena Israeli, ukulingana na cila luko umo babelele, nifi: 
Icalo ca mpili, icalo ca mwishika, icalo ca Araba, icalo ca mu mutentemuko wa mpili, icalo ca mu matololo elyo neca Negebu, ifyalo fya bena Hiti, abena Amoli, abena Kenani, abena Perisi, abena Hifi na bena Yebusi.
Imfumu ya mu Yeriko imo,
Imfumu ya mu Yerusalemu imo,
Imfumu ya mu Yamuti imo,
Imfumu ya ku Egiloni imo,
Imfumu ya ku Debi imo,
Imfumu ya ku Homa imo,
Imfumu ya ku Libina imo,
Imfumu ya ku Makeda imo,
Imfumu ya ku Tapua imo,
Imfumu ya ku Afeki imo,
Imfumu ya ku Madoni imo,
Imfumu ya ku Shimuroni Meroni imo,
Imfumu ya ku Tanaki imo,
Imfumu ya ku Kadeshi imo,
Imfumu ya ku Dori mu Nafoti Dori imo,
Imfumu ya ku Tirisa imo.
Ilyo Yoshua akotele nganshi, akwata imyaka iyingi, Yawe amwebele ati, “Naukota ne myaka naifula, kabili nakushala incende ya calo iyikulu nganshi, iyo ishilapokwa. 
Iyi e ncende iyisheleko: Yonsefye impanga ya bena Filisiti elyo na bena Geshuri, 
itulilefye ku mumana wa Shihori ku kabanga ka calo ca Egupto ukuya fika na ku mupaka wa Ekironi ku kapinda ka ku kuso, icalo ico baletila ca bena Kenani. Intungulushi isha Bafilisiti ishaleteeka ici calo shali shisano. Imo yaleteeka mu Gasa, imbi mu Ashidodi, imbi mu Ashikeloni, imbi mu Gati elyo imbi mu Ekironi. Imbi ncende iyisheleko ni mpanga ya bena Afi, 
iya ku kapinda ka ku kulyo, na yonse impanga ya bena Kenani, elyo na Meara icalo ca bena Sidoni no kufikafye ku Afeki, ku mupaka wa bena Amoli. 
Elyo incende yonse iya bena Gebali, na yonse mpanga ya bena Lebanoni ukuyafye lwa ku kabanga ukufuma ku Baali Gadi mwisamba lya lupili lwa Hemoni ukuyafye mpaka ku Lebo Hamati. 
Bonse abekala mu calo ca mpili ukufumafye ku Lebanoni ukufika ku Misilefoti Maimu, bonsefye abena Sidoni, Ine wine ne mwine nkabafulumuna ukufuma pa ntanshi ya bena Israeli. Umone ukuti ici calo cayakanishiwa bwino ku bena Israeli nge cacishilano, pamo ngefyo nakwebele ukucita. 
Eico nomba cakanye ku nko pabula kukuba icakaniko ca cishilano cashiko, elyo na citika wa luko lwakwa Manase nalo ulupeeleko.”
 Elyo umbi citika wa luko lwakwa Manase, abena Rubeni na bena Gadi bapeelwe iciputulwa cimbi kwishilya lya Yordani ku kabanga ngefyo Mose umubomfi wakwa Yawe abapeele kukuba icakaniko ca cishilano cabo. 
Abashilile icalo ukufuma ku Aroeli icaba mu lulamba lwa mukonko wa Alinoni, no musumba pakati nankati ka mukonko no kubikako, ne calo conse icabatama ica Medeba no kuya shinta na ku Diboni. 
Kabili abashilile ne misumba yonse iyo Sihoni imfumu ya bena Amoli, uwali imfumu ya mu Heshiboni ukuya fikafye na ku mupaka wa bena Amoni. 
Elyo kuli ici cine calo, kwalundilwe na Gileadi ne calo ca bena Geshuri na bena Maakati, bonse aba ku lupili lwa Hemoni, ne calo ca Bashani ukushinta na ku Saleka. 
Kwalundilweko icalo conse ica mfumu Ogi ku Bashani, uwaleteeka mu Ashitaroti na mu Edelei, kabili ewashelepofye ku bena Refaimu. Pantu Mose alibacimfishe bonse no kupoka icalo cabo. 
Lelo abena Israeli tabafulumwinemo abena Geshuri na bena Maakati, bena batwalililafye ukulaikala pamo na bena Israeli ukufika no bushiku bwa lelo.
 Kanofye uluko lwakwa Levi lwena Mose talupeeleko icakaniko ca cishilano ca calo. Pantu abena Levi bena imituulo ye lambo iyakoca iyo baletuula kuli Yawe, Lesa wa bena Israeli, yena eyali icakaniko cacishilano cabo, pamo ngefyo Lesa abalaile.
Ifi efyo Mose ayakenye icalo ku luko lwakwa Rubeni, umwabelele imikowa yabo: 
Icalo cafumine ku Aroeli iyabela mu lulamba lwa mukonko wa Alinoni, no musumba pakati nankati ka mukonko no kubikako ne calo conse icabatama ica Medeba, 
ukufika ku Heshiboni ne misumba yonse iyaciko iyaba apabatama, ukusanshako Diboni, Bamoti Baali, Beti Baali Meoni, 
Yahasi, Kedemoti, Mefati, 
Kiriataimu, Sibuma, Sereti Shaha pa lupili lwa mwishika, 
Beti Peori, imitentemuko ya Pisiga, na Beti Yeshimoti. 
Ekutila misumba yonse iyaba apabatama, elyo ne calo conse cakwa Sihoni imfumu ya bena Amoli, uwali imfumu mu Heshiboni, ulya Mose acimfishe pamo pene na bashamfumu ba bena Midiani, Efi, Rekemu, Suri, Huri na Reba, na bashamfumu banono abaleikala muli cilya calo. 
Ukusansha kubo baipeye mu bulwi ku bena Israeli, pali Balamu umwana mwaume wakwa Beori, uwali ŋanga iyalebuka. 
Umumana wa Yordani ewali e mupaka wa calo ca bena Rubeni. Imisumba pamo ne mishi yabo eyali e cishilano ca bena Rubeni, mu ndupwa shabo umo babelele.
Ifi efyo Mose ayakenye icalo ku luko lwakwa Gadi, umwabelele indupwa shabo: 
Icalo ca Yaseri, ne misumba yonse iya mu Gileadi, elyo na citika wa calo ca bena Amoni ukufikafye na ku Aroeli iyabeela mupepi na ku Raba. 
Kabili ukufuma ku Heshiboni ukufikafye na ku Ramati Misipa na Betonimu. Elyo kabili ukufuma ku Manaimu ukufikafye na ku mupaka wa calo ca Debi. 
Elyo na mwishika Beti Haramu, Beti Nimura, Sukoti na Safoni elyo ne calo icasheleko ica Sihoni imfumu mu Heshiboni, umumana wa Yordani ewali umupaka wa calo consefye ukufika na ku mpela ya bemba wa Kinereti uwali kwishilya. 
Kanshi ici calo kumo kwine ne misumba ne mishi yaciko, efyali cakaniko ca cishilano ca bena Gadi, umwabelele indupwa shabo.
Ifi efyo Mose ayakenye icalo kuli citika wa luko lwakwa Manase, nabo ecali icakaniko ca citika wa bana bakwa Manase umwabelele indupwa shabo: 
Icalo catendekelefye ukufuma ku Manaimu ukubikako icitungu conse ica Bashani ne calo conse icakwa Ogi imfumu ya ku Bashani, ne misumba iyakwa Yairi mu Bashani mwine amakumi mutanda, 
elyo citika wa calo ca Gileadi, Ashitaroti elyo na Edelei, imisumba yakwa Ogi imfumu ya mu Bashani. Ici e calo capeelwe kuli bamwana Makiri, uwali umwana mwaume wakwa Manase. Capeelwe kuli citika wa bamwana Makiri, umwabelele indupwa shabo.
Ifi e fyalo ifyo Mose ayakenye ukuba icishilano ilyo ali mu mawanga ya Moabu, kwishilya lya Yordani, ku kabanga ka Yeriko. 
Lelo uluko lwa bena Levi, Mose talupeeleko icakaniko ca cishilano nakalya, pantu Yawe, Lesa wa bena Israeli, ena e cishilano cabo, pamo ngefyo Lesa umwine abalaile.
Nomba ishi e ncende ishapeelwe ku bena Israeli nge cakaniko ca cishilano cabo mu calo ca Kenani, ico Eleasa shimapepo, Yoshua umwana mwaume wakwa Nuni ne ntungulushi sha ndupwa sha nko sha bena Israeli bayakenye. 
Ifyakaniko fya cishilano cabo fyapeelwe ukulingana no kupendula ku nko pabula elyo na citika wa luko lumo, pamo ngefyo Yawe akonkomeshe Mose. 
Inko shibili na citika wa luko lumo, Mose abapeele icakaniko ca cishilano icalo icabela kwishilya lya Yordani, lelo abena Levi bena tabakenyeko ici cakaniko ca cishilano ca calo pakati kabo. 
Pantu abana bakwa Yosefu abaume bali inko shibili, ulwakwa Manase no lwakwa Efulemu. Abena Levi tabapokeleko icakaniko ca mpanga, kanofye imisumba yakwikalamo ne fitungu fyakucemenamo imikuni ya ŋombe, imbushi ne mpaanga shabo. 
Kanshi abena Israeli epakwakana icalo ukulingana nomo Yawe akonkomeshe Mose.
 Nomba abantu aba mu luko lwakwa Yuda baile kuli Yoshua ku Giligali, elyo Kalebu mwana Yefune umwina Kenasi atile kuli ena, “Nawishiba ifyo Yawe aebele Mose umuntu wakwa Lesa ku Kadeshi Banea pa mulandu obe elyo na ine. 
Ine nali ne myaka amakumi yane iyakufyalwa lintu Mose umubomfi wakwa Yawe antumine ukufuma ku Kadeshi Banea mukufwailisha no kulengula icalo. Elyo na ine ilyo nabwelulwikeko, namuletele akasebo ukulingana nefyo naile sanga. 
Nomba bamunyinane abo naile nabo, banenwine abantu nokulenga baba no mwenso. Lelo ine nakonkelefye no mutima onse ifyo Yawe Lesa wandi anjebele ukucita. 
Eico kanshi pali bulya bushiku bwine, Mose alapile umulapo kuli ine ati, ‘Icalo ico waile nyantamo amakasa yobe cili nokuba icakaniko ca cishilano cobe pamo pene na bana bobe pe na pe. Pantu walikonka no mutima obe onse ifyo Yawe Lesa wandi afwaya.’ 
Eico nomba, pamo ngefyo wamona, Yawe ansunga ukuba uwamweo pa myaka amakumi yane na isano (45) ukufuma inshita Yawe asosele ifi kuli Mose. Cali lintu abena Israeli baleendauka mu matololo. Eico mona ine ilelo ndi ne myaka amakumi cine konse konse na isano (85)! 
Na lelo line ine ncili uwamaka nga filya fine nali mu bushiku Mose antuminemo. Na ndakai line ncili na maka yakuya ku bulwi no kubwela, ngefyo nali pali ilya inshita. 
Eico kanshi nomba mpeela ici calo ca ku mpili ico Yawe andaile pa bushiku bulya. Pantu walyumfwile we mwine pali ilya inshita ukuti abena Anaki eko bacili, kabili imisumba yabo ikalamba nganshi, iya malinga. Ndecetekela Yawe alengafwa, mbafulumunemo, pamo ngefyo asosele.”
Awe Yoshua epakupaala Kalebu umwana mwaume wakwa Yefune no kupeela icalo ca Hebuloni ukuba icakaniko ca cishilano cakwe. 
Eico icalo ca Hebuloni ukushinta na pali lelo ecaba icishilano cakwa Kalebu, umwana mwaume wakwa Yefune, umwina Kenasi, pa mulandu wakuti akonkele amashiwi yakwa Yawe Lesa wa bena Israeli no mutima onse. 
Ishina lyakale ilya Hebuloni ni Kiriati Ariba, pantu Ariba ali umuntu uwacindamisha pakati ka bena Anakimu. Kabili mu calo ubulwi bwalipwile, mwabafye tondolo.
Icitungu icapendwilwe capeelwe ku ba mu luko lwakwa Yuda, umwabelele ndupwa shabo, caile shintafye na ku mupaka wa Edomu na ku matololo ya Sini mupepi pepifye na kapinda ka ku kulyo. 
Uyu mupaka wabo uwa ku kapinda ka ku kulyo, watampile ukufuma pa mpela ya Bemba Wamucele, ukutampa petenga lya bemba uwa ku kapinda ka ku kulyo. 
Waile abukila ku kapinda ka ku kulyo pa mupaka wa Akilabimu ukutwalilila ukufika na ku Sini. Kabili wayafye na ku kapinda ka ku kulyo ka Kadeshi Banea. Elyo uyu mupaka wapitilila Hesroni ukwisa ku Adali no kushokela ku Kaka. 
Kabili waile na ku Asimoni no kusuntinkana na kamana mainsa aka pa mupaka wa calo ca Egupto, ukuya pelela kuli bemba. Uyu ewali e mupaka wabo uwabelele ku kapinda ka ku kulyo.
Ku kabanga nako umupaka ni Bemba Wamucele, ukuya fikafye napo umumana wa Yordani wawila muli bemba. Elyo umupaka wa ku kapinda ka ku kuso nao wayambile ukufuma pa musoso wa bemba pa mawilo ya mumana wa Yordani. 
Uyu mupaka nao walipitilile mpakafye na ku Beti Hogula no kufika ku kapinda ka ku kuso ka Beti Araba ku Cilibwe cakwa Boani mwana Rubeni. 
Kabili umupaka waya ku Debi ukufuma kwishika lya Ako no kushokela ku kapinda ka ku kuso ku Giligali, uwalungatana no mupokapoka wa Adumimu uwabela ku kapinda ka ku kulyo ka mukonko. Kabili umupaka wapitilila ukuya ku tumfukumfuku twa menshi twa Eni Shemeshi ukuya pelela pa Eni Rogeli 
Elyo kabili umupaka wanina ukufuma mu mupokapoka wa Beni Hinomu ukukonka ku kapinda ka ku kulyo mwisamba lya lupili lwa musumba wa Yebusi, emukutila Yerusalemu. Ukufuma kulya, umupaka waisa ninika pa mulu wa lupili lwa ku masamba ya mupokapoka wa Hinomu, ku mpela ye shika lya Refaimu, lwa ku kapinda ka ku kuso. 
Elyo kabili ukufuma pa mulu wa lupili, umupaka washokela ku kamfukumfuku ka menshi ya Nefutoa, ukwisa fumina ku misumba ya lupili lwa Efuloni no kupitilila ukuya ku Bala, emukutila ku Kiriati Yarimu. 
Kabili ukufuma ku Bala, washokela ku masamba ku lupili lwa Seiri, elyo no kulambata mu mbali ya lupili lwa Yelimu, emukutila Kesaloni, ku kapinda ka ku kuso no kutwalilila ukuya ku Beti Shemeshi, ukwabukila ku Timuna. 
Umupaka kabili waya ku mutentemuko wa lupili lwa Ekironi ku kapinda ka ku kuso no kwalukila ku Shikeroni no kucilinganya ulupili lwa Bala no kuya fika ku Yabineli. Uyu mupaka wapelele muli bemba. 
Umupaka wa ku masamba wali lulamba lwa Bemba Mukulu wine. Iyi e mipaka iyashingulwike abantu bakwa Yuda ukulingana ne ndupwa shabo.
 Ukulingana nefyo Yawe akonkomeshe Yoshua, icipande cimo ica calo cakwa Yuda calipeelwe kuli Kalebu umwana mwaume wakwa Yefune. Amupeele Kiriati Ariba, emukutila Hebuloni. Ariba ali ni wishi wakwa Anaki. 
Kabili Kalebu afulumwine ukufuma ku Hebuloni bamwana Anaki batatu: Sheshai, Aimani elyo na Talimai. 
Kabili aimine no kuya lwisha abantu abaleikala mu Debi, kale uyu musumba waleitwa Kiriati Sefe. 
Elyo Kalebu atile “Nkapeela umwana wandi umwanakashi Akisa kukuba umukashi ku mwaume onse uukalwisha no kupoka umusumba wa Kiriati Sefe.” 
Awe Otinieli umwana mwaume wakwa Kenasi, munyina wakwa Kalebu wine, ewapokele uyu musumba. Nao Kalebu epakumupeela umwana wakwe umwanakashi Akisa ukuba umukashi wakwe. 
Ubushiku ilyo Akisa akuukile, Otinieli amupamfya ukulombako wishi incende yakulimamo. Awe ilyo aikilafye pali punda, Kalebu wishi amwipusha ati, “Bushe cinshi ulefwaya nkucitile?” 
Nao mwane ayasuka ati, “Tata ndefwaya mumpeeleko icilambu cimo icikankala. Apo ni mu matololo ya Negebu mwampeela impanga, mpeeleniko no tumfukumfuku twa menshi.” Nao wishi Kalebu epakumupeela utumfukumfuku twa pa mulu wa lupili elyo no twa mwishika.
Kanshi ici e cakaniko ca cishilano ca ba nko sha bena Yuda, umwabelele indupwa shabo. 
Imisumba iyabelele ku kapinda ka ku kulyo iya bena Yuda mu calo ca Negebu lwa ku mupaka wa Edomu yali niyi: Kabiseli, Eda, Yaguri, 
Kina, Dinona, Adada, 
Kadeshi, Hasoli, Itinani, 
Sifu, Telemu, Bealoti, 
Hasoli Hadata, Kerioti Hesroni, emukutila Hasoli, 
Amami, Shema, Molada, 
Hazali Gada, Heshiboni, Betipeleti, 
Hasa Shuali, Beresheba, Bisiotiya 
Baala, Imu, Esemu, 
Elitoladi, Kesili, Homa, 
Sikilagi, Madimana, Sansana, 
Labaoti, Shilihimu, Aini, pamo na Rimoni, yonse imisumba ne mishi yabo yali amakumi yabili na pabula (29).
Imisumba yabela lwa pesamba lya mpili nayo yali niyi: Eshitaoli, Sola, Ashina, 
Sanoa, Eni Ganimu, Tapua, Enamu, 
Yamuti, Adulamu, Sokoyo, Aseka, 
Shaaraimu, Aditaimu, Gedera pamo pene na Gederotaimu, yonse imisumba pamo pene ne mishi yabo yali ikumi limo na ine. 
Imisumba na imbi ni Senani, Hadashah, Migidoli Gadi, 
Dileani, Misipa, Yokiteli, 
Lakishi, Bosikati, Egiloni, 
Kaboni, Lamamu, Kitilishi, 
Gedaloti, Beti Dagoni, Nama, elyo na Makeda, yonse imisumba ne mishi yabo yali ikumi limo na mutanda (16).
Imisumba na imbi ni Libina, Eta, Ashani, 
Ifuta, Ashina, Nesibi, 
Keila Akisibi na Malesha, yonse imisumba ne mishi yabo yali pabula.
Na imbi misumba ni Ekironi, amaboma ne mishi yauko, 
ukufuma ku masamba ya Ekironi, ukulola kuli bemba na yonse incende ya Ashidodi, ukulundako ne mishi yauko.
Imisumba na imbi ni Ashidodi, amaboma ne mishi yauko, Gasa, amaboma ne mishi yauko ukuya fikafye na ku kamana mainsa aka pa mupaka wa calo ca Egupto no kukonka ululamba lwa Bemba Mukulu.
Mu calo ca mpili namo mwali imisumba na imbi: Shami, Yati, Soko, 
Dana, Kiriati Sana, emukutila Debi, 
Anabi, Eshitemo, Animu, 
Gosheni, Holoni na Gilo, yonse imisumba ne mishi yabo yali ikumi limo na umo (11).
Kabili mwali na Alabu, Duma, Eshani, 
Yanimu, Beti Tapua, Afeka, 
Humita, Kiriati Ariba, emukutila Hebuloni, na Siori, yonse imisumba ne mishi yabo yali pabula.
Kabili mwali na Maoni, Kameli, Sifu, Yuta, 
Yesireli, Yokideamu, Sanoa,
Kaini, Gibea na Timuna, yonse imisumba ne mishi yabo yali ikumi limo.
Na imbi imisumba yali ni Halihuli, Beti Suli, Gedori, 
Malati, Beti Anoti na Elitekoni, yonse imisumba ne mishi yabo yali mutanda.
Umusumba wa Kiriati Bali, uo batila, Kiriati Yelimu na Raba, yonse imisumba ne mishi yabo yali ibili.
Mu matololo namo mwali imisumba na imbi, Beti Araba, Midini, Sekaka, 
Nibushani, Umusumba wa mucele, na Eni Gedi, yonse imisumba ne mishi yabo yali mutanda.
 Nomba abena Yuda balifililwe ukutamfya abena Yebusi, abaleikala mu Yerusalemu. Eico ukufika no bushiku bwa lelo, abena Yebusi bacili baleikala na bena Yuda mu Yerusalemu mwine.
Umupaka wa citungu capeelwe ku bana bakwa Yosefu wayambile ku mumana wa Yordani ku Yeriko, lwa ku kabanga ku menshi ya Yeriko, no kuninika ukufuma kulya ukupita mu matololo ukuya ku calo ca mpili sha Betele. 
Uyu mupaka watwalilile ukufuma ku Betele, emukutila Lusi, ukwabukila ku calo ca bena Aki mu Ataloti. 
Kabili watentemukile lwa ku masamba ku mupaka wa calo ca bena Yafuleti no kuya fikafye na ku mupaka wa mwishika lya Beti Haloni no kushinta ku Gesa, wayapelela na muli bemba.
Kanshi ici e calo Manase na Efulemu bamwana Yosefu bapokelele ukuba icakaniko ca cishilano cabo.
Kanshi ici ecali icalo ca bamwana Efulemu, umwabelele indupwa shabo. Umupaka wa cakaniko ca cishilano cabo watendekele ku Ataloti Ada ku kabanga ukuya pa mulu wa Beti Oloni, 
no kupitilila ukuya fika kuli bemba. Kabili ukufuma ku Mikimetati lubali lwa ku kapinda ka ku kuso no kushokela ku kabanga walungama ku Tanati Shilo, ukupita lubali ku Yanoa lwa ku kabanga. 
Elyo kabili watentemukile ukufuma ku Yanoa ukuya ku Ataloti na ku Nala, mpaka ukufika ku Yeriko no kwisa tuntukila ku Yordani. 
Ukufuma ku Tapua, umupaka waile ku masamba ku mumana wa Kana no kuya shinta kuli bemba. Ici e cakaniko ca cishilano ica luko lwa bana bakwa Efulemu, umwabelele indupwa shabo. 
Elyo kabili kwalundilwe ne misumba yonsefye ne mishi yabo iyali mu mbali iyapatwililwe ku bena Efulemu mukati ka cakaniko ca cishilano ca bena Manase. 
Na muli ici calo tabatamfishemo abena Kenani abaleikala mu Gesa. Na mu bushiku bwe lelo bwine abena Kenani bekalafye pakati ka bena Efulemu, lelo baba mukubomba umulaasa.
Kabili ici ecali icitungu icapeelwe ku luko lwakwa Manase, nge beli lyakwa Yosefu, kuli Makiri nao uwali ibeli lyakwa Manase kabili cikolwe ca bena Gileadi. Bapeelwe icalo ca Gileadi ne ca Bashani pa mulandu wakuti abena Makiri bali fita fyabulwi nganshi. 
Kanshi abana abaume bambi abakwa Manase nabo bapeelwe impanga umwabela indupwa shabo: Abana bakwa Abiesa, na bakwa Heleki, na bakwa Asirieli, na bakwa Shekemu, na bakwa Heferi pamo pene na bakwa Shemida. Aba e bana baume bakwa Manase mwana Yosefu ukulingana ne ndupwa shabo. 
Nomba Selofeadi umwana mwaume wakwa Heferi mwana Gileadi, mwana Makiri, nao uwali umwana mwaume wakwa Manase, wena takwetepo abana abaume lelo alifye na bana abanakashi beka beka. Aba bana abanakashi amashina yabo yali ni Mala, Nao, Hogila, Milika elyo na Tisa. 
Awe bonse baile kuli shimapepo Eleasa na Yoshua mwana Nuni elyo na ku ntungulushi no kuyatila, “Yawe alikonkomeshe Mose ukutupeelako icakaniko ca cishilano pamo na bandume shesu.” Eico Yoshua nao alibapeele icakaniko ca cishilano ukulinganafye na bandume shabo muli wishi umo, ukulingana ngefyo Yawe akonkomeshe. 
Kanshi abena Manase bapeelwe ifiputulwa ikumi limo ifya calo ukwabula ukubikako icalo ca Gileadi ne ca Bashani ifyabela kwishilya lya mumana wa Yordani. 
Pantu bamwana Manase abanakashi aba mu luko lwakwe balipeelweko icakaniko ca cishilano pamo ne ndume shabo. Eico kanshi icalo ca Gileadi icasheleko naco cali ca bana bambi abasheleko abakwa Manase.
Icalo cakwa Manase catampile ukufuma ku Asheri no kuya fika ku Mikimetati icali ku kabanga ka Shekemu. Umupaka walalenye ukufuma ku kapinda ka ku kuso ukuya kuminkanyako na bekashi ba mu Eni Tapua. 
Manase akwete icalo ca Tapua, lelo umusumba wine uwa Tapua mu mupaka wakwa Manase wali wa bena Efulemu. 
Elyo kabili umupaka watwalilile ukulola ku kapinda ka kulyo ku mumana wa Kana. Uku nako kwaliko imisumba iya bena Efulemu iyashintene ne misumba ya bena Manase, lelo umupaka wa bena Manase wakonkele ku kapinda ka ku kuso aka mumana no kuya pelela kuli bemba. 
Ku kapinda ka ku kulyo kwali icalo cakwa Efulemu, ku kapinda ka ku kuso nako kwali icalo cakwa Manase. Icalo cakwa Manase cashintilefye na muli bemba no kuba e mupaka pakati ka Asheri ku kapinda ka ku kuso elyo ku kabanga nako ni Isaka. 
Mu calo cakwa Isaka na Asheri, Manase namo alikwetemo Beti Shani ne mishi yauko, Ibuleamu ne mishi yauko, abantu abaleikala mu Dori ne mishi yauko. Elyo akwete na bantu baleikala mu Eni Dori na mu mishi yauko, na baleikala mu Tana na mu mishi yauko, na ba mu Megido na mu tumishi twauko elyo no walenga itatu ni Nafoti. 
Lelo abena Manase balifililwe ukupoka iyi misumba, pantu abena Kenani bakoselepofye ukulaikala muli cilya calo. 
Eico, ilyo abena Israeli bakosele nganshi, babikile abena Kenani kukubomba umulimo wa mulaasa. Nalyo line tababatamfishe nangu panono.
Elyo ulupwa lwakwa Yosefu baebele Yoshua abati, “Bushe cinshi watupeelela iciputulwa cimofye ica cakaniko ca cishilano panuma yakupendula? Ifwe tuli bengi nganshi kabili Yawe alitupaala.” 
Nao Yoshua epakubasuka ati, “Imwe nga cakuti muli bengi nganshi, ne calo cakwa Efulemu ica mu mpili naco nacicepesha kukwikalamo, imwe mufwilefye ukuya mu mutengo no kwamba ukuwamya mwe bene apakwikala mu calo ca bena Perisi na bena Refaimu.” 
Elyo ulupwa lwakwa Yosefu nalo lwayaswike aluti, “Awe mukwai, icalo ca mpili ifwe teti citukumane, kabili abantu bonse abena Kenani abekala mu cinika bonse balikwata amaceleta ya fyela bonse abekala mu Beti Shani na mu mishi yauko mumbali, elyo na bonse abaikala mwishika lya Yesireli.” 
Elyo Yoshua aebele aba ŋanda yakwa Yosefu ukufika ku ba ŋanda yakwa Efulemu na Manase ati, “Icine cine imwe muli bengi nganshi kabili aba maka nganshi. Tamwakakwatefye iciputulwa icapendwilwe cimo iyoo, 
lelo icalo ica mpili naco cili nokuba cenu. Nangu cabamo imiti nomba ciwamyenifye, cili nokuba icakaniko ca cishilano cenu, ukufika na ku mipaka yakutali, cikaba cenu nangufye abena Kenani bengakwata amaceleta ya fyela no kuba abakosa. Kuti mwabatamfyamo.”
Kabili ulukuta lonse ulwa bena Israeli lwalongene ku Shilo no kwimika Itenti lyakukumaninamo kulya kwine, pantu icalo cali mu maboko yabo. 
Kuli ilya ncende kwashele aba nko cine lubali isha bena Israeli abashali tabalapeelwako icakaniko ca cishilano cabo. 
Eico Yoshua atile ku bena Israeli, “Bushe mukafika lilali mukupembela ilyo mukatampa ukupoka icalo ico Yawe, Lesa wa bashinwe, amupeela? 
Kanshi saleni ukufuma muli cila luko abantu batatu, pakuti mbatume bakaye pitana mu calo conse mukuya lemba ifyo caba nefyo bali nokucakana. Elyo nomba bali nokubwelela kuli ine. 
Mulingile ukwakanya icalo mu fiputulwa cine lubali. Icalo cakwa Yuda cili nokushala filya fine ku kapinda ka ku kulyo, elyo aba ŋanda yakwa Yosefu nabo bakaba mu calo cabo icabela ku kapinda ka ku kuso. 
Panuma yakulemba bwino bwino iyi mipaka cine lubali ya ici calo, mukalete kuli ine elyo na ine nkamupendwilako pa cinso cakwa Yawe Lesa wesu. 
Pantu abena Levi bena tabakapeelweko iciputulwa ca muli ici calo cenu, pa mulandu wakuti bena icakaniko ca cishilano cabo, ca bushimapepo bwakubombela Yawe. Kabili Gadi, Rubeni, elyo na citika wa luko lwakwa Manase bena balipokelela kale icakaniko ca cishilano cabo ku lubali lwa ku kabanga ka mumana wa Yordani. Mose umubomfi wakwa Yawe ewabapeele ici calo.”
Awe abaume baya mukulengula icalo ico Yoshua abebele ukuyako ati, “Kabiyeni no kuya pitana mu calo elyo no kulemba ifyo muli nokuya sanga muli ici calo. Elyo mukabwele kuli ine. Kabili ine nkalamupendwilako kuno kwine ku Shilo pa cinso cakwa Yawe.” 
Nabo abantu epakwima no kulapitana mu calo conse. Kabili balembele mu citabo fyonse ifyo basangile mu musumba no musumba, mu fiputulwa cine lubali. Babwelelemo na kuli Yoshua ku nkambi ku Shilo 
Yoshua nao epakubapendwilako mu Shilo pa cinso cakwa Yawe. Elyo ayakenye ne calo ku bena Israeli ukulingana nomo inko shabo shabelele.
Icitungu icakubalilapo icapendwilwe capeelwe ku luko lwakwa Benjamini, umwabelele indupwa shabo. Icalo babapeele cali pakati ka nko sha Bayuda ne shakwa Yosefu. 
Ku kapinda ka ku kuso umupaka watampila ku mumana wa Yordani, wapitilila ukuya ku kapinda ka ku kuso ku mutentemuko wa Yeriko no kulola ku masamba ku calo ca mpili, kabili waisa tuntukila ku matololo ya Beti Afeni. 
Ukufuma uku, umupaka wayabukila ku kapinda ka ku kulyo no kutentemukila ku Lusi, emukutila Betele, no kuya lwa panshi ku Ataloti Ada elyo na ku lupili lwa ku kapinda ka ku kulyo mwishika lya Beti Horoni. 
Ukufuma pa lupili ulwalungatana na Beti Horoni lwa ku kapinda ka ku kulyo, umupaka washokele ku kapinda ka ku kuso lwa ku masamba no kutuntukila ku Kiriati Bali, emukutila Kiriati Yarimu, umusumba wa bana bakwa Yuda. Kanshi e lubali lwa ku masamba. 
Lubali lwa ku kapinda ka ku kulyo, umupaka watampile pa mpela ya Kiriati Yarimu, ukuya ku masamba. Kabili umupaka waisa tuntukila ku kamfukumfuku ka menshi ya Nefutoa. 
Umupaka kabili waikila ku mutentemuko wa lupili ukulungatana no mupokapoka wa Beni Hinomu, ku kapinda ka ku kuso kwishilya lye shika lya Refaimu. Kabili watwalilile ukuya panshi ya mupokapoka wa Hinomu, ukukonkafye umutentemuko wa musumba wa Yebusi no kuya shinta ku Eni Rogeli. 
Walola ku kapinda ka ku kuso no kuya ku Eni Shemeshi, watuntukila ku Geliloti iyalungatana no mupokapoka wa Adumimu no kupitilila ukuya ku Cilibwe cakwa Boani, mwana Rubeni. 
Kabili walambata Beti Araba ku kapinda ka ku kuso no kutentemukila panshi ku Araba. 
Elyo kabili umupaka walolele ku mutentemuko wa ku kapinda ka ku kuso kwa Beti Hogila no kutuntukila kuli Bemba Wamucele ku kapinda ka ku kuso, pa mawilo ya mumana wa Yordani ku kapinda ka ku kulyo. Uyu ewali umupaka wa calo cabo uwa ku kapinda ka ku kulyo. 
Umumana wa Yordani nao ewali e mupaka lubali lwa ku kabanga. Iyi e mipaka ya luko lwakwa Benjamini umwabela indupwa shabo ukulingana no mwapelele imipaka ukushinguluka.
Nomba imisumba ya luko lwakwa Benjamini umwabelele ndupwa shabo yali ni Yeriko, Beti Hogila, Emeki Kesis, 
Beti Araba, Semaraimu, Betele, 
Afimu, Pala, Ofala, 
Kefa Amoni, Ofini na Geba. Imisumba yali ikumi limo na ibili ne mishi yaiko. 
Kabili Gibeoni, Rama, Beloti, 
Misipa, Kefila, Mosa, 
Rekemu, Ilipeli, Tala, 
Sela, Aelefa, no musumba wa Yebusi, emukutila Yerusalemu, Gibea na Kiriati. Imisumba yali ikumi limo na ine, elyo ne mishi yaiko. Ici ecali icakaniko ca cishilano ca bamwana Benjamini ne mikowa yabo.
Icitungu cabubili icapendwilwe capeelwe ku luko lwakwa Simeoni, umwabelele indupwa shabo. Icalo ca cakaniko ca cishilano cabo cali pakati ka calo ca bamwana Yuda. 
Casanshisheko na Beresheba, nangu Sheba, Molada, 
Hasa Shuali, Bala, Esemu, 
Elitoladi, Betihuri, Homa, 
Sikilagi, Beti Makaboti, Hasa Susa, 
Beti Labaoti na Shaluheni. Imisumba yali ikumi limo na itatu (13) pamo ne mishi yaiko. 
Imisumba na imbi ni Aini, Rimoni, Eta na Ashani. Imisumba yali ine, pamo ne mishi yaiko. 
Elyo imishi yonsefye iyashinguluka iyi misumba ukufikafye na ku Baalati Bele na Rama mu Negebu. Kanshi ici e cakaniko ca cishilano ca luko lwakwa Simeoni umwabelele indupwa shabo. 
Icalo ca cakaniko ca cishilano ca bamwana Simeoni caputwilwe ukufuma ku calo ca bana bakwa Yuda, pantu icalo ca bana bakwa Yuda calicilile kufyo bali nokukwata. Eico abana bakwa Simeoni bapeelwe icakaniko cabo mulya mwine mukati ka calo cakwa Yuda.
Icitungu cabutatu icapendwilwe capeelwe ku luko lwakwa Sebuloni, umwabelele indupwa shabo. Umupaka wa cakaniko ca cishilano cabo waile fikafye na ku Salidi. 
Ukuya lwa ku masamba, umupaka wailefika ku Malala wayaikata Dabesheti no kupalamina mupepi no mumana wa Yokineamu. 
Waishile yalukila na ku kabanga, ukufuma ku Salidi uko akasuba katulila ukuya fika ku calo ca Kisiloti Tabo no kupitilila ukuya ku Dabelati ukufikafye na ku Yafiya. 
Kabili watwalilile ukuya ku kabanga, mpakafye na ku Gati Heferi ku Eti Kasini, uyu mupaka watuntukile Palimoni no kwalukila ku Nea. 
Kulya nako umupaka washokela ku kapinda ka ku kuso ku Hanatoni, wapelela na kwishilya lya Ifitaeli. 
Imisumba iyalundilweko ni Katati, Nahalali, Shimuroni, Idala elyo na Betelemu. Kwali ne misumba ikumi limo na ibili pamo ne mishi yaiko. 
Iyi misumba ne mishi yaiko eyali e cakaniko ca cishilano ca bana bakwa Sebuloni, umwabelele indupwa shabo.
Icitungu cabune icapendwilwe capeelwe ku luko lwakwa Isaka umwabelele indupwa shabo. 
Icalo cabo cafikile ku Yesireli elyo no kulundapo na imbi misumba yabikilweko ni Kesuloti, Shunemu, 
Afalaimu, Shioni, Anahalati, 
Rabiti, Kishioni, Ebesi, 
Remeti, Eni Ganimu, Eni Hada na Beti Pasesi. 
Umupaka wapitile ku Tabo, Shahasuma na Beti Shemeshi no kuya pelela ku mumana wa Yordani. Muli ici calo mwali imisumba ikumi limo na mutanda (16) pamo ne mishi yaiko. 
Neyi misumba pamo ne mishi yaiko efyali e cakaniko ca cishilano ca luko lwakwa Isaka, umwabela indupwa shabo.
Icitungu cabusano icapendwilwe capeelwe ku luko lwakwa Asheri, umwabelele indupwa shabo. 
Icalo cabo calundilweko ne misumba na imbi: Helikati, Hali, Beteni, Akishafu, 
Alameleki, Amadi elyo na Mishali. Ku masamba umupaka wafikile ku Kameli na mu mumana wa Shioli Libinati. 
Kabili umupaka washokele ku kabanga ku Beti Dagoni, waya fika ku Sebuloni na kwishika lya Ifitaeli no kulungama ku kapinda ka ku kuso ukulungatana na Beti Emeki na Neyele, ukupitilila pa Kabuli iyabela ku kuso. 
Umupaka wapitilile no kuya ku Ebuloni, Rehobi, Hamoni elyo na Kana no kuya shintafye na ku Sidoni Mukulu. 
Kabili uyu mupaka wabwelulukile ku Rama no kuya ku musumba we linga lya Turi no kushokela ku Hosa, waya tuntukila kuli bemba. Mu mupaka mwali na Mahalebu, Akisibi, 
Uma, Afeki na Rehobi. Imisumba yali amakumi yabili na ibili (22) pamo ne mishi yaiko. 
Iyi misumba ne mishi yaiko eyali e cakaniko ca cishilano ca luko lwakwa Asheri, umwabelele indupwa shabo.
Icitungu ca mutanda icapendwilwe capeelwe ku luko lwakwa Naftali, umwabelele indupwa shabo. 
Umupaka wa calo cabo wafumine ku Helefi na pa cimuti icikulu nganshi ica oki icali mu Sananimu, wapita mu Adami Nekebi na Yabineli ukufika ku Lakumu no kuya shinta ku mumana wa Yordani. 
Umupaka walungeme ku masamba ukupita mu Asinoti Tabo no kutuntukila ku Hukoki. Waisa lambata Sebuloni ku kapinda ka ku kulyo, Asheri nao ku masamba, waisa pelela pa Yuda lwa ku mumana wa Yordani wabela ku kabanga. 
Elyo imisumba ya malinga nayo yali ni Sidimu, Seli, Hamati, Rakati, Kinereti, 
Adama, Rama, Haso, 
Kedeshi, Edilei, Eni Haso, 
Iloni, Migidali Eli, Horemu, Beti Anati elyo na Beti Shemeshi. Imisumba yali ikumi limo na pabula (29) pamo ne mishi yaiko. 
Iyi misumba ne mishi yaiko yali e cakaniko ca cishilano ca luko lwakwa Naftali, umwabelele indupwa shabo.
Icitungu calenga cine lubali icapendwilwe capeelwe ku luko lwakwa Dani, umwabelele indupwa shabo. 
Icalo ca cakaniko ca cishilano cabo calundilweko ne misumba na imbi: Sora, Eshitaoli, Ili Shemeshi, 
Shalabini, Aiyaloni, Yefila, 
Eloni, Timuna Ekironi, 
Eliteke, Kibetoni, Baalati, 
Yehudi, Bene Beraki, Gati Rimoni, 
Me Yakoni na Rakoni, ne ncende yonse iyalungatene na Yopa. 
Nomba abena Dani balishombweke pakupoka icalo cabo, eico baile lwisha Leshemu baipaya na bantu abalimo, no kwikala emo balaikala. Baikele muli uyu musumba no kwalula ishina lya uyu musumba bawinika na Dani, nge shina lya kwibukishishapo Dani icikolwe cabo. 
Iyi e misumba ne mishi yaiko iyali e cakaniko ca cishilano ca luko lwakwa Dani, umwabelele indupwa shabo.
Ilyo bapwile ukwakanya icalo mufitungu mufitungu, abena Israeli bapeele Yoshua mwana Nuni icakaniko ca cishilano pakati kabo, 
pamo ngefyo Yawe abakonkomeshe ukucita. Bamupeele umusumba uo umwine aipwishe. Noyu musumba wali ni Timunati Sera, mu calo ca mpili ca bena Efulemu, emo akuulile umusumba alaikalamo.
Kanshi ifi e fyalo ifyo Eleasa shimapepo, Yoshua mwana Nuni ne ntungulushi sha ndupwa sha nko sha bena Israeli bayakenye ifitungu mu Shilo, panuma yakupendula pa cinso cakwa Yawe pa mwinshi we Tenti lyakukumaninamo. Kabili apa pene epapwilile ukwakanya icalo ici.
Elyo Yawe aebele Yoshua ati, 
“Eba abena Israeli ukuti basale imisumba yakufisamamo pamo ngefyo namukonkomeshe ukupitila muli Mose. 
Emukutila umuntu onse uwaipaya umuntu munankwe mukukanaishiba nangu mukupumbilafye, eko ali nokufulumukila kukupusuka ku bantu abalefwaya icilandushi ca mulopa. 
Ilyo uyu muntu afulumukila kuli umo uwa muli iyi misumba, alingile aya iminina pa mpongolo ya musumba no kutuula umulandu onse kuli bacilolo ba musumba. Elyo lyena bali nokumusuminisha ukwingila mu musumba wabo no kumupeela icifulo apo ali nokulaikala nabo. 
Lelo uwacilandushi ca mulopa nga amusupila nalyo line bacilolo tabafwile kumulekelamo, pantu aipeye umwina mupalamano wakwe mukukanaishiba, kabili tapali lupato pakati kabo iyoo. 
Uyu muntu ali nokwikala mu musumba mpaka ilyo icintubwingi cikamupingula. Nga cakuti asangwa uwakaele, afwile ukwikalafye muli ulya musumba mpaka ukufika ku mfwa yakwa shimapepo mukalamba uukabapo pali ilya nshita. Panuma lyena uyu muntu uwaipaya umunankwe ali nokubwelelamo ku musumba wa kumwabo, uko afulumwike.”
Kanshi epakusonta umusumba wa Kedeshi mu Galile mu calo ca mpili cakwa Naftali, Shekemu mu calo ca mpili cakwa Efulemu, na Kiriati Ariba emukutila Hebuloni mu calo ca mpili cakwa Yuda. 
Lubali lwa ku kabanga ka mumana wa Yordani apalungatana na Yeriko basonteleko umusumba wa Besa uwaba mu matololo mu calo cabatama uwa mu luko lwakwa Rubeni, Ramoti mu Gileadi mu luko lwakwa Gadi, na Golani mu Bashani mu luko lwakwa Manase. 
Kanshi umuntu onse umwina Israeli nangufye umwinafyalo uo baleikala pamo nabo, uwaipaya umuntu mukukanaishiba, afwile afulumukila kuli iyi ine misumba yasontwa pakuti bemwipaya ku bantu abalefwaya ukulandula pa muntu wabo uo aipeye, kabili akwate ne nshita yakwiminina kukupingulwa ne cintubwingi.
 Elyo intungulushi sha ndupwa shakwa Levi shaile kuli shimapepo Eleasa, Yoshua mwana Nuni na ku ntungulushi sha ndupwa sha nko sha bena Israeli. 
Baya ku Shilo mu Kenani no kutila kuli bena, “Yawe akonkomeshe ukupitila muli Mose ukuti, ‘Muli nokutupeelako imisumba yakwikalamo, umuli ifitungu ifyakucemenamo ifitekwa fyesu, nge cakaniko ca cishilano cesu.’” 
Kanshi abena Israeli epakupeelako abena Levi imisumba elyo ne fitungu ifyakucemenamo ifitekwa ukufuma mu fyakaniko fyabo ngefyo Yawe akonkomeshe.
Icantanshi bacitile, bapendwile pakwishiba ifitungu bali nokupeela abena Koati, umwabelele indupwa shabo. Abena Levi abali balupwa bakwa Aroni shimapepo bapeelwe icitungu ca misumba ikumi limo na itatu, ukufumya ku nko shakwa Yuda, Simeoni na Benjamini. 
Lelo bonse aba lupwa lwakwa Koati abasheleko, bena bapeelwe ifitungu fya misumba ikumi limo, ukufumya ku mikowa ya nko shakwa Efulemu, Dani elyo na kuli citika wa luko lwakwa Manase.
Aba lupwa lwakwa Geshoni nabo bapeelwe ifitungu fya misumba ikumi limo na itatu, ukufumya ku mikowa ya nko shakwa Isaka, Asheri, Naftali, elyo na kuli citika wa luko lwakwa Manase mu Bashani.
Ku ba lupwa lwakwa Melali nabo, umwabelele indupwa shabo, bapeelwe imisumba ikumi limo na ibili ukufumya ku nko shakwa Rubeni, Gadi na Sebuloni.
Kanshi ifi efyo abena Israeli bapeele ifitungu fya misumba ku bena Levi pamo pene ne fitungu fyakucemenamo ifitekwa fyabo, ngefyo Yawe akonkomeshe ukupitila muli Mose.
Ukufumafye ku nko shakwa Yuda na Simeoni bapeele ifitungu fya misumba iyi mu mashina. 
Iyi misumba yapeelwe ku ba lupwa lwakwa Aroni, abafumine ku mikowa yakwa Koati uwa mu bena Levi, pantu ukupendula kwantanshi ebo kwawilile. 
Babapeele Kiriati Ariba, emukutila Hebuloni, pamo ne fitungu ifyakucemenamo ifitekwa fyabo mu calo ca mpili icakwa Yuda. Ariba ali e wishi wakwa Anaki. 
Lelo amabala ne mishi iyashingulwike umusumba, fyena fyapeelwe kuli Kalebu mwana Yefune ukuti cibe icuma cakwe.
Eico kanshi aba lupwa lwakwa shimapepo Aroni nabo bapeelwe Hebuloni umusumba wakufisamamo ku muntu uo batila naipaya umubiye, pamo na Libina, 
Yatiri, Eshitemoa, 
Holoni, Debi, 
Aini, Yuta elyo na Beti Shemeshi, pamo pene ne fitungu ifyakucemenamo ifitekwa fyabo. Imisumba yali pabula ukufumya kuli ishi nko shibili. 
Ukufuma ku luko lwakwa Benjamini nako babapeeleko Gibeoni, Geba, 
Anatoti elyo na Alimoni, ukusanshako ne fitungu ifyakucemenamo ifitekwa fyabo. Iyi misumba yali ine. 
Kanshi imisumba yonse iya bashimapepo, aba lupwa lwakwa Aroni, yali ikumi limo na itatu, pamo pene ne fitungu ifyakucemenamo ifitekwa fyabo.
Kabili imikowa iyasheleko iyakwa Koati iya bena Levi yapeelwe ifitungu fya misumba fyapendwilwe ukufuma ku ncende ya luko lwakwa Efulemu. 
Mu calo ca mpili icakwa Efulemu, bapeelwemo umusumba wa Shekemu, umusumba wakufisamamo ku muntu uo batila naipaya umubiye, elyo na Gesa, 
Kibisaimu na Beti Horoni, pamo pene ne fitungu ifyakucemenamo ifitekwa fyabo. Iyi misumba yali ine. 
Kabili ukufuma ku luko lwakwa Dani bapeelwe Eliteke, Gibetoni, 
Aiyaloni na Gati Rimoni pamo ne fitungu ifyakucemenamo ifitekwa fyabo. Iyi misumba yali ine. 
Ukufuma kuli citika wa luko lwakwa Manase bapeelwe Tanaki na Gati Rimoni, pamo pene ne fitungu ifyakucemenamo ifitekwa fyabo. Iyi misumba yali ibili. 
Kanshi yonse imisumba iyi ikumi limo ne fitungu fyonse ifyakucemenamo ifitekwa fyabo yalipeelwe ku mikowa iyasheleko iyakwa Koati.
Kabili imikowa ya bena Levi abakwa Geshoni nabo bapeelwe ukufuma kuli citika wa luko lwakwa Manase, Golani mu Bashani, umusumba wakufisamamo ku muntu uo batila naipaya umubiye, na Beshitera, pamo pene ne fitungu fyonse ifyakucemenamo ifitekwa fyabo. Iyi misumba yali ibili. 
Ukufuma ku luko lwakwa Isaka nako bapeelweko Kishoni, Dabelati, 
Yamuti na Eni Ganimu, pamo pene ne fitungu fyonse ifyakucemenamo ifitekwa fyabo. Iyi misumba yali ine. 
Ukufuma ku luko lwakwa Asheri nako bapeelweko Mishali, Abidoni, 
Helikati na Rehobi, pamo pene ne fitungu ifyakucemenamo ifitekwa fyabo. Iyi misumba yali ine. 
Ukufuma ku luko lwakwa Naftali nako bapeelweko Kedeshi wa ku Galile, umusumba wakufisamamo ku muntu uo batila naipaya umubiye, Hamoti Dori elyo na Katani, pamo pene ne fitungu fyonse ifyakucemenamo ifitekwa fyabo. Iyi misumba yali itatu. 
Kanshi imisumba yonse iya mikowa yakwa Geshoni yali ikumi limo na itatu, pamo pene ne fitungu ifyakucemenamo ifitekwa fyabo.
Kabili imikowa ya bena Melali iyasheleko ku bena Levi nayo yapeelwe ukufuma ku luko lwakwa Sebuloni imisumba ya Yokineamu, Kata, 
Dimuna elyo Naalali, pamo pene ne fitungu ifyakucemenamo ifitekwa fyabo. Iyi misumba yali ine. 
Ukufuma ku luko lwakwa Rubeni, nako bapeelweko imisumba ya Besa, Yahasi, 
Kedemoti na Mefati, pamo pene ne fitungu ifyakucemenamo ifitekwa fyabo. Iyi misumba yali ine. 
Ukufuma ku luko lwakwa Gadi, nako bapeelweko Ramoti mu Gileadi, umusumba wakufisamamo ku muntu uo batila naipaya umubiye, Manaimu, 
Heshiboni na Yaseri, pamo pene ne fitungu ifyakucemenamo ifitekwa fyabo. Iyi misumba yali yonse pamo ine. 
Yonse imisumba iyapeelwe ku mikowa yakwa Melali abasheleko ku bena Levi yali imisumba ikumi limo na ibili.
Eico kanshi, imisumba ya bena Levi iyali mu calo ca bena Israeli yali yonse pamo amakumi yane na cine konse konse (48), pamo pene ne fitungu ifyakucemenamo ifitekwa fyabo. 
Cila musumba waliikwatile incende iyashinguluka iyakucemenamo ifitekwa. Kanshi ifi fine efyo cali ku misumba iyi yonse.
Efyo Yawe apeele icalo conse ku bena Israeli, ico alapile ukupeela kuli bashibo, kabili nabo balibuulile ici calo no kulaikalamo. 
Kabili Yawe alekele ukuti baletuusha mu nshilafye shonse, pamo ngefyo alapile kuli bashibo. Takwatalile akuba umuntu nangu umo uwa mu balwani babo uwakubemina, pantu Yawe alipeele bonse abalwani babo mu minwe yabo. 
Pa fintu fyonse ifisuma ifyo Yawe alaile aba ŋanda yakwa Israeli tapashele nangu cimo icishafikilishiwe. Fyonse fyalifikilishiwe.
Elyo Yoshua aitile abena Rubeni, abena Gadi elyo na citika wa luko lwakwa Manase, 
no kubeba ati, “Imwe namubomba bwino fyonse ifyo Mose umubomfi wakwa Yawe amukonkomeshe, kabili mwalinakila ine muli fyonse ifyo namukonkomeshe ukucita. 
Pa nshita iyitali nganshi, ukufika na pa kalelo line, tamwatala amulekelesha bamunyinenwe, lelo imwe mwalebombafye imilimo Yawe, Lesa wenu, apeele kuli imwe. 
Nomba Yawe, Lesa wenu, napeela bamunyinenwe ukutuusha pamo ngefyo alaile. Eico nomba bweleleni kumwenu mu calo ico Mose umubomfi wakwa Yawe amupeele kwishilya lya mumana wa Yordani. 
Lelo mube abakusunga ifipope na mafunde Mose umubomfi wakwa Yawe amupeele. Muletemwa Yawe Lesa wenu no kwenda mu nshila yakwe lyonse, no kulabeela ifipope fyakwe no kwikatisha ukumubombela no mutima wenu onse no mweo wenu onse.” 
Elyo Yoshua abapaalile no kubeba ukuti baleya, awe nabo baile na kumwabo.
Kabili kuli citika wa luko lwakwa Manase, Mose apeele icalo cabo mu Bashani, elyo kuli citika ubiye Yoshua apeele icalo icabela ku masamba ya mumana wa Yordani muli bamunyina. Ilyo Yoshua abebele ukuti baleya, alibapaalile 
nokutila kuli bena, “Imwe bwelelenimo kumwenu ne fyuma ifingi nganshi, ifitekwa fya mikuni ya ŋombe, silifa, golide, umukuba, ifyela ifyamutengo elyo ne mitumba ya nsalu iyingi nganshi, elyo mwakanyeko bamunyinenwe ifintu fyonse ifyo mwatapile ku balwani benu.” 
Awe abena Rubeni, abena Gadi elyo na citika wa luko lwakwa Manase bashile abena Israeli banabo ku Shilo mu calo ca Kenani no kubwelelamo ku Gileadi, ku calo cabo ico banonkele ukulingana nefyo Yawe akonkomeshe ukupitila muli Mose.
Ilyo bafikile ku Geliloti mupepi no mumana wa Yordani mu calo ca Kenani, abena Rubeni, abena Gadi na citika wa luko lwakwa Manase bakuulile ubulambo ubukulu nganshi mu lulamba lwa mumana wa Yordani. 
Nomba ilyo abena Israeli baumfwile ukuti, abena Rubeni, abena Gadi na citika wa luko lwakwa Manase nabakuula ubulambo mu mupaka wa calo ca Kenani ku Gililoti mupepi no mumana wa Yordani, ku lubali lwa bena Israeli banabo, 
lyonse ibumba lya bena Israeli lyalongene ku Shilo pakuti baye mukubalwisha.
Elintu abena Israeli batumine Fineasi mwana Eleasa, shimapepo, ku calo ca Gileadi ku bena Rubeni, ku bena Gadi elyo na kuli citika wa luko lwakwa Manase. 
Batumine pamo ne ntungulushi ikumi limo, intungulushi imo imo ukufuma mu ba nko sha bena Israeli. 
Awe ilyo baile ku Gileadi ku bena Rubeni, ku bena Gadi elyo na kuli citika wa luko lwakwa Manase, batile kuli bena, 
“Lonse ulukuta lwakwa Yawe nalututuma mukumweba ukuti, ‘Bushe imwe, ubu busangu bwakusangukila Lesa wakwa Israeli bwalola mwi? Bushe kuti mwabwelela shani kunuma ukufuma kuli Yawe no kuikuulila mwe bene ubulambo bwakusangukila Lesa ilelo? 
Bushe ububifi twabifishe ku Peori ubo tatulaisangululako ukufika no bwa lelo, tebukulu? Nelyo kwaliponene icikuko pa lukuta lwakwa Yawe, 
bushe na imwe ilelo muletaluka kukukonka Yawe? Nga mwasangukila Yawe ilelo, mailo ubukali bwakwe buli nokuba pa lukuta lonse ulwa bena Israeli. 
Nga cakutila icalo mwakwata cintu cakowela, isenifye tuleikala nenu bonse pamo mu calo umwaba Itenti lyakwa Yawe. Lelo tamufwile ukusangukila Yawe nangu nifwe bene, mukuikuulila ubulambo, ukucila pa bulambo bwakwa Yawe, Lesa wesu. 
Ilyo Akani mwana Sera akeene ukubeela icipope cakwa Yawe, acitile ifishifwaya Yawe ilyo aibile ifyapeelwe kukonaulwa, bushe ubukali bwakwa Yawe tabwaishilefye pa lukuta lonse ulwa bena Israeli? Talifye eka uwafwile pa bubifi bwakwe iyoo.’”
Elyo abena Rubeni, abena Gadi na citika wa luko lwakwa Manase bayaswike no kweba intungulushi sha nko shakwa Israeli abati, 
“Uwamakafye, Lesa, Yawe! Uwamakafye, Lesa, Yawe! Alishiba! Kabili na Israeli wine lekeni eshibe! Nga cakutifye twacitile ifi mukusangukila Yawe, nangu mukukanabeela Yawe, awe mwishapofye nangu umo, tulofyeni bonse ilelo line. 
Nga cakutila twaikuulila ubu bulambo mukufuma ku cinso cakwa Yawe no kulatuula umutuulo wa cakoca nangu mituulo ya cabunga, nangu umutuulo wakwampana, nangu umutuulo wamutende, natukande. 
Iyo, ifwe twakuulile ubulambo mukutiina ukuti bushiku bumo indupwa shenu bali nokwipusha indupwa shesu ukuti, ‘Bushe lubali nshi mwakweteko kuli Yawe, Lesa wa bena Israeli? 
Yawe apanga umumana wa Yordani, ukuba umupaka pakati kesu elyo na imwe, imwe mwe bena Rubeni na bena Gadi! Ala imwe tamukwete icakaniko muli Yawe.’ Eico indupwa shenu imwe kuti shaisa lenga indupwa shesu ukuleka ukukwata akatiina kuli Yawe. 
Kanshi ici cine, ecalengele twasosele ukuti, ‘Natuipekanye, natukuule ubulambo.’ Ubu bulambo tabwali bwafye lambo lya cakoca, nangu amalambo yambi iyoo. 
Lelo ku lubali lumbi kuti twatila, ici cili nokuba e kambone wa pakati kesu na imwe, elyo ne nkulo ishili nokulatukonkapo. Nokuti ifwe tuli nokulapepafye Yawe mwi Tenti lyakwe na malambo ya cakoca, amalambo yambi elyo no mutuulo wakwampana. Elyo lyena kuntanshi indupwa shenu tashakabe ishakusosa ku ndupwa shesu ukuti, ‘Imwe tamukwete icakaniko kuli Yawe.’ 
Eico twatile, ‘Nga cakuti baisa sosa ifi kuli ifwe, nangufye ku ndupwa shesu ishikatukonkapo, tuli nokubasuka ukutila, “Moneni ici cikulwa ca bulambo bwakwa Yawe, ico bashifwe bakuulile, teca mutuulo wa cakoca nangu amalambo, lelo nga cikambone pakati kesu elyo na imwe.” ’ 
Cakutali nganshi ukufuma kuli ifwe ukusangukila Yawe no kubwelela inuma mu bushiku bwa lelo mukukuula ubulambo bwa malambo ya cakoca, imituulo ya cabunga elyo na malambo yambi, ukucila pa bulambo bwakwa Yawe Lesa wesu, ubwaba mu cifulo camushilo mwi Tenti lyakwe.”
Nomba ilyo Fineasi shimapepo na bacilolo ba lukuta lwa bena Israeli abali e ntungulushi mu mikowa ya bena Israeli baumfwile ifyo abena Rubeni, abena Gadi elyo na citika wa luko lwakwa Manase basosele, awe balitemenwe. 
Kabili Fineasi mwana Eleasa, shimapepo, atile ku bena Rubeni, ku bena Gadi na ku bena Manase, “Ilelo twaishiba ukuti Yawe ali pakati kesu, pantu imwe tamwasangukila Yawe mu micitile yenu. Moneni nomba namupususha abena Israeli ku bukali bwakwa Yawe.”
Elyo Fineasi mwana Eleasa shimapepo pamo ne ntungulushi babwelele ku Kenani ukufuma uko baile kukumona abena Rubeni na bena Gadi ku Gileadi no kuya fisha akasebo ku bena Israeli. 
Awe balitemenwe nganshi pakumfwa aka akasebo, kabili batashishe Lesa. Takwali kulandapo nakabili pa mulandu wa kubalwisha no kupoka icalo ico abena Rubeni na bena Gadi baleikalamo. 
Elyo abena Rubeni na bena Gadi bapeele ishina lya bulambo bakuulile abati, “Ni Bukambone pakati kesu ukuti Yawe e Lesa wine.”
Palipitile inshita iyitali apo Yawe apeelele abena Israeli ukutuusha ukufuma ku balwani babo bonse ababashingulwike. Yoshua pali iyi nshita ninshi nakota, ne myaka yalisenselele nganshi. 
Elyo Yoshua alonganike abena Israeli bonse, abakalamba pamo ne ntungulushi shabo, bakapingula wa milandu babo elyo na bashimucindikwa, no kubeba ati, “Ine ninkota kabili ninsenselela nganshi mu myaka. 
Imwe mwe bene mwaliimwena na menso yenu ifintu fyonse ifyo Yawe, Lesa wenu, acita ku mishobo iyi yonse pa mulandu wenu. Ala ni Yawe, Lesa wenu, e walemulwilako. 
Ibukisheni ukuti nimwakanya ifyalo ifi ifisheleko nge cakaniko ca cishilano ca nko shenu, pamo ne mishobo yonse intu nacimfishe ukufumafye ku mumana wa Yordani ukufika kuli Bemba Mukulu uwabela ukuwila akasuba. 
Ala Yawe, Lesa wenu umwine ali nokubafulumuna ukufuma kuli imwe. Lesa ali nokubatalusha ku cinso cenu, epakuti mukapoke icalo cabo, pamo ngefyo Yawe Lesa wenu amulaile. 
Kanshi mube abakosa nganshi. Mube abasakamana nganshi ukubeela fyonse ifyalembwa mu citabo ca mafunde yakwa Mose, ukwabula ukwalukila lubali lwa ku kulyo nangu lwa ku kuso. 
Tecakwesha ukulaampana neyi mishobo iyo mwashala nayo pakati kenu. Tecakwesha nangufye panono ukulalumbula amashina ya milungu yabo, nangufye ilyo mulelapa. Tamufwile ukulaibombela, nangufye ukulaifukamina. 
Lelo mufwilefye ukushangila kuli Yawe Lesa wenu, pamo ngefyo mwaba na nombaline. 
Pantu Yawe alifulumuna ku ntanshi yenu imishobo iyikalamba nganshi kabili iyamaka, ukufika nobwa lelo takwatala akuba nelyo umo uwamwansha. 
Umo pali imwe kuti alwisha abalwani ikana limo, pantu Yawe Lesa wenu eumulwishishako, pamo ngefyo alaile. 
Eico kanshi mufwilefye ukusakamana nganshi ukutemwa Yawe Lesa wenu. 
Lelo nga mwayalukila kumbi no kwampana na aba bantu abashala kuli iyi mishobo, nangu ukulaupana nabo, 
awe mulingile ukwishiba bwino ukuti Yawe, Lesa wenu, takatale afulumuna iyi mishobo kuntanshi yenu. Na mukukanacita ifyo, iyi mishobo ili nokuba inkose kabili ifiteyo fyenu, amembya yakumulopawilako mu numa shenu, kabili imyunga ya mu menso yenu, mpakafye mukasuke mukalobe ukufuma muli ici calo icisuma, ico Yawe Lesa wenu amupeela.
“Nomba ine ndi mupepi no kuya mu nshila iyiyamo aba pano isonde bonse. Imwe namwishiba bwino mu mitima yenu kabili na mu bumi bwenu ukuti tapali nangufye cimo pa fintu ifisuma fyalaile Yawe, Lesa wenu, ifyo apeele kuli imwe icishafikilishiwa. Ubulayo bonsefye bwalifikilishiwe. Tapaba nangu cimo icafilikwa. 
Pamo ngefyo ifisuma fyonse Yawe Lesa wenu alaile fyaba ifyacine, efyo Yawe ali nokuleta pali imwe ububifi ubo amusokeleko, mpaka mukalobe bonse ukufuma muli ici calo icisuma apeela kuli imwe. 
Naco nga mwaonaula icipangano cakwa Yawe, Lesa wenu, ico amukonkomeshe ukusunga, no kuya mukubombela imilungu imbi no kulaifukamina, lyena ubukali bwakwa Yawe buli nokumoca, kabili mukalobafye bwangu bwangu ukufuma mu calo ici icisuma ico amupeela.”
Elyo Yoshua alongenye inko shonse isha bena Israeli ku Shekemu. Aitile abakalamba, intungulushi, bakapingula ba mulandu elyo na bacilolo ba bena Israeli no kwisa ituula abene ku cinso cakwa Lesa. 
Awe Yoshua aeba abantu bonse ati, “Ifi efyo Yawe, Lesa wa bena Israeli, asosa ati, ‘Ukufumafye kale na kale, ifikolwe fyenu, ukubikakofye na Tera wishi wakwa Abrahamu na Naho, baikele kwishilya lya mumana wa Yufurate, kabili fyalepepa imilungu imbi. 
Lelo ine nabuulile shinwe Abrahamu, namufumya kwishilya lya mumana wa Yufurate no kumutungulula monse mu calo ca Kenani no kumupeela ulupwa ulwingi. Namupeela no mwana Isaki, 
na Isaki nao namupeele abana bakwe Yakobo na Esau. Kabili napeele Esau icalo ca mpili ica Seiri, lelo Yakobo wena na bana baume bakwe baile ku calo ca Egupto. 
Elyo natumine Mose na Aroni no kucusha abena Egupto ku finkunka ifyo nacitile mulya, na panuma nalimufumishemo. 
Ilyo nafumishe ifikolwe fyenu mu Egupto, mwaishile kuli bemba. Abena Egupto basupile abafyashi benu na maceleta yabo, pamo na bali pali bakabalwe no kuya bafisha kuli Bemba Wakashika. 
Nabo bakuutile kuli Yawe pakuti abafwe, Yawe abikile imfifi pakati kenu elyo na bena Egupto. Elyo aletele amenshi pali bene no kubebisha. Kabili imwe mwaliimwenene na menso yenu ifyo nacitile ku bena Egupto. Na imwe mwaikele mu matololo pa nshita ikalamba.
 “‘Ine namuletele ku calo ca bena Amoli abaikele ku kabanga ka mumana wa Yordani. Bena balemulwisha, lelo ine nabapeele mu maboko yenu. Nalibonawile pakubapeela kuli imwe, elyo na imwe mwabuula ifyuma pamo ne calo cabo. 
Ilyo Balaki mwana Sipo, imfumu ya mu calo ca Moabu, atendeke ukulaiteyanya palwa kulwisha abena Israeli, atumine amashiwi kuli Balamu mwana Beori pakuti ese amulapishe. 
Lelo ine nshaumfwile kuli Balamu, nao epakumupaala, na ine namupokolola na ku maboko yakwe. 
Elyo mwayabwike umumana wa Yordani no kufika ku Yeriko. Abekashi ba mu musumba wa Yeriko balimulwishishe, pamo nge fyacitile abena Amoli, abena Perisi, abena Kenani, abena Hiti, abena Girigashi, abena Hifi na bena Yebusi, lelo nalyo line nabapeele mu maboko yenu. 
Nine natumine amalonda kukumutangilila, ayafulumwine imfumu shibili isha bena Amoli. Tamwailwishishe mwe bene ku lupanga lwenu nangu buta. 
Eico ine, nalimupeele icalo ico mushaculile pamo pene ne misumba iyo mushaikuulile. Kabili emo mwikala no kulalya ifisabo fya myangashi, ne fya miolifa, ifyo mushalimbile.’”
“Eico nomba beeleni Yawe akatiina no kumubombela umupwilapo na muli bucishinka bwenu. Fumyeni amano ku milungu, iyo ifikolwe fyenu fyalepepa ilyo fyali kwishilya lya mumana wa Yordani na mu Egupto mwine. Imwe mwambe ukulabombela Yawe. 
Lelo ngo kubombela Yawe camoneka ukukosa kuli imwe, kanshi saleni mwe bene buno bwine ubushiku untu muli nokulabombela, nampo nga milungu ya fikolwe fyenu iyo fyabombele ilyo fyali kwishilya lya mumana wa Yordani nangu imilungu ya bena Amoli, abo nomba imwe muleikala mu calo cabo. Lelo ine na ba mu ŋanda yandi, tulifye nokulabombela Yawe.”
Elyo abantu nabo bayaswike abati, “Awe, ifyo tefyo! Tatwakatale atusuula Yawe no kubombela imilungu imbi, nakalya! 
Pantu ni Yawe Lesa wesu umwine ewatufumishe pamo ne fikolwe fyesu mu calo ca Egupto, mu calo ca busha, kabili ewacitile ne fishibilo ifikulu nganshi ifyo twaimwenene na menso yesu. Ni Yawe ewaletucingilila pa lwendo lwesu lonse na mu mishobo yonse intu twalepitamo mu lwendo lwesu. 
Kabili Yawe afulumwine yonse imishobo kuntanshi yesu, ukusanshakofye na bena Amoli, abali abene ba calo. Eico na ifwe bene tulifye nokulabombela Yawe, pantu ena e Lesa wesu.”
Elyo Yoshua aeba abantu ati, “Imwe mukafilwa ukubombela Yawe, pantu ena ni Lesa wamushilo. Ni Lesa wabufuba. Wena takamubelele uluse nga mwamusangukila no kulacita ububifi. 
Kanshi imwe nga mwasuula kuli Yawe no kwamba ukubombela imilungu imbi, Yawe ali nokumubwesesha ifinkunka kabili eikaba e mpela yenu, nangu kunuma uku ali umusuma kuli imwe.” 
Nomba abantu nabo epakweba Yoshua abati, “Awe! Ifwe twakulabombelafye Yawe.” 
Elyo Yoshua nao atile, “Nimwe mwe bene mwaibela bukambone ukuti namusala ukulabombela Yawe.” Nabo bamwasuka abati, “Ee tuli bakambone fwe bene.” 
Elyo Yoshua abeba ati, “Kanshi nomba poseni ukutali imilungu imbi iyo mwaba nayo no kwimya imitima yenu kuli Yawe, Lesa wakwa Israeli.” 
Nabo abantu batile kuli Yoshua, “Ifwe tuli nokulabombelafye Yawe, Lesa wesu, kabili twakulamubeela.” 
Na pa bushiku bwine bulya Yoshua acitile icipangano na bantu, kabili kulya kwine ku Shekemu apeele kuli bena ifipope elyo na mafunde. 
Elyo Yoshua alembele aya mashiwi mu citabo ca mafunde yakwa Lesa. Epakubuula icilibwe icikulu nganshi acimika mwisamba lya cimuti ca oki, mupepi ne cifulo camushilo icakwa Yawe. 
Elyo Yoshua aebele abantu bonse ati, “Moneni! Ili ilibwe lili nokuba e kambone pakati kesu. Pantu ili libwe, nalyumfwa amashiwi yonsefye ayo Yawe asosele kuli ifwe. Lili nokuba likambone pakati kenu pakuti tamufumine kuli Lesa wenu.” 
Elyo Yoshua aeba abantu ukuya, cila muntu ku calo cakwe icacishilano.
Panuma ya ifi fintu, Yoshua mwana Nuni, umubomfi wakwa Yawe, alifwile ilyo ali ne myaka umwanda umo ne kumi limo. 
Elyo bamushiikile na mu calo cakwe icacishilano, ku Timunati Sera mu calo ca mpili shakwa Efulemu, ku kapinda ka ku kuso ka lupili lwa Gashi.
Abena Israeli babombele Yawe mu nshiku shonse ishakwa Yoshua, ne nshiku shonse isho intungulushi ishashele panuma ya mfwa yakwe shaikele pa calo, kabili ishaishibe bwino ifyo Yawe acitile abena Israeli.
 Nomba amafupa yakwa Yosefu, ayo abena Israeli bafumishe ku Egupto, bayashiikile ku Shekemu mu mpanga iyo Yakobo ashitile ukulingana ne ndalama umwanda umo isha silifa, ukufuma kuli bamwana Hamori, wishi wakwa Shekemu. Ici nomba cali e cakaniko ca cishilano ca lupwa lwakwa Yosefu.
Kabili Eleasa mwana Aroni nao alifwile no kuya mushiika ku Gibea, ku musumba uwapeelwe ku mwana wakwe Fineasi, mu calo ca mpili cakwa Efulemu.
