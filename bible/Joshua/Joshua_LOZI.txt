Mushe mutang'a Muñ'a Bupilo ha s'a shwile, Muñ'a Bupilo a li ku mutusi wa Mushe, yena Joshua, mwan'a Nuni, 
“Mutang'a ka Mushe u shwile. U itukise cwale, wena ni batu ba Isilaele kamukana, mu sile Nuka ya Jordani, mi mu ye mwa naha ye ni mi fa yona. 
 Sina ha ne ni bulelezi Mushe, ni mi file naha kaufela ye mu ta zamaya ku yona, mina sicaba sa ka. 
Milulwani ya mina i ta kalela kwa lihalaupa le li kwa mboela, ku y'o fita kwa malundu a Lebanoni a kwa mutulo. Kwa upa, i ta kalela kwa nuka ye tuna ya Yuferati, mane ku ngelela cwalo ni naha ya Mahiti, ku be ku y'o fita kwa liwate le lituna la kwa wiko. 
 Ha ku na ya ka kona ku ku tula mwa bupilo bwa hao kaufela. Ni ta ba ni wena sina mo ne ni bezi ni Mushe. Ha ni na ku ku siya ni kamuta. 
 U tiye, u be ni bundume, kakuli ki wena ya ka etelela sicaba se ha si hapa naha ye ni sepisize bo kukw'a bona kuli ni ta ba fa yona. 
Konohe u itiise, u be ni bundume luli, mi u tokomele kuli u latelele Mulao kaufela w'a ku file mutang'a ka Mushe. U si ke wa limbulula nihaili kalulo ye ñwi ya ona, mi za hao kaufela li ta konda kai ni kai k'o ya. 
U si ke wa libala ni kamuta Buka ya Mulao. U n'o ituta yona busihu ni musihali, mi u bone kuli u latelela ze ñozwi mwateñi kaufela. Fohe, u ta zwelapili ni ku kondisa z'o eza kamukana. 
U hupule feela taelo ya ka, ‘U tiye, mi u be ni bundume.’ U si ke wa saba kamba ku zwafa, kakuli na, Muñ'a Bupilo, Mulimu wa hao, ni ta ba ni wena kai ni kai k'o ta ya.”
Cwale Joshua a laela manduna ba sicaba, a li, 
“Mu zamaye mwa mafulo kaufela mu nze mu bulelela batu, mu li, ‘Mu lukise mifaho ya mina, kakuli mwamulaho a mazazi a malalu mu ta sila Nuka ya Jordani ku y'o hapa naha y'a mi fa Muñ'a Bupilo, Mulimu wa mina.’ ”
  Joshua a li kwa masika a bo Rubeni ni Gadi, ni kwa kalulo ye ñwi ya lusika lwa Manase: 
“Mu hupule s'a n'a mi bulelezi Mushe, mutang'a Muñ'a Bupilo, h'a n'a ize, ‘Muñ'a Bupilo, Mulimu wa mina, u ta mi fa naha ye kuli i be ya mina.’ 
Basali, bana ni likomu za mina ba ta ina mwa naha y'a mi file Mushe, hona kwanu kwa neku la upa wa Nuka ya Jordani. Kono masole ku mina ba ta sila ba li kwapil'a banabahabo mina, bona Maisilaele, ba itukiselize ku ba tusa mwa ndwa. 
Ni bona cwalo ha ba se ba hapile naha y'a ba file Muñ'a Bupilo, Mulimu wa mina, mi ku bonahala kuli i s'e iketile, fohe ni mina mu ta kutela mwa naha ya mina, ye mu filwe ki Mushe mutang'a Muñ'a Bupilo, ili buse bwa kwanu bwa Nuka ya Jordani.”
Ba alaba Joshua, ba li, “Lu ta eza z'o lu bulelezi kaufela, mi lu ta ya kai ni kai k'o ta lu luma. 
Lu ta ku utwa sina mo ne lu utwela Mushe, feela Muñ'a Bupilo, Mulimu wa hao, a be ni wena sina mw'a n'a bezi ni Mushe! 
Ufi ni ufi ya ka hanyeza kamba ku hana litaelo za hao, i be ze cwañi kamba cwañi, yo u ta bulaiwa. U tiye feela mi u be ni bundume.”
  Cwale Joshua a luma matwela ba babeli ku zwa mwa mafulo a Shitimi, ku si na ya ziba, ka litaelo ze, a li, “Mu ye, mu y'o talima hande naha ni munzi wa Jeriko.” Ba zamaya, ba y'o fitela mwa ndu ya musali wa lihule ya n'a bizwa Rahaba, mi ba ina mwateñi. 
Mulena wa Jeriko a ba utwa. Kih'a li, “Ku na ni Maisilaele ba bañwi ba ba tile mwa hae mo, bona busihu bo, ku t'o twela naha!” 
Mulena kiha s'a lumelela linzwi ku Rahaba, a li, “Batu ba ba mwa ndu ya hao ba tezi ku t'o twela naha kaufela! Ba zwiseze kwanu!”
Kono musali yo n'a s'a patile batu bao ba babeli, kih'a alaba, a li, “Ne ku tile banna mwa ndu ya ka, yeo ki niti, kono ne ni sa zibi ko ne ba zwa. 
Ba fundukile manzibwana, minyako ya munzi ha i se i bata ku kwaliwa. Ha ni si ka ikataza ku ziba ko ne ba ya, kono ha mu ka ba latelela kapili mu ta ba swala.” 
N'a isize matwela bao fahalimw'a situwa, ni ku ba pata mwa makuku a n'a yanehile fateñi. 
Batu ba ba ne ba lumilwe ki mulena ba sa z'o zwa feela mwa hae, munyako wa kwalwa. Ba zamaya ba bata matwela mane ba y'o fita fa mupao wa Nuka ya Jordani.
Banna bao ba si ka lobala kale, Rahaba a ya ku bona fa situwa. 
Kih'a y'o li ku bona, “Ni ziba kuli Muñ'a Bupilo u mi file naha, mi ni lumela kuli kaufel'a luna lwa mi saba. 
 Lu se lu utwile Muñ'a Bupilo mw'a omiselize Liwate le Lifubelu fapil'a mina, muta mu zwa mwa Egepita. Lu utwile ni mo mu bulaezi malena ba Maamori kwa upa wa Jordani, ili bo Sihoni ni Ogo ni limpi za bona. 
Lwa tula lipilu ha lu utwa cwalo, mi ufi ni ufi u s'a felezwi ki maata kabakala mina. Mulimu wa mina, Muñ'a Bupilo, ki Mulimu wa lihalimu ni lifasi. 
Cwalehe, mu itame ku Muñ'a Bupilo kuli mu ta buluka sepiso ya mina ni ku babalela lubasi lwa ka, sina na ha ni mi babalezi, mi mu ni fe sisupo sa kuli mu ka eza cwalo. 
Mu pilise bo ndate, bo me, likaizeli ni banyani ba ka, ni mabasi a bona kamukana! Mu si ke mwa lu tuhela lu bulaiwa?”
Batu bao ba li ku yena, “Lu itukiselize ku mi shwela! Haiba mu sa buleli ze lu ezize, lu ku sepisa kuli lu ta buluka buitamo bwa luna ku wena, Muñ'a Bupilo h'a ka lu fa naha ye.”
Rahaba n'a pila mwa ndu ye ne yahezwi kwa lukwakwa lwa munzi, cwale a shulumuna batu bao ka muhala fa lihaulo. 
A ba bulelela, a li, “Mu ye kwa malundu, hakusicwalo batu ba mulena ba ta mi fumana. Mu ipate mazazi a malalu, ku fitela ba kuta. Mwamulaho a fo, mu ka na mwa zwelapili mwa musipili wa mina.”
Banna bao ba li ku yena, “Lu ta buluka buitamo bo lu ku sepisize. 
Utwahe! Ha lu ka t'o taseza naha ya mina, u tame ona muhala o mufubelu wo fa lihaulo mo u lu shulumunezi. U nge bo ndat'aho ni m'aho, likaizeli ni banyani ba hao, mi ba kene mwa ndu ya hao hamohocwalo ni lubasi lwa ndat'aho kamukana. 
Ufi ni ufi ya ka zwa mwa ndu mo, ku ya mwa mukwakwa, yo i ka ba mulatu wa hae h'a ka shwa. Ha lu na ku ba ni buikalabelo mwa taba mo. Kono haiba ya mwa ndu ni wena a ka holofazwa, fohe mulatu i ta ba wa luna. 
Kono ha u ta bulela ze lu ezize, fo ha lu na ku buluka sepiso ya luna.” 
Kih'a ba alaba, a li, “Na lumela.” Cwale a ba fundula, mi ba zamaya. A tamelela muhala o mufubelu fa lihaulo.
Ba ya mwa malundu, mi ba y'o ipata mwateñi, batu ba mulena ha ba nze ba ba bata mwa naha kaufela mazazi a malalu. Kono ha ku na ye ba fumani, cwale ba kutela kwa Jeriko. 
Kiha matwela bao ba babeli ba zwa mwa malundu, ba sila nuka, ba kutela ku Joshua, mi ba y'o mu bulelela ze ezahalile kamukana. 
Ba li ku yena, “Lu na ni niti kuli Muñ'a Bupilo u lu file naha yeo kaufela. Batu ba mwa naha mo kamukana ba se ba lu saba maswe.”
Joshua a zuha i sa li kakusasa, mi hamoho ni batu ba Isilaele kamukana ba zwa mwa mafulo a Shitimi, ba ya kwa Jordani. Ba y'o tibelela kwateñi ba si ka sila kale. 
Mwamulaho a mazazi a malalu, bahulu ba sicaba ba zamaya mwa mafulo kaufela. 
Ba bulelela batu, ba li, “Ha mu ta bona baprisita ba lwala Likwati la Bulikani bwa Muñ'a Bupilo, Mulimu wa mina, mu pute libyana za mina, mi mu li latelele. 
Kihona mu ta ziba nzila ye mu lukela ku ya ka yona, kakuli ha mu si ka fita kale kwanu ni kamuta. Kono mu si ke mwa sutelela kwa Likwati la Bulikani. Mu zamaele kwahule ni lona, mu siye sibaka se si likana ni licika la sibima mwahali.”
Joshua a bulelela batu, a li, “Mu ikenise fapil'a Muñ'a Bupilo, kakuli kamuso u ta eza lika ze tuna mwahal'a mina.” 
Joshua cwale a bulelela baprisita, a li, “Mu nanule Likwati la Bulikani mi mu etelele sicaba.” Kiha ba eza mw'a n'a bulelezi.
Cwale Muñ'a Bupilo a li ku Joshua, “Se ni ta eza kacenu si ta ku tahiseza likute fapil'a Maisilaele, ba ku talime sina mutu yo mutuna, mi ba ta ziba kuli ni na ni wena sina mo ne ni bezi ni Mushe. 
Laela baprisita ba ba lwala Likwati la Bulikani, u li, ‘Ha mu fita kwa nuka, mu yeme mwa mezi fakaufi ni likamba.’ ”
Cwale Joshua a bulelela batu, a li, “A mu tahe kwanu, mu t'o ikutwela s'a bata ku bulela Muñ'a Bupilo, Mulimu wa mina. 
Kacenu mu ta kolwa kuli Mulimu ya pila u mwahal'a mina. Ha mu sutelela, yena u ta leleka Makanana, Mahiti, Mahivi, Maperizi, Magirigashi, Maamori ni Majebusi. 
Likwati la Bulikani bwa Mulena wa lifasi kamukana li ta itangeta ku sila Nuka ya Jordani. 
Cwale mu kete banna ba lishumi ka ba babeli. Mu nge a li muñwi mwa lusika ni lusika lwa Isilaele. 
Baprisita ba ba lwezi Likwati la Bulikani bwa Mulena wa lifasi kaufela ha ba t'o hata mezi, Nuka ya Jordani ha i sa na ku buba, mi mezi a zwa kwa musweto a ta kubukana mwa sibaka si li siñwi.”
I n'e li nako ya kutulo, mi nuka ne i tezi.
Ba t'o fita kwa nuka ni ku t'o hata mezi ka mahutu. 
Mezi a yema mi a kubukana kwahule koo, kwa musweto, ku be ku y'o fita kwa Adama, munzi o fakaufi ni Zaretani. Mezi a n'a bubela mwa Liwate la Lizwai a kala, mi batu ba silela fakaufi ni Jeriko. 
Ha ne ba nze ba sila cwalo fo ku omile, baprisita ba ba ne ba lwezi Likwati la Bulikani ba yema fafasi fo ku omile, mwahal'a Jordani, ku fitela batu kamukana ha ba se ba silile nuka.
Sicaba kamukana ha si se si silile Jordani, Muñ'a Bupilo a li ku Joshua, 
“A mu kete banna ba lishumi ka ba babeli, a li muñwi mwa lusika ni lusika. 
Mu ba laele kuli ba nope macwe a lishumi ka a mabeli fahal'a Jordani, ili fa sibaka luli fo ne ba yemi baprisita. Mu a lwale, mi mu y'o a kubukanya fafasi ko mu ka y'o tibelela kacenu!”
Cwale Joshua a biza banna ba lishumi ka ba babeli b'a n'a ketile. 
Mi a li ku bona, “Mu kene mwa Jordani kwapil'a Likwati la Bulikani bwa Muñ'a Bupilo, Mulimu wa mina. Yo muñwi ni yo muñwi wa mina a y'o lwala licwe fa maheta, ili kuli lusika ni lusika lwa Isilaele lu be ni licwe la lona. 
Macwe ao a ta hupulisa batu s'a ba ezelize Muñ'a Bupilo. Ka lilimo ze taha, bana ba mina ba ta mi buza kuli macwe ao a talusa sika mañi ku mina. 
Mu ta ba bulelela kuli mezi a Jordani n'a kile a yema muta Likwati la Bulikani bwa Muñ'a Bupilo li sila nuka. Macwe a, a ta ba kupuzo kwa sicaba sa Isilaele kuya kuile.”
Batu bao ba eza mw'a n'a ba laelezi Joshua. Sina Muñ'a Bupilo mw'a n'a bulelezi Joshua, ba y'o nga macwe a lishumi ka a mabeli fahal'a Jordani, ili licwe ka lusika ni lusika lwa Isilaele. Ba a lwala, mi ba y'o a lulela fo ne ba il'o tibelela. 
Joshua hape a toma macwe a mañwi a lishumi ka a mabeli mwahal'a Jordani fo ne ba yemi baprisita ba ba ne ba lwezi Likwati la Bulikani. Macwe ao a sa li teñi ni kacenu. 
Baprisita ba yema fahal'a Jordani ku fitela lika kamukana z'a n'a laezwi Joshua ki Muñ'a Bupilo li fela, ili lika z'a n'a bulelezi batu kuli ba li eze. Ki zona z'a n'a kile a laela Mushe.
Ha ba se ba silile kaufela, Likwati la Bulikani bwa Muñ'a Bupilo ni baprisita ba etelela sicaba. 
Batu ba lusika lwa Rubeni ni lwa Gadi ni kalulo ya lusika lwa Manase ba sila pili, ba itukiselize ku lwana, ba bañwi ba si ka sila kale, sina mw'a n'a ba bulelezi Mushe. 
Muñ'a Bupilo a nz'a talimezi, banna ba ba eza likiti ze mashumi a mane, ba ba itukiselize ku lwana, ba silela mwa libala le li fakaufi ni Jeriko. 
S'a n'a ezize Muñ'a Bupilo, lizazi leo, sa bubanisa Joshua mwahal'a batu ba Isilaele, mane ba kuteka hahulu Joshua. Ba mu nga sina mutu yo mutuna-tuna. Ba mu kuteka cwalo mwa bupilo bwa hae kaufela, sina mo ne ba kutekela Mushe.
Cwale Muñ'a Bupilo a bulelela Joshua, a li, 
“Laela baprisita ba ba lwezi Likwati la Bulikani kuli ba tatuhe Nuka ya Jordani.” 
Joshua a eza cwalo. 
Baprisita ha ba se ba fitile fa likamba, fo ku omile, nuka ya kala ku buba hape, mi minanga ya yona ya kutela ku tala.
Batu ba sila Jordani ka la bulishumi mwa kweli ya pili, mi ba y'o tibelela mwa Giligali, kwa upa wa Jeriko. 
Hona fo, Joshua a toma macwe a lisumi ka a mabeli a n'a ngile kwa Jordani. 
Kih'a bulelela batu ba Isilaele, a li, “Ka linako ze taha, bana ba ka buza bashemi ba bona, ba li, ‘Kanti macwe a, a talusañi?’ 
Fohe mu ba taluseze kuli Maisilaele ba kile ba sila Jordani i nze i omile. 
Kwa ba cwalo kakuli Muñ'a Bupilo, Mulimu wa mina, a mi kaliseza mezi a Jordani ku fitela ha mu se mu silile, sina mw'a n'a kaliselize Liwate le Lifubelu ku fitela lu li sila. 
Kabakala zeo, macaba kaufela a lifasi a ta ziba maata a Muñ'a Bupilo, mi mu ta saba Muñ'a Bupilo, Mulimu wa mina, kuya kuile.”
Malena ba Maamori kaufela, kwa wiko wa Jordani, ni malena ba Makanana kamukana, kwatuko a Liwate la Mediteranea, ba utwa kuli Muñ'a Bupilo n'a kalisize Jordani, sicaba sa Isilaele ha ne si sila. Ba kenelwa ki sabo, mi ba felelwa ki maata kabakala Maisilaele.
Cwale Muñ'a Bupilo a bulelela Joshua, a li, “Eza litipa ka macwe a buhali mi u ise Maisilaele kwa mupato hape.” 
Joshua kih'a eza litipa, mi a ba isa kwa mupato fa Lilundu la Mupato. 
A eza cwalo kakuli batu kamukana ba ba ne ba lukela ku lwana, ha ba zwa mwa Egepita, ne ba shwezi mwa nzila kaufela ha ne ba li mwa lihalaupa. 
Nihaike banna kamukana ba ba ne ba zwile kwa Egepita ne ba se ba ile kwa mupato, ba ba ne ba pepilwe ha ku silwa lihalaupa kamukana ne ba si ka ya kwateñi bona. 
 Sicaba sa Isilaele ne si zamaile lilimo ze mashumi a mane mwa lihalaupa. Ka nako yeo, banna kaufela ba ba zwile mwa Egepita ba ba ne ba lukela ku lwana, ne ba se ba shwile kakuli ne ba si ka utwa linzwi la Muñ'a Bupilo. A ba bulelela kuli ha ba na ku bona naha ye nde, ye nunile, y'a n'a sepisize bo kukw'a bona kuli u ta ba fa yona. 
Kono bana ba bona, ba ba ne ba ngile libaka za bona, ne ba si ka isiwa kwa mupato ha ne ba sa zamaya mwa lihalaupa. Mi ki lona lusika lo, lo lunca, lw'a n'a isa Joshua kwa mupato.
Mupato ha u se u felile, sicaba kamukana sa ina mwa mafulo ku fitela litombo ha li se li folile. 
Muñ'a Bupilo kih'a li ku Joshua, “Kacenu ni mi zwisize mwa maswabi a ku ba batanga mwa Egepita.” Kikabakaleo sibaka se ha si bizwa Giligali ni kacenu.
  Maisilaele ha ne ba sa tibelezi mwa Giligali, mwa libala le li potolohile Jeriko, ba cela Paseka hona mo ka nako ya manzibwana ka la bulishumi ni a mane kwa kweli. 
Ha bu sa feela, ba ca lico ze ne limilwe mwa Kanana, ili mabele a matuyu-tuyu ni mahobe a si na mumela. 
 Mwamulaho a zeo, manna ya tuhela ku wa, mi Maisilaele ha ba si ka i fumana hape. Ku kala ka sona silimo seo, ba ca lico ze limilwe mwa Kanana.
Joshua ha s'a li fakaufi ni Jeriko, h'a y'o kumbuluka a bona mutu ya yemi fapil'a hae, a sweli sabule. A ya ku yena, mi a mu buza, a li, “Wena u wa masole ba luna kamba u sila?” 
Mutu yo a alaba, a li, “Batili! Ha ni sila kapa yo muñwi wa mina. Na, ni muzamaisi wa mpi ya Muñ'a Bupilo.”
Muzamaisi wa mpi ya Muñ'a Bupilo a mu bulelela, a li, “Tubula makatulo a hao, kakuli u yemi fa sibaka se si kenile.” Mi Joshua a eza mw'a n'a bulelezwi.
Minyako ya munzi wa Jeriko ne i kwalilwe, i tiisizwe luli, ili ku kwalela Maisilaele. Ne ku si na ya n'a kona ku kena kamba ku zwa mwa hae. 
Muñ'a Bupilo kih'a li ku Joshua, “Utwa! Ni tuha ni ku fa munzi wa Jeriko ni mulen'a ona ni masole ba ba pilu-tata ba mwateñi. 
Wena ni masole ba hao mu potolohange munzi hañwi ka zazi ni zazi mu be mu feze mazazi a silezi. 
Yo muñwi ni yo muñwi wa baprisita ba supile a lwale tolombita, mi ba zamaye Likwati la Bulikani kwapili. Ka lizazi la busupa, wena ni masole ba hao mu potolohe munzi hasupile, baprisita ba nze ba liza litolombita. 
Cwale ba lize mufumbo o mutelele. Ha mu ka utwa mufumbo wo, batu kamukana ba huwe hahulu, mi mamota a munzi a ta wa ku welela. Fohe, mutu ni mutu u ta ikenela f'a fumana kaufela.”
Cwale, Joshua kih'a biza baprisita, mi a ba bulelela, a li, “Mu nanule Likwati la Bulikani, mi ba supile ku mina ba li etelele ba nze ba lwezi litolombita. Masole ba mi zamaye kwapili.” 
A bulelela sicaba, a li, “A mu funduke! Mu potolohe munzi, masole bona ba nze ba zamaya Likwati la Bulikani bwa Muñ'a Bupilo kwapili.”
Sina mw'a n'a laelezi Joshua, baprisita ba supile ba zamaya kwapil'a Likwati la Bulikani bwa Muñ'a Bupilo ba nze ba liza litolombita. 
Masole ba etelela baprisita ba ba ne ba liza litolombita, mi likolo le liñwi la latelela Likwati la Bulikani. Nako kaufela litolombita ne li nze li lila. 
Kono Joshua n'a bulelezi batu kuli ba si ke ba huwa, nihaili ku eza lilata, ku fitela a ba laela. 
Cwale a lumela baprisita ni Likwati la Bulikani bwa Muñ'a Bupilo, mi ba y'o potoloha munzi hañwi. Ba kutela kwa mafulo, mi ba y'o lobala kwateñi.
Habusa, i sa li kakusasa, Joshua a zuha mi baprisita ba nanula Likwati la Bulikani. 
Baprisita ba supile, ba ba lwezi litolombita ze supile, ba etelela ba nze ba li liza nako kaufela. Masole ne ba zamaya kwapil'a bona, mi likolo ne li taha mwamulaho. Nako kamukana litolombita ne li nze li lila. 
Hape, ka la bubeli, ba potoloha munzi hañwi, mi ba kutela kwa mafulo. Ba eza cwalo ka mazazi a silezi.
Ka lizazi la busupa, ba zuha li sa pazula feela, mi ba potoloha munzi hasupile ka mukwa o swana. I n'e li lona lizazi leo feela fo ba potolohile munzi hasupile. 
Ha ba potoloha lwa busupa, baprisita ha ba se ba li fakaufi ni ku liza litolombita, Joshua a bulelela batu, a li, “A mu huwe! Muñ'a Bupilo u mi file munzi! 
Munzi ni ze mwateñi kamukana li lukululezwi ku sinyeha inge mpo ye fiwa Muñ'a Bupilo. Konji Rahaba wa lihule ni ba ndu ya hae, ki bona ba ba ta siyala, kakuli Rahaba n'a patile matwela ba luna. 
Kono haili mina, mu be kwahule ni ze ka sinyeha. Haiba mu nga sifi ni sifi ku ze lukela ku sinyeha, mu ka tisa bumai ni ku shandauka kwa mafulo a Maisilaele. 
Kono lika kamukana ze ezizwe ka silivela, ka gauda, ka kopa kamba ka sipi ki za Muñ'a Bupilo. Li na ni ku beiwa mwa pulukelo ya hae.”
  Cwale baprisita ba liza litolombita. Batu ba sa li utwa feela, ba huweleza ka tata, mi limota la wela fafasi ku welela. Cwale batu kaufela ba kena mwa munzi, mi ba u hapa. 
Ba bulaya ufi ni ufi wa mwateñi ka lisabule za bona, banna ni basali, banana ni ba bahulu. Ba bulaya cwalo ni zona likomu, lingu ni lingombolo.
Joshua a bulelela banna ba babeli ba ba ne ba lumilwe ku twela naha, a li, “Mu ye mwa ndu ya lihule, mi mu y'o mu zwisa mwateñi, yena ni lubasi lwa hae, sina mo mu mu sepiselize.” 
Cwale ba ya, ba y'o zwisa Rahaba hamohocwalo ni ndat'ahe, m'ahe, likaizeli za hae ni lubasi lwa hae kamukana. Ba ba ngelela hamoho ni batanga cwalo, mi ba t'o ba beya kwatuko a mafulo a Maisilaele. 
Kiha ba cisa munzi ni ze mwateñi kaufela kwand'a lika ze ne ezizwe ka gauda, silivela, kopa ni sipi, ze ne ba zwisize ni ku y'o li beya mwa pulukelo ya Muñ'a Bupilo. 
 Kono Joshua a pilisa Rahaba wa lihule ni banabahabo kamukana, kakuli n'a patile balumiwa ba ba ne ba lumilwe ki yena ku y'o twela munzi wa Jeriko. Lusika lwa hae lu sa pila mwa Isilaele ni ka nako ye.
  Ka nako yeo Joshua a kalimela batu ka tata, a li, “Mutu ufi kamba ufi ya ka lika ku yaha sinca munzi wo, wa Jeriko, u ta kutiwa ki Muñ'a Bupilo.
Muñ'a Bupilo a ba ni Joshua cwalo, mi libubo la hae la hasanela mwa naha kaufela.
Sicaba sa Isilaele sa tula mulao wa Muñ'a Bupilo, wa kuli ba si ke ba nga sifi ni sifi ku ze swanezi ku sinyiwa. I ne li Akani ya n'a ngile lika ze ñwi. Akani yo n'a pepilwe ki Karami, mwan'a Zabidi, mwan'a Zera, wa mwa lusika lwa Juda. Muñ'a Bupilo a halifela hahulu Maisilaele.
Joshua h'a li mwa Jeriko n'a lumile batu ba bañwi kwa Ai, munzi o kwa upa wa Betele, fakaufi ni Beti-Aveni. N'a ba bulelezi kuli ba y'o bona naha. Batu bao kiha ba ya, ba y'o twela Ai. 
Ha ba t'o taluseza Joshua, ba mu bulelela, ba li, “Ha ku tokwahali ku isa batu kamukana. U lumele feela batu ba ba ka likana likiti ze peli kapa ze talu ku y'o taseza Ai. U si ke wa luma batu kaufela ku y'o lwana kwateñi. Munzi ha si o mutuna.” 
Cwale kwa ya Maisilaele ba ba bata ku eza likiti ze talu feela, kono batu ba mwa Ai ba y'o ba leleka. 
Lila za bulaya batu ba mashumi a malalu ka ba ba silezi. Za lelekisa Maisilaele ku zwa fa minyako ya munzi mane ku y'o fita kwa Shebarimi, mi za ba bulaya ka buñata ha ba nze ba shetumuka lilundu. Cwale Maisilaele ba felelwa ki maata, mi ba saba.
Joshua a pazula liapalo za hae ka ku swaba, mi a wela fafasi ka pata fapil'a Likwati la Bulikani bwa Muñ'a Bupilo. Manduna ba Isilaele ba patama ni yena ku fitela manzibwana, ba isukululezi liluli kwa litoho ku bonisa maswabi a bona. 
Mi Joshua a li, “Munñ'a Bupilo ya Pahami! Kikabakalañi ha u lu silisize Jordani? I n'e li ku t'o lu kasheza feela kwa Maamori kuli ba lu bulaye, nji? Kiñihe ha lu si ka itulela mwabuse bwani bwa Jordani? 
Ni ka liñi, Muñ'a Bupilo, Maisilaele ha ba se ba saba lila za bona cwana? 
Makanana ni batu kaufela mwa naha, ha ba ka utwa, ba ka t'o lu beya mwahali, ba lu bulaye kamukan'a luna! Mi foo u ta eza cwañi ku sileleza libizo la hao le li tumile?”
Muñ'a Bupilo a li ku Joshua, “Zuha. Kiñi s'o patamezi cwalo? 
Maisilaele ba fosize! Ba lobile tumelelano ye ne ni laezi kuli ba i buluke. Ba ngile lika ze ñwi ze ne laezwi kuli li sinyiwe. Ba li uzwize, mi ba bulezi mashano ka zona, mane se ba li beile mwahal'a lika za bona. 
Kikabakaleo Maisilaele ha ba sa koni ku itwanela kwa lila za bona. Ba saba lila za bona, kakuli i s'e li bona cwale ba ba se ba lukela ku feliswa! Ha ni sa na ku ba ni mina, konji ha mu ka sinya lika ze, ze ne mu bulelezwi kuli mu si ke mwa li nga! 
Yema! Eza litukiso kamukana za ku ikenisa, mi sicaba si itukiseze ku t'o bonana ni na. U ba bulelele kuli ba itukiseze ku t'o bonana ni na kamuso, kakuli na, Mulimu wa Isilaele, ni na ni se ni bata ku bulela, mi ki se, ‘Mina Maisilaele, mu na ni lika ze ne ni mi laezi kuli mu li sinye! Ha mu na ku yema faipil'a lila za mina ku fitela mu zwisa lika zeo!’ 
Cwale kamuso, kakusasa mu ka tiswa ka masika a mina. Lusika lw'a ta keta Muñ'a Bupilo lu ka tiswa ka mishiku ya lona. Mushiku w'a ta keta Muñ'a Bupilo, u ka tiswa ka limba za ona. Mi mba y'a ta keta Muñ'a Bupilo, i ta taha mutu ka mutu. 
Mutu ya ka fumanwa ni lika ze bulezwi zani, u ta ciswa hamoho ni lubasi lwa hae cwalo ni lika kamukana z'a na ni zona. U ezize nto ye maswe hahulu, kakuli u tuzi tumelelano ye n'e ezizwe mwahal'a batu ba ka ni na cwalo!”
Joshua a zuha i sa li kakusasa, a suteleza Maisilaele kwapili, lusika ka lusika. Lusika lwa Juda lwa ketwa. 
A tisa mishiku ye simuluha ku Juda kwapili, mi mushiku wa Zera wa ketwa. Mushiku wa Zera kiha u tiswa kwapili, mba ka mba, mi mba ya Zabidi ya ketwa. 
Cwale Zabidi a tisa mba ya hae kwapili, mutu ka mutu, mi Akani a ketwa. I n'e li mwan'a Karami, mwan'a Zabidi, mwan'a Zera, wa lusika lwa Juda. 
Joshua kih'a li ku Akani, “Mwan'a ka, bulela feela niti hona fa, fapil'a Muñ'a Bupilo, Mulimu wa Isilaele, mi u ipulele. U ni bulelele s'o ezize. U si ke wa lika ku ni patela sika.”
Akani a alaba, a li, “Eni, ni foselize Muñ'a Bupilo, Mulimu wa Isilaele, mi se ni ezize ki se. 
Ni boni mwahal'a lika ze lu hapile siapalo se sinde sa kwa Babilona, likilo ze ne za muwaya-waya wa silivela, ni sikoto sa gauda sa bukiti bo bu fitelela likilo ze peli. Ne ni li lakaza hahulu-hulu, cwale kiha se ni li nga. Mu ta li fumana mwa tende ya ka mo ni li pumbekile. Ni beile silivela kwatasi.”
Joshua kiha s'a luma batu. Ba matela kwa tende, mi ba y'o fumana kuli kaniti ne li pumbekilwe mwateñi, mane ni silivela kwatasi. 
Ba li zwisa mwa tende, mi ba li isa ku Joshua ni Maisilaele kaufela, mi ba y'o li beya fapil'a Muñ'a Bupilo. 
Joshua, hamohocwalo ni sicaba sa Isilaele kaufela, ba nga Akani, silivela, siapalo, sikoto sa gauda, bana ba hae ba bashimani ni ba basizana, likomu za hae, limbongolo, lingu ni z'a n'a na ni zona kaufela, mi ba kambamela ni zona kwa Libala la Akore. 
Joshua kih'a li, “Kiñi ha u lu tiselize mufili-fili o cwalo? Kacenu Muñ'a Bupilo u ta ku tiseza mufili-fili ni wena!” Batu kaufela kiha ba pobaula Akani ka macwe, mane a shwa. Ba bulaya cwalo lubasi lwa hae, mi ba cisa liluwo la hae kamukana. 
Ba kubukanya fahalimw'a hae libunda-tuna la macwe, le li sa li teñi ni kacenu. Kikabakaleo sibaka seo ha si sa bizwa Libala la Akore.
Muñ'a Bupilo a li ku Joshua, “U si ke wa saba kamba ku zwafa. U nge masole kamukana, mi u ye ni bona kwa Ai. Ni ta ku fa maata a ku tula mulena wa Ai. Mi batu ba hae, munzi ni naha li ta ba za hao. 
U eze Ai ni mulen'a ona sina m'o ezelize Jeriko ni mulen'a ona. Kono cwale mu lumelezwi ku ipulukela libyana ni likomu ze mu ta fumana mwateñi. Mu itukiseze ku ba bandamena kwa munjewela wa munzi.”
Cwale Joshua a itukiseza ku ya kwa Ai ni masole kamukana. A keta banna ba lindume ba likiti ze mashumi a malalu, mi a ba fundula busihu. 
A ba fa litaelo, a li, “Mu y'o ipata kwa neku le liñwi la munzi. Mu si ke mwa ya kwahule hahulu ni ona, kono mu be fakaufi mu itukiselize ku lwana. 
Batu ba ka, ni na cwalo, lu ta sutelela kwa munzi. Ha ba ka zwela ku luna, lu ta saba sina mo ne lu ezelize pili. 
Ba ta lu lelekisa mane lu ba ise kwahule ni munzi. Ba ta hupula kuli lwa ba saba sina mo ne lu ba sabezi pili. 
Honafohe, mina mu ta zwa ko mu ipatile, mi mu ta hapa munzi. Muñ'a Bupilo, Mulimu wa mina, u ta mi fa ona. 
Ha mu se mu hapile munzi, mu u cise, sina mw'a laelezi Muñ'a Bupilo. Ze ki zona litaelo za mina.” 
Cwale Joshua kiha s'a ba fundula, mi ba ya kwa sibaka sa bona sa maipato, ili kwa wiko wa Ai, mwahal'a Ai ni Betele. Joshua, yena, a tola busihu bo ni masole mwa mafulo.
I sa li kakusasa, Joshua a zuha mi a kopanya masole kaufela. Cwale yena ni bazamaisi ba Isilaele ba ba etelela ku ya kwa Ai. 
Ba yelela kwa munyako o mutuna wa munzi, mi ba y'o tibelela kwa neku la mutulo, ko ne ku na ni libala mwahal'a bona ni Ai. 
A nga banna ba ba bata ku eza likiti ze ketalizoho, mi a ba pata kwa malikelelo a munzi, mwahal'a Ai ni Betele. 
Wo ki ona mukwa o ne ba lukisizwe ka ona masole bakeñisa ndwa, ili mafulo a matuna kwa mutulo wa munzi ni a mañwi kwa wiko. Joshua, yena, a tola busihu mwa libala. 
Mulena wa Ai h'a bona batu ba Joshua, a eza kapili. Yena ni batu ba hae ba liba kwa Libala la Jordani ku y'o lwanisa Maisilaele mwa sibaka mo ne ba lwanezi pili. N'a sa zibi kuli u ta lwaniswa kwamulaho. 
Joshua ni batu ba hae ba ikezisa inge ba saba, mi ba matela mwa naheñi. 
Batu ba mwa hae kamukana ne ba bizizwe ku y'o ba lelekisa, mi ha ne ba lelekisa Joshua ne ba nze ba ya kwahule ni munzi. 
Munna kaufela mwa Ai, n'a latelezi Maisilaele. Munzi wa siyala u atami, ku si na ya ka u sileleza.
Cwale Muñ'a Bupilo a bulelela Joshua, a li, “Supa lilumo la hao kwa Ai. Ni ku fa ona.” Joshua a eza sina mw'a n'a bulelezwi. 
Mi a sa nanula feela lizoho la hae, batu ba ba ne ba ipatile ba pundumuka kapili, ba matela mwa munzi, mi ba u hapa. Mi kapili-pili ba u cisa. 
Batu ba munzi wa Ai ha ba itemuna, ba bona musi s'o y'o swala kwahalimu. Ne ba si na ko ne ba ka sabela, kakuli Maisilaele ba ba ne ba matezi mwa naheñi ba ba fetuhela. 
Joshua ni batu ba hae ha ba bona kuli ba bañwi ba se ba hapile munzi, ni kuli u s'o ca, ba fetuha mi ba kala ku bulaya batu ba munzi wa Ai. 
Maisilaele ba ba mwa hae ba tela batu ba mwa Ai. Ba beiwa mwahali ki Maisilaele, mi ba bulaiwa. Ha ku na ya punyuhile kamba ku pila. 
Kono ba swala mulena wa Ai, mi ba mu isa ku Joshua.
Maisilaele ba bulaya lila kamukana mwa naheñi ko ne li ba lelekiselezi. Cwale ba kutela kwa Ai, mi ba y'o bulaya ba ba ne ba sa li teñi moo. 
Batu ba mwa Ai kaufela ba bulaiwa ka lona lizazi leo, ili banna ni basali ba ba eza likiti ze lishumi ka ze peli. 
Joshua a ina a nz'a supile lilumo la hae kwa Ai, mi h'a si ka li beya fafasi ku fitela batu ba mwateñi kamukana ha ba se ba bulailwe. 
Maisilaele ba ikungela likomu ni libyana ze ne ba hapile mwa munzi mo, sina Joshua mw'a n'a bulelezwi ki Muñ'a Bupilo. 
Joshua a cisa Ai, mi a u siya ili matota feela kuya kuile, sina mo ku sa inezi ni kacenu. 
A bulaya mulena wa Ai ka ku mu tamelela kwa kota, mi a mu siya fo ku fitela manzibwana. Ha li se li likezi, Joshua a laela kuli ba y'o pahulula situpu, mi ba y'o si nepela fande kwa munyako wa munzi. Ba kubukanya fahalimw'a sona libunda-tuna la macwe le li sa li teñi ni kacenu le.
  Cwale Joshua a yahela Muñ'a Bupilo, Mulimu wa Isilaele, katala fa Lilundu la Ebali. 
 A ka yaha ka likelezo zeo Mushe mutang'a Muñ'a Bupilo n'a li file Maisilaele, sina mo ku bulelelwa mwa Mulao wa Mushe, kuli i be “katala ka macwe a si ka betiwa ka lisebeliso za lisipi.” Ku kona, ba ezeza Muñ'a Bupilo litabelo za ku cisa ni litabelo za buitumelo cwalo. 
Honafo, Maisilaele ba nze ba talimezi, Joshua a ñola fa macwe a katala Mulao o n'o ñozwi ki Mushe. 
 Maisilaele kamukana, ni bazamaisi ba bona, babusisi ni baatuli, hamohocwalo ni bazwahule ba ba ne ba li mwahal'a bona, ba t'o yema kwa maneku a mabeli a Likwati la Bulikani bwa Muñ'a Bupilo, ba talimezi kwa baprisita ba Malivi ba ba li lwezi. Kalulo ye ñwi ya batu ya t'o yema kwa njetumuko ya Lilundu la Gerizimi ni kalulo ye ñwi hape ku la Ebali. Mushe, mutang'a Muñ'a Bupilo, n'a ba laezi pili kuli ba eze cwalo, nako ha i se i fitile ya ku amuhela mbuyoti. 
Cwale Joshua a bala Mulao kaufela ka ku tiisa, limbuyoti hamohocwalo ni likuto, sina mo li ñolezwi mwa Buka ya Mulao. 
Joshua a bala o muñwi ni o muñwi wa milao ya Mushe, mi wa balelwa ba ba ne ba kopani kaufela ili banna, basali ni banana hamohocwalo ni bazwahule ba ba ne ba yahile ni bona.
Taba ye ya zibahala kwa malena kaufela ba ba ne ba yahile kwa wiko wa Jordani, ba ba ne ba pila mwa malundu, mwa mabala, ni ba ba ne ba li fa minanga ya Liwate la Mediteranea mane ku y'o fita kwa Lebanoni kwa mutulo, ili malena ba Mahiti, Maamori, Makanana, Maperizi, Mahivi ni Majebusi. 
Ba kopana hamoho ku lwanisa Joshua ni Maisilaele.
Batu ba mwa Gibioni ba utwa z'a n'a ezize Joshua kwa Jeriko ni Ai. 
Kiha ba lela ku mu puma ka butali. Ba y'o nga lico, ba li lwesa limbongolo za bona mwa masaka a bolile ni mikotana ya matalo ya waine ye se i supezi, i punyehile, mane i s'e beilwe limanahani. 
Ba apala makatulo a pazauhile, a luka-lukilwe, ni liapalo ze cancaukile. Linkwa ze ne ba lwezi ne li omile, hape ne li bolile. 
Cwale ba ya ku Joshua, mwa mafulo a Giligali, ba y'o li ku yena ni kwa sicaba sa Isilaele, “Lu zwa kwa naha ye kwahule. Cwalehe, a mu eze tumelelano ni luna.”
  Kono Maisilaele ba li kwa Mahivi bao, “Lu ezezeñi tumelelano ni mina? Mwendi mu yahile fakaufi bo?”
Bona ba li ku Joshua, “Lu ipeya kwatas'a hao.”
Cwale ba mu bulelela litaba za bona, ba li, “Muñ'a ka, lu zwa mwa naha ye kwahule, kakuli lu utwile ka za Muñ'a Bupilo, Mulimu wa hao. Lu utwile lika kamukana z'a ezize mwa Egepita. 
 Lu utwile ni z'a ezize kwa malena ba babeli ba Maamori kwa upa wa Jordani, ili ku Sihoni mulena wa Heshiboni ni ku Ogo mulena wa Bashani ya n'a yahile mwa Ashitaroti. 
Bazamaisi ba luna, ni batu kamukana ba ba yahile mwa naha, ba lu bulelezi kuli lu itukiseze mifaho, mi lu y'o katanyeza batu bao, lu y'o li ku bona, ‘Lu ipeya kwatas'a mina. Cwalehe, muñ'a ka, a mu eze tumelelano ni luna!’ 
Bona lico za luna. Ha lu funduka ku t'o mi katanyeza, lu zwile ni zona kwa hae li sa futumala. Kono bona! Cwale li se li omile ni ku bola. 
Ha lu taza mikotana ya matalo ye ya waine, ne i sa li ye minca, kono cwale bona! I pazauhile. Liapalo ni makatulo a luna li shwezi mwa musipili o mutelele wo.”
Banna ba Isilaele ba lika ku utwa lico zeo, kono ne ba si ka kupa kelezo ku Muñ'a Bupilo. 
Cwale Joshua a eza kozo ni bona. A eza tumelelano ye tiile ya kuli ba lumelelwe ku pila. Mi ni bona bazamaisi ba sicaba sa Isilaele ba sepisa cwalo ka ku tiisa.
Ba sin'o eza tumelelano yeo, mwamulaho a mazazi a malalu feela, kihona Maisilaele ba lemuha kuli kanti batu bao ne ba yahile fakaufi. 
Cwalehe, batu ba Isilaele ba funduka, mi ha ba se ba felize mazazi a malalu mwa nzila, ba y'o fita mwa minzi mo ne ba yahile bona batu bao, ili mwa Gibioni, Kefira, Beeroti ni mwa Kiryati-Jearimi. 
Kono Maisilaele ne ba si ke ba ba bulaya, kakuli bazamaisi ba bona ne ba sepisize batu bao ka ku konka ka Muñ'a Bupilo, Mulimu wa Isilaele. Batu kamukana ba bilaela kwa bazamaisi ka taba yeo. 
Kono bazamaisi ba alaba, ba li, “Lu ba sepisize ka ku tiisa ka libizo la Muñ'a Bupilo, Mulimu wa Isilaele. Cwale ha lu koni ku ba utwisa butuku. 
Kabakala sepiso ya luna ye tiile lu swanezi ku ba tuhela ba pile. Ha lu sa ezi cwalo, Mulimu u ka lu utwisa butuku. 
Lu ba tuhele ba pile, kono ba ka lu lemelanga likota ni ku lu kelanga mezi.” Wo, n'e li ona muhupulo wa bazamaisi.
Joshua kiha s'a biza batu ba mwa Gibioni, a t'o ba buza, a li, “Mu lu pumeziñi, ha mu t'o lu bulelela kuli mu zwa kwahule, kanti mu zwa hona fa? 
Kakuli mu ezize cwalo, Mulimu u mi kutile. Kuya kuile mu ka na mu tisanga babeleki ba ba ta lema likota ni ku kelela mezi a mwa sibaka se si kenile sa Mulimu wa ka.”
Ba alaba, ba li, “Lu ezize cwalo, muñ'a ka, kakuli lu zibile kuli ki niti luli, Muñ'a Bupilo, Mulimu wa mina, u bulelezi mutang'a hae Mushe ku mi fa naha ye kaufela, ni ku bulaya batu ba ba yahile mwateñi ha mu nze mu kena ku yona. Lu ezize cwalo kakuli ne lu mi saba hahulu. Ne lu saba kuli mu ta lu bulaya. 
Cwale lu mwa maata a hao. U lu eze ka mo n'o ka hupulela.” 
Joshua a ba sileleza kwa sicaba sa Isilaele, mi a ba pilisa kwa ku bulaiwa. 
Kono ku zwa nako yona yeo, Joshua a ba eza balwaleli ba likota ni bakeleli ba mezi a batu ni a katala ka Muñ'a Bupilo. Mane ni kacenu ba sa sweli ku eza cwalo, ku sebeza f'a ketile Muñ'a Bupilo kuli a lapelelwe fateñi.
Mulena wa Jerusalema, yena Adoni-Zedeki, a utwa kuli Joshua n'a hapile ni ku sinya munzi wa Ai, ni kuli n'a bulaile mulen'a ona, sina mw'a n'a ezelize munzi wa Jeriko ni ku bulaya mulen'a ona. A utwa hape kuli batu ba Gibioni ne ba kupile kozo kwa Maisilaele ni kuli ne ba se ba pila ni bona. 
Batu ba Jerusalema ba kenelwa ki sabo ye tuna, kakuli Gibioni n'e li munzi o n'o swana ni mileneñi ye miñwi kamukana ka butuna bwa ona. Mane i ne i li o mutuna ku fita Ai, mi banna ba mwateñi n'e li masole ba lindume. 
Adoni-Zedeki kih'a lumela manzwi ku Hohami mulena wa Heberoni, ku Pirami mulena wa Yarumuti, ku Jafia mulena wa Lakishi, ni ku Debiri mulena wa Egeloni, a li, 
“A mu tahe, mu t'o ni tusa ku y'o lwanisa Gibioni, kakuli batu ba mwateñi ba ezize kozo ni Joshua ni batu ba Isilaele.” 
Malena ba Maamori baketalizoho ba, ili mulena wa Jerusalema, wa Heberoni, wa Yarumuti, wa Lakishi ni wa Egeloni, ba taha ni masole ba bona kamukana, ba beya Gibioni mwahali mi ba u lwanisa.
Cwale ba mwa Gibioni ba zibisa Joshua kwa mafulo mwa Giligali, ba li, “Muñ'a ka, u si ke wa lu fulalela! U tahe kapili, u t'o lu tusa! U lu pilise! Malena ba Maamori kaufela ba kwa naha ya malundu ba til'o lu kubukanela!”
Cwale Joshua ni mpi ya hae kaufela, hamoho ni mpi ya bo caziba, ba funduka mwa Giligali. 
Muñ'a Bupilo kiha s'a li ku Joshua, “U si ke wa ba saba. Ni ku file kale maata a ku tula. Ha ku na nihaili a li muñwi feela ya ka kona ku ku paleliswa.” 
Joshua a zamaya busihu kaufela ku zwa mwa Giligali, mi kapili-pili a ba lwanisa. 
Muñ'a Bupilo a ba sabisa ka pono feela ya mpi ya Maisilaele. Maisilaele ba ba bulaela ka buñata kwa Gibioni, mi ba ba leleka ka nzila ya lilundu ye shetumukela kwa Beti-Horoni. Ba lwana mane ba y'o fita kwa mboela kwa Azeka ni Makeda. 
Ha ne ba matela kwa Azeka ka nzila ya Beti-Horoni ba nze ba saba Maisilaele, Muñ'a Bupilo a ba wiseza simbwewewe se si sabisa se si zwa kwahalimu mi sa ba bulaya. Ba ba bulailwe ki simbwewewe, ki bona ba bañata ku fita ba ba bulailwe ki Maisilaele.
Lona lizazi leo Muñ'a Bupilo n'a file Maisilaele ku tula Maamori, Joshua a bulela ni yena. A bulela fapil'a Maisilaele, a li,
  Lizazi la yema ni kweli n'e si ka suta ku fitela sicaba ha si se si tuzi lila za sona. Taba ye i ñozwi mwa Buka ya Jasha. Lizazi la yema fahal'a toho, mi ha li si ka sikuluha nako ye likana ni lizazi mutumbi. 
Haisali, ha ku si ka ba ni lizazi le li cwalo, mi ni kwapili ha ku sa na ku ba ni le li ta swana ni lona, fo Muñ'a Bupilo a peta taelo ya mutu, mi a lwanela kwa lineku la Maisilaele.
Cwale Joshua ni mpi ya hae ba kutela kwa mafulo a bona a kwa Giligali.
Malena ba ketalizoho ne ba bandile, mi ne ba ipatile mwa lihaha la licwe la Makeda. 
Ba fumanwa, mi Joshua a zibiswa kuli ne ba ipatile hona moo. 
Yena a li, “Mu y'o pikuluseza macwe a matuna kwa munyako wa lihaha. Mu beye fateñi balibeleli. 
Kono mina mu si ke mwa y'o ina fateñi. Mu lelekise lila, mu ba lwanise kwamulaho, mi mu si ke mwa ba lumelela ku ya kwa minzi ya bona! Muñ'a Bupilo Mulimu wa mina u mi file maata a ku ba tula.” 
Joshua ni batu ba Isilaele ba ba bulaya. Kono ba ba ne ba si ka bulaiwa, ba y'o fumana mapilelo mwa mamota a minzi ya bona. 
Cwale batu ba Joshua kaufela ba kutela hande ku yena kwa mafulo a kwa Makeda.
Cwale Joshua a li, “A mu kwalule kwa munyako wa lihaha la licwe, mi mu tise kwanu malena ba ketalizoho bao.” 
Kwa eziwa cwalo. Ba tisa malena ba Jerusalema, Heberoni, Yarumuti, Lakishi ni Egeloni. 
Malena ha ba se ba tisizwe ku Joshua, yena a biza banna ba Isilaele kamukana, mi a laela manduna ba hae ba ba ne ba ile ni yena, a li, “Mu sutelele kwanu. Mu hate malena ba fa milala.” Ba eza cwalo. 
Joshua kih'a li ku bona, “Mu si ke mwa saba kamba ku zwafa. Mu tiye mi mu be ni bundume, kakuli Muñ'a Bupilo u ta eza cwalo kwa lila za mina kaufela.” 
Cwale Joshua a bulaya malena bao, mi a ba lepeleza kwa likota li ketalizoho, ko ba kile ba ina ku fitela manzibwana. 
Lizazi ha li likela, Joshua a fa litaelo. Ba pahululwa mi ba y'o nepelwa mwa lihaha la licwe mo ne ba ipatile. Kwa tibiwa munyako wa lihaha ka macwe a matuna, mi ba sa li hona mo ni kacenu.
Joshua a lwanisa ni ku hapa Makeda ni mulena wa ona, lona lizazi leo. A bulaya batu kamukana ba ba ne ba li mwa munzi wo, mi ne ku si na ni yo mukana ya n'a siilwe a nz'a pila. A eza ku mulena wa Makeda s'a n'a ezize ni ku yena mulena wa Jeriko.
Mwamulaho a foo, Joshua a zwa mwa Makeda ni mpi ya hae. A liba kwa Libina, mi a u lwanisa. 
Muñ'a Bupilo a fa Maisilaele maata a ku tula munzi hamohocwalo ni mulen'a ona. A bulaya batu kaufela ba ba ne ba li mwateñi, a sa siyi nihaili wa lubandangoti. A eza ku mulen'a ona s'a n'a ezize ni ku mulena wa Jeriko.
Mwamulaho a zeo, Joshua ni mpi ya hae ba zwa mwa Libina, ni ba ya kwa Lakishi. Ba u beya mwahali, mi ba u lwanisa. 
Muñ'a Bupilo a fa Maisilaele maata a ku tula Lakishi ka lizazi la bubeli, ndwa i sin'o kala. 
Sina mw'a n'a ezelize mwa Libina h'a si ka pilisa mutu. Cwale Horami, mulena wa Gezeri, a taha ku t'o tusa ba Lakishi, kono Joshua a mu tula, yena ni batu ba hae, mi h'a si ka siya nihaili a li muñwi feela a nz'a pila.
Zeo ha li se li felile, Joshua ni mpi ya hae ba zwa mwa Lakishi ku liba kwa Egeloni. Ba u beya mwahali, mi ba u lwanisa. 
Ba u hapa lona lizazi leo, mi ba bulaelela batu kaufela ba mwateñi, sina mw'a n'a ezelize mwa Lakishi.
Mwamulaho a zeo, Joshua ni mpi ya hae ba zwa mwa Egeloni, mi ba kena malundu ku ya kwa Heberoni. Ba u lwanisa. 
Mi ba u hapa. Ba bulaya mulena ni batu kamukana mwa hae ni mwa minzi ye fakaufi cwalo. Joshua a pyata miyaho ya munzi kaufela sina mw'a n'a ezelize mwa Egeloni. Ha ku na mutu nihaili a li muñwi feela ya n'a bandukile mwateñi.
Cwale Joshua ni mpi ya hae a kutela kwa Debiri, mi a y'o u lwanisa. 
A u hapa, ni mulena wa ona cwalo, ni minzi kamukana ye bapani ni ona, mi ba bulaya batu ba moo kaufela. Joshua a eza mwa Debiri ni ku mulen'a ona s'a n'a ezize mwa Heberoni ni Libina ni kwa malen'a yona.
Joshua a tula naha kamukana. A tula malena ba naha ya malundu, ba sibaka sa Negeve, ba mabala kwatas'a malundu. H'a si ka siya mutu. Ba bulaiwa kaufela. Seo, ki sona s'a n'a laezi Muñ'a Bupilo, Mulimu wa Isilaele. 
Joshua a ba tula ku kalela kwa Kadeshi-Baranea kwa mboela, mane ku y'o fita Gaza fakaufi ni likamba, ku kopanyeleza cwalo ni naha kaufela ya Gosheni, mane ku y'o fita kwa mutulo kwa Gibioni. 
Joshua a tula malena bao kaufela ni manaha a bona ka musipili u li muñwi, kakuli Muñ'a Bupilo, Mulimu wa Isilaele, n'a lwanela sicaba sa Isilaele. 
Mwamulaho a zeo, Joshua ni mpi ya hae ba kutela kwa mafulo a bona a kwa Giligali.
Litaba zeo za y'o fita ku Jabini mulena wa Hazori. A lumela mañusa ku Jobabai, mulena wa Madoni, kwa malena ba Shimironi ni Akisafa. 
A lumela mañusa kwa malena ba mwa naha ya malundu kwa mutulo, mwa Musindi wa Jordani kwa mboela wa Kineroti, mwa naha ye patami ni kwa munanga wa liwate fakaufi ni Doro. 
A lumela linzwi hape kwa Makanana ba ba mwabuse bwa kafa ni kafa bwa Nuka ya Jordani, kwa Maamori, Mahiti, Maperizi ni kwa Majebusi mwa naha ya malundu, hamohocwalo ni kwa Mahivi, ba ba ne ba yahile kwatas'a Lilundu la Heremoni mwa naha ya Mizipa. 
Ba taha ni masole ba bona kamukana, ili mpi ye na ni batu ba bañata ba ba eza inge mushabati feela o fa likamba la liwate. Ne ba na ni lipizi ze ñata ni likoloi. 
Malena ba kaufela ba kopanya limpi za bona ku t'o lwanisa Maisilaele mi ba tibelela hamoho mwa mafulo a kwa Lisa la Meromo.
Muñ'a Bupilo a li ku Joshua, “U si ke wa saba. Kamuso, ili ka yona nako ye, ni ta be ni se ni ba bulaile kaufel'a bona, ku ba bulaela Maisilaele. Wena u holofaze feela lipizi za bona kwa mahutu, mi u cise likoloi za bona.” 
Cwalehe, Joshua ni batu ba hae kamukana ba pakisa ku ba lwanisa ka sipundumukela mwa Musindi wa Meromo. 
Muñ'a Bupilo a fa Maisilaele maata a ku ba tula. Maisilaele ba lwana, mi ba ba lelekisa kwa mutulo, mane ku y'o ba fitisa mwa Sidoni o Mutuna ni Misirefoti-Maimi, ni kwa upa mane ku y'o ba fitisa kwa Musindi wa Mizipa. Ba zwelapili cwalo ku lwana, mane ku tokwa nihaiba a li muñwi ya n'a pilile kwa lila za bona. 
Joshua a ba eza mw'a n'a laelezwi ki Muñ'a Bupilo. A holofaza lipizi za bona kwa mahutu, mi hape a cisa ni likoloi za bona.
Cwale Joshua kiha s'a kuta, a hapa Hazori mi a bulaya mulena wa teñi. Ka yona nako yeo, Hazori i n'e li muleneñi o mutuna mwa mibuso yeo kamukana. 
Ba bulaya batu kamukana, ku si na ya siyezi a nz'a pila, mi ba cisa munzi.
Joshua a hapa malena bao kaufela ni mileneñi ya bona. Sina mw'a n'a laelezi Mushe, mutang'a Muñ'a Bupilo, a ba bulaya kamukana. 
Nihakulicwalo, Maisilaele ha ba si ka cisa minzi ye ne yahilwe fa malundu, haisi Hazori feela, w'a n'a cisize Joshua. 
Batu ba Isilaele ba nga za butokwa kamukana ni likomu mwa minzi yeo, mi ba ipulukela zona. Kono haili batu, bona, ba bulaiwa kaufela ku si na ya bandukile a sa pila. 
Muñ'a Bupilo n'a file litaelo za hae ku mutang'a hae Mushe. Yena Mushe a li fa Joshua, mi Joshua a li mamela. A eza lika kamukana z'a n'a laezwi Mushe ki Muñ'a Bupilo.
Joshua a hapa naha yeo kamukana, ili naha ya malundu, sibaka sa Negeve kaufela, naha ya Gosheni kamukana, naha ye patami, Musindi wa Jordani, naha ya malundu ya Isilaele ni misindi ya yona. 
A hapa naha ku zwa kwa Lilundu la Halaki, ku bapana ni Seiri, ku be ku y'o fita kwa Baale-Gadi mwa Musindi wa Lebanoni kwa mboela wa Lilundu la Heremoni. A bulaya malen'a libaka zeo kamukana. 
N'a s'a ba lwanisize ka nako ye telele. 
Ha ku na nihaiba munzi u li muñwi mo ku fumanehile batu ba ba ezize kozo ni Maisilaele haisi ba Gibioni mo ne ku pila Mahivi. Haili ye miñwi kamukana ne i fenyizwe mwa lindwa. 
 Muñ'a Bupilo n'a ba file mulelo wa ku lwanisa Maisilaele, ili kuli ba tulwe, mane ba feliswe, mi batu ba bulaiwe ku si na musa. Se, ki sona s'a n'a laezwi Mushe ki Muñ'a Bupilo.
Ka yona nako yeo, Joshua a y'o bulaya batu ba Anaki ba ba ne ba pila mwa naha ya malundu a Heberoni, Debiri, Anabi ni mwa naha ya malundu ya Juda ni Isilaele kamukana. Joshua a ba feza kamukana, mbuu, hamoho ni ku sinya cwalo minzi ya bona. 
Ha ku si ka siyala Muanaki nihaili a li muñwi feela mwa naha ya Isilaele, haisi ba sikai feela ba ba ne ba siyezi mwa minzi ya Gaza, Gati ni Ashidodi.
Joshua a hapa naha kaufela, sina Mushe mw'a n'a laelezwi ki Muñ'a Bupilo. A i fa Maisilaele kuli i be ya bona, mi a i alula likalulo, kuli lusika ni lusika lu be ni ya lona.
  Sicaba sa Isilaele sa tula mi sa nga naha ye kwa upa wa Jordani, ku kalela kwa Musindi wa Arinoni ku ya kwa Musindi wa Jordani mane ku y'o fita kwa Lilundu la Heremoni. Malena ba babeli ne ba tuzwi ki Maisilaele. 
Yo muñwi n'e li Sihoni, mulena wa Maamori, ya n'a yahile mwa Heshiboni. Mubuso wa hae n'o kalela kwa Aroere, kwa mukulo wa Libala la Arinoni, ni ku zwa mwahal'a libala, mane ku y'o fita kwa Nuka ya Jaboki ili ona museto wa Maamoni. Ye kaufela ki kalulo ya naha ya Giliadi. 
Mubuso wa hae n'o sa zwelapili kwa upa wa Musindi wa Jordani, ku zwa kwa Lisa la Galilea ku liba kwa Beti-Jeshimoti, kwa upa wa Liwate la Lizwai, mane ku y'o fita kwa mboela kwatas'a Lilundu la Pisiga.
Ba tula cwalo ni Ogo, mulena wa Bashani, ya n'a li yo muñwi wa mafelelezo wa Marefaimi. N'a yahile kwa Ashitaroti ni Ederei. 
Mubuso wa hae n'o kopanya ni Lilundu la Heremoni ni naha ya Saluka ni ya Bashani kamukana, ku y'o fita kwa naha ya Mageshuri ni kwa miseto ya Maamakati, hamohocwalo ni kalulo ya Giliadi, ku ba ku y'o fita kwa naha ya Sihoni, mulena wa Heshiboni.
  Mushe ni sicaba sa Isilaele ba tula malena ba. Mushe mutang'a Mulena a fana naha ya bona ku ba lusika lwa Rubeni, Gadi, ni kalulo ya lusika lwa Manase, ya ba kabelo ya bona.
Joshua ni sicaba sa Isilaele ba tula malena kamukana ba ba ne ba pila mwa naha ye kwa wiko wa Jordani, ku kalela kwa Baale-Gadi mwa Musindi wa Lebanoni, ku y'o fita kwa Lilundu la Halaki ku liba kwa neku la Seiri. Joshua a alulela masika a Isilaele naha yeo, kuli i be naha ya bona kuya kuile. 
Kalulo yeo, i ne i kopanyeleza naha ya malundu, mahwatata, Musindi wa Jordani, naha ye kwatas'a malundu, lihalaupa ni naha ya Negeve. Naha yeo i n'e li ya Mahiti, Maamori, Makanana, Maperizi, Mahivi ni Majebusi. 
Mi malena ba ba tuzwi ki ba, ili mulena wa Jeriko ni wa Ai fakaufi ni Betele, 
wa Jerusalema ni wa Heberoni, 
wa Yarumuti ni wa Lakishi, 
wa Egeloni ni wa Gezeri, 
wa Debiri ni wa Gederi, 
wa Horoma ni wa Aradi, 
wa Libina ni wa Adulami, 
wa Makeda ni wa Betele, 
wa Tapua ni wa Heferi, 
wa Afeki ni wa Lasharoni, 
wa Madoni ni wa Hazori, 
wa Shimironi-Meroni ni wa Akisafi, 
wa Taanaki ni wa Megido, 
wa Kadeshi ni wa Jokoneami wa kwa Karimele, 
wa Doro fa likamba la liwate, wa Goyime fakaufi ni Giligali, 
ni wa Tiriza. Hamoho ki malena ba mashumi a malalu ni a li muñwi kaufel'a bona.
Joshua cwale n'a s'a supezi hahulu. Muñ'a Bupilo a li ku yena, “U s'o supezi hahulu, kono ku sa na ni naha ye tuna ye swanezi ku ngiwa. 
Ye siyezi i kuma fa lifasi la Mafilisita kamukana, ni naha ya Mageshuri kaufela. 
Naha ye, ye kalela kwa nukana ya Shihori, kwa museto wa Egepita ku y'o fita kwa mutulo kwa museto wa Ekeroni, i n'e hupulelwa kuli ki ya Makanana. Babusi ba Mafilisita ne ba yahile mwa Gaza, Ashidodi, Ashikeloni, Gati ni Ekeroni. Naha hape i ne i kopanya ni naha ya Maavi kwa mboela. 
I kopanya ni naha ya Kanana kamukana ku zwa Meara ya Masidoni ku y'o fita kwa Afeki ni museto wa Maamori. 
Hape i kopanya ni naha ye fakaufi ni Lebanoni kwa upa, ku zwa fa Baale-Gadi kwatas'a Lilundu la Heremoni, mane ku y'o fita ko i kalela nzila ya Hamati. 
 Fo, ki ku kopanyeleza Masidoni kamukana ba ba pila mwa naha ya malundu, mwahal'a malundu a Lebanoni ni Mizirefoti-Maimi. Ni ta ba zwisa, sicaba sa Isilaele ha si nze si sutelela. U swanezi ku kauhanyeza sicaba sa Isilaele naha, kuli i be ya sona, sina mo ni ku laelezi kuli u eze cwalo. 
Cwalehe, naha yeo u i abele masika a supile ni a mabeli, ni kalulo ye ñwi ya lusika lwa Manase, kuli i be ya bona.”
  Masika a Rubeni ni Gadi, ni kalulo ye ñwi ya lusika lwa Manase ba amuhela naha ya bona kwa upa wa Nuka ya Jordani. Ye, ki yona y'a n'a ba file Mushe, mutang'a Muñ'a Bupilo. 
Naha ya bona ne i kalela kwa Aroere mwa mafelelezo a Musindi wa Arinoni ni kwa munzi mwahal'a musindi wo, ni libala kaufela la Medeba ku y'o fita kwa Diboni. 
I ne i ngelezi cwalo ni minzi ye n'e buswa ki Sihoni mulena wa Maamori, ya n'a busa kwa Heshiboni, mane ku y'o fita kwa museto wa Maamoni. 
I n'e kopanyelelize ni Giliadi, ni naha mo ne ba yahile Mageshuri ni Maamakati, ni Lilundu la Heremoni kaufela, ni Bashani kamukana mane ku y'o fita kwa Salika. 
Kwa y'o ngelelwa cwalo ni mubuso wa Ogo ya n'a busa kwa Ashitaroti ni Ederei. Ogo n'e li yena a nosi ku ba Refaimi ya n'a siyezi. Mushe n'a tuzi batu ba, ni ku ba leleka. 
Nihakulicwalo, Maisilaele, bona, ne ba si ka leleka Mageshuri ni Maamakati. Batu ba, ba sa pila mwa Isilaele ni kacenu.
  Kono Mushe n'a si ka fa ba lusika lwa Livi mubu. Bona ne ba na ni ku amuhela litabelo za ku cisa, ze n'e ezezwanga Muñ'a Bupilo, ike ki yona mpo ya bona, sina mw'a n'a bulelezwi Mushe ki Muñ'a Bupilo.
Mushe n'a file kalulo ye ñwi ya naha kwa limba za lusika lwa Rubeni kuli i be ya bona. 
Naha ya bona i ne i kalela kwa Aroere mwa mafelelezo a Musindi wa Arinoni, ni munzi o mwa musindi, ni libala kaufela le li potolohile Medeba. 
Kwa kopanyelezwa ni Heshiboni ni minzi kamukana ye mwa libala ili Diboni, Bamoti-Baale ni Beti-Baale-Meoni, 
Jaazi, Kedemoti, Mefaati, 
Kiryataimi, Sibima ni Zereti-Shahara fa lilundu mwa libala, 
Beti-Peori, njetumuko ya Lilundu la Pisiga, Beti-Jeshimoti, 
ni minzi ye miñwi kaufela ye mwa libala, minzi kamukana ya Mulena Sihoni wa Maamori ya n'a busa kwa Heshiboni. Mushe a mu tula, hamohocwalo ni babusi ba Midiani, ili bo Evi, Rekemi, Zuri, Huri ni Reba. Bao kamukana ne ba yahile mwa naha. I n'e li babusi ba ba mwatas'a Sihoni. 
Mwahal'a batu ba ba ne ba bulailwe ki Maisilaele ne ku na ni Balaami wa mulauli, mwan'a Beori. 
Nuka ya Jordani i n'e li yona museto wa lusika lwa Rubeni. Ye, ki yona minzi ni minzinyana ye ne filwe ba mba ya lusika lwa Rubeni ku ba ya bona.
Mushe n'a file cwalo kalulo ya naha ku ba limba za lusika lwa Gadi kuli i be ya bona. 
Naha ya bona i ne i ngelela Jazeri ni minzi ya Giliadi kamukana ni kalulo ya naha ya ba Amoni, ku y'o fita kwa Aroere, o kwa upa wa Raba. 
Ne i kalela kwa Heshiboni, ku y'o fita kwa Ramati-Mizipe ni kwa Betonimi, ku zwa Mahanaimi mane ku y'o fita kwa mululwani wa Debiri. 
Mwa Musindi wa Jordani i ne i ngelela ni Beti-Arama, Beti-Nimira, Sukoti ni Zafoni, ni naha ye siyezi ya mubuso wa Sihoni, mulena wa Heshiboni. Museto ona i n'e li Nuka ya Jordani ku y'o fita kwa Lisa la Galilea, mi naha ne i liba kwa upa. 
Ye ki yona minzi ni minzinyana ye n'e filwe kwa limba za lusika lwa Gadi kuli i be ya bona.
Hape Mushe n'a file ba bañwi ba lusika lwa Manase kalulo ye ñwi ya naha ka ku ya ka limba za bona. 
Naha ya bona ne i kalela kwa Mahanaimi, ku ngelela ni Bashani kaufela ni mubuso wa Ogo, mulena wa Bashani, hamohocwalo ni minzi ye mashumi a silezi ya Jairi ye mwa Bashani. 
Ya kopanyeleza ni kalulo ya Giliadi, ni Ashitaroti cwalo ni Ederei, minzi ye mwa mubuso wa Ogo mwa Bashani. Ye, i ne i filwe kwa kalulo ya limba za baikulu ba Makiri, mwan'a Manase.
Mo, ki mona mw'a n'a ezelize Mushe mwa Mabala a Moabi, ni mw'a n'a kauhanyelize naha ye kwa upa wa Jeriko ni Jordani. 
 Kono Mushe n'a si ka fa naha ku ba lusika lwa Livi. A ba bulelela feela kuli Muñ'a Bupilo, Mulimu wa Isilaele, ki yena ya ta ba liluwo la bona.
Ye, ki yona naha ye ba amuhezi batu ba Isilaele mwa Kanana. Muprisita Eliazare, Joshua mwan'a Numi, ni bahulu mwa limba za masika a Isilaele ki bona ba ba i abezi batu. 
 Sina Muñ'a Bupilo mw'a n'a laelezi Mushe, naha ya masika a supile ka a mabeli ni kalulo ya lusika lo luñwi i ne i abilwe ka ku laula. 
 Mushe n'a file kalulo ye ñwi ya naha kwa masika a mabeli ni licika la lusika lo luñwi kwa upa wa Nuka ya Jordani, kono ba lusika lwa Livi n'a si ka ba fa naha. 
Baikulu ba Josefa ne ba aluzwi ka masika a mabeli, ili lusika lwa Manase ni lwa Eferaimi. Ba Livi bona ha ba si ka fiwa kalulo ifi kapa ifi ya naha. Kono ba fiwa minzi kuli ba pile mwateñi ni mafulelo a likomu ni limunanu za bona kaufela. 
Batu ba Isilaele ba aba naha sina Muñ'a Bupilo mw'a n'a laelezi Mushe.
  Batu ba lusika lwa Juda ba taha ku Joshua kwa Giligali. Kalebu, mwan'a Jefune wa Mukenizi, a t'o li ku yena, “Wa ziba s'a n'a bulezi Muñ'a Bupilo, bakeñisa hao ni na, ku Mushe mutu wa Mulimu, ha ne lu li mwa Kadeshi-Baranea. 
 Ne ni se ni li munna wa lilimo ze mashumi a mane Mushe mutang'a Muñ'a Bupilo ha ni luma ku zwa Kadeshi-Baranea ku y'o twela naha. Ne ni mu kutiselize piho ye ne ni ziba kuli ki ya niti. 
Nihakulicwalo batu ba ba ne ba ile ni na, ba sabisa sicaba. Kono na, ni ezize ka busepahali bwa ka z'a n'a lata kaufela Muñ'a Bupilo, Mulimu wa ka. 
 Mushe cwale kih'a ni sepisa, a li, ‘Kakuli u ezize tato ya Muñ'a Bupilo, Mulimu wa ka, ka ku sepahala, wena ni bana ba hao kaniti mu ta fiwa naha kaufela ye mu fitile ku yona.’ ” 
Kalebu a ekeza, a li, “Cwalehe, bona! Ku se ku fitile lilimo ze mashumi a mane ka ze ketalizoho Muñ'a Bupilo a s'a li a bulelela Mushe cwalo. I n'e li ka yona nako yeo Maisilaele ha ne ba zamaya mwa lihalaupa, mi Muñ'a Bupilo u ni babalezi ku zwa nako yeo. Cwale, bona! Nako ye, se ni na ni lilimo ze mashumi a supile ka li li liñwi ni ze ketalizoho. 
Mi ni sa tiile ni kacenu le sina mo ne ni inezi Mushe h'a ni luma. Ni sa na ni maata a ku lwana lindwa, ni ku eza lika kaufela ze ni swanezi ku eza. 
Cwalehe, a ku ni fe naha ya malundu ye, ye ni bulelezwi ki Muñ'a Bupilo zazi lani ha lu t'o biha litaba, batu ba ka ni na. Lu mi bulelezi cwana kuli lihobohobo za Maanaki ne ba li teñi mwa minzi ye mituna ya makwakwa a mamota. Mwendi Muñ'a Bupilo u ta ba ni na, mi ni ta ba leleka, sina mw'a bulelezi.”
Joshua a fuyaula Kalebu, mwan'a Jefune, mi a mu fa munzi wa Heberoni. 
Heberoni, ni ka nako ye, i sa li wa baikulu ba Kalebu, mwan'a Jefune wa Mukenizi, kakuli n'a ezize ka ku sepahala tato ya Muñ'a Bupilo, Mulimu wa Isilaele. 
Ze li si ka ezahala kale, Heberoni n'o bizwa Kiryati-Ariba. Ariba i n'e li yena yo mutuna hahulu kwa Maanaki kaufela.
Ba limba za lusika lwa Juda ba fiwa kalulo ya naha ye ne aluzwi sina cwana.
Museto wo, wa kwa mboela, n'o zwa kwa simbule sa kwa mboela sa Liwate la Lizwai. 
Cwale wa liba kwa mboela ku zwa kwa Akarabimi, ku y'o fita kwa Zini. Ku zwa kwa Negeve, wa y'o fita kwa Kadeshi-Baranea. Wa fitelela Hezironi ku y'o kambamela kwa Adari. Wa fetuha ku liba Karikaa. 
Wa zwelapili ku y'o fita kwa Azimono mi wa latelela nukana kwa museto wa Egepita ku y'o fita kwa Liwate la Mediteranea, ko n'o felela museto. Wo ne li ona mululwani wa Juda kwa neku la mboela.
Museto wa kwa upa i n'e li Liwate la Lizwai, mane ku y'o fita kwa maalo ko i kenela Jordani.
N'o liba kwa Beti-Hogila, ku ya kwa mutulo wa Beti-Araba. Cwale wa liba licwe la Bohani. Bohani i n'e li mwan'a Rubeni. 
Ku zwa mwa Musindi wa Akore wa y'o fita kwa Debiri. Cwale wa liba kwa mutulo, wa fetuhela kwa Giligali, ku talimana ni nzila ya Adumimi ye kwa neku la mboela wa musindi. Cwale wa ya kwa mawelu-welu a Eni-Shemeshi, ku liba kwa Eni-Rogeli. 
Mi wa y'o kena mwa musindi wa mwan'a Hinomu o kwa mboela wa sisa sa Majebusi, hona f'o tomile munzi wa Jerusalema. Museto cwale wa zwelapili ku y'o fita fahalimw'a lilundu le li talima Musindi wa Hinomu kwa wiko, ili kwa mutulo wa Musindi wa Refaimi. 
Cwale wa shetumuka lilundu, ku liba kwa mawelu-welu a Nefitoa, mi wa liba minzi ye fakaufi ni Lilundu la Eferoni. Ku zwa fo, wa liba kwa Baala kapa Kiryati-Jearimi. 
Fohe, museto wa potoloha kwa wiko wa Baala ku ya kwa Lilundu la Seiri, mi wa liba kwa mutulo wa Lilundu la Jearimi kapa Kesaloni ku y'o shetumukela kwa Beti-Shemesi, ku y'o fitelela Timina. 
Museto cwale wa liba kwa njetumuko ya malundu kwa mutulo wa Ekeroni, wa liba kwa Shikeroni, ku fitelela Lilundu la Baala mane ku y'o fita kwa Jabineele mi wa y'o felela mwa Liwate la Medeteranea. 
Museto wa kwa wiko, i n'e li munanga wa Liwate la Mediteranea.
  Sina Muñ'a Bupilo mw'a n'a laelezi Joshua, kalulo ye ñwi ya naha ya batu ba Juda ne i filwe Kalebu mwan'a Jefune. Kalulo yeo i n'e li Heberoni, munzi wa Ariba ndat'ahe Anaki. 
Kalebu a lelekisa bana ba Anaki ba balalu mwa hae, ili bo Shemai, Akimani ni Talimai. 
Ku zwa fo, a y'o lwanisa batu ba ba ne ba pila mwa Debiri. Pili, munzi n'o bizwa Kiryati-Seferi. 
Kalebu a li, “Ni ta nyalisa mwan'a ka Akisa ku munna ya ka kona ku hapa Kiryati-Seferi.” 
Otiniele wa Kenazi, munyan'a Kalebu, a hapa munzi. Kalebu kih'a mu fa mwan'a hae Akisa kuli a mu nyale. 
Akisa ha s'a fitile a susuezwa ki Otiniele ku kupa simu ku ndat'ahe. A ya ku Kalebu mi a sa tuluka feela fa mbongolo ya hae, Kalebu a mu buza s'a n'a bata. 
Musizana a alaba, a li, “Ni bata mpo. Ha u ni beile cwalo kwa mboela mwa Negebe, u ni fe ni mawelu-welu a mezi.” Cwale Kalebu kih'a mu fa mawelu-welu a kwa simbule ni a kwatasi.
Ye ki yona naha ye amuhezwi ki ba limba za lusika lwa Juda kuli i be ya bona. 
Minzi ya bona ye ne li kwahule luli kwa mboela, yona ye ne li fakaufi ni museto wa Edomo, i n'e li Kabizeeli, Ederi, Jaguri, 
Kina, Dimona, Adada, 
Kadeshi, Hazori, Itinani, 
Zifi, Telemu, Bealoti, 
Hazori-Hadata, Keryoti-Hezironi kapa Hazori, 
Amami, Shema, Molada, 
Hazara-Gada, Heshimoni, Beti-Peleti, 
Hazara-Shuala, Beeresheba, Biziota, 
Baala, Ikimu, Ezemu, 
Elitolada, Kesila, Horoma, 
Zikilagi, Madimana, Sansana 
Lebaoti, Shilihimu, Aini ni Rimoni. I n'e li minzi ye mashumi a mabeli ka ye supile ni ye mibeli hamoho, ku kopanyeleza ni tundiana to tu mwa matuko a yona.
Minzi ye ne li mwa mahwatata n'e li Eshitaoli, Zora, Ashina, 
Zanoa, Eni-Ganimu, Tapua, Enami, 
Jarumuti, Adulami, Soko, Azeka, 
Shaaraimi, Aditaimi, Gedera ni Gederotaimi. Hamoho, ki minzi ye lishumi ni ye mine ku kopanyeleza ni tundiana to tu mwa matuko a yona.
Hape, ne ku na ni Zenani, Hadasha, Migidala-Gadi, 
Dilani, Mizipe, Jokiteele, 
Lakishi, Bozikati, Egeloni, 
Kaboni, Lamami, Kitilishi, 
Gederoti, Beti-Dagoni, Naama ni Makeda. Hamoho ki minzi ye lishumi ka ye silezi ku kopanyeleza ni tundiana twa yona.
Hape, ne ku na ni Libina, Eteri, Ashani, 
Ifita, Ashina, Nezibi, 
Keila, Akizibi ni Maresha. Hamoho, ki minzi ye supile ni ye mibeli ku kopanyeleza ni tundiana twa yona.
Hape, ne ku na ni Ekeroni ni minzi ye bapani ni ona, ni tundiana twa yona cwalo. 
Ne ku na ni minzi kamukana ni tundiana to tu fakaufi ni Ashidodi, ku zwa Ekeroni ku y'o fita kwa liwate.
Ne ku na ni Ashidodi ni Gaza, ni minzinyana ya yona ni tundiana cwalo, ku y'o fita kwa nukana ya kwa museto wa Egepita ni munanga wa Liwate la Mediteranea.
Mwa naha ya malundu ne ku na ni Shamiri, Yatiri, Soko, 
Dana, Kriyati-Sana kapa Debiri, 
Anaba, Eshitemo, Animi, 
Gosheni, Horoni ni Gilo. Hamoho ki minzi ye lishumi ni u li muñwi ni tundiana twa yona.
Hape ne ku na ni Araba, Duma, Esheani, 
Janimi, Beti-Tapua, Afeka, 
Humita, Kiryati-Ariba kapa Heberoni ni Zori. Hamoho, ki minzi ye supile ni ye mibeli ku kopanyeleza ni tundiana to tu bapani ni yona.
Ne ku na ni Maoni, Karimele, Zifi, Juta, 
Jizireele, Jokideami, Zanoa, 
Kaine, Gibeya ni Timina, ili minzi ye lishumi hamohocwalo ni tundiana to tu fakaufi ni yona.
Ne ku na ni Haluli, Beti-Zuri, Gedoro, 
Maarati, Beti-Anoti ni Elitekoni, ili minzi ye silezi ku kopanyeleza cwalo ni tundiana twa yona.
Ne ku na ni Kiryati-Baala kapa Kiryati-Jearimi ni Raba, ili minzi ye mibeli ni tundiana twa yona.
Mwa lihalaupa ne ku na ni Beti-Araba, Midini, Sekala, 
Nibishani, Munzi wa Lizwai ni En-Gedi, ili minzi ye silezi hamohocwalo ni tundiana to tu bapani ni yona.
  Kono batu ba Juda ha ba si ka kona ku leleka Majebusi ba ba ne ba yahile mwa Jerusalema. Majebusi ba sa pila ni kacenu mwa Jerusalema hamoho ni batu ba Juda.
Museto wa naha ye n'e filwe baikulu ba Josefa n'o kalela kwa Nuka ya Jordani fakaufi ni Jeriko. N'o fita mwa lihalaupa ni mwa naha ya malundu, mane ku y'o fita kwa Betele. 
Ku zwa Betele, n'o kena Luzi, mane ku y'o fita kwa Ataroti, ko ne ba pila Maariki. 
Ku zwa fo wa liba kwa wiko, kwa sibaka sa Majafeleti, ku y'o fita kwa mahwatata a Beti-Horoni. Hape, ku zwa fo, wa liba kwa Gezeri, mi wa y'o felela fa Liwate la Mediteranea.
Baikulu ba Josefa, ili masika a Manase ni Eferaimi, ba amuhela naha yeo kuli i be ya bona.
Ye, n'e li yona naha ya ba limba za Eferaimi. Museto wa bona wa kwa upa, i n'e li Ataroti-Adari, ku y'o fita kwa Beti-Horoni. 
Ku zwa fo, museto n'o liba kwa Liwate la Mediteranea. Munzi wa Mikametata n'o li kwa mutulo. Kwa upa, museto wa sikamela kwa Taanati-Shilo, mi wa fitelela kwa neku la upa ku y'o fita kwa Janoa. 
Cwale museto wa zwa Janoa, mi wa shetumukela kwa Ataroti ni Naara. Wa y'o fita kwa Jeriko, ni ku y'o felela kwa Nuka ya Jordani. 
Cwale museto wa liba kwa wiko ku zwa Tapua ku ya kwa nukana ya Kana, mi wa y'o felela kwa Liwate la Mediteranea. Ye, ki yona naha ye n'e filwe ba limba za lusika lwa Eferaimi. 
Ne ba filwe hamohocwalo ni minzi ni minzinyana ye n'e filwe ba lusika lwa Eferaimi, ili minzi ni minzinyana ye n'e potolohilwe ki wa Manase. 
 Kono, ha ba si ka leleka Makanana ba ba ne ba li mwa Gezeri, mi kamukwaocwalo, Makanana ba pila ni Maeferaimi ku fitela ni kacenu le, kono ba hapelezwa ku sebeza sina batanga.
Kalulo ya naha ya fiwa masika a Manase, kakuli Manase i n'e li yena mweli wa Josefa. Makiri, ndat'ahe Giliadi, i n'e li yena mweli wa Manase, mi i n'e li lisole. Kih'a fiwa Giliadi ni Bashani. 
Naha hape ya abelwa ba limba za Manase ba ba siyezi, ili Abiezere, Heleki, Asiriele, Sikemi, Heferi ni Shemida. Ba, i n'e li bona bana ba Manase, mwan'a Josefa. I n'e li bona litoho za limba. 
Zelofehadi, mwan'a Heferi, mwan'a Giliadi, mwan'a Makiri, mwan'a Manase, n'a si ka pepa bashimani haisi basizana feela. Mabizo a bona i n'e li bo Mahala, Noa, Hogila, Milika ni Tariza. 
 Ba taha ku muprisita Eliazare, ku Joshua mwan'a Nuni, ni kwa bahulu ba sicaba, mi ba li, “Muñ'a Bupilo n'a laezi Mushe ku lu fa luna, ni banabahabo luna cwalo, naha kuli i be ya luna.” Cwale, sina Muñ'a Bupilo ha n'a laezi, bona ni banyani ba ndat'a bona ba fiwa naha. 
Kamukwaocwalo, ka ku ekeza kwa Giliadi ni Bashani, mwabuse bwa Jordani, Manase a fiwa likabelo ze lishumi. 
Kikuli bana ba Manase ba basizana hamoho ni ba bashimani ne ba filwe naha ni bona. Naha ya Giliadi ya fiwa baikulu ba Manase ba bañwi.
Naha ya Manase i n'e kalela kwa Asere ku ya kwa Mikametata kwa upa wa Sikemi. Museto cwale wa liba kwa mboela kwa batu ba Eni-Tapua. 
Naha ya Tapua ya kenelela ku Manase, kono munzi wa Tapua, o' fa museto, ona wa ba wa baikulu ba Eferaimi. 
Mululwani cwale wa shetumukela kwa nukana ya Kana. Minzi ye, ye kwa mboela wa nukana, ya ba Eferaimi niha n'e li mwahal'a minzi ya Manase. Museto wa Manase wa zwelapili kwa neku la mutulo wa nukana, mi wa y'o felela kwa Liwate la Mediteranea. 
Eferaimi n'a li kwa mboela. Manase, yena n'a li kwa mutulo, mi Liwate la Mediteranea n'e li ona mululwani wa hae. Kwa mutulo wa wiko ba Manase ba y'o kopanela ni Asere, mi kwa mutulo wa upa ba y'o kopanela ni Isakare. 
Mwahal'a naha ya Isakare, Manase a fiwa Beti-Sheani ni minzi ye u beile mwahali, batu ba ba ne ba yahile mwa Ibileami, Doro ili munzi o fa munanga, Eni-Doro, Taanaki, Megido ni minzi ye bapani ni yona. 
 Nihakulicwalo, batu ba Manase ha ba si ka kona ku leleka batu ba ba ne ba yahile mwa minzi yeo. Cwalehe, Makanana ba ina hona mo. 
Maisilaele niha ne ba se ba na ni maata, ha ba si ka lelekela Makanana, kono ba ba eza babeleki ba bona.
Baikulu ba Josefa ba li ku Joshua, “Kikabakalañi ha u lu file kalulo feela ya naha kuli i be ya luna? Lu ba bañata hahulu luna, kakuli Muñ'a Bupilo u lu tohonolofalize.”
Joshua a alaba, a li, “Haiba mu ba bañata cwalo, mi naha ya malundu ya Eferaimi ya mi taela, mu ye mwa mishitu mu y'o lema likota ku itukiseza sibaka, ili mina, mwa naha ya Maperizi ni ya Marefaimi.”
Baikulu ba Josefa ba li, “Naha ya malundu ha i lu likani, kono Makanana ba ba pila mwa libala, ba na ni makoloi a lisipi. Makanana ba ba li mwa Beti-Sheani ni minzi ye fakaufi ni bona ba na ni zona, ni ba ba mwa Musindi wa Jezireele cwalo.”
Joshua a li kwa masika a Eferaimi ni Manase, “Mu ba bañata, mi mu na ni maata. Ha mu na ku ba ni kalulo i liñwi feela. 
Kono ni yona naha ya malundu i ta ba ya mina. Nihaike ki ya mushitu, mu ta i lukisa ka ku lema likota ku isa ko i y'o felela, mi i ta ba ya mina. Haili ka Makanana, mu ta ba lelekisa, niha ba na ni maata ni likoloi za lisipi.”
Ha ba se ba hapile naha, Maisilaele kaufela ba t'o kopanela kwa Shilo, mi ba toma Tende ya Kopano. 
Ne ku sa siyezi masika a supile a sicaba sa Isilaele a n'a si ka fiwa kale naha. 
Cwale Joshua kih'a li kwa sicaba sa Isilaele, “Mu ta litela nako ye kuma kai, mu si ka ya kale ku y'o nga naha y'a mi file Muñ'a Bupilo, Mulimu wa bo kukw'a mina? 
Lusika ni lusika lu ni fe banna ba balalu. Ni ta ba luma ku y'o hata-hata naha kamukana, ba ñole, ka ku talusa hande, naha ye ba lata kuli i be ya bona. Kihona ba ta kutela ku na. 
Ba ta kauhanya naha likalulo ze supile. Ba Juda, bona, ba ta ina mwa naha ya bona ya kwa mboela, ba Josefa ni bona mwa naha ya bona ya kwa mutulo. 
Mu ta ñola ka ku talusa hande mo i inezi ye ñwi ni ye ñwi ya likalulo ze supile zeo, mi kihona mu ka tisa se mu ñozi ku na. Cwale ni ka laula ka taula ye kenile ku ziba muhupulo wa Muñ'a Bupilo, Mulimu wa luna ka mabaka a mu swanezi ku abelwa. 
Ba Livi ha ba na ku fiwa naha ni ba bañwi ba bañata ku mina kakuli kabelo ya bona ki ku sebeleza Muñ'a Bupilo ka ku ba baprisita. Ba lusika lwa Gadi, lwa Rubeni ni kalulo ye ñwi ya lusika lwa Manase, bona ba se ba fumani kale naha ya bona kwa upa wa Nuka ya Jordani ye ba filwe ki Mushe, mutang'a Mun'a Bupilo.”
Batu bao ba ya ku y'o ñola ni ku talusa hande za naha, Joshua ha s'a ba laelezi cwana, a li, “Mu y'o bona naha kamukana, mi mu ñole mo i inezi, mi mu kutele kwanu ku na. Kihona ni ta itusisa taula ye kenile ku ziba muhupulo wa Muñ'a Bupilo ka za mina hona mo mwa Shilo.” 
Cwale batu ba y'o zamaya-zamaya naha kaufela, mi ba ñola mo i inezi mwa buka. Ba puma naha ka likalulo ze supile, mi ba eza ni mukoloko wa minzi. Cwale kiha ba kutela ku Joshua kwa mafulo a Shilo. 
Joshua a laula, ka taula ye kenile, ku ziba muhupulo wa Muñ'a Bupilo, mi a fa lusika ni lusika kalulo ya naha.
Ba limba za lusika lwa Benjamine ba fiwa naha ye mwahal'a lusika lwa Juda ni lwa Josefa. 
Kwa mutulo, museto wa bona n'o kalela kwa Nuka ya Jordani, mi ku zwa fo wa kambama ku liba kwa mutulo wa Jeriko. Kihona u liba kwa wiko, wa pazula naha ya malundu ku y'o fita kwa lihalaupa la Beti-Aveni. 
Cwale mululwani wa liba kwa mboela, kwa ñambamo ya Luzi ili munzi o n'o bizwa Betele hape, mi cwale wa y'o shetumukela kwa Ataroti-Adari, fa lilundu kwa mboela wa Beti-Horoni wa kwatasi. 
Museto cwale wa liba mwa sibaka si sili. Ku zwa kwa lilundu leo kwa neku la wiko, wa liba kwa mboela wa Beti-Horoni wa kwatasi, ku ya kwa munzi wa Kiryati-Baale kapa Kiryati-Jearimi ili wa lusika lwa Juda. Wo, n'e li ona mululwani kwa wiko. 
Mululwani, kwa mboela, n'o kalela kwa mafelelezo a munzi wa Kiryati-Jearimi, mi ku zwa fo wa liba kwa wiko, kwa Musindi wa Nefetoa. 
Cwale wa liba njetumuko ya lilundu le li talimani ni mulapo wa mwan'a Hinomu, kwa mutulo, kwa mafelelezo a Musindi wa Refaimi. Kihona u liba kwa mboela ka ku pazula Musindi wa Hinomu, kwa mboela wa ñambamo ya Majebusi, ku liba kwa Eni-Rogeli. 
Cwale wa sikamela kwa mutulo ku liba Eni-Shemeshi, ku ya kwa Galiloti, ku libahana ni Adumimi. Museto cwale wa liba kwa licwe la Bohani. Bohani n'e li mwan'a Rubeni. 
Mi wa fita kwa mutulo wa ñambamo ya Beti-Araba, ku y'o shetumukela kwa Musindi wa Jordani. 
Cwale wa liba kwa mutulo kwa ñambamo ya Beti-Hogila, mi wa y'o felela kwa Makenelo a Liwate la Lizwai, kwa mboela wa Jordani. Wo ne li ona mululwani kwa mboela. 
Jordani i n'e li ona museto kwa upa. Ye, i n'e li yona miseto ya naha ye ne ba filwe ba limba za lusika lwa Benjamine ku ba naha ya bona.
Minzi ye n'e li ya limba za lusika lwa Benjamine n'e li Jeriko, Beti-Hogila, Emeki-Kezize, 
Beti-Araba, Zemaraimi, Betele, 
Avimi, Para, Ofira, 
Kefari-Amoni, Ofini ni Geba. I n'e li minzi ye lishumi ka ye mibeli hamohocwalo ni minzinyana ya yona. 
Ne ku sa na ni Gibioni, Rama, Beeroti, 
Mizipe, Kefira, Moza, 
Rekemu, Iripeeli, Tarala, 
Zela, Elefi ili Jebusi ona Jerusalema, Gibeyati ni Kiryati. I n'e li minzi ye lishumi ka ye mine hamoho ni tundiana twa yona. Ye, ki yona naha ye filwe ba limba za lusika lwa Benjamine ku ba mubu wa bona.
Kalulo ya bubeli ya abelwa ba limba za lusika lwa Simioni. Sibaka sa bona ne si li mwahal'a naha ye n'e filwe ba lusika lwa Juda. 
 Kalulo yeo ne i kopanyeleza cwalo ni Beeresheba, Sheba, Molada, 
Hazara-Shuala, Bala, Azemu, 
Elitoladi, Betuli, Horoma, 
Zikilagi, Beti-Marakaboto, Hazari-Susa, 
Beti-Lebaoti hamoho ni Sharuheni. I n'e li minzi ye lishumi ni ye milalu ni tundiana twa yona.
Hape, ne ku na ni Aini, Rimoni, Eteri ni Ashana, ili minzi ye mine ni tundiana twa yona. 
Kalulo yeo i n'e kopanyeleleza cwalo ni tundiana ni minzi ye bapani ni yona, ku y'o fita kwa Baalati-Beere ili Rama wa kwa mboela. Ye ki yona naha ye ne ba amuhezi ba limba za lusika lwa Simioni. 
Naha yeo ya lusika lwa Simioni ya nga ni kalulo ye ñwi ya naha ya ba Juda. Ba Juda ne ba filwe naha ye tuna ku fita mo ne ba tokwela, mi kabakaleo ba lusika lwa Simioni ba fiwa kalulo ye ñwi ya naha ya bona.
Kalulo ya bulalu ya abelwa ba limba za lusika lwa Zebuloni. Naha ye ne ba amuhezi ne i y'o fita kwa Sarida. 
Mululwani cwale wa ya kwa wiko kwa Marala, ku fita kwa Dabesheti ni kwa nukana ye kwa upa wa munzi wa Jokineami. 
Mwabuse bwa Sarida, wa fita kwa upa, kwa mululwani wa naha ya Kisiloti-Tabori. Wa y'o fitelela kwa Daberati, mi wa kambamela kwa Jafia. 
Ku zwa fo wa liba cwalo kwa upa ku y'o fita kwa Gati-Hefere ni Eti-Kazini. Kihona mululwani u liba kwa neku la Nea mwa nzila ye ya kwa Rimoni. 
Kwa mutulo, mululwani wa liba kwa Hanatoni, mi wa y'o felela kwa Musindi wa Ifita-Eli. 
Wa ngelela ni Katati, Nahalalo, Shimironi, Idala ni Betelehema. I n'e li minzi ye lishumi ka ye mibeli hamohocwalo ni tundiana twa yona. 
Minzi ye ni tunzinyana twa yona ne i li mwa naha ye n'e amuhezwi ki ba limba za lusika lwa Zebuloni ku ba naha ya bona.
Kalulo ya bune ya abelwa ba limba za lusika lwa Isakare. 
Sibaka sa bona ne si kopanyeleza minzi ya bo Jizireele, Kesulota, Shunemi, 
Hafaraimi, Shioni, Hanaharati, 
Rabiti, Kishioni, Ebezi, 
Remeti, Eni-Ganimu, Eni-Hada ni Beti-Pazezi. 
Mululwani wa y'o fita cwalo ni kwa Tabori, Shahazuma ni Beti-Shemeshi, ku y'o felela kwa Jordani. U n'o ngelela minzi ye lishumi ka ye silezi ni tunzinyana twa yona. 
Minzi ye ni tunzinyana twa yona i n'e li mwa naha ye n'e amuhezwi ki ba limba za lusika lwa Isakare ku ba ya bona.
Kalulo ya buketalizoho ya abelwa ba limba za lusika lwa Asere. 
Sibaka sa bona ne si ngelela Helikati, Hali, Beteni, Akisafi, 
Alameleki, Amadi ni Mishali. Kwa wiko museto n'o fita kwa Karimele ni Shikori-Libinata. 
Cwale kwa upa, mululwani wa liba kwa Beti-Dagoni, mane ku y'o fita kwa Zebuloni ni kwa Musindi wa Efita-Eli, u nz'o libile kwa mutulo, kwa Beti-Emeki ni Neyeli. Wa zwelapili cwalo ku liba mutulo kwa Kabule, 
Eberoni, Rehobo, Hamoni ni Kana, mane ku y'o fita kwa Sidoni o Mutuna. 
Mululwani cwale wa y'o fetuha ku liba Rama, ku fita kwa Tire, munzi o mwa lukwakwa lo lu tiile. Cwale kiha u y'o fetuha ku liba Hosa ni ku y'o felela kwa Liwate la Mediteranea. Wa kopanyeleza Mahalabi ni Akizibi, 
Uma, Afeka, ni Rehobo. Ye, ki minzi ye mashumi a mabeli ka ye mibeli hamohocwalo ni tundiana twa yona. 
Munzi ye i n'e filwe ba limba za lusika lwa Asere ku ba ya bona.
Kalulo ya busilela ya abelwa ba limba za lusika lwa Nafetali. 
Mululwani wa yona n'o zwa kwa Helefi kwa kota ya oke ye yemi fakaufi ni Zaananimi, ku zwa Adama-Nekebi ni Jabineeli ku y'o fita kwa Lakumu mane ku y'o felela kwa Nuka ya Jordani. 
Museto cwale wa fetuha ku liba wiko kwa Azinotu-Tabori, mi ku zwa fo wa ya kwa Hukoko, ku y'o fita kwa Zebuloni kwa mboela, Asere ili kwa wiko, ni Juda kwa upa kwa Jordani. 
Minzi ye ne li mwa makwakwa i n'e li Zidimi, Zere, Hamati, Rakati, Keniroti, 
Adama, Rama, Hazori, 
Kedeshi, Ederei, Eni-Hazori, 
Ironi, Migidala-Eli, Heremi, Beti-Anati ni Beti-Shemeshi, ili minzi ye lishumi ka ye supile ni ye mibeli hamoho ni minzinyana ya yona. 
Minzi ye, ni tundiana twa yona, ne i li mwa naha ye ne filwe ba limba za lusika lwa Nafetali ku ba ya bona.
Kalulo ya busupa ya ablewa ba limba za lusika lwa Dani. 
Sibaka sa yona ne si nga Zora, Eshitaoli, Iri-Shemeshi, 
Shaalabimi, Ajaloni, Itila, 
Eloni, Timina, Ekeroni, 
Eliteki, Gibetoni, Baalati, 
Jehudi, Beni-Beraki, Gati-Rimoni, 
Me-Jarikoni ni Rakoni hamohocwalo ni naha ye bapani ni Jopa. 
 Batu ba Dani ha ba se ba taezi mwa naha ya bona, ba ya kwa Leshemi, mi ba u lwanisa. Ba u hapa ni ku bulaya batu ba mwateñi. Cwale ba ikungela ona, mi ba yaha mwateñi. Munzi wa Leshemi ba u beya libizo la Dani. Ba u beeleza libizo la kukw'a bona, Dani. 
Minzi ye, ni tunzinyana twa yona, n'e li mwa naha ye n'e filwe ba limba za lusika lwa Dani ku ba ya bona.
Maisilaele ha ba se ba felize ku aba likalulo zeo za naha, ba fa Joshua, mwan'a Nuni, kalulo ye ñwi ya naha kuli i be ya hae. 
Sina mw'a n'a laelezi Muñ'a Bupilo, ba mu fa munzi w'a n'a kupile, ili Timinati-Sera mwa naha ya malundu a Eferaimi. A yaha munzi sinca mi a ina mwateñi.
Muprisita Eliazare, Joshua mwan'a Nuni, ni bahulu ba sicaba sa limba za masika a Isilaele, ba fana libaka ze za naha ka ku laula fapil'a Muñ'a Bupilo, hona mo mwa Shilo, kwa munyako wa Tabelenakele. Ba feza ku aba naha.
  Cwale Muñ'a Bupilo a li ku Joshua: 
“Bulelela sicaba sa Isilaele, u li, ‘Mu kete minzi ya masabelo, ye ne ni mi bulelezi ka Mushe. 
Mutu ya ka bulaya yo muñwi a sa ezi ka bomu, mi a si ka lela ku mu bulaya, u na ni tukelo ya ku sabela mwateñi batu ba ba bata ku mu bulaya ni yena. 
U na ni tukelo ya ku sabela ku o muñwi wa minzi yeo, ku ya kwa sibaka sa likatulo kwa munyako wa munzi, ni ku y'o taluseza bahulu ba munzi se si ezahalile. Kihona ba ta mu lumelela ku kena mwa hae, mi ba ta mu fa sibaka f'a ka pila, kuli a kone ku ina ni bona. 
Haiba batu ba ba bata ku mu bulaya ba mu latelela kw'a sabezi, ba mwa hae ha ba na ku tisa mutu yo ku bona. Ba ta mu sileleza, kakuli h'a bulaile Muisilaele wa habo i ne si ka ku ziba kamba ka ku nyema. 
U ta ina cwalo mwa munzi wo ku fitela a zekiswa fapil'a nyangela, kamba ku fitela mutu ya li muprisita yo muhulu ka nako yeo a shwa. Fohe, mutu yo u ta kona ku kutela kwa hae habo kw'a n'a sabile.’ ”
Cwale ba keta munzi wa Kedeshi mwa Galilea, mwa naha ya malundu a Nafetali. Ba keta Sikemi mwa naha ya malundu a Eferaimi ni Kiryati-Ariba kapa Heberoni mwa naha ya malundu a Juda. 
Kwa upa wa Nuka ya Jordani, mwa naha ye lumbile kwa upa wa Jeriko mwa lihalaupa, ba keta Bezeri kwa lusika lwa Rubeni. Ba keta Ramoti mwa Giliadi, kwa lusika lwa Gadi, ni Golani mwa Bashani kwa lusika lwa Manase. 
Ye, ki yona minzi ya masabelo ye ketezwi Maisilaele kamukana, ni muzwahule ufi ni ufi ya yahile ni bona. Mutu kaufela ya n'a bulaya yo muñwi ka kozi, n'a silelezwa mo. N'a si ke a bulaiwa ki batu ba ba ne ba bata ku mu bulaya, kono n'a zekiswa kwateñi fapil'a nyangela.
Bahulu ba limba za Malivi ba taha ku muprisita Eliazare, ku Joshua mwan'a Nuni ni kwa baeteleli ba limba za Isilaele kaufela. 
 Ba taha hona ko kwa Shilo, mwa naha ya Kanana, mi ba t'o li ku bona, “Ka Mushe, Muñ'a Bupilo u laezi kuli lu fiwe minzi mo lu ta yaha, ni libaka za mafulelo a likomu za luna.” 
Ka taelo ya Muñ'a Bupilo Maisilaele ba fa Malivi minzi yeo, mi ba ba pumela cwalo ni mafulelo a likomu.
Ba limba za Kohati ki bona ba pili ku abelwa minzi. Malivi ba ba ne ba simuluha ku muprisita Aruni ba fiwa minzi ye lishumi ka ye milalu ki ba masika a Juda, Simioni ni Benjamine. 
Ba bañwi ba Kohati ba ba siyezi ba fiwa minzi ye lishumi ki ba limba za lusika lwa Eferaimi ni Dani, ni kalulo ye ñwi ya lusika lwa Manase.
Ba Gerishoni ba fiwa minzi ye lishumi ka ye milalu ye ne zwa ku ba limba za lusika lwa Isakare, Asere, Nafetali ni kalulo ye ñwi ya lusika lwa Manase lo lu li mwa Bashani.
Limba za Merari za fiwa minzi ye lishumi ka ye mibeli ki ba masika a Rubeni, Gadi ni Zebuloni.
Ba sicaba sa Isilaele ba fana minzi yeo ni mafulelo a yona kwa Malivi, ka ku laula, sina mw'a n'a laelezwi Mushe ki Muñ'a Bupilo.
Ki ao mabizo a minzi ye zwile ku ba Juda ni ba Simioni. 
Ne i filwe kwa baikulu ba Aruni, ili ku ye ñwi ya limba za Kohati ba ba ne ba li Malivi. Ki bona ba ba abezwi pili. 
Ba fiwa Kiryati-Ariba, munzi wa ndat'ahe Anaki, ili ona Heberoni, mwa malundu a naha ya Juda, hamoho ni mafulelo a' potolohile munzi. 
Kono masimu a minzi ni minzinyana n'a filwe Kalebu, mwan'a Jefune, kuli i be a hae.
Minzi ye filwe baikulu ba muprisita Aruni, ki yeo. Ki Heberoni, munzi wa masabelo wa ya bulaile mutu yo muñwi, ni mafulelo a ona kamukana, Libina, 
Jatiri, Eshitemoa, 
Haloni, Debiri, 
Aini, Juta ni Beti-Shemeshi ni mafulelo a yona, ili minzi ye supile ka ye mibeli ye ne zwa kwa masika ao a mabeli. 
Kwa lusika lwa Benjamine kwa zwa Gibioni ni Geba, 
Anatota ni Alumoni, ili minzi ye mine ni mafulisezo a yona. 
Hamoho i ne li minzi ye lishumi ka ye milalu ni mafulisezo a yona. Ya fiwa baikulu ba muprisita Aruni.
Limba ze ñwi za Malivi ba Kohati ba fiwa minzi ki ba lusika lwa Eferaimi. 
Ba fiwa Sikemi ni mafulisezo a ona mwa naha ya malundu a Eferaimi, munzi wa masabelo wa mutu ya bulaile yo muñwi, ni Gezeri, 
Kabizaimi, Beti-Horoni ni mafulisezo a ona, ili minzi ye mine. 
Ba lusika lwa Dani ba ba fa Eliteke, Gibetoni, 
Ajaloni, ni Getirimoni, hamohocwalo ni mafulisezo a yona, ili minzi ye mine hape. 
Kwa kalulo ye ñwi ya lusika lwa Manase kwa zwa Tanaki, Gati-Rimoni ni mafulisezo a yona, ili minzi ye mibeli. 
Ba limba za Kohati bao ba fiwa minzi ye lishumi hamoho ni mafulisezo a yona.
Mba ye ñwi ya Malivi, ba Gerishoni, ba fiwa minzi ye mibeli ki ba kalulo ya bubeli ya lusika lwa Manase, ili Golani mwa Bashani, munzi wa masabelo wa mutu ya bulaile yo muñwi, Beeshitera ni mafulisezo a yona. 
Kwa lusika lwa Isakare ba amuhela Kishoni, Daberati, 
Yarumuti ni Eni-Ganimi, ni mafulisezo a yona, ili minzi ye mine. 
Kwa lusika lwa Asere ba fiwa Mishali, Abadoni, 
Helikati ni Rehobo, ili minzi ye mine ni mafulisezo a yona. 
Kwa lusika lwa Nafetali ba fiwa Kedeshi, mwa Galilea, ni mafulisezo a ona, ili munzi wa masabelo wa mutu ya bulaile yo muñwi, Hamoti-Doro ni Karitani ni mafulisezo a yona cwalo, ili minzi ye milalu. 
Ba masika a Gerishoni ba fiwa minzi ye lishumi ka ye milalu ka kakalezo, hamohocwalo ni mafulisezo a yona.
Malivi ba ba siyezi, ba limba za Merari, ba fiwa ki ba lusika lwa Zebuloni minzi ya Jekineami, Karita, 
Dimina ni Nahalali, ili minzi ye mine ni mafulisezo a yona. 
Ku ba lusika lwa Rubeni ba fiwa minzi ya Bezeri, Jahazi. 
Kedemoti ni Mefati, ili minzi ye mine ni mafulisezo a yona. 
Ku ba lusika lwa Gadi, ba fiwa munzi wa Ramoti, mwa naha ya Giliadi, ili munzi wa masabelo wa mutu ya bulaile yo muñwi, hamoho ni mafulisezo a ona. Ba fiwa ni Mahanaimi, 
Heshiboni ni Jazeri, ili minzi ye mine ni mafulisezo a yona. 
Malivi ba ba siyezi, ba limba ze fapani za Merari, ba fiwa hamoho minzi ye lishumi ka ye mibeli.
Kwa naha ye n'e li ya sicaba sa Isilaele, Malivi ba fiwa ka kakalezo minzi ye mashumi a mane ka a supile ni u li muñwi ni mafulisezo a yona. 
O muñwi ni o muñwi wa minzi yeo n'o potolohilwe ki mafulisezo a limunanu za bona.
Muñ'a Bupilo a fa cwalo Maisilaele naha y'a n'a sepiseze bo kukw'a bona kuli u ta ba fa yona. Ha ba se ba i ngile, ba yaha mwateñi. 
Muñ'a Bupilo a ba tiseza kozo kwa maneku kaufela, sina mw'a n'a sepiselize bo kukw'a bona. Ha ku na nihaili a li muñwi feela kwa lila za bona ya konile ku ba hanisa, kakuli Muñ'a Bupilo n'a ba file maata a ku tula lila za bona kamukana. 
Muñ'a Bupilo a buluka ye ñwi ni ye ñwi ya lisepiso ze nde z'a n'a ezize kwa sicaba sa Isilaele.
Cwale Joshua a kopanya batu ba masika a Rubeni, Gadi ni kalulo ya lusika lwa Manase. 
 A ba bulelela, a li, “Mu ezize lika kamukana ze ne mu laezwi ki Mushe, mutang'a Muñ'a Bupilo, mi mu bulukile litaelo za ka kaufela. 
Ha mu si ka kauhana ni banabahabo mina Maisilaele nako ye kamukana, mane ku fitela la kacenu le. Mu bulukile milao ya Muñ'a Bupilo, Mulimu wa mina, ka tokomelo. 
Cwale, Muñ'a Bupilo, Mulimu wa mina u file banabahabo mina Maisilaele kozo, sina mw'a n'a sepiselize. Cwalehe mu ye kwa naha ye mu ikupezi kuli i be ya mina, naha ye mwabuse bwa Nuka ya Jordani, ye mu filwe ki Mushe, mutang'a Muñ'a Bupilo. 
Mu be ni niti ya ku buluka litaelo ni Mulao o mu filwe ki Mushe, mutang'a Muñ'a Bupilo. Mu late Muñ'a Bupilo, Mulimu wa mina, mu eze tato ya hae, mu buluke litaelo za hae, mu sepahale ku yena, mi mu mu sebeleze ka lipilu za mina ni ka moya wa mina kaufela.” 
Joshua a ba tohonolofaza, mi a ba fundula. Cwale ba ya kwa mahae.
Mushe n'a file naha mwa Bashani ku ba kalulo ye ñwi ya ba Manase, kono ba kalulo ya bubeli ne ba filwe ki Joshua kwa wiko wa Jordani, hamoho ni masika a mañwi. Cwale Joshua a sin'o fuyaula batu bao, a ba fundula, 
A ba bulelela, a li, “Mu kutela kwa mahae mu nze mu fumile hahulu. Mu na ni likomu ze ñata, silivela, gauda, kopa, sipi ni liapalo ze ñata. Mu ikabele ni Maisilaele, bahabo mina, ze mu ngile kwa lila za mina.”
Cwale, batu ba masika a Rubeni, Gadi ni kalulo ya lusika lwa Manase ba kutela kwa mahae. Ba siya Maisilaele ba bañwi mwa Shilo, mwa naha ya Kanana, mi ba ya kwa naha ya Giliadi, naha ya bona luli ye ne ba ngile sina mw'a n'a ba laelezi Muñ'a Bupilo ka Mushe.
Ha ba t'o fita fa Gililoti, fa munanga wa Nuka ya Jordani kwa neku la Kanana, ba yaha katala ka katuna ka ka buheha, hona fa munanga wa nuka. 
Ba sicaba sa Isilaele ba ba siyezi ba utwa taba yeo. Ba bulelelwa manzwi a li, “A mu utwe! Batu ba masika a Rubeni, Gadi ni kalulo ye ñwi ya lusika lwa Manase ba yahile katala kwa Gililoti, fakaufi ni mululwani wa Kanana, neku la kwanu ku luna la Jordani!” 
Ba sicaba sa Isilaele ha ba utwa cwalo, ba t'o kopanela kwa Shilo kaufel'a bona, kuli ba y'o ba lwanisa.
Ba luma Finehasi, mwan'a muprisita Eliazare, kwa batu ba masika a Rubeni, Gadi ni kalulo ya lusika lwa Manase, mwa naha ya Giliadi. 
Manduna ba lishumi ba ya ni Finehasi. Kwa zwa nduna a li muñwi mwa lusika ni lusika lwa Isilaele. Yo muñwi ni yo muñwi wa bona n'a yemela ba mba ya habo. 
Ba taha mwa naha ya Giliadi, mi ba t'o li kwa batu ba Rubeni, Gadi ni kalulo ya ba Manase, 
 “Se, ki sona se si bulelwa ki sicaba sa Muñ'a Bupilo. Ba li, ‘Kiñi ha mu ezelize Mulimu wa Isilaele nto ye maswe cwalo? Mu fetuhezi Muñ'a Bupilo ka ku ikahela katala ka! Ha mu sa mu latelela! 
 Mu hupule sibi sa kwa Peori, Muñ'a Bupilo h'a utwisa batu ba hae butuku? Lu sa nyanda ni ka nako ye kabakala yona taba yeo. Kana sibi sani ne si sa likani, nji? 
Kana mu tuha mu tuhela ku latelela Muñ'a Bupilo, nji? Haiba mu mu fetuhela kacenu, kamuso u ta nyemela batu ba Isilaele kamukana. 
Cwalehe, haiba ku sa lukeli ku lapela mwa naha ya mina mu tahe mwa naha ya Muñ'a Bupilo mo ku na ni Tabelenakele ya hae. Mu lu kupe naha. Kono mu si ke mwa fetuhela Muñ'a Bupilo, kamba luna, ka ku ikahela katala ka sili ku ekeza fa katala ka Muñ'a Bupilo, Mulimu wa luna. 
 Mu hupule kuli Akani, mwan'a Zera, n'a hanile ku buluka taelo ka lika ze ne laulezwi ku sinyiwa, mi kabakala hae, sicaba sa Isilaele kamukana sa utwiswa butuku. I n'e si Akani feela ya n'a shwile kabakala sibi sa hae!’ ”
Batu ba masika a Rubeni, Gadi ni kalulo ya lusika lwa Manase ba alaba litoho za limba za Isilaele, ba li, 
“Ya Maata ki Mulimu! Luli Ya Maata ki Mulimu! Ki yena Muñ'a Bupilo! Wa ziba, yena, kuli kiñi ha lu ezize cwalo, mi ni mina mu swanezi ku ziba cwalo! Haiba lu fetuhezi Muñ'a Bupilo ni ku mu foseza, mu si ke mwa lu tuhela lu nze lu pila! 
Haiba lu hanyelize Muñ'a Bupilo mi lwa ikahela katala ka luna ku ciseza fateñi litabelo, kamba ku ka sebelisa ka limpo za lico kamba litabelo za buitumelo, Muñ'a Bupilo a be yena muatuli wa luna. 
Lu ezize cwalo kabakala ku saba kuli kwa mazazi a taha, baikuliyenu ba ta li kwa baikuliyetu, ‘Mu na ni taba mañi ni Muñ'a Bupilo Mulimu wa Isilaele? 
Muñ'a Bupilo u beile mululwani wa Nuka ya Jordani mwahal'a luna ni mina, batu ba Rubeni ni Gadi. Ha mu na tukelo ku Muñ'a Bupilo.’ Fohe mwendi bana ba mina ba ka swana ba tuhelisa bana ba luna ku lapela Muñ'a Bupilo. 
Katala ke lu yaha ha si ka ku ciseza litabelo kambe ku eza limpo. 
Lu ka yahezi kuli ka be sisupo kwa litopa ze peli za luna, ni masika a ka taha mwamulaho a luna, lu batu ba ba lapela Muñ'a Bupilo ka limpo za luna ze ciswa, ni ka litabelo ni limpo za buitumelo. Wo i n'e li mukwa wa ku hanisa bana ba mina kuli ba si ke ba bulelela bana ba luna ka nako ye taha kuli, ‘Mina, ha mu na taba ni Muñ'a Bupilo.’ 
I n'e li ona mulelo wa luna kuli, haiba ku ka ezahala cwalo, lu kone ku bulela kuli, ‘A mu bone! Bati bo kukw'a luna ba yahile katala ka ka swana ni ka Muñ'a Bupilo. I n'e si katala ka ku ciseza litabelo kamba ka ku ezeza limpo, kono i n'e li sisupo kwa litopa za luna ze peli.’ 
Ne lu sa hupuli kuli lu ka fetuhela Muñ'a Bupilo, kamba ku palelwa ku mu latelela ka nako ye, ka ku yaha katala fo ku ciseswa limpo za lico kamba litabelo. Batili, ne lu si ke lwa yaha katala ka kañwi kwand'a katala ka Muñ'a Bupilo, Mulimu wa luna, ka ka yemi fapil'a Tabelenakele ya hae.”
Muprisita Finehasi, ni manduna ba sicaba ba ba ne ba tile ni yena, ni litoho za limba za Isilaele, ba utwa ze ne bulelwa ki ba masika a Rubeni, Gadi ni Manase, mi ba taba. 
Finehasi, mwan'a muprisita Eliazare, a li kwa batu ba Rubeni, Gadi ni Manase, “Cwale lwa ziba kuli Muñ'a Bupilo u sa na ni luna, kakuli ha mu si ka mu fetuhela. Mu pilisize bana ba Isilaele kwa ku utwiswa butuku ki Muñ'a Bupilo.”
Cwale Finehasi ni manduna ba siya batu ba Rubeni ni Gadi mwa naha ya Giliadi. Ba kutela kwa Kanana, kwa batu ba Isilaele, mi ba y'o ba taluseza. 
Piho ya bona ya tabisa sicaba sa Isilaele. Ba lumba Mulimu, mi ha ba si ka bulela hape ka za ku ya kwa ndwa ni ku sinya naha mo ne ba yahile batu ba Rubeni ni Gadi.
Batu ba Rubeni ni Gadi ba beya katala kao libizo la Paki, kakuli ba li, “Ki paki ku luna kaufela kuli Muñ'a Bupilo ki Mulimu.”
Mwamulaho a nako ye telele, Muñ'a Bupilo ha s'a file Maisilaele kozo ni lila ze ne ba beile mwahali, Joshua n'a s'a supezi hahulu. 
A biza bana ba Isilaele kaufela, bahulu, manduna, baatuli ni bazamaisi ba sicaba, mi a li ku bona, “Ni se ni supezi hahulu cwale. 
Mu se mu boni lika kamukana zeo Muñ'a Bupilo, Mulimu wa mina a li ezize kwa macaba ao kaufela kabakala mina. Muñ'a Bupilo, Mulimu wa mina, u mi lwanezi. 
Mu teeleze! Ni se ni abezi masika a mina liluwo la macaba a sa siyezi, hamohocwalo ni macaba a ni se ni ngile, ku zwa kwa Jordani mwa upa ku y'o fita kwa Liwate la Mediteranea mwa wiko. 
Muñ'a Bupilo, Mulimu wa mina, u ta ba sabisa fapil'a mina, mi a ba lelekele kwahule ni mina. Mu ta nga naha ya bona, sina mw'a n'a mi sepiselize Muñ'a Bupilo, Mulimu wa mina. 
Cwalehe, mu tiye, mu be ni niti ya ku mamela ni ku eza lika kamukana ze ñozwi mwa Buka ya Mulao wa Mushe. Mu si ke mwa keshebisa nihaili kalulo feela ya ona. 
Mu eze cwalo kuli mu si ke mwa kopana-kopana ni batu ba ba sa siyezi mwahal'a mina, kamba ku bulela mabizo a milimu ya bona, kamba ku konka ka ona, kamba ku sebeleza milimu yeo ni ku i kubamela. 
Mu sepahale ku Muñ'a Bupilo, sina mo mu ezelize ku fitela nako ye. 
Muñ'a Bupilo u mi lelekezi licaba ze tuna, ze na ni maata, mi ha ku na ya konile ku yemisana ni mina ku fitela ni nako ye. 
 Yo muñwi ni yo muñwi wa mina u kona ku sabisa batu ba sikiti, kakuli Muñ'a Bupilo, Mulimu wa mina, wa mi lwanela sina mw'a n'a sepiselize. 
Mu be ni nitihe, ya ku lata Muñ'a Bupilo, Mulimu wa mina. 
Mu si ke mwa mu fulalela, ni ku kopana ni macaba a siyezi mwahal'a mina, kapa ku nyalana ni bona. 
Mu zibe hande kuli Muñ'a Bupilo, Mulimu wa mina, h'a sa na ku mi lelekiseza macaba ao. Mane, a ta ba ni kozi ku mina, sina silaha kamba musima. A ta mi utwisa butuku sina pafa fa mukokoto kamba miutwa mwa meeto a mina. Ku ta ba cwalo ku fitela mu zwa mwa naha ye nde ye, y'a mi file Muñ'a Bupilo, Mulimu wa mina.
“Cwale ni tuha ni shwa. Yo muñwi ni yo muñwi wa mina wa ziba mwa pilu ni mwa moya wa hae kuli Muñ'a Bupilo, Mulimu wa mina, u mi file ze nde kaufela z'a n'a mi sepisize. Z'a n'a sepisize kamukana li ezahlile. Ha ku na nihaili i liñwi ya lisepiso za hae ye si ka petahala. 
Ee, Muñ'a Bupilo, Mulimu wa mina, u mi ezelize ze nde kaufela z'a n'a bulezi kuli u ta li eza. Kono Muñ'a Bupilo u ta mi tiseza ze maswe kaufela z'a mi bembile ka zona, ku fitela ha mi lundulula mwa naha ye nde y'a mi file. 
Kono ha mu sa buluki bulikani bo mu laezwi ki yena kuli mu bu buluke, haiba mu ikela ku y'o lapela milimu i sili ni ku i kubamela, fohe u ta mi utwisa butuku, mane mu felelele kaufela mwa naha ye nde ye y'a mi file.”
Joshua a kopanyeza masika kamukana a Isilaele kwa Sikemi. A biza bahulu, manduna, baatuli ni bazamaisi ba Isilaele, mi ba taha fapil'a Mulimu. 
 Joshua kih'a li kwa batu kaufela, “S'a bulela Muñ'a Bupilo, Mulimu wa Isilaele ki se, u li, ‘Kale-kale bo kukw'a mina ne ba yahile mwabuse bwa Nuka ya Yuferati, mi ne ba lapela milimu i sili. Yo muñwi wa bo kukw'a mina bao i n'e li Tera, yena ndat'ahe Abrahama ni Nakori. 
 Cwale na zwisa Abrahama mwa naha, na mu silisa Nuka ya Yuferati mi na mu zamaisa mwa naha kaufela ya Kanana. Na mu fa baikulu ba bañata. Na mu fa Isaka. 
 Mi Isaka na mu fa Jakobo ni Isau. Isau na mu fa naha ya malundu a Seiri kuli i be ya hae, kono Jakobo ni bana ba hae ba ya kwa Egepita. 
 Cwale na luma Mushe ni Aruni, mi na tisa sinyehelo ye tuna mwa Egepita. Kiha ni mi zwisa mwateñi. 
 Ni zwisize bo ndat'a mina mwa Egepita, mi ba y'o fita kwa Liwate le Lifubelu. Maegepita, ba ba lelekisa ka likoloi ni bazamaisi ba zona mane ba y'o fita kwa liwate. 
Kono ha ba se ba ni lapezi ka lipilu za bona kaufela, na tisa lififi mwahal'a bona ni Maegepita. Maegepita bao na ba kwahela ka liwate. Mu boni se ni ezize kwa Egepita.
 Cwale na mi tisa mwa naha ya Maamori ba ba ne ba yahile kwa upa wa Nuka ya Jordani. Ba mi lwanisize, mi na mi fa maata a ku ba tula. Mu ngile naha ya bona, mi ni ba bulaile fapil'a mina. 
 Cwale Balaki mwan'a Zipori, mulen'a Moabi, a lwanisa Maisilaele. A lumela linzwi ku Balaami, mwan'a Beori, mi a mu kupa kuli a mi kute. 
Kono ha ni si ka mu teeleza bakeñisa sikuto, mane a mi fuyaula, mi na mi pilisa ku Balaki. 
 Mu silile Nuka ya Jordani, mwa t'o kena mwa Jeriko. Batu ba mwa Jeriko ba mi lwanisa sina mo ba mi lwaniselize Maamori, Maperizi, Makanana, Mahiti, Magirigashi, Mahivi ni Majebuse cwalo. Ni mi file maata a ku ba fenya. 
 Na lumela ze sabisa fapil'a mina ku leleka malena ba Maamori ba babeli. I n'e si ka lisabule ni masho a mina. 
 Ni mi file naha ye ne mu si ka sebelisa ni minzi ye ne mu si ka yaha. Mu inzi hona mo, mu nze mu ca miselo ya likota za veine ni liolive za likota ze mu si ka cala.’
“Cwalehe, mu lapele Muñ'a Bupilo, mi mu mu sebeleze ka pilu ya mina kaufela ni ka ku sepahala. Mu libale milimu ye ne ba lapela bo kukw'a mina mwa Mesopotamia ni mwa Egepita, mi mu sebeleze Muñ'a Bupilo. 
Ha mu sa lati ku sebeleza Muñ'a Bupilo, mu iketele kacenu ye mu lata ku sebeleza, milimu ye sebelizwe ki bo kukw'a mina mwa naha ya Mesopotamia, kamba milimu ya Maamori, bao mu pila mwa naha ya bona ka nako ye. Haili na, ni ba ndu ya ka, lu ta sebeleza Muñ'a Bupilo.”
Batu ba alaba, ba li, “Ha lu na ku hupula ku fulalela Muñ'a Bupilo ku y'o sebeleza milimu i sili! 
Muñ'a Bupilo, Mulimu wa luna, u zwisize bo ndat'a luna ni luna cwalo mwa butanga, mwa naha ya Egepita, mi lu iponezi lika ze tuna z'a ezize. U lu babalezi hande mo ne lu zamaya kaufela, mwahal'a macaba kamukana mo lu fitile. 
Ha ne lu sutelela, Muñ'a Bupilo, yena, n'a lelekisa batu, sina Maamori ba ba ne ba yahile mwa naha. Cwale ni luna cwalo lu ta sebeleza Muñ'a Bupilo. Ki yena Mulimu wa luna.”
Joshua a li kwa batu, “Ha mu koni ku sebeleza Muñ'a Bupilo, mu nze mu sebeleza milimu i sili, kakuli yena ki Mulimu ya kenile, ya na ni lifufa. H'a na ku swalela libi ni lifoso za mina. 
Haiba mu fulalela Muñ'a Bupilo ku y'o sebeleza milimu i sili, u ta mi fulalela ni yena, a mi utwise butuku. U ta mi bulaya, niha n'a bile ni musa ku mina kwa makalelo.”
Batu ba li ku Joshua, “Batili! Lu ta sebeleza Muñ'a Bupilo.”
Joshua a ba bulelela, a li, “Mu ipakezi ili mina ka ku iketela ku sebeleza Muñ'a Bupilo.”
Kih'a li, “Cwale mu zwise milimu i sili ye mu na ni yona, mi mu ise lipilu za mina ku Muñ'a Bupilo, Mulimu wa Isilaele.”
Sicaba sa li ku Joshua, “Lu ta sebeleza Muñ'a Bupilo, Mulimu wa luna, ni ku buluka litaelo za hae.”
Joshua kih'a eza bulikani ni sicaba lona lizazi leo, mi hona ko kwa Sikemi a ba fa milao ni litaelo. 
Joshua a ñola litaelo zeo mwa Buka ya Mulao wa Mulimu. A nga licwe le lituna, mi a li yemisa hona fo, mwatas'a kota ya oke, mwa sibaka se si kenile sa Muñ'a Bupilo. 
Kih'a li kwa sicaba kaufela, “Mu talime licwe le! Li ta ba paki ya luna. Li utwile manzwi kamukana a' lu bulelezwi ki Muñ'a Bupilo. Cwale li ta ba paki ye sa mi yemeli, ye ta mi hanisa ku fulalela Mulimu.” 
Joshua kih'a lukulula batu, mi yo muñwi ni yo muñwi a kutela kwa hae.
Mwamulaho a zeo, Joshua mwan'a Nuni, mutang'a Muñ'a Bupilo, a shwa a nz'a na ni lilimo ze mwanda ka lishumi. 
 Ba mu buluka mwa mubu wa hae kwa Timinati-Sera, mwa naha ya malundu a Eferaimi, kwa mutulo wa Lilundu la Gaashi.
Sicaba sa Isilaele sa sebeleza Mulimu nako ya n'a pila Joshua. Mi mwamulaho a lifu la hae, ba zwelapili ku sebeleza Muñ'a Bupilo cwalo ha ne ku sa pila bazamaisi ba ba ne ba zibile lika kamukana zeo Muñ'a Bupilo n'a li ezelize sicaba sa Isilaele.
  Masapo a Josefa a n'a tisizwe ki sicaba sa Isilaele ku zwa kwa Egepita, a pumbekiwa mwa Sikemi, mwa kabunyana ka n'a lekile Jakobo kwa bana ba Hamori, ndat'ahe Sikemi, ka muwaya-waya wa silivela o n'o eza mwanda. Naha yeo ya ba ya baikulu ba Josefa.
Eliazare mwan'a Aruni a shwa, mi a bulukwa mwa Gibeyati, munzi wa mwan'a hae Finehasi, w'a n'a filwe mwa naha ya malundu a Eferaimi.
