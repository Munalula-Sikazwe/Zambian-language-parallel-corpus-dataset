Pacisila ca mfwa yakwe Mose umuomvi wakwe Yawe, Yawe alanda na Yoswa umwana umonsi wakwe Nuni, wiyo uwali kazwa wakwe Mose, ati, 
“Mose umuomvi wane watafwa. Katuka fwandi lamba Luzi luu lwa Yodani, wewe pamwi na ina Izlaeli yonsi, mwingile nu mu mpanga ino namamupeela. 
 Wakwe vino nalavile Mose, inkumupeela impanga yonsi pyu ino mumapitanga mwenemo. 
Impanga inu ilatandikila ku lwanga ku kaeya ukufika nu ku Myamba ya Lebanoni mpaka nu ku Luzi lwa Yufulate alino nu kwiza senuka ku mpanga yonsi iya ina Hiti mpaka nu kwizasinta kuli Yemba wa Adiliya, yonsi ii ilaya impanga inu. 
 Kusi umuntu nanti wenga alakucimvya we Yoswa, mu manda yonsi aumi wako. Vino nayanga na Mose avino namayanga nawe. Ntalatala inkusye awe, nupya ntalakutazyela foo. 
 Uposye nupya uzyansye. Pasi pano awewe ulalenga antu yaa ukwikala mu mpanga ino nalavile kupeela ku vikolwe vyao. 
Wewe kwene ule uposye nupya uzyansye. Utekele nu kuyela amasunde yonsi yano umuomvi wane Mose wakupezile. Utakezye kutazyela isunde nanti lyonga pali yayo, nga lyene ulaya nu longo konsi kuno ulaya. 
Lupapulo luu lwa masunde lulinzile lwawelengwa lyonsi lino mukupepa. Mulinzile mwalupituluka umusanya nu usiku, pakuti mutekele pakucita vyonsi vino vyalembwa mwenemo. Ndi caya vivyo, lyene mulaya nu longo nupya mutalaposiwa. 
Uwaiusya lyonsi ilamulo lino natinkupeela ilya kuti uposye nupya uzyansye! Uposye nupya uzyansye, pano Yawe Leza wako amayanga nawe konsi kuno umayanga.”
Lyene Yoswa apeela ilamulo ku ntunguluzi zya ina Izlaeli ati, 
“Pitini mu nsakwe zyonsi mukanene antu muti, ‘Teyanyini iposo, pamulandu wakuti ndi papita amanda yatatu, mulalamba Luzi lwa Yodani nu kuya pokolola impanga ino Yawe Leza wamupeela kuti iye iyakwinu.’ ”
  Alino Yoswa anena amu mutundu wakwe Lubeni, na wakwe Gadi, nu mutundu pakasi wakwe Manase, ati, 
“Mwaiusya ilamulo lino Mose muomvi wakwe Yawe wamupeezile ilyakuti Yawe Leza winu watamupeela upuzo nupya watapeela impanga ii kunomuli. 
Acino fwandi aci inu, na ana inu, pali pamwi ni viteekwa vinu, yene yali nu kusyala kuno mbalama ku mpanga ino Mose wamupeela lwaku ufumondaka wa Luzi lwa Yodani. Lelo ivita vinu, vyonsi vino vyativiipangasya ku kulwa inkondo, vilinzile kulamba luzi lulu nu kukolelela anyonko aina Izlaeli kuti vikayazwilizye ukulwa inkondo. 
Lino anyonko yaca yacimvya yatandika nu kwikala mu mpanga ino Yawe Leza winu alayapeela, alino lyene mulaswilila nu kuya ikala mu mpanga iyo ino Mose umuomvi wakwe Yawe wamupeela lwaku ufumondaka wa Luzi lwa Yodani.”
Lyene iyanena Yoswa yati, “Swemo tulacita vyonsi vino watupeela ilamulo kuti twacita, nupya na konsi kuno ulatutuma tulaya. 
Tumakuyelanga wakwe vino twayelanga Mose lyonsi. Nupya Yawe Leza angaya nawe pee wakwe vino wali na Mose! 
Wino wensi alatwisika amaka yako nanti kukanayela amazwi yako, cisi cimwi ilamulo lino ulayapeela, wene alakomwa. Wemo ule uposye nupya uzyansye.”
  Lyene Yoswa, umwana wakwe Nuni, mu umfisolo atuma inengu ziili ukufuma ku nkambi yaku Syitimu. Ayapeela ilamulo kuti yaye yakendezye impanga ya Kenani mu umfisolo, makamaka umusumba wa Yeliko. Caleka inengu zizi izipita zizana indo mumu ng'anda yakwe Laabu cizelele. 
Lino umwene uwamu Yeliko uvwa ukuti aina Izlaeli yamwi yatiyiza usiku ku kwendezya impanga, 
atuma inkombe kuli Laabu ku kumunena ziti, “Fumya aonsi yano yatiyiza ukwako uyalete kuno, pano yene yatiyiza ku kwendezya impanga ii yonsi.”
Lelo umwanaci wilya walanga watafisa aonsi yalya yaili. Alino avwanga ati, “Icacumi, aonsi yaa yatiyiza kunondi, lelo nemo ntalimanyile kuno yafumile. 
Lino kakuku katola, apipi ni nsita ya kuyala impongolo ya musumba, aonsi yalya iyala iyapita. Ntamanyile ni ntunga ino yalungime, lelo ndi mwapitisya mwayalondelela mungayazana.” 
(Lelo walanga Laabu watatola aonsi yalya nu kuyafisa apilali mu mutumba wakwe fulakisi wino watulike penepo.) 
Acino inkombe zizi izitenuka izilondelelela inengu zizi ku ntunga yi lambwa lya Luzi lwa Yodani, nga lilyo kwene lino zyapita antu yayala impongolo ya musumba.
Lino inengu zitacili zilale mu usiku ulya, Laabu akwela apilali pano zili, 
nga azinena ati, “Manyile ukuti Yawe watapeela impanga ii kunomuli nu kuti ingofyo izya pali mwemwe zyatizituponela, cakuti umuntu wensi mu mpanga ii akuzakaza ku ntete pamulandu winu. 
 Tuuvwa vino Yawe wakamizye Yemba Muyenzu pakuti mulambe pa kufuma mu Eguputo. Tuuvwa na vino mwacisile kuli Siooni na Ogi, yamwene yalya yaili ya ina Amoli lwaku ufumondaka wakwe Yodani, yano mwakomile. 
Lino tuvwile cii, ituya na miiku nga imyenzo itu izakaza ku ntete pamulandu wa kwiza kwinu, pano Yawe Leza winu ali Leza ukwiyulu na pano pansi kwene. 
Caleka, ndakai lapini kunondi mwi zina lyakwe Leza ukuti muli nu kulanga uluse ku ang'anda yane wakwe vino nemo namucitile. Mumpeele ni cimanyililo icakusininkizizya 
ukuti mulalanga uluse kuli tata na mayo, nu ku ina yane yakalume na yakaci, nga nu ku aluko lwao yonsi, nu kuti mutalatukoma.”
Alino inengu zizi izimunena iziti, “Swemo twaifima ukufwa pa kupususya umi wako, cikulu sile utanena umwi pali vino tukucita kuno. Lyene lino Yawe alatupeela impanga ii, swemo tulaya acumi kunuli pa kukucitila icisuma.”
Laabu pali pakufumizya inengu zizi api windo, aziisya na pansi ku mwando, pano ing'anda ino wikalanga mwenemo yasemelile ku lung'umba lwi linga lya musumba. 
Nga azikonkomezya ati, “Utukilini ku myamba pakuti inkombe zya mwene zitamuzana. Mufisame kuku kwene mpaka amanda yatatu yasuke yapite nupya suka inkombe zizi zikaweluluke. Lyene mungaca mutwalilile pa ulendo winu.”
Alino nazyo izimunena iziti, “Tutalafikilizya umulapo uno wemo walenga kuti tucite 
suka sile ndi waca wanyepelela umwando uyenzu ukwi windo, lilya kwene lino waliwatufumizyamo nu kutwisizya pansi. Nupya suka sile ndi ulakonganika so na nyoko, na anyonko yakalume na yakaci, na akazi kako yonsi mu ng'anda yako. 
Ndi umwi cilamukumba waca wafumila panzi nu kupita mu misolo, lyene ndi wakomwa ale wailya umwisikulu. Nupya mutaca mutulilile awe. Lelo wensi aalazanwa mu ng'anda pamwi nawe ndi waca wazanzwa, lyene ale twailya sweisikulu! 
Lelo ndi wanena umwi pali vino tukucita kuno, ale lyene tulasapulwa ku kufikilizya umulapo uno walenzile kuti tucite.” 
Alino Laabu azumilizya ati, “Cilaya ndi vino mwatimuvwanga.” Acino ayanena ukupita pa lwendo lwao nga nayo yapita. Lyene lino yapita asyala anyepelela umwando uyenzu ukwi windo.
Inengu nazyo pali pakuya ku myamba akuno zyaya zyafisama pa manda yatatu, mpaka ukufika lino inkombe zizi zyaweluluka ku Yeliko pacisila cakusapika monsi monsi mu kulonda inengu zizi ukwaula ukuzizana. 
Alino lyene inengu zizi ziili izitandika ukuswilila mwenemo. Izitentemuka imyamba, iziya zilamba uluzi, ziza kuli Yoswa umwana umonsi wakwe Nuni, nga izimunena vyonsi vino vyacitike kunozili. 
Inengu zizi izinena Yoswa ziti, “Icumi kwene Yawe watapeela impanga ilya yonsi mu makasa itu. Aikazi yakweneko yonsi yakuizakazila sile ku ntete pamulandu witu.”
Katondotondo Yoswa na Ina Izlaeli yonsi iyatenuka ukufuma ku Syitimu nga iyaya ku Yodani, kuno yakuuzile insakwe lino yatacili yalambe. 
Apa mpela ya manda yatatu yamusika ya vita iyasalala mu nsakwe zyonsi, 
nga yapeela ilamulo ku antu yati, “Lino mwaca mwalola yasimapepo aina Levi yasenzile Mbokosi ya Upangano yakwe Yawe Leza winu ku nkolelo, namwe kwene mulinzile ukukatuka musye vifulo vinu muilondelele pacisila. 
Lyene mulamanya intunga ukwakuya, pasi pano mwemo mutatazile mupita umu nzila ii. Lelo ukufuma apayelile Mbokosi iyo ya Upangano mulinzile ukusyalikila musye iciposi ukulingana intampulo kilomita wenga. Mutakezye ukupalamila ku Mbokosi iyo.”
Yoswa anena antu ati, “Isangululini mweisikulu, pano mutondo Yawe alacita icinjelengwe apakasi kinu.” 
Alino Yoswa anena yasimapepo ati, “Nyemulini Mbokosi ya Upangano nga mupite mukolelele antu.” Acino iyakatusya Mbokosi nga iyakolelela antu.
Lyene Yawe anena Yoswa ati, “Vino namacita ilelo vimalenga kuti aina Izlaeli yonsi yatandike kucindamika, pakuti yamanye ukuti nemo indi nawe wakwe vino nali na Mose. 
Upeele ilamulo lii kuli yasimapepo yano yakasenda Mbokosi ya Upangano, uti, ‘Lino mulafika pa cituntu ca Luzi lwa Yodani, muce mwingile nu kwimilila mu luzi mukasi.’ ”
Alino Yoswa anena aina Izlaeli ati, “Palamilini kuno nga muyuvwile amazwi yakwe Yawe Leza winu. 
Lino mulaya pankolelo, wene atalaposiwa ukumuzingila aina Kenani, aina Hiti, na ina Hivi, na ina Pelizi, na ina Giligasi, na ina Amoli nga na ina Yebusi. Vii avino mulamanya ukuti Leza wa umi ali pakasi kinu 
lilyo lino yasimapepo yalasenda Mbokosi ya Upangano ya Mwene wa nsi yonsi nga yamukolelele ukwingila mu Luzi lwa Yodani. 
Lyene alino muce musolole aonsi ikumi na yaili ukufuma mu mitundu ya ina Izlaeli, umonsi wenga ukufuma muli cila mutundu. 
Nga zuwazuwa lino yasimapepo asenzile Mbokosi ya Upangano yakwe Yawe, umwene wa nsi yonsi yalyata mu Luzi lwa Yodani, amanzi yaluko yano yakukonkolokela ukwisika yalaputulwa nga yatulumane pamwi.”
Caleka lino antu yakuululula insakwe zyao kuti yakalambe Luzi lwa Yodani, yasimapepo asenzile Mbokosi ya Upangano iyapita iyayakolelela. 
Lyene Luzi lwa Yodani lukasambela monsi mu nsita yonsi iya uzombozi, nga lelo zuwazuwa lino yasimapepo asenzile Mbokosi ya Upangano yafika ku Yodani nga ni ngazo zyao zyakumya amanzi mu mbali, 
amanzi ukufuma ukupela ya luzi iyata ukupita. Amanzi iyatulumana kufika na papela ya cituntu kulingana intampulo izingi ukuwelela icisila, ukufika na lwaku musumba wa Adamu, pipi nu ku Zaletani. Pa nsita ili imwi kwene amanzi yano yakonkolokanga yakuya kuli Yemba wa Alaba (kuli kuti Yemba wa Musilya) iyata ukupita iyaputuka. Acino antu iyalambila ku mbalama yuze kulungatana nu musumba wa Yeliko. 
Yasimapepo asenzile Mbokosi ya Upangano yakwe Yawe yimilila silili pa musili uume apakasi ka Luzi lwa Yodani, nga aina Izlaeli yonsi yala yakulamba, mpaka uluko lonsi ilulamba.
Walanga uluko lonsi lwamala ukulamba Yodani, Yawe anena Yoswa ati, 
“Solola aonsi yaili ukufuma mu antu, muli cila mutundu mufume wenga, 
nga uyapeele ilamulo kuti yasole amawe ikumi na yaili apakasi ka Luzi lwa Yodani, ukufuma pa ncende kwene ilya pano yasimapepo yimilile, muyasende nga mukayike pansi pa ncende ino mumaya mukasake insakwe usiku.”
Alino Yoswa aama aonsi yalya ikumi na yaili yano wasolwile ukufuma mu ina Izlaeli, muli cila mutundu mufuma wenga, 
nga ayanena ati, “Yangini pa nkolelo ya Mbokosi ya Upangano yakwe Yawe Leza winu, mwingile apakasi ka Luzi lwa Yodani. Cila wenga uwa munomuli alinzile ukutoola iwe nu kulisenda pa ciye, ukulingana ni mpendwa ya mitundu ya ina Izlaeli, 
kuti liye icimanyililo apakasi kinu. Mu manda akwiza lino amu mupanda winu yalamuzya vino amawe ya yakusenula kunomuli, 
lyene muce muyanene ukuti amanzi amu Luzi lwa Yodani yatile ukupita lino Mbokosi ya Upangano yakwe Yawe yalamvile. Amawe ya yamayanga iciusizyo cakwe cii ku ina Izlaeli amanda pe.”
Aonsi yalya iyalondela amalamulo yakwe Yoswa. Iyasola amawe yalya ikumi na yaili apakasi ka Luzi lwa Yodani, ukulingana ni mpendwa ya mitundu ya ina Izlaeli, wakwe vino Yawe wapeezile ilamulo kuli Yoswa. Apali pa kuyasenda nu kuya yika pansi mu nsakwe zyao. 
Yoswa atoola amawe ikumi na yaili nga ayasimpa apakasi ka Luzi lwa Yodani, papa kwene pano yasimapepo asenzile Mbokosi ya Upangano yimilile. (Napilelo kwene amawe yayo apano yacili.) 
Lyene yasimapepo asenzile Mbokosi ya Upangano yasyala yaimi apakasi ka Luzi lwa Yodani mpaka ukufika lino antu yamala kufikilizya vyonsi vino Yawe wapeezile Yoswa ilamulo kuti yacite, wakwe vivi kwene vino Mose wanenyile Yoswa.
nga zuwazuwa lino yonsi kwene yamala ukulamba, yasimapepo iyakolelela antu yonsi yala yasenzile Mbokosi ya Upangano yakwe Yawe. 
Amu mutundu wakwe Lubeni, na wakwe Gadi nga nu mutundu pakasi wakwe Manase ali yano yakolelile aina Izlaeli yonsi ala iyaipangasya ivyanzo, wakwe vino Mose wayatungulwile. 
Pa manso yakwe Yawe antu ukulingana na mazimbi amakumi yani, yao aiteinye ku ulwi, iyalamba nu kulungama ku manyika aku Yeliko. 
Uwanda ulya Yawe acindamika Yoswa sana pa manso ya ina Izlaeli yonsi. Nga antu iyamucindika mu manda ya umi wakwe onsi, ndi vino yacindikanga Mose.
Lyene Yawe anena Yoswa ati, 
“Pela ilamulo kuli yasimapepo yano yasenzile Mbokosi ya Upangano kuti yafume umukasi ka Luzi lwa Yodani.” 
Acino Yoswa apeela ilamulo kuli yasimapepo, ati, “Fumini umukasi ka Luzi lwa Yodani.” 
Lino sile yasimapepo yalya asenzile Mbokosi ya Upangano yakwe Yawe yacifuma ukunzi ku cituntu ca Luzi lwa Yodani, uluzi nupya ilutandika ukupita nu kusambela monsi wakwe vino cali inkolelo.
Pa wanda uwalenga ikumi, mu mwezi wakutandika antu yalamvile Luzi lwa Yodani, iyaya yakuula insakwe mu Giligali pa mupaka waku ufumondaka wa musumba wa Yeliko. 
Alino ku Giligali Yoswa asimpa amawe yalya ikumi na yaili yano yafumizye mu Luzi lwa Yodani. 
Lyene anena aina Izlaeli ati, “Mu manda akwiza lino amu mupanda winu yaluzya yaisi vino amawe ya yakusenula, 
muce muyanene muti, ‘Aina Izlaeli yalamvile Luzi lwa Yodani pa musili uume.’ 
Pano Yawe Leza winu umike amanzi amu Luzi lwa Yodani pa manso ya vikolwe vinu mpaka visuka vilamba. Yawe Leza winu wacisile icili conga na kuli Yemba Muyenzu kwene, wino wumike pa manso yaviko mpaka visuka vilamba. 
Wene wacisile ci pakuti antu yonsi amu nsi yamanye ukulu wa maka yakwe Yawe, na kuti mungaoopa Yawe Leza winu amanda pe.”
Lino Yamwene yonsi aina Amoli aikalanga ku uwondaka wa Luzi lwa Yodani alino na yamwene yonsi aina Kenani aikalanga mu nkumba yakwe yemba wa Adiliya yuvwa ukuti Yawe watakamya Yodani pa manso ya ina Izlaeli mpaka itusuka itulamba, iyazakaza ku ntete nupya iyatovoka pamulandu wa ina Izlaeli.
Pa nsita ilya Yawe anena Yoswa ati, “Conga imipeni ya mawe pakuti usilamule aina Izlaeli.” 
Acino Yoswa aconga imipeni ya mawe nu kusilamula aina Izlaeli pa Gibeati Halaloti. 
Icalenzile ukuti Yoswa asilamule aonsi aici: Aonsi yonsi afumile ku Eguputo, yao alinzile ukulwa inkondo yafwilile umu nzila mu lwanga pacisila ca kufuma mu Eguputo. 
Antu yonsi afumile mwenemo yasilamwilwe, lelo antu yonsi avyalilwe mu lwanga mu nsita iya lwendo ukufuma mu Eguputo walanga yatali yasilamulwe. 
 Aina Izlaeli yazeulukanga mu lwanga imyaka amakumi yani suka aonsi yonsi ali vita mu luko iyafwa, yonsi afumile mu Eguputo yano yatayezile Yawe. Pano Yawe walafile kunoyali ukuti yatalatala yalole impanga ino wene walavile ivikolwe vyao ukuti alaipeela kunotuli, impanga ilya ikulu nupya ivunde cuze. 
Acino ana yao yano Yawe wapyanikile penepo pa cifulo cao, ali yano Yoswa asilamula. Yene wayasilamwile pamulandu wakuti pa lwendo lwao walanga yatali yasilamulwe
Lino yamala ukusilamulwa, uluko lonsi ilutala ilusyala mu nsakwe muno yali pakuti ivilonda vimalilike ukupola. 
Lyene Yawe anena Yoswa ati, “Ilelo natimfumya ukunenola kwa ina Eguputo panomuli. Acino na pilelo kwene icifulo cici cikaamwa ukuti Giligali.”
  Lino ilanzi lyawa pa wanda uwalenga ikumi na yani, lino yatenzi mu nsakwe zyao zino yakuuzile ku Giligali lwa ku manyika aku Yeliko, aina Izlaeli iyazevya Cimulo ca Ucilo. 
Alino pa wanda uwalondelilepo Cimulo ca Ucilo, pa wanda kwene ulya iyatomola ivyakulya vya mpanga ilya: ingano izipuke nga ni mikate isi na citutumusi. 
 Cali ukufuma pa wanda kwene ulya, lino yatandike ukulya iviseekwa vya mpanga ilya, alino na mana kwene watile ukupona. Aina Izlaeli yatatazile yakwate mana nupya. Lelo umwaka ulya yene yalyanga iviseekwa vya mpanga ya Kenani.
Lyene lino Yoswa wali pipi nu ku Yeliko, asanzula amanso nga alola umuntu aimi ku nkolelo yakwe ala alemile ulupanga lwakwe mu minwe. Yoswa amulungama nga amuuzya ati, “We, uzye uli ku lusansa lwitu nanti uli ku lusansa lwa anisi itu?”
Nawe amwaasuka ati, “Awe, insi ku lusansa ululi lonsi! Nemo indi pano wakwe musika mukalamba uwa vita vyakwe Yawe.”
Nga musika mukalamba uwa vita vyakwe Yawe amunena ati, “Zula ndyatu zyako, pamulandu wakuti cifulo cino uimililepo icamuzilo.” Yoswa nawe acita vivyo kwene.
Umusumba wa Yeliko yaukuulilile ilinga ningo sana pamulandu wa koopa aina Izlaeli. Kutali umwi uwakwingila mwenemo nanti ukufumila ukunzi. 
Lyene Yawe anena Yoswa ati, “Lola, Natimpeela umusumba wa Yeliko nu mwene wauko nga ni vita vyakweo mu makasa yako. Wewe kumwi ni vita vyako mulinzile ukupita nu kuzinguluka umusumba ulya iila lyonga. Mulinzile ukucita ci pa manda mutanda. 
Wewe pamwi ni vita vyako vyonsi mulinzile ukuzinguluka umusumba, mula mukuuzinguluka iila lyonga cila wanda pa manda mutanda. 
Yasimapepo cinimbali yace yasende intandala izyapangilwa ni mpembe zyakwe yasuuku, nupya yace yakolelele Mbokosi ya Upangano. Pa wanda uwalenga cinimbali, mulinzile ukupita ukuzinguluka umusumba amaila cinimbali, na yasimapepo yala yakulizya intandala. 
Lino muvwa kuno yakulizya intandala yao, lyene impuka yonsi iya vita ilinzile yalaizya ukulaizya ukukulu. Alino lyene ilinga lya musumba lilawa nga ni vita vilaya pa nkolelo. Cila muntu alingila mwenemo ulunga na panoli.”
Acino Yoswa umwana umonsi wakwe Nuni aama yasimapepo nga ayanena ati, “Nyemulini Mbokosi ya Upangano yakwe Yawe, nga muleke yasimapepo cinimbali yakweyolelele ala yatiyasenda intandala.” 
Nga apeela ilamulo ku antu ati, “Yangini pa nkolelo! Pitini muzinguluke umusumba, muleke ni vita ivyakucingilila vikolelele Mbokosi ya Upangano yakwe Yawe.”
Lino Yoswa wamala ukupeela ilamulo li ku antu, yasimapepo cinimbali asenzile intandala cinimbali pa manso yakwe Yawe iyaya pa nkolelo, yala yakulizya intandala zyao, nga ni Mbokosi ya Upangano yakwe Yawe ala iyalondelile pa nsizi. 
Ivita ivyakucingilila ivikolelela yasimapepo akulizya intandala, nga ni vita ivyakufundikizya navyo ivilondelela Mbokosi ya Upangano pacisila, ni ntandala zila zikulila. 
Lelo walanga Yoswa watapeela ilamulo ku antu kuti yateezya ukulaizya, nanti ukukatusya izwi, nanti ukulanda izwi nanti alimwi mpaka uwanda uno alayanena ukupunda. Alino lyene yangapunda na maka. 
Alino lyene Yoswa aleka kuti yasende Mbokosi ya Upangano yakwe Yawe yazinguluke umusumba iila lyonga. Nupya antu iyaweluluka mu nsakwe amuno iyalala usiku ulya.
Katondotondo, uwanda uwalondelilepo Yoswa na Yasimapepo yanyemula Mbokosi ya Upangano yakwe Yawe. 
Alino yasimapepo cinimbali asenzile intandala cinimbali iyakolelela Mbokosi ya Upangano yakwe Yawe yala yakulizya intandala. Ivita ivyakucingilila iviyakolelela nga ni vita ivyakufundikizya vila vilondelile Mbokosi ya Upangano yakwe Yawe, ni ntandala zila zikulila lino yakupita. 
Nu wanda wakwe ciili iyapita ukuzinguluka umusumba iila lyonga, alino iyaswilila ku nsakwe. Na vivyo avili vino yacisile pa manda mutanda.
Pa wanda uwalenga cinimbali, iyakatuka pa macaca nga iyapita ukuzinguluka umusumba amaila cinimbali mu musango uli onga kwene. Lelo pa wanda ukwene sile yene yazingulwike umusumba amaila cinimbali. 
Alino iila kwene ilyalenga cinimbali, lino yasimapepo yalizya intandala, Yoswa apeela ilamulo ku antu, ati, “Pundini! Pano Yawe watapeela umusumba uu kunomuli. 
Umusumba uu pali pamwi na kali konsi akaya mwenemo, vyapeelwa kuli Yawe kuti vyononwe. Kusi umwi uwakusya umupuma, suka sile cizelele Laabu apali pamwi na yao yonsi ali mu ng'anda yakwe na aliwe. Pasi pano wene wafisile inengu zino twatumile. 
Alino namwe muisunge ku vintu vino vyapeelwa ku kononwa, kuti mutailetelela uwononesi pa kulondela ulunkumbwa lwa kuitolela cimwi pali vino ivipelwa ukononeka. Pasi pano ndi mwacita vivyo insakwe yonsi ya ina Izlaeli ale yapeelwa ukononeka nu kuiletelela uzanzo. 
Siluva na zaabu wensi nga ni vintu vyonsi vya mukuwa ni vya vyela vyene ivyakwe Yawe nupya vilinzile ukwikwa mu cipao cakwe.”
  Lyene lino intandala zyalila, antu nayo iyapunda na maka, nga ni linga ilipona. Ivita navyo ivisimwilila mukasi, cila muntu ulunga na pano wali, nga yapoka umusumba ulya. 
Alino yapeela umusumba ulya kuli Yawe kuti wononwe nga ku malupanga yano yali nayo iyakomola ivyaumi vyonsi mu musumba, aonsi na anaci, ance na akote, ni ng'ombe, ni mfwele, nga na yapunda kwene.
Yoswa pali pakunena aonsi yalya yaili yano yendizye impanga, ati, “Yangini mukingile mu ng'anda yakwe cizelele nga mufumye aliwe kumwi na amu ng'anda yakwe yonsi ukunzi, ukulingana navino mwalavile nu mulapo kunoli.” 
Acino alumendo yalya aile iyendezya apali pakuyako nu kufumya Laabu, na isi na nyina na yakalume yakwe nga na amu ng'anda yakwe yonsi. Yafumya amu ng'anda yakwe yonsi nu kuyika mu ncende yonga ukunzi ya nsakwe zya ina Izlaeli. 
Alino iyoca umusumba onsi na vyonsi ivyali mwenemo, lelo yika siluva na zaabu nga ni viombelo vya mukuwa mu cipao camu Ng'anda ikulu yakwe Yawe. 
 Lelo Yoswa atakomile cizelele wilya Laabu, ni vyamu ng'anda yakwe, na amu ng'anda yakwe, pamulandu wakuti wene wafisile aonsi yano Yoswa watumile ku kuya endezya umusumba wa Yeliko. Nga wene pamwi na amu ng'anda yakwe yakaikala pakasi ka ina Izlaeli na pilelo kwene.
  Pa nsita ilya Yoswa avwanga amazwi yaa amisindicila akuti,
Yawe wali na Yoswa, nga nu lulumbi lwakwe Yoswa lusalangana mu mpanga ilya yonsi.
Lelo aina Izlaeli yamwi yatali acumi ku ciindo cino icakumile ivintu vino vyapeelwa ku kononwa. Akani umwana wakwe Kalimi, umwana wakwe Zimuli, umwana wakwe Zela, uwa mutundu wakwe Yuda, atoola ivintu vimwi vino yainzile. Caleka ukali wakwe Yawe ufulumila aina Izlaeli.
Yoswa apali pakutuma antu yamwi ukufuma ku Yeliko iyaya ku Ai, pipi nu ku Beti Aveni lwaku ufumondaka waku Betele, nga ayanena ati, “Pitangini mutumbele mukalengule impanga ilya.” Acino antu yalya iyapita iyaya yalengula umusumba wa Ai. 
Lino yawela kuli Yoswa, iyamunena yati, “Nanti tutaile swensi kweneko cisi nu mulandu. Tuma sile antu amazimbi yaili nanti yatatu akuti yakapoke impanga ilya. Utatuma ivita vyonsi pasi pano aikazi amu Ai yatavula.” 
Acino aonsi aileko yali manye pipi na mazimbi yatatu, lelo yayacimvizye ku ina Ai, 
iyakomapo antu amakumi yatatu na mutanda. Asyala nayo iyayacocovya ukutandikila sile pa mpongolo ya musumba mpaka ukufika lwaku cimbotela nga yayakoma pa mutentemuko wa mwamba. Pali cii aina Izlaeli iyatovoka nga nu munyanya iuyaputuka. Iyuvwa intete nu kuzakaza wakwe cimwi.
Lyene Yoswa alepula insalu zyakwe nga afukama pansi afupime ku nkolelo ya Mbokosi ya Upangano yakwe Yawe, alali papa kwene mpaka nalino ilanzi lyawa. Intunguluzi zya ina Izlaeli nazyo izicita icili cimwi, nga iziisansa ulukungu pa mitwe. 
Lyene Yoswa akuta ati, “Uwi! We Yawe Simwandalali, uzye pacani cino walamvizye antu yako kuno mbalama ya Yodani kuti utupeele mu makasa ya ina Amoli pakuti yatonone? Si cange cizipe uleka twikale ku mbalama yuze iya Luzi lwa Yodani! 
Owe Mwene! Uzye namalanda cani, pasi pano aina Izlaeli yatiyapuuka anisi yao? 
Lino aina Kenani pali pamwi na antu yauze akaya ya mpanga ilya yaluvwa cii, yaliza yatuzinguluke nu kutulovya swensi pano pansi. Uzye lyene wemo ulacita cani pakuti umucinzi wako ukulu utakononeke?”
Alino Yawe anena Yoswa ati, “Si katuka! Uzye icani cino ufupime pansi mu musango ndi uwo? 
Aina Izlaeli yatiyifya. Yatiyaluvyanya Upangano wane uno nayapile ilamulo kuti yausunge. Yene yatiyatola ivintu vimwi vino vyapeelwa ku kononwa. Yene yatiyaviya, yatiyatumpoka, yatiyavifisa mu viya vyao. 
Icaleka aina Izlaeli yatiyayacimvya ku anisi yao. Yene yatiyasimula kantapepela, pamulandu wakuti aisikulu yatiyailetelela ukononeka. Acino nani namatala imufutuke, na pakuti nupya imupalamile, suka mwatala monona vino namulesizye ukutola.
“Ale fwandi katuka ukasangulule antu. Uyanene uti, ‘Isangululini mweisikulu apakuiteyanya pali vino vilacitika mutondo. Uyanene uti kuu kuli kulanda kwakwe Yawe, Leza wa ina Izlaeli ukwakuti, Pakasi kinu mukweti ivintu vino namunenyile ukonona, mwe ina Izlaeli mwe! Mulaposiwa ukulwa na anisi inu suka sile mwatala monona ivintu vivyo.’ 
Mutondo katondo cila mutundu uce waiza onga onga. Umutundu uno Yawe wasonta ulinzile ukwiza ku nkolelo uluko nu luko, nga ni ng'anda ino Yawe wasonta yalaiza wenga wenga. 
Alino umuntu wino alazanwa ni vintu vino vyapeelwa ku kononwa, wene uwakoca pamwi na amu ng'anda yakwe yonsi nga na vyonsi vino wakwata. Pasi pano wene asi uwacumi ku upangano wakwe Yawe nupya watacita icamuzewanya mu Izlaeli.”
Katondotondo uwanda uwalondelela Yoswa pali pakunena cila mutundu wa ina Izlaeli ukwiza ku nkolelo, nga icilema umutundu wakwe Yuda. 
Amu luko lwakwe Yuda Yiza ku nkolelo. Lyene asonta amu luko lwakwe Zela ing'anda ni ng'anda, nga icilema Zimuli. 
Alino Yoswa pali pakunena cila muntu uwamu ng'anda yakwe Zimuli ukwiza ku nkolelo, nga icilema Akani umwana wakwe Kalimi, nupya umwizikulu wakwe Zabidi, umwana wakwe Zela, uwa mutundu wakwe Yuda. 
Lyene Anena Akani ati, “Uwi mwanane, sungala ulande icisinka pa manso yakwe Yawe Leza wa ina Izlaeli nga wemwisikulu uilongwele kunoli. Unene sile vino watucita, utezya umfise nanti kamwi.”
Akani nawe aasuka ati, “Endi icacumi! Nemo natinifya kuli Yawe Leza wa ina Izlaeli. Vii avili vino nacisile: 
Pali vino twasamfile naweni ikoti ilisuma sana ilyaku Babiloni, na siluva angalingana impiya zya masyekele amakilogalamu yaili, ni ciulungwa cakwe zaabu icinyome ukucizya pali citika wakwe kilogalamu. Nakumvilwe ivintu vii nu kuvitola. Vyonsi vii mumavizana umwi taalu lyane amuno navifisa, kumwi na siluva umwisika lyaviko.”
Yoswa pali pakutuma inkombe zimwi, nga nazyo izisimula ukuya kwi taalu lilya, nga kuku kwene iyazana ikoti ilifiswe umwi taalu kumwi na siluva umwisika. 
Lyene intumi zizi izisenda ivintu vivi ukufuma mwi taalu nu kuvitwala kuli Yoswa uwali pamwi na ina Izlaeli yonsi nu kuvilambalika pansi pa manso yakwe Yawe.
Alino Yoswa pamwi na ina Izlaeli yonsi iyasenda Akani umwana wakwe Zela, kumwi na siluva, ni koti, ni ciulungwa cakwe siluva, na ana yakwe aonsi na anaci, na yamasaye yakwe, na yapunda yakwe, ni mfwele zyakwe, ni taalu lyakwe, nga na vyonsi vino wali navyo, nga yayaleta ku Cifoloma ca Akoli.  
Yoswa auzya ati, “Uzye pacani cino watuletela intazi ii? Ilelo Yawe amakuletela intazi.” Alino aina Izlaeli yonsi iyamutama na mawe mpaka afwa, iyatama na amu ng'anda yakwe kwene nga iyayoca kumwi na vyonsi vino yali navyo. 
Alino iyatulikapo nu mutumba wa mawe ukulu sana. Umutumba uu na ndakai apano waya. Ali cino ukufika na pilelo pantu papa yakapaama yati Cifoloma ca Akoli.
Lyene Yawe anena Yoswa ati, “Utuvwa intete nanti ukutonsiwa. Senda ivita vyonsi, nga mupite ku kuzanza umusumba wa Ai. Pasi pano natimpeela umwene waku Ai mu makasa yako, kumwi na antu yakwe, umusumba wakwe nga ni mpanga yakwe. 
Ulacitila umusumba wa Ai nu mwene wauko vivi kwene vino wacitile umusumba wa Yeliko nu mwene wauko, suka sile ivisampwe nga ni viteekwa vyene mungasenda. Tuma ivita ivya kuyateyamila kunzi ya musumba ulya.”
Acino Yoswa ni vita vyonsi yafuma iyaya ku kuzanza umusumba wa Ai. Wene asolola asilika yakwe azwangane ukulingana na antu mazimbi amakumi yatatu nga ayatuma usiku 
ayapeela ilamulo lii ati, “Yangini mukayateyamile kunzi ya musumba. Mutezya kuya ukutali ukufuma ku musumba. Mwensi kwene muiteyanye ningo. 
Nemo na yano tuli nayo tulaya apankolelo ku musumba, nga lino aina Ai yalafumila ku kutuzanza, wakwe vino yacisile ilyankolelo, alino tulasenuka nu kuyapuuka. 
Nayo yalatucocovya mpaka naswe tuyafuntusye ukuyelile umusumba, pasi pano yene yalelenganya ukuti tukuyapuuka wakwe vino twacisile ilyankolelo. Acino lino tukuutuka ukufuma kunoyali, 
namwe mulinzile ukufisamuka muno mufisime nu kwizapoka umusumba wao. Yawe Leza winu alaupeela mu makasa inu. 
Lino mwapoka umusumba, mulinzile ukuwoca nu moto. Mucite kulingana ni lamulo lyakwe Yawe. Yaa ali malamulo yano nkumupeela.”
Acino Yoswa ayatuma iyapita. Alino nayo iyaya ku cifulo ukwa kufisama, nga iyatuwama pakasi ka musumba wa Betele nu wa Ai. Lelo Yoswa pamwi ni mpuka yakwe iya vita yikala mu nkambi usiku ulya onsi.
Katondotondo uwanda uwalondelilepo Yoswa akonganika antu yakwe, nga aliwe pamwi ni ntunguluzi zya ina Izlaeli iyayatungulula iyaya ku Ai. 
Ivita vyonsi ivyali pamwi na aliwe ivipita, nga ivipalama ku musumba, nga iyakuula insakwe lwaku katutu ka musumba wa Ai, na pakasi kao nu musumba pali cifoloma. 
Yoswa watozile aonsi ukulingana manye amazimbi yasano, nga ayafisamika pakasi ka musumba wa Betele nu wa Ai, lwaku uwondaka wa musumba. 
Iyasalanganya vita mu ntunga wakwe vii. Yonsi ali mu kamba iyayatwala ku katutu ka musumba nga nayo yano yafisile iyayatwala ku uwondaka wa musumba. Lelo Yoswa wali mu cifoloma usiku ulya onsi.
Lino umwene waku Ai walola vivyo, aliwe pamwi na onsi amu musumba iyazwangana katondotondo ukwizafuma mu musumba ku kukomenkanya aina Izlaeli mu ulwi pa ncende imwi ulunga na Alaba. Lelo wene atamanyile ukuti kuli atiyamuteyamila ukunzi ya musumba. 
Yoswa na ina Izlaeli yonsi iyacita kwati yakuutuka, iyaleka aina Ai iyayazinganya, nga iyutuka kulungama ku lwanga. 
Acino antu yonsi ali mu musumba wa Ai yamilwe ku kuzinga, nga lino yakucocovya Yoswa, iyafuntukisya ukutali nu musumba wao. 
Kusi umonsi umwi uwasile mu musumba wa Ai nanti wa Betele wino atafumile ku kucocovya aina Izlaeli. Yasile umusumba pwanku iyaya ku kucocovya aina Izlaeli.
Alino Yawe anena Yoswa ati, “Tola isumo lyako nu kulisonta ku Ai, pasi pano namapeela umusumba wa Ai mu makasa yako.” Acino Yoswa asonta isumo lyakwe ku Ai. 
Lyene lilyo kwene lino wasonta, aonsi yaya afisime iyasokoloka zuwazuwa nga iyasimula ulwilo kuya ku nkolelo. Alino yingila mu musumba, iyaupoka, nga iyawoca. 
Aonsi amu Ai iyapepela icisila nga iyalola icunsi pa musumba ulya cikututumuka mupela. Amaka na mano viyaputula imisana cakuti yatamanyile nu kwakuutukila, pamulandu wakuti aina Izlaeli autukile ku lwanga ku mufulo sile, lyene iyasenuka nu kuzanza yao ayacocovyanga. 
Pano lino Yoswa na ina Izlaeli yonsi yalola ukuti yao asile yafisime lyene yapoka umusumba, nu kuti icunsi ukufuma mu musumba uwo cikukwela papela, iyasenuka nu kuzanza aonsi aina Ai. 
Aina Izlaeli ali mu musumba lyene iyafuma ku kwizalemana na auze mu kulwisya aina Ai, cakuti aina Ai iyalola ukuti yatiyazingulukwa na ina Izlaeli ku mbali zyonsi. Lyene aina Izlaeli iyakoma aina Ai yonsi pyu, cakuti yatapanyizye nanti wenga. 
Suka sile umwene waku Ai awino yalemile umupuma iyamutwala kuli Yoswa.
Lino aina Izlaeli yamala ukukomola aonsi yonsi aina Ai mu citungu cici nu mu lwanga muno yayazinginye, nga na lino yakomola antu yonsi, aina Izlaeli yonsi kwene iyaswilila ku Ai iyaya iyakomola yao ali mwenemo. 
Impendwa ya ina Ai yonsi akomilwe pa wanda ulya yali amazimbi ikumi na yaili, aonsi na anaci. 
Yoswa atatazile aponye ikasa lyakwe ilyalemile isumo mpaka kufika lino yakomozile aina Ai yonsi. 
Lelo aina Izlaeli iyaitolela iviteekwa ni visampwe ivyamu musumba ulya, wakwe vino Yawe wanenyile Yoswa. 
Acino Yoswa aoca umusumba wa Ai nu kuusangula itongwa lya pe, wakwe vino lyaya ukufika na pilelo. 
Alino akulika umwene waku Ai ku cimuti, nga amusya akulelemba kuku kwene mpaka lino ilanzi lyawa. Nga lino ilanzi lyawa, Yoswa ayapeela ilamulo lya kusamula icala nu kucifuntula pa wingililo wa mpongolo ya musumba ulya. Alino lyene iyalonga penepo umutumba ukulu wa mawe, uno uliko ukufika na pilelo kwene.
  Lyene Yoswa akuulila Yawe, Leza wa ina Izlaeli, kavuwa pa Mwamba wa Ebali, 
 wakwe vino Mose umuomvi wakwe Yawe wapile ilamulo ku ina Izlaeli. Wakakuzile wakwe vino calembwa mu Lupapulo lwa Masunde yakwe Mose. Kali kavuwa akapangilwa na mawe asi yacekule yano yatatala yawazwa ni ciombelo ca cela. Apali pano yapeela kuli Yawe amawila akoca nga ni mpolelwa zya mawila ya utandano. 
Kuku kwene pa manso ya ina Izlaeli, Yoswa aambulula pa mawe amasunde yakwe Mose, yano wene walemvile. 
 Aina Izlaeli yonsi, ainamasi na akaya kwene, kumwi ni ntunguluzi zyao, na yamusika nga na yakapingula, yaimi ku mbali zyoili izya Mbokosi ya Upangano yakwe Yawe, ukulungatana na yasimapepo aina Levi, yao aisenzile. Citika wa antu yaimi ala iyalozya ivinso ku Mwamba wa Gelizimu nga na citika muze ala iyalozya ivinso ku Mwamba wa Ebali, kuti yafikilizye ilamulo lyakwe Mose umuomvi wakwe Yawe ilya kupolelela aina Izlaeli. 
Pacisila cakwe vii, Yoswa awelenga amazwi yonsi amu masunde, akumile kupolelelwa ni ntipu, wakwe vino yalembwa mu lupapulo lwa Masunde. 
Kutasiile izwi nanti lyonga mu masunde yano Mose wapile lino Yoswa atawelenzile pa manso yi uvi lyonsi lya ina Izlaeli, ukwika pamwi na anaci na ana, nga na inamasi aikalanga pakasi kao.
Lyene yamwene yonsi aikalanga ku uwondaka wa Luzi lwa Yodani yuvwa ivintu vii vyonsi, yano yonsi aikalanga mu mpanga ya myamba, nu mu misana ya twamba yaku uwondaka, nu mu nkumba yonsi yakwe Yemba wa Adiliya kufika na lwaku katutu ku Lebanoni, nga na yamwene ya ina Hiti, na ina Amoli, na ina Kenani, na ina Pelizi, na ina Hivi, nga na ina Yebusi 
iyumana kapi kuti yalwisye Yoswa na ina Izlaeli.
Lelo lino aikazi yaku Gibyoni yuvwa vino Yoswa wacitile umusumba wa Yeliko nu wa Ai, 
iyelenganya ukuomvya usomvi kunoli. Iyaya iyatola impao zimwi alino iyazilongelela mu mifuko iya vikampa nga iyakwezya pali yapunda kumwi ni nyambi zyao izyampiti zyakwe waini izilepoke nupya izisumilile, nga iyapita. 
Antu yalya iyazwala indyatu izisile nga ni vinyanko. Nu mukate uno yasenzile wali uume solokoto nupya uvungoke. 
Lyene iyaya kuli Yoswa mu nsakwe ku Giligali nga yanena aliwe na ina Izlaeli, yati, “Twafuma ku mpanga imwi ukutali. Tukasi kuti tucite cipangano namwe.”
  Aina Izlaeli iyanena aina Hivi yalya yati, “Limwi mwemo mukaikala mu pipi naswe. Ndi cakuti avino cili, uzye lyene tungacita uli cipangano namwe?”
Nayo yaasuka Yoswa yati, “Sweswe azya inu.”
Lyene nayo yaasuka yati, “Musambazi, kwene swemo kuno twafuma ukutali sana, pamulandu wa kuvwa ululumbi lwakwe Yawe Leza winu. Pasi pano twatituvwa vyonsi vino wene wacisile umu Eguputo, 
 na vyonsi vino wene wacitile yamwene yaili ya ina Amoli lwaku ufumondaka wa Luzi lwa Yodani, na Siooni umwene waku Hesyiboni, na Ogi umwene waku Basyani, wino wateekanga mu Asyitaloti. 
Intunguluzi zitu nga na antu yonsi akaikala mu mpanga itu yatunenyile kuti tusende impao pa lwendo lwitu tumulondelele kuno nga twize tumunene tuti, ‘Sweswe aomvi inu. Lekini tucite cipangano namwe.’ 
Si lola we musambazi umukate uno tusenzile. Lino twakatwike mu ng'anda kuno tufumile wali ukaye sile ningo. Lelo si lola! Ndakai watiuma nu kuvungoka. 
Ni nyambi zii zyakwe waini zyali izipya lino twazuzizyemo waini, lelo si lola vino zyatizilepoka. Silola vino ivyakuzwala vitu ni ndyatu zitu vyativinyansoka pamulandu nu utali wa lwendo.”
Aina Izlaeli iyazumila ukutoola ivyakulya vimwi ukufuma kunoyali ukwaula ukuuzya Yawe pa vyakulya vivyo. 
Alino Yoswa nawe acita cipangano ca mutende nayo kuti ayate yikale, nga ni ntunguluzi zi uvi nazyo kwene izilaya nu mulapo ukuti zimasunga cipangano.
Lelo walanga papita sile amanda yatatu ukufuma pano yacitile cipangano, aina Izlaeli iyamanya ukuti cumi cumi antu yalya ainipamba, aikalanga mupipi na aliyo. 
Acino aina Izlaeli iyatenuka nga pa wanda uwalenga yatatu iyafika ku misumba yao kuno yakaikala. Ni misumba iyo aei: Gibyoni, Kefila, Beeloti na Kilyati Yealimu. 
Lelo aina Izlaeli yatayazanzile, pamulandu wakuti intunguluzi zi uvi zyalafile nu mulapo kunoyali umwi zina lyakwe Yawe, Leza wa ina Izlaeli. Iuvi lyonsi iliilizyanya pali cii ku ntunguluzi. 
Lelo intunguluzi zyonsi izyasuka ziti, “Twalafile nu mulapo kunoyali umwi zina lyakwe Yawe, Leza wa ina Izlaeli. Acino ndakai tutangacita cimwi iciipe kunoyali. 
Swemo lyene tulinzile tuyate yikale ulumi, pakuti ukali wakwe Yawe utatuponela pa kuntasunga umulapo uno twalafile kunoyali. 
Yatini yaye apuma, lelo lekini yatutiyila inkwi nu kusembela iuvi lyonsi amanzi.” Vii avili vino intunguluzi zizi zyelenginye ukucita.
Lyene Yoswa aama aina Gibyoni nga ayanena ati, “Uzye pacani cino mwatusomvile pa kulanda imuti, ‘Tukaikala kutali namwe.’ Mucifulo cakuti mukaikala mu pipi naswe? 
Apakucita vivyo, ukufuma ndakai mwatipwilwa na Leza. Antu inu yalaya azya pe. Yene yalaatiya inkwi nu kusembela ing'anda yakwe Leza wane amanzi.”
Nayo yaasuka Yoswa, yati, “Mukwai swemo tuvwile ukuti Yawe Leza wako wapile ilamulo kuli Mose kuti apeele mwemwe impanga yonsi nga nu kulovya aikazi ya mwenemo yonsi pyu. Acino fwandi lino twaweni ukuti mwapalama, imyenzo itu itatenzi nu kuzakaza. Uli mulandu uno twacitile vivyo. 
Lyene ndakai tuli mu makasa inu. Mutucitile icili consi icingamuzipila nupya cino mungalola ukuti icati cilungama.” 
Acino Yoswa ayacingilila nu kunena aina Izlaeli ukukana yakoma, nga nayo yatayakomile. 
Ukufuma pa wanda kwene ulya, Yoswa apeela aina Gibyoni umulimo wa kutiya inkwi nu kusembela iuvi na kavuwa kakwe Yawe amanzi. Ukufika na pilelo kwene yene yakaomba umulimo uwo pa ncende ino Yawe wasolola.
Adonizedeki umwene waku Yelusalemu auvwa ukuti Yoswa watapokolola nu konona umusumba wa Ai, nga nu kucitila umwene waku Ai vino wacitile umusumba wa Yeliko nu mwene wauko. Nga nupya auvwa ukuti aikazi amu Gibyoni yatiyacita cipangano ca mutende na ina Izlaeli nu kuti yakwikala pipi na aliyo. 
Apakuvwa vivyo aina Yelusalemu iciyasakamika sana, pamulandu wakuti Gibyoni wali umusumba ukulu wa musumba wakwisano. Wene wali ukulu ukuluta umusumba wa Ai nga na onsi akweneko yali ivita ivyampomvu. 
Acino Adonizedeki umwene waku Yelusalemu atuma amazwi ya kuli Hoamu umwene waku Hebuloni, na kuli Pilamu umwene waku Yalamuti, na kuli Yafiya umwene waku Lakisyi nga na kuli Debili umwene waku Egiloni, ati, 
“Izini kuno mungazwe ukulwisya aina Gibyoni, pamulandu wakuti yatiyacita upangano wa mutende na Yoswa nga na ina Izlaeli.” 
Lyene yamwene yalya yasano ya ina Amoli, umwene waku Yelusalemu, nu waku Hebuloni, nu waku Yalamuti, nu waku Lakisyi nu waku Egiloni iyuminkanya ivita vyao. Alino iyakatusya vita vyao vyonsi iyaya iyateyamila ku musumba wa Gibyoni nga iyauzanza. 
Lyene aina Gibyoni iyatuma inkombe kuli Yoswa mu nsakwe ku Giligali yati, “Mutezya kutazyela aomvi inu. Lelo izini kuno zuwa mututuule! Izini mutwazwe, pamulandu wakuti yamwene ya ina Amoli ukufuma mu mpanga ya myamba yatiyuminkanya ivita vyao kuti yatulwisye.”
Acino Yoswa pamwi ni vita vyakwe vyonsi, ukwikapo na asilika yakwe yonsi azwangane, iyatandika ulendo ukufuma ku Giligali. 
Yawe anena Yoswa ati, “Utayoopa awe, pasi pano natinjapeela mu makasa yako. Kusi umwi munoyali amakuposya.”
Pacisila ca kupita usiku onsi ukufuma ku Giligali, Yoswa ayapumikizya pa kuyazanza. 
Yawe nawe ayalenga ukupamviwa nu kuzakantika pa manso ya ina Izlaeli, yao ayacimvizye apa kuyakomola cipezya amano ku Gibyoni. Aina Izlaeli nayo iyayacocovya mu museo uwaya ku Beti Holoni nga iyayakomola nzila yonsi ukufika ku Azeka nu ku Makeda. 
Lino aina Amoli yakuutuka aina Izlaeli mu museo ukufuma ku Beti Holoni ukutentemukila ku Azeka, Yawe ayaponyezya imvula ya mawe, nga yao afwile ku mvula ya mawe yavuzile ukuluta yao akomilwe na ina Izlaeli.
Pa wanda uno Yawe wapile aina Amoli mu makasa ya ina Izlaeli, Yoswa wavwanzile kuli Yawe. Pa manso ya ina Izlaeli avwanga ati,
  Acino ilanzi ilimilila sika, umwezi nao utatazile usele, mpaka aina Izlaeli iyamala ukukoma anisi yao, wakwe vino calembwa mu Lupapulo lwakwe Yasyali. Ilanzi lyaimi apakasi ka mutwe nga ilicelwa ukuwa pipi nu kusila kwa wanda onsi. 
Kutatala kwaloleka uwanda wakwe uu ukutandika sile ku mpiti nanti pa manda alondelile kuno Yawe uvwila umuntu. Mucumi Yawe uwalwilanga aina Izlaeli!
Lyene Yoswa aswilila pamwi na ina Izlaeli yonsi ku nsakwe ku Giligali.
Lyene yamwene yalya yasano aina Amoli iyutuka nga iyaya iyafisama umwi cele ku Makeda. 
Lino Yoswa yamunena ukuti yamwene yalya yasano yatiyayazana yafisime umwi cele ku Makeda, 
avwanga ati, “Kunkulusini vimawe vikulu mufundikile pa mulyango wi cele, nga mwikeko na yamalonda kuti yalonda penepo. 
Lelo mwemo mutaezya ukusyala papa. Twalililini kucocovya anisi inu, muyazanze lwa kucisila nupya mutayata yafike ku misumba yao, pasi pano Yawe Leza winu watayapeela mu makasa inu.”
Acino Yoswa na ina Izlaeli iyakomola antu yalya yonsi, suka sile yanono autukile mu misumba yao iyamalinga. 
Lyene ivita vyonsi iviswilila kuli Yoswa mu nsakwe ku Makeda ukwaula kuzanzwa.
Alino Yoswa apeela antu yakwe ilamulo ati, “Sisini vimawe pa mulyango wi cele nga mulete yamwene yalya yasano kunondi.” 
Acino iyafumya yamwene yalya yasano mwi cele, umwene waku Yelusalemu, nu waku Hebuloni, nu waku Yalamuti, nu waku Lakisyi, nu waku Egiloni. 
Lino yaleta yamwene ya kuli Yoswa, nawe aama aonsi yonsi aina Izlaeli nga anena yamusika akalamba ya vita aizile nawe ati, “Izini kuno mulyate insingo zyakwe yamwene ya.” Acino nayo iyacita vivyo kwene. 
Alino Yoswa anena yamusika yalya ati, “Mutuvwa intete nanti ukutonsiwa. Posyini nupya muzyansye. Pano avili vino Yawe alacitila anisi inu yonsi yano mulalwisya.” 
Lyene Yoswa akoma yamwene yalya yasano nu kuyakulikila ku miti isano, akuno iyalelemba ukufika na lino ilanzi lyawa. 
Nga lino ilanzi lyawa Yoswa apeela ilamulo nga iyisya yamwene yalya nu kusumbila ivyala vyao umwi cele muno yafisime ilya nkolelo. Apa mulyango wi cele iyatulikapo umufuli wa mawe, yano yacilipo na pilelo kwene.
Pa wanda uli umwi kwene Yoswa apokolola umusumba wa Makeda nga akomola aikazi ya mwenemo yonsi pyu kumwi nu mwene wauko. Atasile umuntu nanti umwi umupuma. Wene wacitile umwene waku Makeda wakwe vino wacitile umwene waku Yeliko.
Lyene Yoswa pamwi na ina Izlaeli yonsi iyafuma ku musumba wa Makeda iyaya ku musumba wa Libina nga iyauzanza. 
Yawe wapile na aikazi kwene amu musumba uu kumwi nu mwene wauko mu makasa ya ina Izlaeli. Nga Yoswa akomola aikazi ya mwenemo yonsi. Atasile umuntu nanti umwi umupuma. Wacitile umwene wa musumba ulya wakwe vino wacitile umwene wa musumba wa Yeliko.
Pacisila cakwe cii, Yoswa na ina Izlaeli yonsi iyafuma ku musumba wa Libina iyaya ku musumba wa Lakisyi nga iyateyamila nu kuuzanza. 
Yawe apeela umusumba wa Lakisyi mu makasa ya ina Izlaeli, nga pa wanda wakwe ciili Yoswa apokolola umusumba ulya nu kukomola wensi uwali mwenemo, wakwe vino wacitile umusumba wa Libina. 
Pa nsita kwene ilya, walanga Holamu umwene waku Gezeli wataiza ku kwazwilizya aina Lakisyi. Lelo Yoswa amucimvya kumwi ni vita vyakwe, cakuti atasile umuntu nanti wenga umupuma.
Lyene Yoswa na ina Izlaeli yonsi iyafuma ku musumba wa Lakisyi iyaya ku musumba wa Egiloni. Alino iyateyamila nu kuuzanza. 
Iyapoka umusumba mu wanda kwene ulya nga iyakomola nu kulovya yonsi aikalanga mwenemo, wakwe vino yacitile umusumba wa Lakisyi.
Lyene Yoswa na ina Izlaeli yonsi iyafuma ku musumba wa Egiloni iyaya ku musumba wa Hebuloni nga iyauzanza. 
Iyapokolola umusumba ulya nu kukomola aikazi ya mwenemo kumwi nu mwene, na aikazi yonsi amu mizi yakweo. Yatasile umuntu nanti umwi umupuma. Wakwe vino cali ku musumba wa Egiloni, avino yacitile nu musumba ulya.
Alino Yoswa kumwi na ina Izlaeli yonsi iyasenuka nga yazanza umusumba wa Debili. 
Iyapokolola umusumba, nu mwene nga ni mizi yakweo, nga iyakomola aikazi ya mwenemo. Yatasile umuntu nanti umwi umupuma. Yacitile umusumba wa Debili nu mwene wauko wakwe vino yacitile umusumba wa Hebuloni nu wa Libina nu mwene wauko.
Acino Yoswa acimvya impanga ilya yonsi, ukwika kumwi ni mpanga ya myamba, ni ya Negebu, ni misana ya twamba yaku uwondaka, ni mitentemuko ya myamba, kumwi na yamwene yonsi. Atasile umuntu nanti umwi umupuma. Wene wononyile consi icikafuta, wakwe vino Yawe, Leza wa ina Izlaeli wapile ilamulo. 
Yoswa ayacimvya ukutandikila ku Kadesyi Banea ukufika nu ku Gaza nga nu kutandikila ku mpanga yonsi iya Gosyeni ukufika nu ku Gibyoni. 
Yoswa wacimvizye yamwene yaa yonsi ni mpanga yao pa nsita ili yonga, pamulandu wakuti Yawe, Leza wa ina Izlaeli walwisizyanga aina Izlaeli.
Lyene Yoswa aswilila pamwi na ina Izlaeli yonsi ku nsakwe zyao ku Giligali.
Lino Yabini umwene waku Hazoli uvwa pa vintu ivyacitike, atuma inkombe kuli Yobabu umwene waku Madoni, na kuli yamwene aku Syimuloni nu ku Akisyafu, 
na kuli yamwene aku katutu ku mpanga ya myamba mu Alaba, lwaku kaeya kakwe Yemba wa Galile, mu misana ya twamba yaku ufumondaka nu ku Doli lwaku uwondaka. 
Atuma nu ku ina Kenani ku ufumondaka nu ku uwondaka, ku ina Amoli, ku ina Hiti, ku ina Pelizi, nu ku ina Yebusi mu mpanga ya myamba, nga nu ku ina Hivi aikalanga mwisika ya Mwamba wa Helimoni mu mpanga yaku Mizipa. 
Yamwene ya yonsi iyakatuka pamwi ni vita vyao vyonsi, iciliumba icikulu wakwe cimwi, avule wa musensenga uwamu nkumba yakwe yemba. Lyene imfwalasi zyao pamwi na maceleta navyo afumfwe. 
Yamwene yaa yonsi yatiyuminkanya ivita vyao nu kucita insakwe ku kaluzi ka Melomu, ku kulwa na ina Izlaeli.
Yawe anena Yoswa ati, “Utayoopa, pamulandu wakuti mutondo pa nsita ndi ikwene indayapeela yonsi pyu mu makasa ya ina Izlaeli, ala afwe. Ulinzile kutembola imfwalasi zyao nu koca amaceleta yao.” 
Yoswa ni vita vyakwe vyonsi iyaya iyapumikizya anisi yao nu kuyazanza pipi na kaluzi ka Melomu, 
nga Yawe nawe ayapeela mu makasa ya ina Izlaeli. Iyayacimvya nu kuyacocovya nzila yonsi ukufika ku Sidoni Mukulu, nu ku Misilefoti Maimu, nga nu ku Cifoloma ca Mizipa lwaku ufumondaka, suka iyalovya yonsi pyu. 
Yoswa wayacitile wakwe vino Yawe wamupeezile ilamulo. Atembola imfwalasi zyao nu koca amaceleta yao.
Pa nsita ilya Yoswa pamwi ni vita vyakwe iyasenuka iyaya yapoka umusumba wa Hazoli nga yakoma umwene wauko. (Hazoli wali uli musumba uwa maka wakwe cimwi mu mawene yalya yonsi.) 
Aina Izlaeli iyakomola umuntu wensi uwali mwenemo. Kusi nanti wenga wino yasile umupuma, nga iyoca nu musumba kwene wa Hazoli.
Yoswa watozile imisumba yonsi ilya ayonona nga akoma na yamwene yakweyo yonsi pyu, wakwe vino Mose umuomvi wakwe Yawe wapeezile ilamulo. 
Lelo aina Izlaeli yatosile umusumba nanti onga pa misumba iyakuulwa pa matongwa yakweyo suka sile umusumba wa Hazoli, ali uno Yoswa wosile. 
Aina Izlaeli iyasampa ivintu vyonsi ivyali mu misumba ii kumwi ni viteekwa, lelo antu yene iyayakoma yonsi pyu, ukwaula ukusya nanti wenga umupuma. 
Wakwe vino Yawe wapeezile ilamulo lyakwe kuli Mose, avili vino Mose wapeezile ilamulo kuli Yoswa nga Yoswa acita vivyo kwene. Apa malamulo yonsi yano Mose wamupeezile pasi ilamulo ilitafikiliziwe.
Avili vino Yoswa waposile impanga yonsi, impanga ya myamba, impanga yonsi iya Negebu, impanga yonsi iya Gosyeni, imisana ya twamba yaku uwondaka, impanga ya Alaba, nga ni mpanga ya ina Izlaeli ya myamba ni misana yakweyo, 
ukufuma ku Mwamba wa Halaki, ukukwela ukuya ku Seili, nu kufika ku Baali Gadi mu Cifoloma ca Lebanoni apisika lya Mwamba wa Helimoni. Alema yamwene yao yonsi nu kuyakoma. 
Yoswa alwisyanya na yamwene yaa yonsi pa nsita ntali. 
Kutali amu musumba wao nanti onga yano yacisile cipangano ca mutende na ina Izlaeli, suka sile aina Hivi yano yikalanga mu Gibyoni. Asyala yonsi yayacimvizye mu nkondo. 
 Cali ipange lyakwe Yawe kuti antu yalya yakomye imyenzo yao yacite ulwi na ina Izlaeli, pakuti wene ayalovye yonsi pyu ukwaula uluse, wakwe vino Yawe wapeezile ilamulo kuli Mose.
Pa nsita ilya Yoswa apita aya aonona aina Anaki yonsi pyu mu mpanga ya myamba: ukutandikila ku Hebuloni, ku Debili nu ku Anabu, nu ku mpanga ya myamba yakwe Yuda, ni mpanga ya myamba iya ina Izlaeli, ala akuyonona yonsi pyu kumwi ni misumba yao. 
Kutali umwina Anaki uwasile mu mpanga yonsi iya ina Izlaeli, suka sile mu Gaza, mu Gati, nu mu Asyidodi.
Acino Yoswa atoola impanga ilya yonsi, wakwe vino Yawe wapeezile ilamulo kuli Mose, nga aipeela ukuya icaupyanyi ku ina Izlaeli ukulingana ni mendela zya mitundu yao.
  Yaa ali yamwene ya mpanga ilya yano Mose pamwi na ina Izlaeli yacimvizye, nupya yano yaposile impanga yao lwaku ufumondaka wakwe Yodani, ukutandikila ku Cifoloma ca Alinoni ukufika nu ku Mwamba wa Helimoni nu ku lusansa lonsi lwa ufumondaka wa Alaba: 
Siooni umwene wa ina Amoli wino wikalanga ku Hesyiboni. Wene wateekanga ukufuma ku Aloeli mu mbali ya Luzi lwa Alinoni ukwikapo nu mukonko onsi ukufika nu ku Luzi lwa Yaboki, ululi umupaka wa ina Amoni, ukulundapo na citika wa mpanga ya Gileadi. 
Wene wateekanga na lwaku ufumondaka wa Alaba ukutandikila kuli Yemba wa Galile ukufika na kuli Yemba wa Alaba (kuli kuti Yemba wa Musilya), nu kulunduluka ku Beti Yesyimoti, ukufika nu kwisika lya mutentemuko wa Mwamba wa Pisiga lwaku kaeya.
Aina Izlaeli iyacimvya na Ogi kwene, umwene waku Basyani, wenga pa ina Lefaimu asilepo, uwateekanga ku Asyitaloti nu ku Edilei. 
Uwene wakwe wafisile mpaka ku Mwamba wa Helimoni nu ku Saleka, kumwi na Basyani wensi ukufika nu ku mupaka wa ina Gesyuli na ina Maaka, nga na citika wa mpanga ya Gileadi lwaku mupaka wakwe Siooni umwene waku Hesyiboni.
  Mose, umuomvi wakwe Yawe, pamwi na ina Izlaeli iyayacimvya nga apeela ni mpanga yao ku amu mutundu wakwe Lubeni, nu ku amu mutundu wakwe Gadi, nu ku mutundu pakasi wakwe Manase.
Yaa ali yamwene ya mpanga ino Yoswa na ina Izlaeli yacimvizye lwaku lusansa lwaku uwondaka wa Luzi lwa Yodani, ukutandikila ku Baali Gadi mu Cifoloma ca Lebanoni ukufika nu ku Mwamba wa Halaki, uwalemela ulunga nu ku Seili. Yoswa aankanya impanga yao ku mitundu ya ina Izlaeli ukulingana ni mendela zya mitundu yao kuti iye icaupyanyi cao. 
Impanga kwene iyo yali ya myamba, misana ya twamba yaku uwondaka, ni ya Alaba, ukwisika lya mutentemuko wa mwamba, ulwanga, ni mpanga ya Negebu. Mu mpanga kwene iyo umwikalanga aina Hiti, na ina Amoli, na ina Kenani, na ina Pelizi, na ina Hivi nga na ina Yebusi. 
Yamwene yano wacimvizye aya: umwene waku Yeliko, umwene waku Ai pipi nu ku Betele, 
umwene waku Yelusalemu, umwene waku Hebuloni, 
umwene waku Yalamuti, umwene waku Lakisyi, 
umwene waku Egiloni, umwene waku Gezeli, 
umwene waku Debili, umwene waku Gedeli, 
umwene waku Holima, umwene waku Aladi, 
umwene waku Libina, umwene waku Adulamu, 
umwene waku Makeda, umwene waku Betele, 
umwene waku Tapuua, umwene waku Hefeli, 
umwene waku Afeki, umwene waku Lasyaloni, 
umwene waku Madoni, umwene waku Hazoli, 
umwene waku Syimuloni Meloni, umwene waku Akisyafu, 
umwene waku Taanaki, umwene waku Megido, 
umwene waku Kedesyi, umwene waku Yokoneamu mu Kalimeli, 
umwene waku Doli (mu nkumba yakwe Yemba), umwene waku Goimu mu Giligali  
umwene waku Tiliza, yonsi pamwi yali yamwene amakumi yatatu na wenga.
Pa nsita kwene ilya walanga Yoswa watakota cuze, nga Yawe amunena ati, “Lola vino watukota, lelo kucili impanga nayuze ikulu ino ilinzile kupokwa. 
Ni mpanga ino utali upoke aeyi: impanga yonsi ino aina Filisti na ina Gesyuli yakaikala mwenemo, 
ukufuma ku Luzi lwa Syioli lwaku ufumondaka wa Eguputo ukufika nu ku mpanga ya Ekiloni ku katutu, yonsi kwene ino ikapendwa wa mpanga ya ina Kenani (ili mpanga yakwe yamwene yasano ya ina Filisti ateekanga mu Gaza, mu Asyidodi, mu Asyikeloni, mu Gati nu mu Ekiloni, impanga ya ina Avimu.) 
Na lwaku kaeya, impanga yonsi iya ina Kenani, ukufuma ku Ala wa ina Sidoni ukufika nu ku Afeki, citungu ca ina Amoli. 
Ni mpanga ya ina Gebali, nga ni ncende yonsi iya Lebanoni lwaku ufumondaka kufumilila ku Baali Gadi mwisika ya Mwamba wa Helimoni ukufika ku Lebo Hamati. 
 Yonsi akaikala mu ncende zya myamba ukutandikila ku Lebanoni ukufika ku Misilefoti Maimu lwaku ufumondaka, kumwi na ina Sidoni yonsi, Ne mwisikulu ndayazinga pa manso ya ina Izlaeli. Sininkizya ukuti wapeela impanga ii ku ina Izlaeli kuti ikaye icaupyanyi, wakwe vino nakupeela ilamulo. 
Nga ulinzile ukwankanya impanga ii ku mitundu ilya fundimbali nga nu mutundu pakasi wakwe Manase kuti iye caupyanyi cao.”
  Umutundu pakasi wakwe Manase nauze, nga na amu mutundu wakwe Lubeni na Gadi yene walanga yapokelela icaupyanyi cino Mose wayapeezile lwaku ufumondaka wa Luzi lwa Yodani, wakwe vino Mose umuomvi wakwe Yawe wayapezile. 
Impanga iyo yatandikila ukufuma ku Aloeli lwa mu mbali ya Cifoloma ca Alinoni, kumwi nu musumba uwaya mu cifoloma ni mpanga yonsi itumpuke nupya itambalale, ukutandikila ku Medeba ukufika ku Diboni. 
Nga ni mizi yonsi yakwe Siooni umwene wa ina Amoli, uwateekanga mu Hesyiboni, ukufika nu ku mupaka wa ina Amoni. 
Alino ukwikapo na Gileadi, impanga ya antu aku Gesyuli nu ku Maaka, nu ku Mwamba wa Helimoni onsi nga nu ku Basyani konsi ukufika nu ku Saleka. 
Kuli kuti uwene onsi wakwe Ogi mu Basyani, wino wateesile mu Asyitaloti nu mu Edilei nupya wali a wenga pali yao asilepo mu ina Lefaimu. Lelo Mose wacimvizye yamwene yaa yaili nu kuyazingila ukutali. 
Lelo aina Izlaeli yaposiwe ukuzinga antu aku Gesyuli nu ku Maaka. Icaleka na pilelo kwene antu yalya yakaikala pamwi na ina Izlaeli.
  Umutundu wakwe Levi onga sile uli uno yatankinye impanga, pasi pano uwila wakoca onsi uno ukapelwa kuli Yawe, Leza wa ina Izlaeli, cili caupyanyi cao, wakwe vino Yawe wayalavile.
Mose wankinye impanga ku amu mutundu wakwe Lubeni, uluko nu luko kuti iye iyakwao. 
Yapilwe impanga ukutandikila ku Aloeli pa mbali ya Cifoloma ca Alinoni, kumwi nu musumba uwaya mu cifoloma, ni mpanga yonsi itumpuke nupya itambalale ukufika nu ku Medeba. 
Nu ku ncende iya Hesyiboni ni misumba yonsi yakweyo iyaya pa tumpuke nupya apatambalale wakwe ii: Diboni, Bamoti Baali, Beti Baali Meoni, 
Yaazi, Kedemoti, Mefaati, 
Kilyataimu, Sibima, Zeleti Syaali uwaya pa mwamba mu cifoloma, 
Beti Peoli, umutentemuko wa Mwamba wa Pisiga na Beti Yesyimoti, 
ni misumba yonsi iyaya pa ncende itumpuke nupya itambalale nga nu wene onsi wakwe Siooni umwene wa ina Amoli, wino wateesile mu Hesyiboni. Mose wamucimvizye kumwi na Evi, Lekemu, Zuli, Huli na Leba, intunguluzi zyaku Midyani zino zyumine akapi na Siooni uwikalanga mu mpanga ilya. 
Pali yao yano aina Izlaeli yakomile pali na Balamu umwana wakwe Beoli, wino wasapolanga. 
Luzi lwa Yodani lwali ali mupaka wa mpanga umwali imisumba ni mizi yakweyo ino amu mutundu wakwe Lubeni yapilwe, uluko nu luko.
Mose wasile wankanya inko zyamu mutundu wakwe Gadi impanga, uluko nu luko. 
Impanga ino wayapeezile aei, Yazeli, imisumba yonsi yaku Gileadi nga na citika wa mpanga ya ina Amoni ukufika nu ku Aloeli, lwaku ufumondaka wa Laba. 
Alino ukutandikila ku Hesyiboni ukufika nu ku Lamati Mizipa nu ku Betonimu, nga ukufuma ku Maanaimu ukufika ku Debili. 
Nga ni mpanga zyaku Cifoloma ca Yodani wakwe zii: Beti Halamu, Beti Nimula, Sukoti na Zafoni kumwi nu wene uwasile wakwe Siooni umwene waku Hesyiboni (kuli kuti ku ufumondaka wa Luzi lwa Yodani, ni mpanga iyelile ukupela kufika ku mpela yakwe Yemba wa Galile). 
Imisumba ii ni mizi yakweyo yali icaupyanyi icapilwe ku mutundu wakwe Gadi, uluko nu luko.
Mose wasile wankanya impanga ku mutundu pakasi wakwe Manase, kuli kuti, ku ng'anda pakasi ya amu mupanda wakwe Manase, uluko nu luko. 
Impanga yao yatandikile ku Maanaimu ukulundapo na Basyani wensi, nu wene onsi wakwe Ogi umwene waku Basyani, nga ni misumba yonsi amakumi mutanda yaku Yaili mu Basyani, 
na citika wakwe Gileadi, na Asyitaloti na Edilei (imisumba yaku wene yakwe Ogi umwene waku Basyani). Ili mpanga ino yapile amu mupanda wakwe Makili, uluko nu luko.
Zii izili mpanga zino Mose wapeezile ku mitundu ilya kuti ziye icaupyanyi cao mu manyika aku Moabu ku mbalama ya Luzi lwa Yodani lwaku ufumondaka wakwe Yeliko. 
 Lelo Mose atapile impanga imwi ku mutundu wakwe Levi kuti iye icaupyanyi. Yawe, Leza wa ina Izlaeli, ali caupyanyi cao, wakwe vino wayalavile.
Zii zili mpanga zino aina Izlaeli yapilwe mu Kenani, zizyo zino simapepo Eleaza na Yoswa umwana umonsi wakwe Nuni pamwi ni ntunguluzi zya nko zya mitundu ya ina Izlaeli yankinye kunoyali. 
 Impanga zyao zya upyanyi zyankanyiziwe ku mitundu fundimbali na onga pakasi ukupitila mu kupendola, wakwe vino Yawe wapile ilamulo kupitila muli Mose. 
 Mose wapeezile icaupyanyi ku mitundu iili na onga pakasi lwaku ufumondaka wa Luzi lwa Yodani. Lelo aina Levi atayapezile icaupyanyi wakwe vino wacisile ku mitundu yuze. 
Ana yakwe Yosefu yali imitundu paili, Manase na Efulemu. Aina Levi yatapezilwe icipande ca mpanga, suka sile imisumba iyakwikala mwenemo, na manyika aku cemelamo iviteekwa ivikulu ni vinono. 
Acino aina Izlaeli iyankanya impanga wakwe vino Yawe wapeezile ilamulo kuli Mose.
  Lyene antu amu mutundu wakwe Yuda yiiza kuli Yoswa ku Giligali, nga Kalebu umwana wakwe Yefune umwina Kenizi amunena ati, “Umanyile cino Yawe wanenyile Mose umuntu wakwe Leza ku Kadesyi Banea ica pali wewe nani. 
 Nali ni myaka amakumi yani lino Mose umuomvi wakwe Yawe wantumile ukufuma ku Kadesyi Banea ku kwendezya impanga. Nga nani namulandile ivisinka vyonsi wakwe vino cali. 
Nga aina yane aile kweneko pamwi nani iyatovola antu. Lelo nemo nu mwenzo onsi nacisile ivyalondanga Yawe. 
 Pa wanda ulya Mose alapa nu mulapo kunondi, ati, ‘Impanga ino ulwazo lwako lwalyasilepo ilaya icaupyanyi cako ni ca ana yako amanda pe, pamulandu wakuti wemo nu mwenzo onsi wacisile ivyalondanga Yawe Leza wane. 
Ali cino ukufuma lili kwene Yawe wansunga umutende wakwe vino walavile. Patipapita imyaka amakumi yani na isano ukufuma lino wene wavwanzile cico kuli Mose, pa nsita ino aina Izlaeli yali pa lwendo mu lwanga. Ndakai ndi wati ulole, nemo indi ni myaka amakumi cinani na isano. 
Ni lelo kwene ncili na maka wakwe lino Mose wantumile, nupya ndakai njiteinye ukuya ku ulwi wakwe vino nali pa nsita ilya. 
Ale lyene fwandi umpeele impanga ya myamba ino Yawe wandavile pa wanda ulya. Nupya wemwisikulu wayuvwilile pa nsita ilya ukuti aina Anaki yali kuku nu kuti imisumba yao yali ikulu sana nupya iyakuulililwa amalinga. Lelo Yawe ndi wangazwa indayazinga wakwe vino wene wavwanzile.’ ”
Lyene Yoswa apolelelela Kalebu umwana wakwe Yefune nga amupeela umusumba wa Hebuloni kuti uye icaupyanyi cakwe. 
Acino kufika ni lelo kwene umusumba wa Hebuloni wasyala uwakwe Kalebu umwana wakwe Yefune umwina Kenizi, pamulandu wakuti wene nu mwenzo onsi wacisile ivyalondanga Yawe, Leza wa ina Izlaeli. 
Izina lyampiti lya musumba wa Hebuloni yatangi Kilyati Aliba. Aliba wali umuntu umwi umucindamisye uwamu ina Anaki.
Impanga ino yankanyiziwe ku amu mutundu wakwe Yuda, uluko nu luko, yatandikila ku mupaka wa ina Edomu, nu kufika ku Lwanga lwa Zini ku lutwe lwaku kaeya. 
Umupaka wao uwaku kaeya watandikila api lambwa lwaku kaeya ku mpela yakwe Yemba wa Musilya, 
wiza wapita nupya ku nzila ya mulundu wa Akilabimu, nga iutwalilila ku Zini, iukwela ukufuma lwaku kaeya ka Kadesyi Banea. Lyene iupita lwaku Heziloni nga iukwela ku Adali, nga iusenukila ku Kalaka. 
Lyene apali pa kupita ku Azimoni iutuntukila ku Luzi lwa Eguputo, nga iusinta na muli Yemba. Ukwene uli mupaka uwaku kaeya wakwe Yuda.
Ku ufumondaka kwene umupaka a Yemba wa Musilya ukufika ku mawilo ya Luzi lwa Yodani. Umupaka waku katutu watandikila pi lambwa lyakwe Yemba pa mawilo ya Luzi lwa Yodani, 
alino iulemela ku Beti Hogila nga iutwalilila lwaku katutu ka Beti Alaba ukufika nu Kwiwe lyakwe Boani umwana umonsi wakwe Lubeni. 
Umupaka ulya lyene iuya ukupela ku Debili ukutandikila mu Cifoloma ca Akoli nga iusenukila ku katutu ku Giligali, apalungamine nu mulundu wa Adumimu lwaku kaeya ka luzi. Alino iutwalilila mpaka nu kufika ku manzi yaku Eni Syemesyi nga iupelela mu Eni Logeli. 
Lyene umupaka uwo iukwela ku Cifoloma ca Beni Hinomu ukuya lwaku mutentemuko uwaku kaeya uwa ina Yebusi (kuli kuti Yelusalemu). Kufuma kuku iukwela pa mulundu lwaku uwondaka wa Cifoloma ca Hinomu lwaku lutwe lwaku katutu ka Cifoloma ca Lefaimu. 
Alino ukufuma papela ya mulundu ulya umupaka iuya ku tufukoka twakwe Nefutoa, nga iufumila ku misumba ya Mwamba wa Efuloni nga iutentemukila ku Baala (kuli kuti, Kilyati Yealimu). 
Alino lyene ukufuma ku Baala umupaka ulya iupetukila ku Mwamba wa Seili lwaku uwondaka, iupita kuya lwaku mutentemuko waku katutu ka Mwamba wa Yealimu (kuli kuti, Kesaloni), nga iutwalilila lwa kwisika ku Beti Syemesyi nga iulambila ku Timinaa. 
Umupaka ulya iuya lwaku mutentemuko wakwe Ekiloni, nupya iusenukila ku Syikeloni, iulambila ku Mwamba wa Baala nga iufika ku Yabuneele. Umupaka uwa iupelela muli yemba. 
Inkumba yakwe Yemba wa Adiliya uli mupaka waku uwondaka.
  Ukulingana ni lamulo lino Yawe wamupile, Yoswa apeela Kalebu umwana wakwe Yefune icipande ca mpanga mukasi ka mpanga yamu mutundu wakwe Yuda. Amupeela Kilyati Aliba, kuli kuti Hebuloni. (Aliba wali icikolwe cakwe Anaki.) 
Ukufuma ku Hebuloni Kalebu azinga aina Anaki yatatu, amazina yao a Syesyai, Aiimani, na Talimai, amu mupanda wakwe Anaki. 
Lino wafuma kuku alulema, aya alwisya aina Debili (ku mpiti yamanga umusumba ulya yati Kilyati Sefeli). 
Lyene Kalebu avwanga ati, “Umonsi wensi alazanza nu kucimvya Kilyati Sefeli ndamupeela Akisa umwana wane umwanaci kuti aye umuci.” 
Uwizile acimvya a Otinieli umwana umonsi wakwe Kenazi, umwina wakwe Kalebu. Acino Kalebu nawe amupeela Akisa umwana wakwe kuti aye umuci. 
Uwanda umwi lino Akisa wafisile kuli Otinieli iya, amupamvya kuti alenge impanga kuli isi. Lino Akisa wika pali punda, Kalebu amuuzya ati, “Uzye icani cino ukasi kuti nkucitile?”
Nawe aasuka ati, “Nkulenga mumpeele tufukoka twa manzi, pasi pano mwampela impanga umu mpanga iyumalale iya Negebu.” Acino Kalebu amupeela tufukoka utwakupeela nu twakwisika.
Cii cili caupyanyi ca mutundu wakwe Yuda, uluko nu luko. 
Imisumba iyakumpela lwaku uwondaka iya mitundu yakwe Yuda mu Negebu ulunga nu mupaka wa Edomu aei: Kabizeele, Edeli, Yaguli, 
Kina, Dimona, Adada, 
Kedesyi, Hazoli, Itinani, 
Zifi, Telemu, Bealoti, 
Hazoli Hadata, Kelyoti Heziloni (kuli kuti, Hazoli), 
Amamu, Syema, Molada, 
Hazali Gada, Hesyimoni, Beti Peleti 
Hazali Syuali, Belisyeba, Bizyotiya, 
Baala, Iimu, Ezemu, 
Elitoladi, Kesili, Holima, 
Zikilagi, Madimana, Sansana, 
Lebaoti, Syiliimu, Aini na Limoni. Yonsi pamwi yali imisumba amakumi yaili na fundimbali ni mizi yakweyo.
Imisumba yaku misana ya twamba twaku uwondaka aei: Esyitaoli, Zola, Asyina, 
Zanowa, Enganimu, Tapuua, Enamu, 
Yalamuti, Adulamu, Soko, Azeka, 
Syaalaimu, Aditaimu na Gedela na Gedelotaimu. Yonsi pamwi yali imisumba ikumi na ini ni mizi yakweyo.
Na Zenani, Hadasya, Migidala Gadi, 
Dileani, Mizipa, Yokotele, 
Lakisyi, Bozikati, Egiloni, 
Kaboni, Laamasi, Kitilisyi, 
Gedeloti, Beti Dagoni, Naama na Makeda. Yonsi pamwi yali imisumba ikumi na mutanda ni mizi yakweyo.
Na Libina, Eteli, Asyani, 
Ifuta, Asyina, Nezibu, 
Keila, Akizibu na Malesya. Yonsi pamwi yali imisumba fundimbali, kumwi ni mizi yakweyo.
Na Ekiloni, kumwi ni misumba ni mizi yakweo. 
Nga ukufuma ku Ekiloni ukuya lwaku ufumondaka, imisumba yonsi iyaya pipi na Asyidodi ni mizi yakweyo.
Na Asyidodi, kumwi ni misumba ni mizi yakweyo. Na Gaza, kumwi ni misumba ni mizi yakweyo ukufika nu ku Luzi lwa Eguputo nga ni mpanga yamu nkumba yakwe Yemba wa Adiliya.
Umu mpanga ya myamba mwali imisumba ii: Syamili, Yatili, Soko, 
Dana, Kilyati Sana (kuli kuti, Debili), 
Anabu, Esyitemoa, Animu, 
Gosyeni, Holoni na Gilo. Yonsi pamwi yali imisumba ikumi na onga ni mizi yakweyo.
Alabu, Duma, Esyani, 
Yanimu, Beti Tapuua, Afeka, 
Humata, Kilyati Aliba (kuli kuti, Hebuloni) nga na Zioli. Yonsi pamwi yali imisumba fundimbali ni mizi yakweyo.
Na Maoni, Kalimeli, Zifu, Yuta, 
Yezileele, Yokideamu, Zanowa, 
Kaini, Gibeya na Timinaa. Yonsi pamwi yali imisumba ikumi ni mizi yakweyo. 
Halaulu, Beti Zuli, Gedoli, 
Maalati, Beti Anoti na Eletekoni. Yonsi pamwi yali imisumba mutanda ni mizi yakweyo.
Na Kilyati Baali (kuli kuti, Kilyati Yealimu) na Laba. Yonsi pamwi yali imisumba iili ni mizi yakweyo.
Mu lwanga mwali umusumba wa Beti Alaba, Midini, Sekaka, 
Nibisyani, Musumba wa Musilya na Engedi. Yonsi pamwi yali imisumba mutanda ni mizi yakweyo.
  Lelo amu mutundu wakwe Yuda yaposiwe ukuzinga aina Yebusi yano yikalanga mu Yelusalemu. Na pilelo kwene aina Yebusi yacili ikala kuku pamwi na amu Yuda.
Impanga ino yankanyiziwe ku amu mupanda wakwe Yosefu yatandikila pa Yodani ku Yeliko, lwaku ufumondaka wa manzi yaku Yeliko, nga ukufuma kuku itumbela mu lwanga ukuya ku Betele, impanga ya myamba. 
Kufuma ku Betele iya ku Luzi, ilambila ku mpanga ya ina Aliki mu Ataloti, 
nga itentemukila ku ufumondaka ku mpanga ya ina Yafuleti ukufika nu ku mupaka wakwe Beti Holoni wakwisika nga iufika nu ku Gezeli, nga iupelela muli Yemba.
Acino Manase na Efulemu, amu mupanda wakwe Yosefu, iyapokelela icaupyanyi cao.
Impanga iyapilwe ku mutundu wakwe Efulemu, uluko nu luko aei: Umupaka wao waku ufumondaka watandikila ku Ataloti Adali nga iutumbela ku Beti Holoni wapapeela. 
Nga iutwalilila mpaka kuli Yemba wa Adiliya. Mikimetati waya ku katutu. Lyene ukufuma kuku, umupaka iusenukila ku Taanati Syilo lwaku ufumondaka, iupambata kweneko nga iuya ku Yanowa ku ufumondaka. 
Lyene ukufuma ku Yanowa iutentemukila ku Ataloti nu ku Naala, iufika ku Yeliko nga iupelela mu Luzi lwa Yodani. 
Alino ukufuma ku Tapuua iulungama kwisika lwaku Luzi lwa Kanaa nga iupelela muli Yemba wa Adiliya. Impanga ii cili caupyanyi ca mutundu wakwe Efulemu, uluko nu luko. 
Alino ukulundapo kwali kweneko imisumba ni mizi yakweyo iyapilwe ku amu mutundu wakwe Efulemu, lelo ala ili mu mupaka wa mutundu wakwe Manase. 
 Lelo yene yatazinzile aina Kenani aikalanga mu Gezeli. Na pilelo kwene aina Kenani yakaikala pakasi ka mutundu wakwe Efulemu, lelo yakayapatikizya kuomba wa azya.
Alino nupya iyatola impanga iya ku uwondaka wa Luzi lwa Yodani iyaipela ku mutundu wakwe Manase, umwana iyeli wakwe Yosefu. Makili wali lili iyeli lyakwe Manase nupya wali icikolwe ca ina Gileadi. Makili wali umusilika. Wene wapilwe impanga ya Gileadi ni ya Basyani pamulandu wakuti aina Makili yali ivita vya maka. 
Acino impanga iya ku uwondaka wa Luzi lwa Yodani yankanyiziwe kuli yauze asyala amu mutundu wakwe Manase ukulingana na vino uluko lwao lwali. Kwali ana yakwe Abiezeli, na yakwe Heleki, na yakwe Asilieli, na yakwe Syekemu, na yakwe Hefeli nga na yakwe Syemida. Yakwene ali aonsi nayauze amu mupanda wakwe Manase umwana wakwe Yosefu ukulingana ni nko zyao. 
Zelofeadi umwana umonsi wakwe Hefeli, umwana umonsi wakwe Gileadi, umwana umonsi wakwe Makili, umwana umonsi wakwe Manase, atakweti ana aonsi suka sile anaci. Na mazina yao yali a Maala, Nowa, Hogila, Milika na Tiliza. 
 Iyaya kuli simapepo Eleaza, na kuli Yoswa umwana umonsi wakwe Nuni, nu ku ntunguluzi, nga yavwanga yati, “Yawe wapile ilamulo kuli Mose kuti atupeele impanga sweswe na yakalume itu kuti iye icaupyanyi citu.” 
Manase wapilwe ivitungu ikumi ivya mpanga ukulunda pa mpanga ya Gileadi ni ya Basyani lwaku ufumondaka wa Luzi lwa Yodani, 
pamulandu wakuti ana anaci amu mutundu wakwe Manase nayo kwene yapilwe impanga wa ana yakwe aonsi. Impanga iya Gileadi iya ana yauze asyala amu mupanda wakwe Manase.
Impanga yakwe Manase yatandikila ku Asyeli nu kufika ku Mikimetati ku ufumondaka wakwe Syekemu. Alino ukufuma kuku umupaka iuya lwaku kaeya iuminkanya na antu akaikala ku Eni Tapuua. 
Impanga yaku Tapuua iyakwe Manase, lelo umusumba wa Tapuua wali mu mupaka wakwe Manase nupya wali uwa amu mutundu wakwe Efulemu. 
Lyene umupaka iutwalilila ku kaeya ku Luzi lwa Kanaa. Kwali imisumba yakwe Efulemu iyali ukwayelile imisumba yakwe Manase. Lelo citungu ca ku katutu ka luzi uli mupaka wakwe Manase nupya wene wapelela muli yemba. 
Lwaku kaeya impanga yali iyakwe Efulemu, na lwaku katutu impanga yali iyakwe Manase na yemba wali ali mupaka wao. Yene yapakine na Asyeli ku katutu nga na Isakali ku ufumondaka. 
Mukasi ka mpanga yakwe Isakali na Asyeli, Manase wakweti Beti Syani, Ibeleamu nga ni mizi yakweo, na aikazi amu Doli nu mu mizi yakweo, na amu Endoli nu mu mizi yakweo, na amu Taanaki nu mu mizi yakweo, na amu Megido nu mu mizi yakweo 
 Lelo amu mutundu wakwe Manase yaposiwe ukuzinga aina Kenani aikalanga mu misumba ii. Pasi pano aina Kenani yakonelile mwenemo. 
Nanti cali vivyo, lino aina Izlaeli yatwalilila ukuya na maka iyapatikizya aina Kenani ukuomba wa azya, nga lelo yaposiwe ukuzinga yonsi pyu.
Amu mupanda wakwe Yosefu iyanena Yoswa yati, “Uzye pacani cino watutupelela sile icipande conga ica mpanga kuti ciye icaupyanyi citu? Swemo tuvuzile nga Yawe watupolelela wakwe cimwi.”
Yoswa nawe aasuka ati, “Ndi cakuti muvuzile wakwe cimwi nupya ndi cakuti impanga yakwe Efulemu ya myamba yacepesya itange imukumane, lyene yangini mu mutengo mu mpanga ya ina Pelizi na ina Lefaimu mukasete imiti.”
Amu mupanda wakwe Yosefu nayo yaasuka yati, “Impanga ya myamba itange itukumane. Ukulunda pali cico, aina Kenani yonsi akaikala mu Beti Syani ni mizi yakweyo nga na ikazi amu Cifoloma ca Yezileele yakwata amaceleta ya vyela.”
Lelo Yoswa anena amu mupanda wakwe Yosefu amu mutundu wakwe Efulemu na wakwe Manase ati, “Muvuzile wakwe cimwi nupya mukweti amaka sana. Mutalinzile ukukwata impanga yonga, lelo mukulondekwa ukukwata ivipande navyuze. 
Impanga ya myamba imaya iyakwinu. Nanti mungaya imiti uli, muli nu kuiseta pakuti mwikale mwenemo ukutandikila ku lutwe longa mpaka ukufika nu ku lutwe luze. Nanti aina Kenani yakweti amaceleta ya vyela, nanti yangaya akome, mwemo mungayazinga mwenemo.”
Pacisila lino iuvi lyonsi lya ina Izlaeli lyapokolola impanga yonsi pyu, lyakongine ku Syilo kuko kuno lyasimfile ni Taalu lya Ukongano. 
Pa nsita iyo ale kucisile imitundu cinimbali itacili ipelwe icipande cao ica mpanga 
Acino Yoswa anena aina Izlaeli ati, “Uzye mulalolela mpaka ukufika nsita cii pakuti mumalile ukupokolola impanga ino Yawe Leza wa vikolwe vinu wamupeela? 
Mpelini antu yatatu muli cila mutundu. Nani namayatuma ukuya ceceta impanga nu kusolola ino yangatemwa, alino yakawele kuli nene. 
Impanga ili nu kwankanyiziwa mu viputulwa cinimbali. Umutundu wakwe Yuda uli nu kusyala mu muputule wa mpanga iyapeelwa kuno uli iyayela ku kaeya. Nu muputule wakwe Yosefu nao mu muputule wa mpanga iyayela ku katutu. 
Fwandi mukalembe ningo imipaka ya mpanga cinimbali alino muce mwize mundetele. Lyene nani ndalola muno ndamupendolwela pa manso yakwe Yawe Leza witu. 
Lelo amu mutundu wakwe Levi yasi nu kupelwa impanga, pasi pano yene ukutumikila wakwe yasimapepo yakwe Yawe icili cuma cao. Alino nu kuya, amu mutundu wakwe Gadi, nu mu mutundu wakwe Lubeni, nga nu mutundu pakasi wakwe Manase, yene pankanyiziwa mpiti impanga yao lwaku ufumondaka wa Luzi lwa Yodani, impanga ino Mose umuomvi wakwe Yawe wasile wayapeela.”
Awe mukwai aonsi yao ali pa kukatuka, iyapita ku kulemba imipaka ya mpanga ilya. Yoswa ayapeela ivipope ati, “Pitangini muye mupitane mu mpanga yonsi, muicecete ningo alino muwezye amazwi kuli nene. Nani kuno ku Syilo ndamupendolwela pa manso yakwe Yawe.” 
Alino antu yaya iyapita, nu kuya pitana mu mpanga ilya, yalemba utu mipaka tonsi mu vipande cinimbali, twa misumba yonsi pamwi ni mizi yonsi, alino iyaweluluka kuli Yoswa ku nkambi ku Syilo. 
Yoswa ayapendolwela mu Syilo pa manso yakwe Yawe. Alino aankanya aina Izlaeli impanga ukulingana ni mendela zya mitundu yao.
Impanga iyakupeela aina Benjamini, uluko nu luko, yali iya kutandikilapo. Impanga ino yapilwe yali pakasi ka mpanga ya ana yakwe Yuda na yakwe Yosefu. 
Ku lusansa lwaku katutu kakwe Yeliko nga nu ku uwondaka nu kutentemukila kwisika, ukupita mu mpanga ya myamba ukuponela mu lwanga lwaku Betaveni. 
Ukufuma kuko, umupaka iutentemukila ku kaeya kakwe Luzi (kuli kuti Betele) nga iutentemukila ku Ataloti Adali, pa mwamba lwaku kaeya kakwe Beti Holoni uwapisika. 
Alino umupaka iufumila ku mwamba uno walozyanya amanso na Beti Holoni, iupetukila ku kaeya ukufuma lwaku uwondaka wa mwamba uu nga iulungama ku Kilyati Baali (nanti Kilyati Yealimu), umusumba wa amu mutundu wakwe Yuda. Uu, uwali umupaka waku uwondaka. 
Umupaka uwayelile ku kaeya wali vii: ukutandikila pa mpela yakwe Kilyati Yealimu lwaku uwondaka, umupaka waya watunkila pa tufukoka twaku Nefutoa. 
Lyene iusulukila ku mpelelekezyo ya mwamba uno vilozinye cinso ni Cifoloma ca Beni Hinomu, lwaku katutu ka Cifoloma ca Lefaimu. Alino iutwalilila kwisika ku Cifoloma ca Hinomu nga iupambata ulutala lwa ina Yebusi lwaku mutentemuko waku kaeya nu kuya ponela pa Eni Logeli. 
Alino iusenukila ku katutu, iuya iufika ku Eni Syemesyi, iutwalilila ku Geliloti, ulunga nu mulundu wa Adumimu. Wiza waya nu ku Ketefu ulunga na Alaba, nga iwikilila ku Alaba na piwe lyakwe Boani umwana umonsi wakwe Lubeni. 
Alino iutwalilila ku mutentemuko waku katutu kakwe Beti Alaba nga iufika nu kwisika ku Alaba. 
Nga lyene iuya ku mutentemuko waku katutu kakwe Beti Hogila nga iusiika ku cifuma cakwe Yemba wa Musilya, icayela lwaku kaeya. Ali na kumawilo ya Luzi lwa Yodani lwaku kaeya. Uu fwandi uli mupaka uwayela lwaku kaeya. 
Luzi lwa Yodani ali mupaka waku ufumondaka. Fwandi ikwene ili mipaka iya mpanga ilya ino yapilwe ku mitundu ya ana yakwe Benjamini, ukulingana ing'anda ni ng'anda ukuzingulusya impanga yao.
Imisumba ya luko lwa ana yakwe Benjamini, uluko nu luko aei: Yeliko, Beti Hogila, Emeki Kezizi, 
Beti Alaba, Zemalaimu, Betele, 
Avimu, Pala, Ofula, 
Kefali Amoni, Ofini na Geba: imisumba ikumi na iili ni mizi yakweyo. 
Pali nu musumba wa Gibyoni, Lama, Beeloti, 
Mizipa, Kefila, Moza, 
Lekemu, Ilipeele, Talala, 
Zela, Haelefe, umusumba wa ina Yebusi (kuli kuti, Yelusalemu), Gibeya na Kilyati Yealimu: imisumba ikumi na ini nga ni mizi yakweyo. Iyo ili mpanga ino umutundu wakwe Benjamini wapilwe, uluko nu luko kuti iye icaupyanyi cao.
Yakwe ciili ukupelwa impanga yali amu mutundu wakwe Simeoni, uluko nu luko. Impanga ino yapilwe yali mukasi ka mpanga ya mutundu wakwe Yuda. 
 Fwandi mumo umwali Belisyeba (nanti Syeba), Molada, 
Hazali Syuali, Bala, Ezemu, 
Elitoladi, Betuli, Holima, 
Zikilagi, Beti Malikaboti, Hazali Susa, 
Beti Lebaoti na Syalueni. Yonsi pamwi yali imisumba ikumi na itatu ni mizi yakweyo.
Aini, Limoni, Eteli na Asyani. Yonsi pamwi yali imisumba ini ni mizi yakweyo 
ukulundapo ni mizi yonsi ukuzinguluka imisumba ii ukufika nu ku Baalati Beeli (nanti Lama mu Negebu). Impanga ii cili caupyanyi ca mutundu wakwe Simeoni, uluko nu luko. 
Impanga iyapilwe ku mutundu wakwe Simeoni yali icipande ca mpanga cino yaputwile nu kupeela ku mutundu wakwe Yuda. Pasi pano impanga ya mutundu wakwe Yuda yakulisye ukuluta icipimo icingaulinga. Acino umutundu wakwe Simeoni wapilwe icaupyanyi cao mukasi ka mpanga ya mutundu wakwe Yuda.
Yakwe citatu ukupelwa impanga amu mutundu wakwe Zebuluni, uluko nu luko. Impanga ino yapilwe yafisile ku Salidi. 
Nu mupaka wao walungime ku uwondaka ukufika nu ku Malala, iupuzinkanya kufika nu ku Dabesyeti nu ku luzi ku ufumondaka wa Yokoneamu. 
Ukufuma ku Salidi iupetuka kulungama ku ufumondaka ku mpanga ya Kisiloti Taboli nga iutwalilila kuya ku Dabelati nu kutumbela kufika ku Yafiya. 
Alino iutwalilila ukulungama ku ufumondaka nu kuyafika ku Gati Hefeli, nu ku Etikazini. Alino iufumila ku Limoni, nga iupetuka kulungama ku Neya. 
Kuku kwene akuno umupaka iupetuka ukulungama ku katutu ku Hanatoni, nu kupelela mu Cifoloma ca Ifuta Eli, 
nu ku Katati, nu ku Naalali, nu ku Syimuloni, nu ku Idala nga na Betelemu. Yonsi pamwi yali imisumba ikumi na iili ni mizi yakweyo. 
Imisumba ii kumwi ni mizi yakweyo yali icaupyanyi ca mutundu wakwe Zebuluni, uluko nu luko.
Yakwe cini ukupelwa impanga amu mutundu wakwe Isakali, uluko nu luko. 
Impanga ino yapilwe yafisile ku Yezileele, nu ku Kesuloti, nu ku Syunemu, 
nu ku Hafalaimu, nu ku Syioni, nu ku Anaalati, 
nu ku Labiti, nu ku Kisyioni, nu ku Ebezi, 
nu ku Lemeti, nu ku Enganimu, nu ku Eniada nu ku Beti Pazezi. 
Umupaka uwo wafisile ku Taboli, nu ku Syaazuma nga na Beti Syemesyi, nga iupelela ku Luzi lwa Yodani. Yonsi pamwi yali imisumba ikumi na mutanda ni mizi yakweyo. 
Imisumba ii ni mizi yakweyo yali icaupyanyi ca mutundu wakwe Isakali, uluko nu luko.
Yakwe cisano ukupelwa impanga amu mutundu wakwe Asyeli, uluko nu luko. 
Impanga ino yapilwe yafisile ku Helekati, nu ku Hali, nu ku Beteni, nu ku Akisyafu, 
nu ku Alameleki, nu ku Amadi nga na Misyali. Ku uwondaka umupaka wafisile ku Kalimeli nu ku Syioli Libinati. 
Lyene iupetuka ku ufumondaka ukulungama ku Beti Dagoni, iufika ku Zebuluni nu ku Cifoloma ca Ifuta Eli, nga iulungama ku katutu ku Beti Emeki na Neiyeli, iupita ku Kabulu lwa kwimani. 
Alino umupaka uwa iuya ku Ebuloni, nu ku Leobu, nu ku Hamoni na Kanaa, iufika nu ku Sidoni mukulu. 
Umupaka ulya lyene iupetuka iulungama ku Lama nga iuya ku Tuli, umusumba wi linga, nga nupya iupetuka iulungama ku Hosa nga iufumila kuli yemba mu mpanga ya Akizibu, 
Umaa, Afeki na Leobu. Yonsi pamwi yali imisumba amakumi yaili na iili ni mizi yakweyo.
Imisumba ii ni mizi yakweyo yali icaupyanyi ca mutundu wakwe Asyeli, uluko nu luko.
Yakwe mutanda ukupelwa impanga amu mutundu wakwe Nafutali, uluko nu luko. 
Impanga ino yapilwe yatandikile ku Helefu ku cimuti cikulu camu Zaananimu, ipuzinkanya ku Adami Nekebu na Yabuneele iufika ku Lakumu, mpaka iupelela ku Luzi lwa Yodani. 
Umupaka ulya iupetuka ku uwondaka iuya ku Azinoti Taboli nga iufuma kuku iuya ku Hukoki. Alino iufika ku Zebuluni lwaku kaeya, nu ku Asyeli lwaku uwondaka, nu ku mpanga itambalale mu mbali ya Luzi lwa Yodani lwaku ufumondaka. 
Imisumba yao iyamalinga yali a Zidimu, Zeli, Hamati, Lakati, Kineleti, 
Adama, Lama, Hazoli, 
Kedesyi, Edilei, Eni Hazoli, 
Yiloni, Migidala Eli, Holemu, Beti Anati na Beti Syemesyi. Yonsi pamwi yali imisumba ikumi na fundimbali ni mizi yakweyo. 
Imisumba ii kumwi ni mizi yakweyo yali icaupyanyi ca mutundu wakwe Nafutali, uluko nu luko.
Yakwe cinimbali ukupelwa impanga yali amu mutundu wakwe Dani, uluko nu luko. 
Impanga ino yapilwe yafisile ku Zola, nu ku Esyitaoli, nu ku musumba wa Syemesyi, 
nu ku Syaalabini, nu ku Aiyaloni, nu ku Itila, 
nu ku Eloni, nu ku Timinaa, nu ku Ekiloni, 
nu ku Eliteke, nu ku Gibetoni, nu ku Baalati, 
nu ku Yeudi, nu ku Bene Belaki, nu ku Gati Limoni, 
nu ku Meyalikoni nga na Lakoni, kumwi ni ncende iyalungatana na Yopa.
  Lelo amu mutundu wakwe Dani walanga yaposiwa kupoka impanga iyapilwe kunoyali. Caleka iyaya yayazanza nu kupoka umusumba wa Lesyemu, iyakomola aikazi yamwenemo nga yikalamo. Alino iikala mwenemo nu kutemela umusumba ulya izina lipya ilyakuti Dani, ilyali izina lya cikolwe cao. 
Imisumba ii ni mizi yakweyo yali icaupyanyi ca mutundu wakwe Dani, uluko nu luko.
Lino intunguluzi zya ina Izlaeli zyamala ukwankanya impanga nu kwika ivimanyililo vyakwe yanande, yapeela Yoswa umwana umonsi wakwe Nuni icaupyanyi umukasi ka mpanga yao kwene, 
wakwe vino Yawe wapile ilamulo. Yamupile umusumba wa Timunati Selaa mu mpanga ya myamba yakwe Efulemu, ukulingana vino wayalenzile. Alino nawe akuululula umusumba ulya nu kwikala mwenemo.
Vii, vili vipitulwa vya mpanga vino simapepo Eleaza, na Yoswa umwana umonsi wakwe Nuni nga ni ntunguluzi zya nko zya mitundu ya ina Izlaeli yankinye ukupitila mu kupendola ku Syilo pa manso yakwe Yawe pa mulyango wi Taalu lya Ukongano. Vivyo avili vino yamalilile ukwankanya impanga ilya.
  Lyene Yawe anena Yoswa ati, 
“Nena aina Izlaeli kuti yasolole imisumba iyakuzina mwenemo, wakwe vino nakunenyile kupitila muli Mose, 
pakuti umwi ndi wakoma umuntu muze mu uzanzo nupya kusi ku mufulo, wene angutukila kweneko ku kuzina ukufuma kuli kalandula. 
Lino wene utukila ku musumba onga pali iyo, alinzile ukwimilila pa wingililo wa mpongolo ya musumba uwo nu kutula umulandu wakwe inkolelo ya ntunguluzi zya musumba kwene uwo. Alino lyene yalinzile kumuzumilizya ukwingila mu musumba wao nga yamupele incende pa kwikala nayo. 
Ndi cakuti kalandula wamulondelela pacisila, yene yatalinzile kumupeela mu makasa yakwe, pamulandu wakuti wene wakomile umuze kusi ku mufulo nanti ukumupangila. 
Nupya wene angikala mu musumba uwo ukufika lino yalamutwala pa kaungwe ku kupingulwa pa manso yi uvi nupya mpaka sile lino Simapepo Mukulu wino akutumikila pa nsita ilya waca wafwa. Lyene alino umuntu wiyo angaswilila ku musumba wakumwao kuno wutwike.”
Acino iyapaatula umusumba wa Kedesyi mu Galile mu mpanga ya myamba yakwe Nafutali, nu musumba wa Syekemu mu mpanga ya myamba yakwe Efulemu, nga na Kilyati Aliba (kuli kuti Hebuloni) mu mpanga ya myamba yakwe Yuda. 
Ukulambuka Luzi lwa Yodani lwaku ufumondaka ukufuma mu Yeliko yasolwile imisumba ii: ukufuma mu mutundu wakwe Lubeni, yasolwile umusumba wa Bezeli pa mpanga itumpuke nupya itambalale mu lwanga, nu musumba wa Lamoti mu mpanga ya Gileadi ukufuma mu mutundu wakwe Gadi, nu musumba wa Golani mu Basyani ukufuma mu mutundu wakwe Manase. 
Iyo kwene iyali ili misumba iya kuutukila kweneko umuntu ali wensi, ciye umwina Izlaeli nanti umwinipamba uwakoma umuntu mu uzanzo nupya kusi ku mufulo. Wene angazina nu kupusuka ku makasa yakwe kalandula wa wazi lino yatali yamupingule pa kaungwe pa manso yi uvi.
Lyene intunguluzi zya ng'anda zya ina Levi iziya kuli simapepo Eleaza, na Yoswa umwana umonsi wakwe Nuni, nga ni ntunguluzi zya ng'anda zya mitundu yuze ya ina Izlaeli. 
 Kuku kwene ku Syilo mu mpanga ya Kenani iziyanena iziti, “Yawe wapile ilamulo kupitila muli Mose ukuti mulinzile kutupela impanga iyakwikala mwenemo, kumwi na manyika akucemelamo iviteekwa vitu.” 
Acino ukulingana ni lamulo lyakwe Yawe, aina Izlaeli yapeela aina Levi imisumba ii kumwi na manyika ukufuma mu vyaupyanyi vyao.
Amu luko lwakwe Koati mu mutundu wakwe Levi, ali yano yali akutandikilapo ukupelwa imisumba, uluko nu luko. Aina Levi amu mupanda wakwe simapepo Aaloni yapilwe imisumba ikumi na itatu ukufuma mu mutundu wakwe Yuda, na wakwe Simeoni nga na Benjamini. 
Asyala amu mupanda wakwe Koati yapilwe imisumba ikumi ukufuma mu mutundu wakwe Efulemu, na wakwe Dani nu mutundu pakasi wakwe Manase.
Amu mupanda wakwe Gelisyoni yapilwe imisumba itatu ukufuma mu mutundu wakwe Isakali, na wakwe Asyeli, na wakwe Nafutali nu mutundu pakasi wakwe Manase mu Basyani
Amu mupanda wakwe Melali yapilwe imisumba ikumi na iili, uluko nu luko, ukufuma mu mutundu wakwe Lubeni, na wakwe Gadi, na wakwe Zebuluni.
Acino aina Izlaeli yapile aina Levi imisumba ii kumwi na manyika yakweyo, wakwe vino Yawe wapile ilamulo kupitila muli Mose.
Ukufuma mu mutundu wakwe Yuda na wakwe Simeoni aina Izlaeli yapezile imisumba ii 
ku amu mupanda wakwe Aaloni afumile mu nko zyakwe Koati izya ina Levi, pamulandu wakuti yali ankolelo ukupelwa icipande cao. 
Yene yapilwe umusumba wa Kilyati Aliba (kuli kuti, Hebuloni), kumwi na manyika yakweo ukuzinguluka, mu mpanga ya myamba yakwe Yuda. (Aliba wali icikolwe cakwe Anaki.) 
Lelo impanga iyaya ku musumba uu kumwi ni mizi iya mumbali yapilwe kuli Kalebu umwana wakwe Yefune kuti iye iyakwakwe.
Amu mupanda wakwe Aaloni simapepo yalinzile kupelwa Hebuloni (umusumba wa kuzinamo umuntu wino yapela umulandu wa katwe), nga nu musumba wa Libina, 
ni misumba ii: Yatili, Esyitemoa, 
Holoni, Debili, 
Aini, Yuta nga nu wa Beti Syemesyi, kumwi ni mpanga yakweyo yamulemvwe iyakucemela mwenemo. Imisumba ino yapilwe ukufuma ku mitundu ii iili yonsi pamwi yali fundimbali. 
Ukufuma ku mutundu wakwe Benjamini, yapilwe imisumba ii: Gibyoni, Geba, 
Anatoti nga nu wa Alimoni, kumwi ni mpanga yakweyo iyakucemela mwenemo iviteekwa. Yonsi pamwi yali imisumba ini. 
Imisumba ikumi na itatu kumwi ni mpanga yakweyo yamulemvwe iyakucemela mwenemo iviteekwa yapilwe kuli yasimapepo, amu mupanda wakwe Aloni.
Inko zyuze izya mu mutundu wakwe Levi asile pa ana yakwe Koati nayo yapilwe imisumba imwi ukufuma mu mpanga yakwe Efulemu. 
Mu mpanga ya myamba yakwe Efulemu yapilwe Syekemu (umusumba wa kuzinamo umuntu wino yapeela umulandu wa utazi wa katwe), nga nu musumba wa Gezeli, 
nu wa Kibuzaimu nu wa Beti Holoni, kumwi ni mpanga yakweyo yamulemvwe iyakucemela mwenemo. Yonsi pamwi yali imisumba ini. 
Ukufuma mu mutundu wakwe Dani yapilwe imisumba ii: Eliteke, Gibetoni, 
Aiyaloni nga nu wa Gatilimoni, kumwi ni mpanga yakweyo yamulemvwe iyakucemela mwenemo. Yonsi pamwi yali imisumba ini. 
Ukufuma mu mutundu pakasi wakwe Manase yapilwe umusumba wa Taanaki nu wa Gati Limoni, kumwi ni mpanga yakweyo yamulemvwe iyakucemela mwenemo. Yonsi pamwi yali imisumba iili. 
Imisumba yonsi ikumi kumwi ni mpanga yakweyo yamulemvwe iyakucemela mwenemo yapilwe ku nko zyuze izyasyala zyakwe Koati.
Inko zya ina Levi izya mu mutundu wakwe Gelisyoni zyapilwe imisumba ii: ukufuma mu luko lwa mutundu pakasi wakwe Manase, zyapilwe Golani umu Basyani (umusumba wa kuzinamo umuntu wino yapeela mulandu wa utazi wa katwe) nga nu musumba wa Besyitela, kumwi ni mpanga yakweyo yamulemvwe iyakucemela mwenemo. Yonsi pamwi yali imisumba iili. 
Ukufuma mu mutundu wakwe Isakali yapilwe imisumba ii: Kisyioni, Dabelati, 
Yalamuti nga nu wa Enganimu, kumwi ni mpanga yakweyo yamulemvwe iyakucemela mwenemo. Yonsi pamwi yali imisumba ini. 
Ukufuma mu mutundu wakwe Asyeli, yapilwe imisumba ii: Misyali, Abadoni, 
Helekati nga nu wa Leobu, kumwi ni mpanga yakweyo yamulemvwe iyakucemela mwenemo. Yonsi pamwi yali imisumba ini. 
Ukufuma mu mutundu wakwe Nafutali, yapilwe umusumba wa Kedesyi umu Galile (umusumba wa kuzinamo umuntu wino yapeela umulandu wa utazi wa katwe), nga nu musumba wa Hamoti Doli nu wa Kalitani, kumwi ni mpanga yakweyo yamulemvwe iyakucemela mwenemo. Yonsi pamwi yali imisumba itatu. 
Imisumba yonsi pyu iya nko zya ina Gelisyoni yali ikumi na itatu, kumwi ni mpanga yakweyo yamulemvwe iyakucemela mwenemo.
Yonsi asilepo mu mutundu wakwe Levi yano yali amu luko lwakwe Melali, nayo yapilwe imisumba ii: ukufuma mu mutundu wakwe Zebuluni yapilwe imisumba ii: Yokoneamu, Kalita, 
Dimuna, nga nu wa Naalali, kumwi ni mpanga yakweyo iyakucemela mwenemo iviteekwa. Yonsi pamwi yali imisumba ini. 
Ukufuma mu mutundu wakwe Lubeni, yapilwe imisumba ii: Bezeli, Yaazi, 
Kedemoti nga nu musumba wa Mefaati, kumwi ni mpanga yakweyo yamulemvwe iyakucemela mwenemo. Yonsi pamwi yali imisumba ini. 
Ukufuma mu mutundu wakwe Gadi, yapilwe umusumba wa Lamoti mu mpanga ya Gileadi (umusumba wa kuzinamo umuntu wino yapeela umulandu wa utazi wa katwe), ni misumba ii: Maanaimu, 
Hesyiboni nga nu wa Yazeli, kumwi ni mpanga yakweyo yamulemvwe iyakucemela mwenemo. Yonsi pamwi yali imisumba ini. 
Imisumba yonsi iyapilwe ku ina Levi asilepo, amu nko zyakwe Melali, yali ikumi na iili.
Imisumba ya ina Levi iyali mu mpanga ino aina Izlaeli yapokolwile yonsi pamwi yali amakumi yani na cinani, kumwi ni mpanga yakweyo yamulemvwe iyakucemela mwenemo. 
Cila musumba pali ii waikwatile impanga yamulemvwe iyakucemela mwenemo ukuuzinguluka. Vivyo avili vino cali kuli cila musumba.
Ali vino Yawe wapile aina Izlaeli impanga yonsi ino walavile nu mulapo ukupeela ku vikolwe vyao, nga nayo iyapokolola nu kwikala mwenemo. 
Yawe wapeezile aina Izlaeli ulongo monsi mu mpanga yao, wakwe vino walavile nu mulapo ku vikolwe vyao. Kutali nanti awenga mu anisi yao ayazingulwike uwali na maka akuyacimvya. Yawe wayapile ucimvyo pa anisi yao. 
Kutali nanti ulayo onga pa malayo asuma yano Yawe walavile aina Izlaeli uno utafikiliziwe. Amalayo yonsi kwene yafikiliziwe.
Alino Yoswa aama amu mutundu wakwe Lubeni, na wakwe Gadi nga nu mutundu pakasi wakwe Manase 
 nga ayanena ati, “Mwatimucita vyonsi vino Mose umuomvi wakwe Yawe wamupile ilamulo kuti mucite, nupya mwatimuyela na malamulo yane muli vyonsi kwene. 
Ukufika na ndakai kwene mutatazyela anyonko aina Izlaeli. Lelo mwalondela ilamulo lyakwe Yawe leza winu. 
Lolini lyene Yawe watapeela umutende ku anyonko wakwe vino wayalavile. Lyene fwandi swililini kumwinu, ku mpanga ino Mose umuomvi wakwe Yawe wamupile lwaku ufumondaka wa Luzi lwa Yodani. 
Lelo mutekele kuti musunge amasunde na malamulo yano Mose umuomvi wakwe Yawe wamupile yano yakati mwatemwa Yawe Leza winu nu kucita ukulonda kwakwe. Nupya muye acumi kunoli nu kumutumikila ni myenzo inu yonsi nu umi winu onsi.” 
Lyene Yoswa ayapolelela ayata iyapita, nga iyaya kumwao. 
Umutundu pakasi wakwe Manase Mose aupela impanga yamu Basyani, nga umutundu uze pakasi pamwi na ina yao nao aupela impanga lwaku ufumondaka wa Luzi lwa Yodani. Lino Yoswa wayanena kupita kumwao, ayapolelela, 
ayanena ati, “Swililini ku mwinu ni vyuma ivivule, ni viteekwa ivisanduluke, na siluva, na zaabu, nu mukuwa ni vyela, nga ni vyakuzwala ivivule wakwe cimwi. Lyene mwankanye na anyonko asyala ivintu vino mwasampa ku anisi inu.”
Acino amu mutundu wakwe Lubeni, na wakwe Gadi nga nu mutundu pakasi wakwe Manase iyasya aina Izlaeli pa Syilo mu Kenani kuti yaswilile ku Gileadi, impanga yao, ali kuno iyacita icifulo cao, ukulingana navino Yawe wapile ilamulo ukupitila muli Mose.
Lino yiiza ku Geliloti pipi nu ku Luzi lwa Yodani mu mpanga ya Kenani, amu mutundu wakwe Lubeni, na wakwe Gadi, nga nu mutundu pakasi wakwe Manase iyakuula kavuwa akakulu kuku mumbali ya luzi apasi pafisame. 
Aina Izlaeli asile iyuvwa ukuti amu mutundu wakwe Lubeni, na wakwe Gadi, nga nu mutundu pakasi wakwe Manase yatiyakuula kavuwa pa mupaka wa Kenani pa Geliloti, pipi nu Luzi lwa Yodani ku mbalama ya ina Izlaeli. 
Acino lyene iuvi lyonsi lya ina Izlaeli likongana pa Syilo kuti lipite ku kuyalwisya. 
Caleka aina Izlaeli iyatuma Pineasi umwana wakwe Eleaza, simapepo, kunoyali ku mpanga ya Gileadi kuli Lubeni, Gadi alino nu mutundu pakasi wakwe Manase. 
Iyamutuma pamwi ni ntunguluzi ikumi, intunguluzi yonga ukufuma muli cila umba lya mutundu wa ina Izlaeli, nupya iyali ili ntunguluzi ya ng'anda pakasi ka nko zya ina Izlaeli.
Lino yiiza ku Gileadi kuli Lubeni, na Gadi nu ku mutundu pakasi wakwe Manase, iyayanena yati, 
 “Iuvi lyonsi lyakwe Yawe likuilizyanya iliti, ‘Uzye pacani cino mwacitila ulukota luu, pa kutalamila Yawe Leza wa ina lzlaeli? Uzye ndakai mukasi mute ukulondela Yawe, pa kuikuulila kavuwa kuti mumukane apaswe? 
 Iusyini iifyo litu lino twacisile pa Peoli, ilyalesile impungo pi uvi lyakwe Yawe! Ukufika na pilelo kwene tutali tuswefiwe kwi iifyo lili. 
Uzye lyene ndakai mukufutatila uli Yawe? Ilelo ndi mwasangukila Yawe, ale lyene mutondo alasokela iuvi lyonsi ilya ina Izlaeli. 
Ndi mwalola ukuti impanga inu italingine ukupepela mwenemo, icani cino mutange mulambile kunotuli ku mpanga yakwe Yawe ukuli Itaalu lyakwe, nu kwankana impanga kwene ii naswe? Lelo mutaezya ukusangukila Yawe nanti ukulenga sweswe ukuponela mu kwifya ukuli kumwi kwene pa kuikuulila kavuwa kauze ukuluta kakwe Yawe Leza witu. 
 Iusyini vino Akani umwana wakwe Zela wakanyile ukuyela ilamulo ilya pa vintu vino vyapeelwa ku kononwa. Cico calenzile kuti iuvi lyonsi ilya ina Izlaeli livunukwe. Atali aliwe wenga sile uwafwile pamulandu wi iifyo lyakwe.’”
Lyene aina Lubeni, na amu mutundu wakwe Gadi, nu mutundu pakasi wakwe Manase yaasuka intunguluzi zya miko ya ina Izlaeli yati, 
“Uwamaka wilya ali Leza! Wene ali Yawe! Wene amanyile cino twacitile cii, nga naswe kwene tukasi kuti mumanye! Ndi cakuti twasangukile Yawe nu kuntaya acumi kunoli, lyene ilelo mutaleka tutwalilile ukuya nu umi. 
Ndi cakuti twaikuulile kavuwa pakuti tufutatile Yawe, nanti pakuti apano twapeela amawila yakoca na mawila ya cakulya, nanti kupeelapo amawila ya utandano, ale lyene Yawe umwisikulu atuvunuke. 
Lelo swemo twacisile cii pamulandu wakusakamala ukuti umu wanda ukwiza amu mupanda winu yangiza yanena amu mupanda witu yati, ‘Pasi icimukumile mwemwe kuli Leza wa ina Izlaeli. 
Yawe uwacita Luzi lwa Yodani ukuya umupaka pakasi kitu namwe, mwe amu mutundu wakwe Lubeni na wakwe Gadi. Mutakweti icipande cimwi muli Yawe.’ Acino amu mupanda winu yangalenga amu mupanda witu ukuta ukupepa Yawe. 
Ali cino fwandi twelenginye ukuti katukuule kavuwa, kasi ka mawila yakoca nanti ka kupelelapo impolelwa. 
Lelo akakwimilila umboni pakasi kakwe sweswe namwe nga na amu mikulo iliza, ukuti swemo tukaapepa Yawe umwi taalu lyakwe tule tukupeela amawila yitu akoca, ni mpolelwa zitu, na mawila itu autandano. Lyene mu manda aliiza amu mupanda winu yatalalanda ku amu mupanda witu yati, ‘Mutakweti icipande cimwi muli Yawe.’
“Nga twelenginye ukuti ndi cakuti yene yangaca yalande ci kunotuli, nanti ku amu mupanda witu, lyene tulaasuka tuti, ‘Lolini kavuwa kano ivikolwe vitu vyakuuzile akakoline na kavuwa kakwe Yawe, akasi ka mawila yakoca yonsi nanti aka mpolelwa, lelo aka umboni pakasi kitu namwe.’ 
Cipelele ukutali kuti swemo tusangukile Yawe nu kumufutatila ilelo pa kumukuulila kavuwa ka mawila yakoca, nu kupeelapo amawila ya cakulya ni mpolelwa, ukuluta kupelela pa kavuwa kakwe Yawe kano kali ku nkolelo yi Taalu lyakwe.” 
Lino simapepo Pineasi nga ni ntunguluzi zi uvi, izyali zili ntunguluzi zya miko ya ina Izlaeli, nupya izyali pamwi na aliwe, zyuvwa ukulanda kwa amu mutundu wakwe Lubeni, na amu mutundu wakwe Gadi nga na amu mutundu wakwe Manase, awe iciyazanzya. 
Pineasi umwana wakwe simapepo Eleaza, avwanga ku amu mutundu wakwe Lubeni, na amu mutundu wakwe Gadi nga na amu mutundu wakwe Manase, ati, “Ilelo twamanya ukuti Yawe ali naswe, pamulandu wakuti mutasangukile Yawe, lelo mwatimukulula aina Izlaeli ku kuvunukwa na Yawe.”
Lyene Pineasi umwana wakwe simapepo Eleaza, nga ni ntunguluzi zizi izisya amu mutundu wakwe Lubeni na wakwe Gadi mu Gileadi, iyaswilila ku Kenani ku ina Izlaeli, nga iyayalandila. 
Aina Izlaeli iyasansamuka pa kuvwa amazwi yao nga iyalumbanya Leza. Lyene ukufuma lili kwene yatatazile yaye na mapange akuya yalwisya nu kuzanza impanga ukwikalanga amu mutundu wakwe Lubeni na wakwe Gadi.
Alino amu mutundu wakwe Lubeni na wakwe Gadi yavwanga yati, “Kavuwa kaa, kalaya umboni pakasi kitu uwakuti Yawe ali Leza.” Nga iyakatemela izina yati, “Umboni.”
Papisile insita ntali ukufuma lino Yawe wapeezile aina Izlaeli ukwikala mutende ku anisi yao ayazingulwike, nga Yoswa nawe walanga watakota cuze. 
Lyene Yoswa aama aina Izlaeli yonsi, kumwi na ikolo yao nga ni ntunguluzi zya ng'anda zyao, na yakapingula yao nga na yamusika ya vita, nga ayanena ati, “Nemo ndakai natinkota cuze.” 
Mweisikulu mwailolile vino Yawe wacisile ku antu amu nko zi pamulandu winu. Yawe Leza winu aliwe uwamulwisizye. 
Iusyini vino napeezile impanga yao yonsi ku mitundu inu kuti iye icaupyanyi, impanga ya antu yonsi yano nacimvya ni ya antu yonsi yano yasyala pakasi ka Luzi lwa Yodani nga na Yemba wa Adiliya lwaku ufumondaka. 
Yawe Leza winu umwisikulu alayazinga mwenemo lino mwemo mukuyamo. Wene alayazingila ukunzi pa manso inu kuti mupoke impanga nu kwikala mwenemo, wakwe vino Yawe Leza winu wamulavile.
Acino fwandi mwaikomelezya nu kutekela pa kulondela vyonsi ivyalembwa mu lupapulo lwa Masunde yakwe Mose, ukwaula kusya nanti cimwi. 
Mutaezya ukusakana na antu amu nko zi zyonsi izyasyala pakasi kinu. Mutaezya ukulumbula amazina yakwe tuleza twao nanti ukuomvya amazina yatuko nu mulapo. Mutaezya kufukamila nanti kupepa tuleza tuto. 
Lelo mulinzile kuya acumi kuli Yawe Leza winu, wakwe vino mwacita kufika ni lelo kwene.
Yawe uwamukolelile ala akumuzingila inko zikulu nupya izyamaka. Na pilelo kwene kusi umuntu uwa munoyali uwali na maka akumulwisya. 
 Wenga uwa munomuli angacocovya antu izimbi lyonga, pamulandu wakuti Yawe aliwe akamulwisizya wakwe vino wene walavile. 
Acino mutekele kuti mwatemwa Yawe Leza winu.
Lelo ndi cakuti mwata ukumuyela mwatandika ukuvwana na antu amu mitundu iyo iyasyala apakasi kinu, nu kutwalana nayo nga nu kutowenkana nayo, 
lyene mumanye nu kusininkizya ukuti Yawe Leza winu alata ukuzinga antu amu nko zi pa manso inu. Lelo yene yalaya wa viteyo ni nkose kunomuli. Nupya yalaya akalipe wakwe swepu pa matundu inu nanti wa myunga mu manso inu. Vii vyonsi vilamucitikila mpaka mukalowe pyu umu mpanga kwene ii isuma, ino Yawe Leza winu watamupeela.
“Ndakai nemo lyene nasya mfwe. Mwemo mwensi mumanyile umu myenzo inu yonsi ukuti kusi nanti cimwi cisuma cino Yawe Leza winu wamulaya icitafikiliziwa. Vyonsi kwene vino walavile vyafikiliziwa. 
Lelo mu musango uli umwi kwene uno Yawe wafikilizya ivisuma vino walavile, avino wene alamuletela iviipe vyonsi panomuli vino wamusopisizye, mpaka asuke amuzinge umu mpanga ii isuma ino wamupeela. 
Ndi cakuti mwakana ukusunga upangano uno Yawe Leza winu wamupile ilamulo kuti mwasunga, ndi mwaca mwapita nu kutumikila nu kupepa tuleza tuze, ale lyene ukali wakwe Yawe ulamufulumila. Nupya mulalowa zuwa mu mpanga isuma ino Yawe watamupeela.”
Lyene Yoswa akonganika antu amu mitundu yonsi ya ina Izlaeli ku Syekemu. Aama aikolo, ni ntunguluzi, na yakapingula nga na yamusika yonsi ya ina Izlaeli, nga nayo yiiza yimilila pa manso yakwe Yawe. 
 Alino Yoswa anena antu yonsi ati, “Yawe, Leza wa ina Izlaeli, watavwanga ati, ‘Mpiti mpiti, ivikolwe vinu, ukwikapo na Tela isi wakwe Abulaamu na Nawoli, yatenzi ku mbalama ya Luzi lwa Yufulate nupya yatumikilanga tuleza tuze. 
 Lelo nemo natoozile Abulaamu icikolwe cinu ukufuma ku mbalama ilya iya Luzi lulo nu kumutungulula ukusalala impanga yonsi iya Kenani nga imupeela amu mupanda avule. Namupiile Isaki, 
nga Isaki nawe amupeela Yakobo na Esau. Napeezile impanga ya myamba iya Seili kuli Esau, lelo Yakobo na ana yakwe yatentemukile ku Eguputo. 
 Lino papisile insita, natumile Mose na Aloni, nga imponya impungo pa ina Eguputo, nga pacisila iniza imufumya mwenemo. 
 Nafumizye ivikolwe vinu mu Eguputo, nga aina Eguputo yatumile amaceleta yao na ali pa mfwalasi kuti yayalondelele. Lelo lino ivikolwe vinu vizile vifika pali Yemba Muyenzu, 
ivikuta kunondi, nga nawe aika akanda pakasi kao na ina Eguputo. Alino aleka na yemba wilya awela nu kwiza tuwizya aina Eguputo. Mwailolile na manso inu vino nacitile aina Eguputo.’ ”
 Alino lyene namulesile ku mpanga ya ina Amoli, yano yikalanga lwaku ufumondaka wa Luzi lwa Yodani. Yene yamulwisizye, nga lelo nemo nayapile mu makasa inu. Nemo nayononyile pa manso inu, nga namwe imupoka impanga yao. 
 Lyene Balaki umwana wakwe Zipoli, umwene waku Moabu, akatuka kwiza lwisya aina Izlaeli. Wene atuma intumi ku kwama Balamu umwana wakwe Beoli kuti aize atipwile mwemwe. 
Lelo nemo nakanyile ukuvwa Balamu. Caleka wene atwalilila kupolelela mwemwe, nga nani impususya mwemwe mu makasa yakwe Balaki. 
 Alino mwalamvile Luzi lwa Yodani imwiza ku Yeliko. Aikazi amu Yeliko nayo iyamulwisya, wakwe vino aina Amoli, aina Pelizi, aina Kenani, aina Hiti, aina Giligasi, aina Hivi na ina Yebusi yacisile. Lelo nayapile mu makasa inu. 
 Nene kwene nayaponyezizye isakamiko, nga nalyo ililenga yamwene yalya yaili ya ina Amoli kuti yutuke pa manso inu. Mwemo mutacisile cico ku lupanga lwinu nanti ulapwa. 
 Acino namupiile impanga ino mutatazile mulime nga ni misumba ino mutatazile mukuule. Nga namwe mukaikala mwenemo nu kulya iviseekwa vyamu vyalo vya matingi ni vya miolivi ino mwemo mutalemile.”
Lyene Yoswa atwalilila kuvwanga ati, “Fwandi lyene mulinzile koopa Yawe nu kumutumikila umucumi nu mukutailwa. Sumbini tuleza tuno ivikolwe vinu vyapepanga ku mbalama ya Luzi lwa Yodani nu mu Eguputo, nga mwatumikila Yawe. 
Lelo ndi mutakasi ukutumikila Yawe, lyene sololini ilelo kwene wino mumatumikilanga, nga cakuti a tuleza tuno ivikolwe vinu vyatumikilanga ku mbalama ya Luzi lwa Yodani, nanti tuleza twa ina Amoli, yano pali ndakai mukwikala mu mpanga yao. Lelo nemo na amu ng'anda yane, tumatumikilanga Yawe.”
Lyene antu yaasuka yati, “Cipelele ukutali na kunotuli ukutazyela ukutumikila Yawe kuti tukatumikila tuleza tuze! 
Pasi pano Yawe Leza witu umwisikulu uwatufumizye mu uzya mu Eguputo, sweswe ni vikolwe vitu, nga acita ni vinjelengwe vivi vikulu pa manso itu. Wene watucingilile pa lwendo lwitu lonsi nga na pakasi ka antu amu nko zyonsi muno twapisile. 
Lino twingilanga mu mpanga ii, Yawe atuzingila aina Amoli aikalanga mukwene. Acino naswe kwene tumatumikilanga Yawe, pano wene ali Leza witu.”
Yoswa avwanga ku antu ati, “Mungaposiwa kutumikila Yawe, pano wene a Leza uwamuzilo. Wene a Leza asilonda wakucimvyanya nawe. Wene atalamwelela pali ucisanguka winu na pa maifyo inu. 
Ndi mwafutatila Yawe nu kutumikila tuleza tuze, nawe alamusenuka alete nu uzanzo panomuli nga amulovye, nanti angala wene wamucitilanga ivisuma.”
Antu iyanena Yoswa yati, “Awe! Swemo tukaatumikila Yawe.”
Lyene Yoswa ayanena ati, “Mwemwe yakambone mweisikulu mwenga ukuti mwatimusolola ukutumikila Yawe.”
Yoswa nawe ayanena ati, “Fwandi sumbini tuleza tuno tuli pakasi kinu nu kufima imyenzo inu iye iyakuyela Yawe, Leza wa ina Izlaeli.”
Lyene antu iyanena Yoswa yati, “Swemo tumatumikilanga Yawe Leza witu nu kumuyela.”
Acino pa wanda ulya kwene Yoswa acitila antu upangano, nga kuku kwene ku Syekemu ayapeela vipope na masunde. 
Nga Yoswa alemba ivintu vii mu Lupapulo lwa Masunde lwakwe Leza. Lyene atoola iwe ilikulu, nga alimika papa kwene umwisika ya muti umu oki, uwali lwa mu Ncende Yamuzilo yakwe Yawe. 
Yoswa anena antu yonsi ati, “Lolini, iwe lii lilaya akambone uwakutusinila. Pano lyene lyatilyuvwa amazwi yonsi yano Yawe watavwanga kunotuli. Lyene lilaya akambone uwakumusinila ndi cakuti mwaca mwasangukila Leza winu.” 
Alino Yoswa ata antu iyapita, cila muntu aya ku mpanga yakwe iyaupyanyi.
Lino ivintu vii vyonsi vyapita, Yoswa umwana umonsi wakwe Nuni, nupya umuomvi wakwe Yawe, afwa ala ali ni myaka umwanda onga ni kumi. 
 Iyamuzika mu mpanga yakwe iyaupyanyi, ku Timunati Selaa umu mpanga ya myamba yakwe Efulemu, lwaku katutu ka Mwamba wa Gaasyi.
Aina Izlaeli yatumikilanga Yawe mu nsita yonsi lino Yoswa na ikolo amukulilile yali nu umi. Aikolo kwene yaya yamanyile imilimo yonsi ino Yawe wacitile aina Izlaeli.
  Amafupa yakwe Yosefu, yano aina Izlaeli yasenzile ukufuma ku Eguputo, iyayazika mu Syekemu mu katungu kano Yakobo wakazile ku ana yakwe Hamoli, isi wakwe Syekemu, pa mpiya zyakwe siluva ukulingana umwanda onga. Impanga ii yizile iya icaupyanyi ca amu mupanda wakwe Yosefu.
Eleaza umwana wakwe Aaloni afwa, nga iyamuzika ku Gibeya, umusumba wakwe Pineasi umwana wakwe, uno wapezilwe kunoli mu mpanga ya myamba yakwe Efulemu.
