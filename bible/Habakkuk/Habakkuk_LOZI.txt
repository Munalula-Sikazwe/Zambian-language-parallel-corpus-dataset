A, ki manzwi a Muñ'a Bupilo a sinulezwi mupolofita Habakuki.
Muñ'a Bupilo, ni lukela ku nga nako ye kuma kai inze ni kupa tuso pili u si ka teeleza, pili u si ka lu zwisa mwa mufili-fili. 
U ni bonisezañi ziezi ni bumaswe bo bu cwalo? Sinyeho ni mufili-fili kaufela li ni beile mwahali. Ku na ni lindwa ni likomano kai ni kai. 
Mulao wa fokola mi ha u na tuso, mi ha ku atulwi ka niti. Ku eza lika ka swanelo ha ku latelelwi, mi batu ba ba maswe ba koma ba ba lukile.
  Cwale Muñ'a Bupilo a li kwa batu ba hae, “Mu talime macaba a mi potolohile mi mu ka komoka hahulu ka zeo mu ka bona. Cwale ni t'a eza nto ye ñwi ye mu si ke mwa lumela ha mu ta i utwa. 
 Ni fa ba Babilona maata, batu bao ba ba sabisa, ba ba sa pumuli. Ba pazula lifasi fahali ba nze ba zamaya ba tula linaha ze ñwi. 
Ba hasanya sabo ni luwewe, mi ba ikezeza mo ba latela kaufela.
“Lipizi za bona li maata hahulu ku fita lingwe, mi li sabisa maswe sina litongwani ze lapile. Bapahami ba zona ba zwa kwahule ba nze ba li pahami, mi lipizi za bona li tibula mubu. Li taha li fuumukile sina limbande ze lwanisa siselo sa zona.
“Limpi za bona li zwelapili ku hapa ka buhali, mi mutu kaufela wa njanja ha li nze li sutelela fakaufi. Ba ba hapilwe ki bona, ha ba koni ku balwa mane inge mushabati. 
Ba shwaula malena mi ba seha manduna ba bahulu. Ha ku na lukwakwa lo lu ka ba paleliswa ku kena. Ba lu ubela mubu mane ba kene. 
Cwale ba fiyela sina moya, mi ba ikela, batu ba, ba ba lapela maata a bona feela.”
Muñ'a Bupilo, ku zwa kwa makalelo n'o li Mulimu. U Mulimu wa ka, ya kenile, ni ya sa feli. Muñ'a Bupilo ni musilelezi wa ka, u ketile ba Babilona mi u ba file maata kuli ba kone ku lu utwisa butuku. 
Kono u ka kona cwañi ku ba ni pilu-telele ka batu ba, ba ba maswe, ba ba si na likute cwalo! Meeto a hao a kenile hahulu, mi h'a lukeli ku talima ku ze maswe, mi ha u koni ku talimela batu ha ba nze ba eza maswe. Cwale u kuzelizeñi ha ba nze ba sinya batu ba ba lukile ku fita bona.
U ka zamaisa cwañi batu sina litapi kamba mutapi wa likokwani? 
Ba Babilona ba swala batu ka tushuto sina litapi. Ba ba hoha sina litapi ze swelwi mwa tunyandi, mi ba huweleza ka tabo bakeñisa ba ba hapilwe! 
Ba lapela tunyandi twa bona, mi ba tu ezeza litabelo kabakala kuli tu ba fumanisa linto kaufela ze nde.
Kana ba ka zwelapili ku itusisa mikwale ya bona kuya kuile, ni ku timeza macaba ka situhu?
Ni ka pahama fa tawa ya ka ya linangelelo, mi ni ka litela kuli ni bone seo Muñ'a Bupilo a ka li ni si bulele, ni kalabo ye ni lukela ku kutisa ka za pilaelo ye ni ezize.
Muñ'a Bupilo u ni file kalabo ye, a li, “U ñole ze ni ku bonisa fa matapa a lizupa kuli li te li balwe ka bunolo. 
 U li ñole kakuli ha i si ka ba kale nako ya kuli li ezahale. Kono nako i ka tuha i fita, mi ze ni ku bonisa li ka ezahala. Li ka bonahala ku taha ka bunya, kono u litele. Li ka taha ka nako ye ni tomile, mi ha li na ku liyehiswa. 
 Mi zibiso ki ye, ‘Bao, ili ba ba maswe, ha ba na ku punyuha. Kono ba ba lukile ba ka pila kakuli ba sepahala ku Muñ'a Bupilo.’ ”
Bufumu ki bupumi. Banna ba mañwanyama ba ikuhumusa mi ha ba pumuli. Sina lona lifu luli ha ba itumeleli ni kamuta. Kikabakaleo ba zamaya ba tula licaba. 
Batu ba ba tuzwi ba ka kutiseza ba ba ne ba ba tuzi bumaswe, ni ku ba bonisa lishwau la bona. Ba ka li, “Mu nga ze si za mina, kono kanti mu atuzwi! Ku ka mi nga nako ye kuma kai inze mu fuma ka ku puma ba ba mi kolotezi?”
Mu si ka ziba cwalo kale, mina ba ba tulile ba bañwi mu ka ba mwa likoloti ili mina, mi mu ka hapelezwa ku lifa mali a mañwi a fahalimu. Lila li ka taha mi li ka mi sabisa. Ba ka mi amuha tutu ya mina! 
Mu lobezi tutu ya batu ba macaba a mañata, mi cwale ba ba pilile ku bona ba ka mi eza ka mukwaoswana kabakala lipulao ni mifili-fili ye mu ezize kwa batu ba lifasi ni minzi ya lona.
Mu maibile! Mu fumisize mabasi a mina ka ze mu ngile ka tata, mi mu likile ku sileleza mandu a mina mwa likozi! 
Kono milelo ya mina i tahisize maswabi kwa mabasi a mina. Ka ku bulaya macaba a mañata, mu ipizelize ku shandauka. 
Mane ni macwe a mamota a lila ka mina, mi likota za lituwa li alaba sililo seo.
Mu maibile! Mu tomile munzi fa bumaswe, mi mu u yahile ka lipulao. 
 Macaba o mu tuzi a ikatalize ka musebezi o si na tuso, mi ze ba yahile kaufela li ca mulilo. Zeo li ezizwe ki Muñ'a Bupilo ya Maata Kaufela. 
 Kono lifasi li ta tala kanya ya zibo ya Muñ'a Bupilo, sina mw'a talezi mezi mwa mawate.
Mu maibile! Ka buhali bwa mina mu tompolozi ni ku shwaula be mu yahile ni bona. Mu ba tantalikisize sina ba ba kozwi. 
Ni mina cwalo mu ta kenelwa ki maswabi bakeñisa kuli mu be ni likute. Ni mina mu ta kolwa, mi mu tantalike. Muñ'a Bupilo u ta mi kutiseza se si mi swanela, mu nwe mane mu kolwe, mi likute la mina li fetuhe maswabi. 
Mu lemile mushitu wa Lebanoni, mi cwale ku ta lemiwa mina. Mu bulaile lifolofolo za mwateñi. Cwale lifolofolo zeo li ta mi sabisa. Ku ta ezahala cwalo kabakala lipulao ze mu ezize, ni kabakala matalu a mina kwa batu ba lifasi ni minzi ya lona.
Tuso ya mulimu wa siswaniso ki ifi? Ki sinto feela se si ezizwe ki mutu, mi ha si koni ku ku bulelela niti. Ki bunde mañi bo si ezeza yena ya si ezize kuli a si sepe, mulimu o sa koni nihaili ku bulela! 
Mu maibile! Mu li kwa sibala sa kota ye omile “Zuha!” kamba kwa licwe le li kuzize u li “Nanuha!” Kana mulimu ya ezizwe wa kona ku luta se siñwi? Niha si si ka apesizwe ka silivela kamba gauda, kono ha ku na bupilo ku sona.
Muñ'a Bupilo u mwa Tempele ya hae ye kenile. Mañi ni mañi ya mwa lifasi a kuze fapil'a hae.
Ye ki tapelo ya mupolofita Habakuki.
Muñ'a Bupilo, ni utwile ka z'o ezize,
Mulimu wa taha hape ku zwa
U taha ka ku benya kwa lumonyi
U lumela matuku fa pil'a hae.
H'a yema, lifasi la nyanganya.
Ni boni batu ba Kushani ha ba saba,
Na kikuli ne li linuka
U n'o itukiselize ku itusisa buta
Malundu h'a ku boni, a ngangama.
Ka ku benya kwa masho a hao
Ka bunyemi u pumile lifasi fahali
N'o yezi ku y'o pulusa batu ba hao,
Masho a hao a punyize mulaeli
U hatikezi liwate ka lipizi za hao,
Ze kaufela na li utwa
Niha ku si na miselo kwa likota
nihakulicwalo ni ka be
  Muñ'a Bupilo u ni fa maata.
