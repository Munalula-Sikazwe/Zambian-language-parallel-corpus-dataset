Ngaaya makani aa Mwami Leza ngaakayubunwida Habakkuku musinsimi.
O Mwami Leza, ino cilalampa buti ciindi cakukumbila lugwasyo, kotandiswiilili? Alimwi ndakulilila kuti kuli lupyopyongano pele toswiilili. 
Ino nkaambo nzi ncoyanda kuti nkebona mapenzi aali boobu? Ino nkaambo nzi ncolekelela kubisya ooku? Lunyonyooko anzwanga zilindizingulukide akukazyanya kulakomena. 
Nkaako mulawo tuucikwe nguzu. Kunyina bululami pe. Bantu babi bazingulukide baluleme, cakuti bululami bulabisyaanyizigwa.
Amulange akati kabamasi mubone, mulagambwa kapati! Nkaambo ndiyoocita cimwi cintu mumazuba aanu ncomutakasyomi, nokuba kuti mukaambilwe. 
Ndiyoobusya Bakalodiya, musyobo walutuzi uuteengeleli, weendeenda mumasi oonse kuti ukatole masena aatali aawo. 
Mmbantu bayoowegwa kapati, balo balacita kufumbwa ncobayanda, balalisumpula kuti babe aabulemu.
Mabbiza aabo ngalubilo kwiinda basiluwe, mbakali kwiinda baumpe kulubundu-bundu, nkalaki zyabo zizuzaanina kumbele, basimabbiza bazwa kulaale. Bafuuma mbuli sikube najata ncaajaya, 
boonse baboolela lupyopyongano. Nkamu yabasilumamba babo iboola mbuli guwo, balabunganya baange bavuzyanya mbuli musenga. 
Basampaula bamami, akubisya baleli. Babona buyo zyaminzi balaseka, balayaka zitantaala akwiitola. 
Balakukula mbuli luuwo. Bantu aaba nguzu zyabo ngoleza wabo.
O Mwami Leza kuzwa lili nduwe Leza. Nduwe Leza wangu, nduwe Uusalala wangu, tatukoofwa pe, O Mwami Leza nduwe wakasala Bakalodiya kuti batupilusizye bubi, O Mwaala wakababikka kuti batusubule. 
Meso aako alilondokede, taayandi kubona bubi, tokonzyi kulekelela uucita bubi. Ino nkaambo nzi ncolekelela basiluuni? Ino nkaambo nzi noumwide kakuli babi banyonyoona baluleme kwiinda mbabo?
Wacita kuti bantu bapenge mbuli nswi, a mbuli tuuka-uka tunyina Mwami. 
Balabajata bantu boonse atulobyo, balabajata akubakwelaanya mutunyandi, balasekelela akutangala kapati. 
Bamana balakomba akupa zipaizyo nikuba kutentela tunyandi twabo tununkilizyo. Nkaambo kwiindila mutunyandi balakkala kabotu akulya zilyo zinono kapati.
Sena bayooindilizya kubelesya tunyandi twabo, akunyonyoona misyobo yoonse cakuteengelela?
Ndiyookkala mbuli mulindizi aŋanda yakusompelela. Ndiyoolindila akubona eezyo Mwami Leza nzyayoondaambila zyakwaamba, akwiingulwa kwatongoosi lyangu.
Nkaako Mwami Leza wakandiingula kuti, “Lemba makani aaya, ulembe kabotu amabwe, kutegwa batikabale batakajani buyumu-yumu. 
Makani aaya alindila ciindi cawo. Ciindi cawo ciyoosika cakufwambaana, zyoonse nzyemutondezya nzyakasimpe. Kuti naa zikamuke mukalindile. Ziyoosika masimpe, tazikamuki. 
Makani ngakuti ooyo ulisumpula uyookacilwa, pele mululami kwiindila mulusyomo uyooba abuumi.”
Kasimpe waini wamukola, muntu uulisumpula tajisi luumuno pe. Lino akaambo kakuti mulyato mbubonya mbuli cuumbwe, mbubonya mbuli lufu mbolutakkuti, ulabunganya masi oonse, ulatola bantu boonse mubwaange. 
Kwamana misyobo yoonse iyoomuseka akuti, “Maawe kuli yooyo uulilundikila lubono lutali lwakwe azikoloto. Ino eezi zilatola ciindi cilamfu buti kazicitika?”
Cakufwambaana basikumukweletesya bayoobuka, bayoobuka akumuzyangamya, bayoosaala zyoonse nzyomujisi. 
Mukuti mwakasaala misyobo minji, nkaambo mwakanyonyoona minzi anyika yabo calunya.
Maawe kuli baabo bajana bwami munzila mbyaabi, kuti basumpule masena aabo kaatakwe acipenzya. 
Mwakayandisya kunyonyoona misyobo minji, pele cakacitya kuti mikwasyi yanu yuusigwe nsoni, mwakaliletela lunyonyooko nobeni. 
Mabwe abwaanda ayookulilila, misemo yamapulanga iyooyooma.
Maawe kuli baabo baliyakila minzi mukutila bulowa, bakkazikizye minzi kwiindila mubujayi, 
pele Mwami Leza Singuzuzyoonse wasinizya kuti, nzyobabelesya zili mbuli nkuni zyamulilo, balalikatazya cabuyo, 
bantu bayoozula luzibo lwabulemu bwa Mwami Leza, mbuli lwizi mboluzula maanzi.
Maawe kuli baabo banywisya beenzinyina zikola, balabadadalisya akusyaala buyo, kuti beebele cintanda cabo. 
Kwamana nduwe uuyoousigwa nsoni, boonse bayookusampaula kapati. Uyoousigwa nsoni, tokalemekwi. Nkomeki yacisubulo ca Mwami Leza iyookusikila, kusampaulwa kwako kuyooinda bulemu mboojisi. 
Ndulonya lunya ndookacita ku Lebanoni, luzookuboolela canguzu luzookuzunda, abanyama mbookajaya bayookuyoosya. Eeci ciyoocitika akaambo kabujayi mbookacita kunyika, akubantu bakkala muminzi yayo.
Ino mituni njaanzi? Eeyo yakapangwa amuntu, yalo iimwaambila buyo zyakubeja. Ino ooyo wakaipanga imwaambila nzi kuti aisyome, kuti asyome leza ooyo uutaambauli. 
Maawe kuli yooyo waambila cisamu kuti, “Nyamuka ube muumi! Ayooyo waambila bbwe kuti, ‘Buka!’ Sena inga cakusololela? Zyoonse eezi zyakapangwa angolida, ansiliva tazikonzyi kuyoya.
“Mwami Leza uli muŋanda yakwe iisalala, woonse uuli munyika ino aumune kumbele lyakwe.”
Kukomba kwa Habakkuku musinsimi, mbuli kwiimba kwa Syigiyonoti.
O Mwami Leza ndakamvwa nzyookacita, ndiyoowede O Mwami Leza.
Leza wakazwa ku Temani, Uusalala wakazwa kucilundu ca Palani.
Ulabala mbuli zuba, mumaanza aakwe kwakali kumweka mumuni mwaakasiside nguzu zyakwe.
Ulatuma zyuumo kumbele lyakwe, musule ulalailila lufu kumutobela.
Naima nyika ilazungaana, nalanga misyobo yoonse yamunyika ilakankama.
Ndakabona matente aaba Kusyani kabayoowede, abalo ba Midiyani kabazyangama.
O Mwami Leza, sena wakanyemenede milonga? Sena ndwizi lwakakunyemya?
Wakalibambilila kubelesya buta bwako, wakafusa mivwi minji,
Zilundu nozyakakubona zyakazyangama,
Zuba amwezi zyakaima mujulu,
Wakeendeenda mubukali bwako akati kanyika,
Wakasika kuzoofutula bantu bako,
Asumo lyakwe mwini wakayasa musololi wabasinkondo,
Nywebo mwakalyatauka lwizi amabbiza aanu, eelyo maanzi aanguzu akavundauka.
Nindakamvwa zintu eezi moyo wangu wakaduntaana,
Mikuyu tiizyede micelo pe, mumyuunda yansaansa kunyina nsaansa,
nikuba boobo njoosekelela mu Mwami Leza,
Mwami Leza wangu, nguundipa nguzu,
