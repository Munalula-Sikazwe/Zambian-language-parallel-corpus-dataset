Ami Pawulu, kapostolu kaKristu Yesu mwaya muchima waNzambi, nidi nakuyisonekela mukanda, enu akwakujila mwekala kuEfwesesa, akwakushinshika amudi Kristu Yesu.
 Luwi lwikali nanenu nikuwunda kwakufuma kudi Nzambi, yowu Tata yetu, nikudi Mwanta Yesu Kristu.
 Amukiswili Nzambi yaMwanta wetu Yesu Kristu, yowu Tata yindi, natukiswili nkisu jawuspiritu jejima mumawulu mudi Kristu;
 chatutondeliyi mudi yena henohu chikuku champata yamunu mwishina chichidi kanda, kulonda tujili, tubuli hakutwinkela muloŋa kumesu indi.
Mukukeŋa watukunjikilaŋahu dehi nindi twikali anyana muchisaka chindi mudi Yesu Kristu, mwatiyililiyi kuwaha kumuchima windi,
kulonda kuhameka lubanji lwakulema kwaluwi lwindi lwatutiyililiyi chamukunkulu mudi yena Wákeŋewa.
Mudi yena dimu tukweti kukuula kwanatukuuluwu namashi indi, yowu kutwanakena nshidi jetu, mweseka maheta aluwi lwindi
lwatuvulishililiyi, namaana ejima nikashinshi.
Hakutuleja chijindilu chamumuchima windi, mwatiyililiyi kuwaha, mwafuukwiliyi mudi Kristu,
nichamba kawanina nyaka; kulonda Nzambi akapompeshi yuma yamumawulu niyahamaseki yejima mudi Kristu.
Mudi yena nawa dimu mutunatambwili wuswana, muloŋa atwambwilaŋahu dehi mwatoŋweliyi yena wakoŋaŋa yuma yejima mwaya mpúŋa yindi;
kulonda etu, twásambilili kukuhwelela Kristu, tuleteshi kuhameka kwakuhameka lubanji lwakulema kwindi.
Mudi yena ninenu nawa, mwatiyili izu dawalala, yoyu nsaŋu yayiwahi yawamwinu wenu, himwamukuhweleleli yena, ayifundili nawa naSpiritu Wajila wakukana.
Yena Spiritu diyi chijiikilu chawuswana wetu, nichamba kakuulawu iheta dambala dayena, kulonda kuhameka lubanji lwakulema kwindi.
Dichi ami nawa, chinatiyili nsaŋu yenu yakumukuhwelela Mwanta Yesu, nichimwakeŋaŋa akwakujila ejima,
hinalekaŋa kuyisakilila chinayitenaŋa mukulombela kwamuku.
Nalombaŋa, Nzambi yaMwanta wetu Yesu Kristu, Tata walubanji lwakulema nami, ayinki spiritu yamaana nichimwekeshu kulonda musweji kumwiluka.
Mesu amunyichima yenu atoni, kulonda mwiluki kuchiŋeja kwakutambika kwayitambikiliyi, nimaheta alubanji lwakulema kwawuswana windi wahetayi mudi akwakujila;
nichabadika kututohela ŋovu jindi nankashi, etu twakuhwelelaŋa, mweseka ŋovu jindi jasweja kutoha nankashi.
Ŋovu jakoŋeliyi mudi Kristu hamusaŋwiliyi mudi afu, hakumushakamisha kuchikasa chindi chachidiilu mumawulu,
 kwabadika nankashi kuyuula kwejima, niwanta, niŋovu, nimawanta antúmba, nimajina ejima atenaŋawu, hiwowu amakonu hohuku, nianyaka yakenza nawa.
Wamwovwahishila dehi yuma yejima nakuyisha kwishina danyendu yindi; wamukunjika dehi kwikala mutu wahewulu dayuma yejima kuchipompelu;
chipompelu diwu mujimba windi, kwinzala kwayena wenzeshaŋa yuma yejima mwejima.
Ninenu ayihandishili chimwadiŋi afwa nanyiloŋa yenu ninshidi,
mumwadiŋi nakwenda mwaya mpata yamunu mwishina, mwaya kukeŋa kwamwanta wamuluzwizu waŋovu, yowu spiritu wakoŋelaŋa katataka mudi akwakujikwa.
Ninetu ejima nawa mwomutwashakamini nakwila mwafwila chisemwa chetu chaheseki, nakukoŋa mwakeŋa mujimba nimuchima. Kuchisemwa chaheseki twadiŋi antu atela kuzuwilewa, neyi antu amakwawu.
Ilaŋa Nzambi wasweja kuheta luwi, nakukeŋa kwindi kwabadika kwatukeŋeliyi nachu,
hitwachidiŋi twafwa nanyiloŋa, watuhandishili chimu naKristu. Anayamwini naluwi hohu.
 Watusaŋwili chimu nindi, watushakamishili chimu nindi mumawulu, mudi Kristu Yesu;
kulonda akamwekeshi hanyaka yakenza mahetindi asweja aluwi lwakutukokweja mudi Kristu Yesu.
Muloŋa anayamwini naluwi kwokukukuhwelela; hiyenu awenuku, hichamukunkulu chambala chaNzambi;
 hichakunyidimuku, kulonda kubuli muntu wukudisama.
Muloŋa etu tudi wukalawenu windi, atuleŋeli mudi Kristu Yesu twilaŋa nyidimu yayiwahi yatuloŋeshelelaŋahu dehi kudi Nzambi nindi twendelaŋamu.
Dichi anukenu chimwadiŋi aJentili hamwaka kuchisemwa, ayitenenaŋa kudi akwakwalama namakasa nawu ayidima.
Mwadiŋi aambuka naKristu; mwadiŋi aambuka nawenimbu wawaIsarela; mwadiŋi enyi akadi kwiluka yitiyaŋenu yachikaninu; mwadiŋi akadi ninaha hakuchiŋejela; mwadiŋi antu akadi Nzambi munu mwishina.
Hakwinzichi dinu, enu mwadiŋi kwakulehi anayikundamishi dehi mudi Kristu Yesu namashi aKristu.
Muloŋa yena diyi kuwunda kwetu, nahumaŋeshi ádiŋi ayedi ekali wumu; nahumuni mbaŋu yakwambula yadiŋi hakachi;
hakufumisha nkunyi yakwata ŋovu kunshimbi nikuyijila, mumujimba windi; kulonda hadiŋi antu ayedi, aleŋuhu muntu wamwiha wumu mudi yomweni, kulonda hekali kuwunda;
ayikundamishi kudi Nzambi ejima ayedi mumujimba wumu nakulusu, hakujahila nkunyi kwenoku.
Wenjili nakushimuna kuwunda kudenu mwadiŋi kwakulehi, nikudi wena adiŋi kwakwihi.
Muloŋa mudi yena dimu mutunamweni hawiŋililu wamwaTata, etu ejima ayedi naSpiritu yowumu.
Dichi dinu, himudi nawa enyi hela akwetuŋa dacheŋuku; munekali dehi enimbu hamu nawakwakujila, munekali dehi akwetala daNzambi.
Anayituŋi dehi hachikuku chawapostolu nawatuprofwetu, yomweni Kristu Yesu diyi ilola dasweja kwoloka nankashi dakwiwombu.
Kutuŋa kwejima kwatuŋaŋawu, kwenda kunuŋaŋana chachiwahi mudi yena, kwenda kukula kulonda kwikali Tembeli yajila mudi Mwanta.
Mudi yena nawa dimu mwanayituŋiluwu dehi ninenu hamu, mwikali itala dakushakama Nzambi mudi Spiritu.
Hansaŋu iyi yinateni dehi, ami Pawulu nekala munyonji yaKristu Yesu yakukoola enu aJentili;
neyi chalala munatiyi chanankunjikuwu kumudimu wakuyishimwina luwi lwaNzambi,
chanmwekesheleluwu chijindilu chinayisonekeleli dehi namazu antesha.
Chimukutaŋa, mukutwesha kwiluka kushinshika kwami kunashinshika muchijindilu chaKristu,
chabulili kutiyakeshawu kudi antu ahanyaka yacheŋi, neyi chanachimwekeshuwu makonu kudi apostolu jindi ajila niatuprofwetu twindi mudi Spiritu.
Chakwila nawu aJentili anekali dehi akwakuswanina hamu nawaIsarela, anekali dehi nawa yidi yamujimbowu, akwakutambwila hamu chikaninu chamudi Kristu Yesu kwokunsaŋu yayiwahi.
Yena nsaŋu yayiwahi iyi, diyi yankunjikiluwu kwikala mukwakukalakala, mwaya chamukunkulu chaluwi lwaNzambi lwanyinkeluwu, lunatambwili kuŋovu jindi.
Ami nabadika kukeha mukachi kawakwakujila ejima asweja kukeha, yami enkawu luwi ilu lwakushimwina aJentili maheta aKristu akaŋanya kwilukewa.
Kulonda nakamwekeshi kudi antu ejima mwekalila chijindilu chanyaka yejima mudi Nzambi waleŋeli yuma yejima.
Kulonda amwekesheli akwakuyuula niakwawanta ekala mumawulu, maana aNzambi eŋi naeŋi, katataka nachipompelu;
 mwomwatoŋweliyi dehi kunyaka yahayanyaka mudi Mwanta wetu Kristu Yesu.
Mudi yena dimu mutunabulili woma, tunamoni dehi hawiŋililu wakadi kwakama, nakukuhwelela kutwamukuhwelelaŋa.
Dichi nalembi nami bayi muzeya nayihuŋu yami yinamonaŋa hansaŋu yenuku; hichuma chenu chakudisama nachu.
Hayena nsaŋu iyi nafukami kudi Tata,
kwatambwila yisaka yejima ijina daTata niyamwiwulu niyahamaseki,
nami, eteji muntu wenu wamukachi kukola naŋovu yaSpiritu windi, mwaya mahetindi alubanji lwakulema.
Kulonda Kristu ashakamaŋa munyichima yenu mukukuhwelela, kulonda enu, munashimati dehi kunyiji, munakoli dehi mukukeŋa,
mukwati ŋovu yakushinshika mwaya kutoha, nikuleha, nikuleha kwiwulu, nikukunama; hamu nawakwakujila ejima.
Mwiluki kukeŋa kwaKristu kwakaŋanya kwilukewa, kulonda mwinzali nihashika kwinzala kwaNzambi kwejima.
Yena natweshi kwila chakubadika nankashi mutukulomba hela mutukutoŋojoka mwejima, mwesekela ŋovu yakoŋaŋa mudetu,
kudi yena kwikali lubanji lwakulema muchipompelu, nimudi Kristu Yesu, múkuhita yisaka yejima hayanyaka nanyaka. Amena.
Dichi ami ákasawu mukaleya hansaŋu yaMwanta, nayilembeleli nami endenuŋa mwatelela kutambika kwayitambikiluwu,
 nakudizoza kwejima nakwovwaha munyichima, nakuduŋumika, nakuditiyilila wumu namukwawu nakukeŋa,
nakusha muchima hakuhemba kunuŋaŋana kwaSpiritu, nakudikasa mwonji wakuwunda.
Kwekala mujimba wumu niSpiritu wumu, neyi chayitambikiluwu enu mukuchiŋeja kumu kwanayitambikuwu.
Kwekala Mwanta wumu, nichikuhwelelu chimu, nichijimikilu chimu,
niNzambi wumu, yowu Tata yawejima, wekala hewulu dayuma yejima; yuma yejima yekalila mudi yena; diyi wekala muyuma yejima.
Ilaŋa anatwinki wejima wetu luwi lwamwesekela chamukunkulu chaKristu.
Chochanahoshiyi nindi,
Chenichi chanatenuwu nawu, Wakandamini; chaya mudihi? Chaya mukwila nawu wakunkumukili mumatuŋa amwishina damaseki.
Iwu wakunkumukili, diyi nawa wakandamini nakupandakana nankashi mawulu ejima, kulonda yuma yejima yiinzali yena hohu.
 Washilumu amakwawu ekali apostolu, amakwawu atuprofwetu, amakwawu akwakushimuna nsaŋu yayiwahi, amakwawu atubiŋa, amakwawu antaŋishi;
kulonda kukolesha akwakujila ekali alala, akalakeli akwawu, atuŋi chachiwahi mujimba waKristu;
 nichitwakashika wejima wetu mukunuŋaŋana muchikuhwelelu, nimukumwiluka Mwana kaNzambi; twakashiki muwuntu walala chikupu, mwashika chiminu chakwinzala kwaKristu.
Kulonda tubuli kwikala cheŋi atwansi akubankaŋila niniku niniku, nakulelujoka nampepela yantaŋishilu yejima, namaleŋu nimakasu awantu akudimba nachu antu.
Ilaŋa tuhoshenu mwalala nakukeŋa; tukulenu mudi yena muyuma yejima, diyi mutu, diyi Kristu.
 Kumutu owu diku kwadinuŋila chachiwahi mujimba wejima, hiwukudikwata namanuŋi akukwashaŋana, yidi yejima hiyikwila nyidimu yawu, iwu nawindi, iwu nawindi, kulonda mujimba wukulaŋa nakudituŋa mukukeŋa.
Dichi dinu, nukuhosha chakola nakushimuna mudi Mwanta, nami, bayi mwenda cheŋi neyi chendaŋawu aJentili, nayitoŋojoka yawu yakuhemeshaku.
Maanawu eyila dehi kwawu, aambuka dehi nawumi waNzambi, nansaŋu yakuyamba kwanyichima yawu yachinchika.
Wena hiyatweshaŋa kutiya nsonyi nawa cheŋuku; adumbila dehi mukufwila kwatama, nakwila yuma yawuzondu yejima nalwisu.
Enu kwenu hidimu mumwadizilili Kristuku;
neyi munamutiyi chalala, neyi anayitaŋishi mudi yena mwaya walala wekala mudi Yesu.
 Vuulenu muntu wenu wamukulu wachisemwa chachikulu, waditamishaŋa mwaya kufwila kwatama kwayidimbilaŋa.
Mwikali antu amaha muyitoŋojoka yaspiritu yenu.
 Mudivwiki muntu wamwiha aleŋeluwu mwekalilayi Nzambi mukuloŋa nakujila kwalala.
Dichi lekenu kutwamba,
 Zuwenu kuzuwa kwakadi kuputola,
Bayi mumushila diyabolu hakushakamaku.
Muntu wadiŋi ikombi, kwiya nawa cheŋi chinjila; akalakali mudimu wawuwahi namakasindi, kulonda aheti yuma yakuyinka akwawu anabuli.
Kuhosha mazu atama chinjila, chiŋa mazu amawahi anatweshi kukolesha antu hakumonawu kukala, kulonda akwashi naluwi awa akuyitiya.
Bayi muneŋesha Spiritu Wajila waNzambuku, mudi yena dimu mwayifundawu dehi kulonda mwakashiki nikwifuku dakukuula.
Lekenu ndulu yejima, nindombu, nikuzuwa, nimapumba, nikutukana, ninkunyi yejima.
Dikokwejenu muntu namukwawu; ikalenu namuchima wawushona; danakenenu muntu namukwawu neyi chayanakenenuwu kudi Nzambi mudi Kristu nawa.
Dichi ikalenu akwakwimbujola Nzambi, neyi anyana akeŋewa.
Endenuŋa nakukeŋa neyi chatukeŋeliyi Kristu, hakudinkahu hansaŋu jetu ekali mulambu, nichimuna chakuketwila Nzambi, kulonda ekali ivumba dadiwahi.
Hakwila wujila, nawuzondu wamumuchima wejima, hela lwisu, bayi ayitenenaŋa mukachi kenuku, hidimu mwatelela akwakujilaku.
Hela wuzondu, hela kuhosha kwawuhewu, hela kuseŋula; yumoyu hiyatelaku, chiŋa kusakilila hohu.
Muloŋa mweluka dehi chalala nenu chivumbi, hela muntu wazonda mumuchima, hela mukwalwisu, hohamu namukwakupesha, hakweti wuswana muwanta waKristu naNzambuku.
Bayi ayidimba kudi muntu namazu akuhemeshaku; muloŋa hayumiyi dihu henjilaŋa kuzuwa kwaNzambi hadi akwakujikwa.
Dichi bayi mudibomba nawuku;
muloŋa mwadiŋilaŋa mwidima, kwinza katataka muneli dehi chejeji mudi Mwanta; endenuŋa neyi akwachejeji,
nakushinshika yuma yamutiyishaŋa Mwanta kuwaha;
muloŋa mukabu wachejeji wekala muyuma yayiwahi niyaloŋa niyalala yejima.
Bayi mukundaŋana nayuma yelaŋawu mumwidimaku, chiŋa kuyikonkolola.
Muloŋa chikweti nsonyi hela kutena yuma yakujinda yelaŋawu.
Ilaŋa yuma yakukonkololawu yejima ayimwekeshaŋa kudi chejeji; muloŋa chuma chanamwekeshuwu chinekali dehi chejeji.
Dichi nawu,
Dichi babalenu mumukwendela. Bayi mwendaŋa neyi antu abula maanaku, endenuŋa neyi akwamaana.
Kwatilenu mafuku akuhita maana, muloŋa himwaka watama.
Dichi bayi mubula maanaku, shinshikenu mwaya muchima waMwanta.
Bayi musheta vinyuku, chaletaŋa kukisika, ilaŋa inzalenuŋa naSpiritu.
Hoshenuŋa muntu namukwawu namasamu, nitumina, nitumina twawuspiritu, namuchima wakumwimbila Mwanta chachiwahi;
nakusakilila Nzambi, yowu Tata, mwijina daMwanta wetu Yesu Kristu, mwahita yuma yejima, mafuku ejima.
Ilenuŋa iwu ovwahila mukwawu, iwu ovwahila mukwawu, nanochu chimwamwakamaŋa Kristu.
Enu ambanda, ovwahilenu amfumujenwenu aweni neyi chimwovwahilaŋa Mwanta.
Muloŋa iyala diyi mutu wamumbanda, chochadiyi Kristu mutu wachipompelu, diyi Chamwinu chamujimba.
Dichi chovwahilaŋa chipompelu Kristu, niambanda nawa chiŋa ovwahilaŋa amfumujawu muyuma yejima.
Enu amayala, keŋenu aŋodijenu neyi chakeŋeliyi Kristu chipompelu, hakudinkahu yomweni kuchikoola.
Kulonda chanachitookeshiyi dehi, achijiliki nakuchiwelesha namenji amazu;
kulonda adinki yomweni chipompelu chalubanji, chakadi ihuji, hela inyiku, hela yuma yidi ochu; chiikali chajila, chakadi hakuchinkela muloŋa.
Mwomumu niamayala niwena akeŋi aŋodijawu aweni neyi chakeŋawu nyijimba yawu. Muntu wakeŋa iŋodindi wadikeŋa yomweni.
Muloŋa hikwekala muntu wakwatahu dehi nkunyi namujimba windi yomwenuku, wawudiishaŋa nikuwuhemba, chochelaŋayi Kristu nachipompelu nawa;
muloŋa etu yetu yidi yamujimba windi.
 Hansaŋu iyi iyala chiŋa ashiyi tata yindi nimama yindi,
Hichijindilu chalema, nateni Kristu nachipompelu.
Ninenu ejima, keŋenu aŋodijenu, iwu nakukeŋa windi, iwu nakukeŋa windi, neyi chimwadikeŋaŋa enu aweni; nimumbanda amwakamaŋa mfumwindi.
Enu anyana, ovwahilenuŋa anvwali jenu mudi Mwanta, dichi chuma chachiwahi.
 Lemeshaku tata yeyi nimama yeyi;
Kulonda wumoni kuwaha,
Ninenu atata jawantu, bayi muvulokaŋa anyanenu azuwuku; yilelenuŋa nakuyibabesha nikuyikonkomwena mudi Mwanta.
Enu anduŋu, ovwahilenuŋa anyanta jenu ahanu hamaseki nawoma nikuzaala, namuchima wumu, neyi chimwamwovwahilaŋa Kristu;
bayi chakukalakala kumesu kulonda kutiyisha antu kuwaha hohuku; kalakalenu chidi neyi anduŋu jaKristu, nakwila mwakeŋayi Nzambi chakufuma kumuchima.
Mukalakalaŋa nakutiya kuwaha, neyi chakukalakela Mwanta bayi antuku.
Mwiluki nenu muntu wukwila chachiwahi, hela hinduŋu hela himwana, wakatambwilamu kudi Mwanta.
Ninenu anyanta nawa yilenuŋa yuma yoyimu; lekenu kuyifunyina, muloŋa muneluki dehi nenu Mwanta wawu, yowu Mwanta wenu nawa, wudi mwiwulu, yena kwindi haakamaŋa antu kumesuku.
Nkumininaku, ikalenu akwaŋovu mudi Mwanta, nimuŋovu jindi jasweja nankashi. 
 Manyekenu yitwa yaNzambi yejima, kulonda mutweshaŋa kudikaŋa namaana adiyabolu akudimbana.
Muloŋa hitwalwishaŋa nawantu akweti nyijimba namashuku, twalwishaŋa nawakwakuyuula, nawakwawanta, nawakwakuyuula mwidima wamakonu, nawaspiritu atama amumawulu.
Dichi kwatenu kuyitwa yaNzambi yejima, kulonda mutweshi kwimana mwifuku datama, kulonda chimukukumisha kulwisha chochimwemana.
Dichi imanenu, nakupimpila mahina awalala; vwalenu hebwambu chikuŋu chakujika chakuloŋa;
vwalenu kunyendu yenu nkwabilu jakwenda nansaŋu yayiwahi yakuwunda.
Chuma chinabadiki chochakukwata nkebu yakukuhwelela, yimukutwesha kujima nachu nyivu yakesi yamukwakutama yejima.
Tambulenu itepa dachikuŋu dawamwinu, nimpoku yaSpiritu yakabali, dodu izu daNzambi.
 Lombelenuŋa mudi Spiritu mafuku ejima, nikulombela nikulembelela kwejima, nikutonenamu mwahita kukakela kwejima nakulembelela akwakujila ejima.
Munlombeleli ninami nawa, kulonda nishimuni chijindilu chansaŋu yayiwahi chakadi woma.
Diyi nsaŋu yinekalili iŋimeni wakukasa mumaleŋi, kulonda nihoshi chakadi woma, neyi chinateli kuhosha.
Manakwetu Tikikusa twakeŋa, muntu wakalakelaŋa Mwanta nakashinshi, wukuyileja nsaŋu jejima, ninichi chinekala.
Diyi nsaŋu yinamutemesheli kudenu, kulonda mwiluki mutunashakamini, kulonda yena ayikundeji munyichima yenu.
 Kuwunda kwikali nawanakwetu, nikukeŋa nikukuhwelela kwakufuma kudi Nzambi, yowu Tata, nikudi Mwanta Yesu Kristu.
Luwi lwikali nawantu ejima akeŋa Mwanta wetu Yesu Kristu chakadi kudimbana.
