Ami Paulu, ngukaposetolo kaKulixitu Yesu cakumucima waKalunga, kuli enu vaka-kujila muli kuEfwesu, muvaka-kufwelela muli muli Kulixitu Yesu.
 Kuli enu kupwenga likoji nakuunda vyakuli Kalunga Setu naMwata Yesu Kulixitu.
 Vamukisulenga Kalunga kaMwata wetu Yesu Kulixitu, Ikiye Ise nawa, Ou natuwahisa lyehi nakuwahisa caxipilitu cosena mumelu muli Kulixitu,
nganomu atusakwile muli Ikiye ximbu capwile cihela camavu cicili kanda, mangana ngwenyi, tukapwenga tuvaka-kujila, tuvakuzeneka cuma cakutuhanyina mulonga kumeso enyi muzangi.
Mwomwo atutongwele lyehi hakulivanga, mangana ngwenyi, akatwitavile kupwa tuvana yaivene muli Yesu Kulixitu, nge kutesa nomu amwene kuwaha mumucima wenyi.
Mangana ngwenyi, cikapwenga cakwalixila upahu walikoji lyenyi, lize atuhanyine lyawana muli Ou azanga.
 Muli Ikiye mukiko vene tuli nakusokoka cetu hamanyingenyi, cikiko kutukonekela vilinga vyetu vyakuhingika, nge kutesa naluheto lwalikoji lyenyi,
lize atuvulixilile mumanganosena namukuzangama cosena,
 hakutujimbwila mangana aku­swekawa amwaya mucima wenyi, nganomu amwene kuwaha, omu akavile muli Ikiye,
kutwala nakumwaka wakutesamo myaka yosena, mangana ngwenyi, vyuma vyosena akavifutakanyine muli Kulixitu, navyuma vyamumelu navyuma vyahamavu, muli Ikiye kaha.
Muli Ikiye mukiko vene vatulingixilile kupwa tuuswana, mwomwo vatutongwele lyehi hakulivanga, nge kutesa namuze akavilengOu eji kuzacisanga vyuma vyosena mwaya punga yamumucima wenyi,
mangana ngwenyi, tukapwenga tuvakwalixila upahu wenyi, etu vene twalivangile kutalilila muli Kulixitu.
Muli Ikiye nayenu nawa, omu mwevwile mazu amucano, akiko mujimbu wamwaza wakumilwila cenu, muli Ikiye, enu hakufwelela nawa, vamihakilemo katacikijilo, Ivene Xipilitu wajila, Ou vaxikile.
Ikiye napu cijikilo causwana wetu, kutwala nahakusokola luheto elu nahete, mangana valixilengaho upahu wenyi.
Xikaho nayami nawa, mwomwo ngunevu lyehi kufwelela muli Mwata Yesu oco cili muli enu, nazangi yenu mweji kuvazanganga vaka-kujila vosena,
xikaho kangwalitwamina kusakwila hali enu nakumivuluka kukulomba camiko,
mangana ngwami, Kalunga kaMwata wetu Yesu Kulixitu, Ikiye
mangana meso amicima yenu hakutona, numba mutacikize mwaya kutalilila cakusanyika cenyi, nomu lwapwa luheto lwaupahu wauswana wenyi muli vaka-kujila,
nomu cambwambumukila kuvula cangolo jenyi kuli etu tweji kufwelelanga, nge kutesa nakuzata kana catwima jenyi
cize azacile muli Kulixitu hakumusangula kuvafu nakumutwamisa kulivoko lyenyi lyacilyo mumelu,
helu hakuhambakana cikuma mawanganosena nakuyula cosena nangolo josena namawatosena namajinosenaze vanavuluka, kexi hamyaka yino kahako, oloze nakumyaka nayikezaho nawa.
Kaha vyuma vyosena avihakile muxi yamahinji enyi, amuhana Ikiye kupwa mutwe wakulitulaho havyuma vyosena kuliuka,
likiko vene linapu mujimba wenyi, likiko vene kuzala cayOu eji kuzalisanga vyuma vyosena mwosena.
Kaha nayenu nawa amiyoyesele, omu mwapwilenga muvafu muvilinga vyenu vyakuhingika namilonga yenu yaxili,
mukiko vene mumwatambukililenga hamwaka, mwaya myaka yahano hamavu, nge omwatwala mwangana wangolo jahautangatanga, waxipilitu eyi yeji kuzatanga noholili muli vana vakulikanga.
Muli vakivo mutwatwaminenga nayetu tuvosena nawa hamwaka mukufwila cacisemwa cetu cahamavu, lwalingilenga muvyazangilenga cisemwa cetu cahamavu navixinganyeka vyetu, kaha kucisemwa cetu twapwilenga tuvana vandombo nge omu vapwa vatu veka nawa.
Oloze Kalunga, mwomwo napu muka-luheto lwakutetela, hazangi yenyi yayinene yize atuzangile,
cipwe ximbu omu twapwilenga tuvafu kuvilinga vyetu vyakuhingika, Ikiye atuyoyeselele naKulixitu hamwe (vanamilwili nalikoji),
kaha atusangwile naikiye hamwe, atutwamixile naikiye hamwe mumelu muli Kulixitu Yesu.
Mangana ngwenyi, kumyaka nayikezaho akasololenga luheto lwalikoji lyenyi lwakumbwambumuka, hakutukokweza muli Kulixitu Yesu.
Mwomwo kulikoji lyenyi, kukiko vene vanamilwili lyehi hakufwelela, kahoco kacexi cakuli enu vaveneko, cinapu wana waKalunga,
 kacexi cakuvilingako, kucina mutu umwe mwakalisasa.
Mwomwo etu tunapu tutengeso yaIkiye, atutangilile muli Kulixitu Yesu, mangana ngwenyi, tulingenga vilinga vyamwenemwene, vikiko alongesele lyehi Kalunga hakulivanga mangana ngwenyi, tutambukilengamo.
Xikaho anukenunga, mwomwo enu hamwaka mwapwilenga muvakamafuci eka kucisemwa cahamavu, ava vavuluka ngwavo, vilima, kuli vaze vavuluka ngwavo, vangalami, kucisemwa cahamavu, ungalami wavo wakulinga namavoko.
Anukenunga, mwomwo hamakumbi aze kamwapwilenga naKulixituko, mwapwilenga muvakuhandunuka kuwenyembo wavaIsalele, muvatu veka kuvivwasano kana vyamuze axikile, kamwapwilenga nalutalililoko, mwapwilenga hamavu nakuhona Kalunga.
Oloze oholili, enu mwapwilenga kwakusuku hamwaka, muli Kulixitu Yesu vanamipandamisa lyehi jino hakamwihi hamanyinga aKulixitu.
Mwomwo Ikiye napu kuunda cetu, Ou avalingisa lyehi vosena vavali kupwa umwe kaha, mbango yamukaci yakutuhandununa ayipuzulamo lyehi,
kole ayikumixila lyehi mucisemwa cenyi cahamavu, eyi kole kana yikiko Jiximbi jakulwezalweza jamukuyulayula, mangana ngwenyi, navava vavali akatenge mutu umwe wamuhya muli Ikiye, nakuzata ngoco kuunda.
Kaha mangana ngwenyi, vosena vavali akavawanyise naKalunga mumujimba umwe hakulusu, hakujihilaho oyo kole kana.
Kahejile, ambulwile mujimbu wamwaza wakuvuluka kuunda, nakuli enu mwapwilenga kwakusuku, nakuunda kuli ava nawa vapwilenga kwakamwihi.
Mwomwo muli Ikiye mukiko vene tunawanyina tuvosena tuvavali kupandama cetu kuli Setu muli Xipilitu yOu umwe.
Xikaho kamwexi ceka muvatu vekako, cipwe muvaka-kuzuzumanako, oloze munapu jino muvakwavo mumwatwamina navaka-kujila muwenyembo, munapu muvakuzuvo yaKalunga.
Vamitungila lyehi hacihela cavaposetolo navapolofweto, Ou apwa lilolwa lyakulitulaho lyamumbango yazuvo Ivene Kulixitu Yesu.
Muli Ikiye kutunga cosena, hakucinungasana hamwe, cili nakuya kulutwe mangana Cikapwenga zuvo yajila muli Mwata.
Muli Ikiye nayenu nawa vanamitungilamo mumwe mangana mupwenga zuvo yakutwamanga Kalunga muli Xipilitu.
Xikaho ami Paulu, ngufunge yaKulixitu Yesu hali enu vakamafuci eka —
ngwami, munevu lyehi pamo milimo kana yalikoji lyaKalunga, eyi anguhanyine hali enu,
nomu angujimbwilile mangana kana akusweka, hakungusolwelawo (nganomu ngwasonekele lyehi namazu amandende,
hoho vene enu hakutanga namuhasa kutacikijila kanawa kunangakana cami kumangana akusweka aKulixitu),
akiko hamyaka yeka kavavajimbwililewo vana vavatu, nganomu vanawasololoholili kuli vaposetolo jenyi vajila navapolofweto jenyi muli Xipilituko.
Mwomwo ngwavo, vaka-mafuci eka vanapu vakwetu mutwaswanyina, vakivo vakwetu mutwapwila mujimba umwe, vakivo vakwetu mutwatambwila kukuxika kana muli Kulixitu Yesu hamujimbu wamwaza,
 kukiko vene vangulingixila kupwa ngumuka-kuzacila, nge kutesa nawana walikoji lyaKalunga, eli anguhanyine nge kutesa nakuzata cangolo jenyi.
Ami, ngumundende kuhambakana kukeha cavava vakeha cikuma muli vaka-kujila vosena, vananguhane likoji kana, mangana luheto lwaKulixitu elu vahona kuhehula nguvambulilengalwo vaka-mafuci eka.
Manganeyi milimo kana yamangana akuswekawa anapunga akusweka muli Kalunga, Ou atengele vyuma vyosena, nguyilowele kumusana,
manganoholili mawangana navaka-ngolo mumelu vavajimbwilenga mangana aKalunga akuya mweka namweka, kuvalwezawo muliuka,
 nge kutesa namuze akavilenga hamyaka yosena, mukiko vene mwalingilile muli Kulixitu Yesu Mwata wetu.
Muli Ikiye mukiko vene tuli nakumika cetu nakupandama kacexi woma hakufwelela cetu muli Ikiye.
Xikaho ngunamilombo ngwami, kanda mukazeyela hamakavami nguli nakumona hali enuko, akiko anapu upahu wenu.
Xikaho nangumufukamina Setu hamambuli ami,
kuli Ikiye kukiko vene kujinatambula jitanga josena majina, najeji jamwilu najeji jahamavu,
ngwami, mangana amihane kuzamika nangolo muli Xipilitu yenyi mumutu wamutulo, nge kutesa naluheto lwaupahu wenyi,
mangana Kulixitu atwamenga mumicima yenu hakufwelela cenu, manganenu hakupwa mwazamixila lyehi miji yenu nakujikiza muzangi
mupwenga nangolo numba mutacikizenga kanawa, navaka-kujila vakwenu vosena hamwe, namuwihi, namuusuku, namukujindama helu, namukukunama,
mutacikizenga zangi yaKulixitu yakuhambakana kutacikiza cosena, mangana mukazale nakuzalilila caKalunga cosena.
 Kaha jino, Ou nahase kulinga kuhambakana cikumakuma mwexomwo natulombela cipwe kuxinganyekela, nge kutesa nangolo eji jeji kuzatanga muli etu,
 vamutohwesenga Ikiye muliuka namuli Kulixitu Yesu nakukusemunwina cosena nahaya myaka namyaka. Amene.
Xikaho ami, ngufunge muli Mwata, ngunamilembelela ngwami, tambukenunga nganomu mwatela kusanyika kana vanamisanyika,
 nakulinyisa cosena, nakuvova, nakulitalilila cikoki navakwenu, nakulivwilila navakwenu mumicima yenu muzangi,
nakusolola unyongocima mangana kupwa cenu mumwe kaha muli Xipilitu mucilamenga mukuunda, cikiko vene oco cakuminungisa.
Kuli mujimba umwe kaha, na­ Xipilitu umwe kaha, nganomu vamisanyikilile nawa mukutalilila cimwe kaha, cahakusanyika kana vanamisanyika.
Kuli Mwata umwe kaha, nakufwelela cimwe kaha, nalumbapaciso lumwe kaha,
naKalunga umwe kaha, Ikiye Sevo yavosena, Ou ali helu lyavosena, azata muli vosena, atwama muli vosena.
Oloze etu tuvosena vatuhana lyehi mutu himutu likoji nge kutesa nomu wesekela wana waKulixitu.
Xikaho nambe ngwenyi,
(Kaha jino, omu vanambe ngwavo, Ayile mwilu, mangana kana aya mulihi? xina ngwetu, avangilile kwiza muxi hamavu nyi?
Muka-kwiza hamavu Ikiye vene yOu umwe ayile mwilu nawa, nakuhambakana cikuma melu osena, mangana azalisenga vyuma vyosena.)
Kaha Ikiye ahana lyehi vamwe kupwa vaposetolo, navakwavo kupwa vapolofweto, navakwavo kupwa vaka-kwambulula mujimbu wamwaza, navakwavo kupwa tufunga navaka-kunangula.
Mangana ngwenyi, vaka-kujila vakakupuke mwosena, kutwala kumilimo yakuzacila vakwavo, nakutwala kukutunga mujimba waKulixitu,
palanga nomu natukaheta tuvosena hakupwa mumwe kaha cahakufwelela, nakucinyingi cakumutacikiza kanawa MwanaKalunga, hakupwa lunga wakukula lyehi, hakuheta kuseteko yacivuvu cakuzala naKulixitu.
Mangana kucina natukapwa ceka tuvanyike, tuvakutengatenga noku noku nakupekwomwoka najipeho jakunangula jeka najeka, natufuta twavatu nakuzangama cavo kukulunguluka cavo cakuhungumwisa vatu.
Oloze hakuhanjika mucano muzangi mangana tukakulile muli Ikiye muvyuma vyosena, Ou apwa Mutwe, Ivene Kulixitu.
 Kuli Ikiye kukiko vene mujimba wosena wakununga hamwe nakulikwacila mumwe havyevi nawahana manungililo osena, nge kutesa nakuzata cacuma nahaco, cuma nahaco, mujimba hinauzovolokanga nakutwala kukulitunga muzangi.
Xikaho nangwamba ngana nakumihuhumuna muli Mwata ngwami, kanda mutambukanga ceka nganomu veji kutambukanga vakamafuciko, omu veji kuxinganyekanga vyaufwefwelekete kaha,
namanganavo apwa mumilima, nakuhandunuka kukuyoya caKalunga, mwomwo muli vakivo kamwatwama kutacikizako, mwomwo hakukaluhwa camicima yavo.
Vakivo hakwivwa kumicima yavo mbumbulu, xikaho vanalyece lyehi kukuzunguma, mangana vazatenga milimo yamajilo yosena nakuyizuzukila.
Olojenu kwenu kamwalinangwile ngoco Kulixituko,
kaci nge mwamwivwile vene Ikiye nakuminangula muli Ikiye mwaya mucano muli Yesu,
ngwavo, hakuvuluka kutwama cenu cakulivanga, muzulenu mutu uze wamwaka, ou wakuya nakulumbuka mwaya kufwila cakutangisa,
kaha ngwavo, vamilingisenga jino kupwa muvavahya muxipilitu yavixinganyeka vyenu,
 mumuvwale mutu ou wamuhya, ou vanatange wakulifwana naKalunga namukwoloka namukujila camucano.
Xikaho, hakuzula kwonga, mutu himutu ahanjikenga mucano namukwavo, mwomwo tunapu tuvyuma vyakumujimba woumwe navakwetu, xikaho.
 Tenukenu, oloze kanda mukavulumunako. Kanda mukatokesa likumbi nautenu wenuko.
Kaha nawa kanda mukamusela liyavolo cihelako.
Uzevilenga kanda akeva cekako, oloze akilikitenga azatenga milimo yamwenemwene namavoko enyi, mangana atwamenga navyuma vyakuhanako muka-kukalikiza.
Mutunwa twenu kanda mukalovoka lizu lyalipi nalimweko, xinawa amwenemwene kaha akutunga vakwenu mwose muli kuhona, mangana avahanenga vaka-kwivwilila likoji.
 Xipilitu yaKalunga wajila kanda naukamwivwisa kunyengetelako, Ikiye vene Ou vamihaka lyehi kupwa katacikijilo kutwala nakulikumbi lyakumisokola.
Mbilenu nyangwa yayisasu yosena, namatoto, nandombo, nakuzunga, nakasautu, nakupihisa cosena hamwe.
Pwenunga muvaka-kulikokweza navakwenu, namicima yayivwovu, nakulikonekelanga navakwenu nganomu amikonekelelenu Kalunga nawa muli Kulixitu.
Xikaho pwenunga muvakakumulondezeza Kalunga, mwavana venyi azanga,
kaha tambukenunga muzangi nganomu amizangilile Kulixitu nawa nakulyeca Ivene hali etu kupwa wana kuli Kalunga, nge cimuna wakumuvatwila nakumwivwisa livumba lyalupengopengo.
Oloze ujila, namajilo osena, cipwe cipululu, kanda vakavivulukila muli enuko, nge omu mwatela kuli vakakujila.
Cipwe nawa vyuma vyakwivwisa sonyi, cipwe mazu aseya, cipwe usese, evi kavyatelako, olozenyi sakwilenunga kaha.
Mwomwo munatacikiza kanawa ngwenu, cipwe muka-ujila, cipwe muka-majilo, cipwe muka-cipululu, ikiye muka-kulemesa makombelo, kakwexi naumwe ali nauswana wenyi muwangana waKulixitu naKalungako.
Kanda vakamitangisa namazu amokomoko kuli mutu umweko, mwomwo havyumevi hakiko vene nayijila ndombo yaKalunga hali vana vakulikanga.
Xikaho kanda mukapwa muvakwavo muvatambwilako.
Mwomwo hamwaka mwapwilenga milima, oloze oholili munapu lyehi musana muli Mwata. Tambukenunga mwavana vamusana
(mwomwo mihako yamusana yili mukuwaha cosena, namukwoloka, namumucano),
 kahesekenungovyo vyakumwivwisa Mwata kuwaha.
 Kanda mulikatanga navilinga vyamilima, vyakuhona namihakoko, olozenyi vihanjikilenunga kaha.
Mwomwo vyuma kana vize veji kuzatanga kupenge cipwe kuvivuluka cinapu sonyi.
Oloze vyuma vyosena, omu navavihanjikila, musana unavisolola, mwomwo vyosena vyakusolola vinapu musana.
Xikaho ngwavo,
Xikaho talenu kanawa omu mweji kutambukanga, kanda mukatambuka nge vaka-kuhona manganako, oloze mwavaka-mangana.
 Lilanjilenunga tando yino yakuzata, mwomwo makumbi ano anapu amapi, xikaho.
Xikaho kanda muhulamako, oloze mwaya mucima waMwata mumilumbunukilenga.
 Kanda mupendapendanga vinyoko, mukiko muli kuhungukila muxili, olozenyi zalenunga naXipilitu.
 Lihanjikisenunga najisamu namyaso yakutomesa Kalunga namyaso yaXipilitu, imbenunga myaso yakumwimbila Mwata namicima yenu.
Sakwiiilenunga makumbi osena havyuma vyosena mulijina lyaMwata wetu Yesu Kulixitu kuli Kalunga, Ikiye Setu.
 Lyononokenunga navakwenu muwoma waKulixitu.
 Enu mapwevo, ononokenunga kuli malunga jenu nge kwononoka kuli Mwata.
Mwomwo lunga ikiye mutwe wapwevo nge omu mwanapu Kulixitu mutwe waliuka, Ivene Mukakulwila mujimba.
Oloze nganomu lyeji kwononokanga liuka kuli Kulixitu, ngoco namapwevo nawa vononokenga kuli malunga javo muvyuma vyosena.
 Enu malunga, vazangenunga mapwevo jenu, nganomu azangile Kulixitu nawa liuka lyenyi, nomu alyecele Ivene halikiko,
mangana ngwenyi, akalijilike hakulitomesa nakulisanyisa meya hamazu.
Mangana ngwenyi, liuka akalimike kumeso enyivene lyaupahu, lyakuzeneka lipenga cipwe mukanya cipwe cuma ceka cangoco, oloze ngwenyi, likapwenga lyajila lyakuzeneka cuma cakulihanyina mulonga.
Mukiko vene mwatela kuli malunga kuvazanganga mapwevo javo nganomu veji kuzangilanga mijimba yavo vavene. Ou mwazanga puwenyi alizanga ivene.
Mwomwo mutu naumwe pimbi mwasuva mujimba wenyivene, oloze eji kuulisanga nakuulama, nganomu eji kulingilanga Kulixitu nawa naliuka.
Mwomwo etu tunapu tuvyuma vyakumujimba wenyi, xikaho.
Ngwavo, xikaho lunga mwaseza ise nanaye, mwalipanjika napuwenyi, kahava vavali hinavapwanga mujimba umwe kaha.
Mangana akuswekawa ali namangana amavulu, oloze ami nguli nakuhanjika nakutwala kuli Kulixitu naliuka.
Cipwe ngoco, enu nawa mutu himutu azangenga puwenyi nganomu alizangila ivene, kaha pwevo akomokenga lunga lyenyi.
 Enu vana, ononokenunga kuli visemi vyenu muli Mwata, mwomwo mukiko vene munoloka.
Ngwavo, Vumbikanga iso nanoko (elu lunapu luximbi lwakulivanga lukweci luxiko),
ngwavo, mangana Ukatwamenga kanawa, ukaximbulenga hamavu.
Kaha, enu masevo, kanda mukavasowangiza vana venu vakapwe nandomboko, oloze valelenunga mukuzangamisa namukuhuhumuna cakuli Mwata.
 Enu vandungo, ononokenunga kuli vaze vanapu vakaka jenu kucisemwa cahamavu, nawoma nakucikima, namucima umwe kaha nge kumwononoka Kulixitu,
kexi nakuzata kumeso avo kaha nge muvaka-kuwahisa vatu kahako, oloze hakupwa muvandungo jaKulixitu nakulinga mwaya mucima waKalunga namyono yenu yosena.
Zatenunga muundungo namicima yakuwahilila, nge kumuzacila Mwata, kexi vatuko,
 hakutacikiza ngwenu, cose camwenemwene mwalinga mutu himutu, cikiko vene mwakacitambula ceka kuli Mwata, cipwe napu ndungo cipwe mwana kacisemi.
Kaha, enu vakaka javo, lingenunga mwomumwe kuli vakivo, litwaminenu kuvakinjila, hakutacikiza ngwenu, Mwata wavo, Ikiye Mwata wenu nawa, ali mwilu, kaha ngwenu, Ikiye  kexi kumona vatu mweka namwekako.
Hakukumisa ngwami, zamikenunga nangolo muli Mwata namutwima jaundume wenyi.
 Vwalenu vyuma vyajita vyakuli Kalunga vyosena, mangana muhasenga kwimanyina kulunguluka caliyavolo.
Mwomwo kulipika cetu katwexi nakulipika navakweci nyama namanyingako, oloze namawangana, navaka-ngolo, navaka-kwononona vaka-mavu vamumilima yino, navaxipilitu vakuhuka vali mumelu.
Xikaho litambwilenu vyuma vyajita vyakuli Kalunga vyosena, mangana mukahase kuvemanyina halikumbi lyalipi, kahomu munalingi lyehi vyosena, hikwimana mbe.
Xikaho imanenunga, mwalijicika lyehi muhya wamucano mujimbunda jenu, mwavwala lyehi cipwiko cacikungo, cikiko kwoloka, hajitulo jenu,
mwavwala lyehi mendelo akutwala mujimbu wamwaza wakuunda kumahinji enu.
Kaha muvyuma vyosena mbatenu lukepwe lwakufwelela, namuhasa kujimisa matongo ayauze wamupi akakahya osena.
Tambulenu nawa litepa lyacikungo lyaulwilo, napoko yaXipilitu yamukwale, akiko mazu aKalunga.
 Lombenunga makumbi osena nakulomba cosena nakulembelela cosena muli Xipilitu, makuvangulukilako nakukakacila cosena nakuvalombela vaka-kujila vosena,
nayami nawa, manganami hakulokolola mukanwa kami Kalunga anguhane mazu, ngoco mangana akuswekawa amujimbu wamwaza nguwajimbule nakumika,
hakiko vene ngunapu ngumuluwa wakukasa nalilenge. Mangana nguwambulule nakumika, nganomu mwatelami kuhanjika.
 Oloze mangana mutacikize vyami nomu ngunatwamina, xikaho Tukiku, ou ndumbwetu twazanga, muka-kuzata wakuxixika muli Mwata, ikiye mwakamilweza vyosena.
Ikiye vene ngunamutumina hoho vene kuli enu, mangana ngwami, mukatacikize omu twatwamina, kaha ngwami, akavendejeke micima yenu.
 Kuli vandumbwetu kupwenga kuunda nazangi hamwe nakufwelela vyakuli Kalunga Setu naMwata Yesu Kulixitu.
Likoji litwamenga kuli vexovo vanamuzange Mwata wetu Yesu Kulixitu nazangi yakuzeneka kulumbuka.
