Ndime Paulu mutumwa wa Kilisito Jesu wakasalwa mukuyanda kwa Leza. Ndamujuzya nobasalali bali ku Efesusi basyoma Kilisito Jesu.
Leza Taata a Mwami Jesu Kilisito amubede aaluse akumupa luumuno.
Aalumbwe Leza Wisi wa Mwami wesu Jesu Kilisito. Muli Kilisito wakatupa zileleko zyoonse zyamuuya zyaamba zyakujulu. 
Leza katanalenga nyika, wakatusala muli Kilisito kuti tusalale akubula kampenda kulinguwe. 
Mukuti wakatuyanda kapati, wakatusala kuti tube bana bakwe muli Jesu Kilisito mbubonya mbuli mbwaakakanza. 
Wakayanda kuti tumulemeke nkaambo wakatubeda aaluse lupati mukutupa buyo Mwanaakwe ngwayandisisya.
Leza wakatunununa nkaambo kabulowa bwa Mwanaakwe, alimwi wakalekelela zibi zyesu, muluse lwakwe lunji 
ndwaakatutondezya. 
Muluzibo abusongo bwakwe Leza wakatuyubunwida makanze aakwe aakasisidwe ngaakakanzide kucita muli Kilisito. 
Eeco Leza ncaakayanda kuti acite muciindi ceelede ncakuti aswaanganye muli Kilisito zintu zyoonse zyakujulu azyaansi.
Zintu zyoonse zilacitika mbubuli mukuyanda kwa Leza alimwi mbuli mbwaakakanza. Walo wakatusala muli Kilisito kuti tube bantu bakwe bamugeme. 
Wakayanda kuti swebo nitwakasaanguna kulangila Kilisito, tulumbaizye bulemu bwa Leza.
Anywebo mwakamvwa Majwi aa Leza aakasimpe, aali Makani Mabotu aamupa lufutuko, alimwi mwakasyoma Kilisito. Leza wakatondezya kuti muli bantu bakwe mwini naakamupa Muuya Uusalala ngwaakasyomezya. 
Muuya Uusalala ndolusinizyo lwakuti tuyootambula zileleko zyoonse Leza nzyaakatusyomezya. Leza wakacita oobo kuti tulumbaizye bulemu bwakwe.
Nkaambo kazeezi ndakamvwa zyalusyomo lwanu mu Mwami Jesu aluyando lwanu ndomujisi kubasyominyoko, 
nsileki kulumba Leza nkaambo kanu. Ndilamuyeeya lyoonse mukukomba kwangu. 
Ndakomba kuti Leza wa Mwami wesu Jesu Kilisito, Taata wabulemu, amupe Muuya uupa busongo buyubununa Leza kulindinywe kuti mumuzibe. 
Ndakomba kuti Muuya Uusalala umunike mumyoyo yanu kuti muzibe eezyo Leza nzyaakamwiitila alimwi muzibe zileleko zipati Leza nzyaakasyomezya kupa bantu bakwe. 
Alimwi muzibe nguzu zyakwe zipati zibeleka mulindiswe notusyoma. Nguzu eezi nzenzizyo eziya ziyumu kapati, 
Leza nzyaakabelesya naakabusya Kilisito kuzwa kubafu akumubikka kubbazu lyalulyo lwakwe munyika yakujulu. 
Wakamubikka atala aboonse beendelezi, bapati, basinguzu, abami, aatala aamazina oonse bantu ngobabanda, kutaamba buyo ciindi ecino, pele akuciindi ciciza. 
Leza wakabikka zintu zyoonse kunsi lyakwe, alimwi wakamucitya kuti abe silutwe wazintu zyoonse mumbungano. 
Mbungano ngomubili wakwe, mbobuzulile bwayooyo uuzulila zintu zyoonse cakumaninina.
Kusaanguna nywebo mwakalifwide nkaambo kansotoko azinyonyoono zyanu. 
Ciindi eeco bweende bwanu bwakalikozyenye abwabantunsi. Mwakali kutobela mweendelezi wabwami bwaluuwo, uuli muuya mubi uubeleka mubantu bataswiilili Leza. 
Mbubonya aswebo mbotwakabede, alimwi twakali kutobela zisusi zyabuumi bwabuntunsi. Twakali kucita ziyanda mibili amizeezo yesu. Aboobo mubuzyalwe bwesu twakeelede bukali bwa Leza mbubuli bamwi boonse.
Pele Leza wakajisi lweengelelo lunji, alimwi wakatuyanda kapati kwiindilila. 
Nikuba kuti twakalifwide akaambo kazibi zyesu, wakatupa buumi antoomwe a Kilisito. Mwakafutulwa aluse lupati lwa Leza. 
Mukuti tuli muli Kilisito Jesu, Leza wakatubusya kuzwa kubafu antoomwe anguwe, eelyo wakatupa busena bwabulemu mujulu. 
Wakacita oobo kuti atondezye luse lwakwe lunji alweengelelo kulindiswe kwiindila muli Kilisito Jesu. 
Mwakafutulwa aluse lwa Leza mukusyoma. Tiimwakafutulwa nkaambo kazeezyo nzimwakacita pe. Pele ncipego ca Leza, 
kutali camilimo yanu, aboobo muntu atalikankaizyi pe. 
Leza nguwakatulenga. Twakalengwa muli Kilisito Jesu kuti tubeleke milimo mibotu, eeyo Leza njaakatubambila kale-kale kuti twiicite.
Nywebo nomutali Bajuda amuyeeye mbomwakabede kale. Bajuda balalisumpula nkaambo balipalwidwe, (cakali kucitwa mumibili yabo) alimwi bamwiita kuti batapalwidwe. 
Lino amuyeeye kuti ciindi eeco mwakanyina Kilisito. Mwakali bamasi batakasalidwe a Leza. Mwakanyina caabilo muli zeezyo Leza nzyaakazuminana akusyomezya kubantu bakwe. Mwakali kukkala munyika kamunyina lulangilo, kamunyina Leza. 
Pele lino muli Kilisito Jesu, nywebo nimwakali kulaale a Leza, mwaba aafwiifwi nkaambo kalufu lwa Kilisito. 
Kilisito nguutupa luumuno, nguwakacita kuti to Bajuda abamasi tube ciinga comwe. Naakalyaaba wakamwaya bwaanda bwakuzondana akati kesu. 
Walo wakamanizya Mulawo amalailile aawo, kuti kuzwa kumisyobo yobilo apange ciinga comwe cipya mulinguwe kuti mukucita boobo alete luumuno. 
Kilisito wakafwa aciingano kuti amanizye kuzondana akubikka antoomwe misyobo yobilo kuti ibe mubili omwe. Eelyo wakayanzanya misyobo eeyo a Leza. 
Aboobo Kilisito wakaboola akukambauka Makani Mabotu aaluumuno kulindinywe nobamasi, nimwakali kulaale a Leza, aku Bajuda bakali aafwiifwi anguwe. 
Nkaambo muli Kilisito swebo toonse, to Bajuda alimwi abamasi, nitwakatambula Muuya omwe, tulakonzya kusika kuli Taata.
Nkaambo kaako nywebo nobamasi tamucili beenzu naa beenda buyo pe, pele muli banyinzinyina abantu ba Leza alimwi muli bamukwasyi wa Leza. 
Muliyakidwe antalisyo yakabikkwa abatumwa abasinsimi nkabela Kilisito Jesu ndebbwe lyacooko cayo. 
Mulinguwe ŋanda yoonse ilibangidwe kabotu-kabotu akuya bukomena kuba ŋanda iisalala ya Mwami Leza. 
Mulinguwe anywebo mulayakwa antoomwe kuti mube cikkalilo ca Leza kwiindila mu Muuya wakwe.
Nkankakaako mebo, nde Paulu mwaange akaambo ka Kilisito Jesu ncindati mmubelekele nywebo nobamasi, 
ndikasimpe kuti mwakamvwa kuti Leza wakandipa mulimo wakukambauka kulindinywe zyaluse lwakwe. 
Wakandiyubunwida maseseke aakwe, mbuli mbwindakamulembelede buniini buyo. 
Nkabela ciindi nimubala mulakonzya kubona luzibo ndwejisi lwakumvwisya makani aasisidwe aa Kilisito. 
Maseseke aaya taakazizilwe abasikale mbuli Leza mbwaayubununa a Muuya Uusalala kubatumwa abasinsimi bakwe basalala. 
Maseseke aaya ngakuti kwiindila mu Makani Mabotu bamasi abalo baleelede kukona zya Leza mbuli Bajuda. Antoomwe a Bajuda baba zizo zyamubili omwe, alimwi muli Kilisito Jesu balatambula cisyomezyo ca Leza.
Muluse lwakwe Leza wakandipa mulimo wakukambauka Makani Mabotu aaya. Eelyo naakacita boobo wakatondezya nguzu zyakwe. 
Mubantu ba Leza ndime muniini kwiindilila, nikuba boobo Leza wakandipa mulimo wakukambaukila bamasi Makani Mabotu aalubono lutaambiki Leza ndwatupede muli Kilisito. 
Wakandipa mulimo wakupandulwida bantu boonse muzeezo wazintu eezyo zisisidwe. Leza wakalenga zyoonse nguwakabamba maseseke aaya kuzwa lili. 
Lino kwiindila mumbungano baleli abeendelezi bamujulu bazibe busongo bwa Leza bunji kapati. 
Leza wakacita eezi kuti zicitike ncobeni muli Kilisito Jesu Mwami wesu nzyaakabamba ciindi kacitanatalika. 
Nkaambo tulasyoma Kilisito, tulakonzya kuza kuli Leza cabusicamba akutadonaika. 
Aboobo ndamukumbila kuti mutatyompwi nkaambo kamapenzi ngendimupengela, aali mbobulemu bwanu.
Nkaambo kaako ndilavuntama kuli Taata, 
kuzwa kulinguwe mukwasyi oonse uuli mujulu auli aansi ulaitwa azina lyakwe. 
Ndakumbila kuli Leza mukweendelana abulemu bwakwe bupati kuti ayumye canguzu moyo wanu mupya kwiindila mu Muuya wakwe. 
Ndakumbila kuti kwiindila mulusyomo Kilisito akkale mumyoyo yanu. Ndakumbila kuti nywebo muzyatile akwiima muluyando, 
kuti mukonzye kumvwisya antoomwe abasyomi boonse bwaamba, bulamfu bwakuya mujulu, abulamfu bwakuya ansi, bwaluyando lwa Kilisito. 
Muzibe luyando lwa Kilisito lutazibiki kuti Leza akkale mulindinywe buzwide.
Lino bulemu bube kuli Leza, walo munguzu zyakwe zibeleka mulindiswe, ulakonzya kucita kwiinda mbuli nzyotukumbila naa nzyotuyeeya. 
Mbungano imulemeke muli Kilisito Jesu mumazyalani oonse, mane kukabe kutamani. Akube boobo.
Mebo, ndemwaange nkaambo kakubelekela Mwami, ndamukumbila kuti mbuli Leza mbwaakamwiita mweende munzila njaakamwiitila. 
Amulibombye, akulitesya akukakatila lyoonse. Mweetelelane muluyando 
alimwi lukamantano lupa Muuya Uusalala, musoleke kulubamba muluumuno lukuswaanganya. 
Kuli mubili omwe a Muuya Uusalala omwe, mbubonya mbuli mbokuli lulangilo lomwe Leza ndwaakamwiitila. 
Kuli Mwami omwe, lusyomo lomwe, alubbapatizyo lomwe. 
Kuli Leza omwe uuli ngo Wisi wabantu boonse. Walo ulabainda boonse, ulabeteka kwiindila muli boonse, alimwi uli muli boonse. 
Pele umwi aumwi wesu wakatambula cipego cabuyo kuzwa kuli Kilisito kweendelana acaabilo ncaakayanda. 
Mbuli mbwaaamba Majwi aa Leza kuti,
Lino jwi lyakuti, “Wakatanta,” ino lyaamba nzi? Lyaamba kuti kusaanguna wakaselukila ansi eeni-eni. 
Ooyo wakaseluka ngonguwe wakatanta kwiinda kujulu kwini kutegwa azuzye zintu zyoonse. 
Lino ngonguwe wakapa zipego kubantu zyakuti bamwi babe batumwa, bamwi babe basinsimi, bamwi babe bakambausi, bamwi babe beembezi, bamwi babe bamayi. 
Wakacita oobo kuti abambile limwi bantu ba Leza kuti bakamukutaukile akuyaka mbungano iili mubili wa Kilisito. 
Aboobo kumamanino toonse tuyooba aalukamantano lomwe mukusyoma akuziba Mwanaa Leza. Ndendilyo notuyooyuma akuba aabukkale buzwide bwa Kilisito. 
Tatukabi mbuli bana bapepaulwa aluuwo lwanjiisyo zyababeji basiluuni, basowa bantu akucenjela kwabo. 
Pele kwaambisya tuleelede kwaamba zyabwini muluyando kuti muli zyoonse tukomene muli Kilisito. Walo ngomutwe, 
nguuendelezya mubili woonse akuuswaanganya antoomwe muzizo zyoonse. Alimwi cizo cili coonse cilabeleka mulimo waco, eelyo mubili woonse ulakomena akuliyaka lwawo muluyando.
Lino muzina lya Mwami ndamwaambila cakusinizya kuti tamweelede kunoopona mbuli mbobapona bakunze pe. Maanu aabo ngabuyo, 
alimwi mizeezo yabo ili mumudima. Nkaambo mbaasicinguni batazi Leza, balafutatila buumi bupa Leza. 
Bacinyina nsoni, balalipa lwabo beni kuzisofweede akucita zibi noziba buti kakunyina kulilesya.
Nywebo tiimwakaiya boobo makani aa Kilisito pe! 
Mwakamvwa zyanguwe ncobeni, mwakaiisigwa kweendelana azyabwini zili muli Jesu. 
Amuleke bukkale bwanu bwabuntunsi bwakale, bumunyonyoona nkaambo kabusofwaazi bwalucengo. 
Mizeezo amyoyo yanu ibe mipya. 
Musame buntu bupya, oobo bwakalengwa mucinkozya ca Leza mubululami bwini-bwini abusalali. 
Nkaambo kaako, amuleke bubeji. Muntu umwi aumwi aambe zyakasimpe kumweenzinyina nkaambo swebo toonse tuli zizo zyamubili omwe. 
Nomunyema mutabisyi pe, alimwi zuba litabbili kamunyemede. 
Mutapi Saatani busena bwakumusunka. 
Mubbi atabbi limbi, pele abelesye maanza aakwe mumilimo mibotu, kutegwa akonzye kupa cimwi cintu kuli baabo babulide. 
Mutaambi majwi aajazya bweeme, pele ziindi zyoonse amwaambe majwi aaelede aakonzya kuyaka, kuti boonse aabo baswiilila bagwasigwe. 
Alimwi mutausyi nsoni Muuya Uusalala wa Leza, ngonguwe cizibyo cakuti muli bakwe Leza mane kusikila kubuzuba bwalununuko. 
Amugwisye nduti-luti akunyema, bukali akuzwangana, kutamizyanya akusulana kuli buti koonse. 
Amufwidilane luzyalo, mube batete myoyo akulekelelana, mbubonya mbuli Leza muli Kilisito mbwaakamulekelela anywebo.
Lino amube basikwiiya Leza, mbuli mbomuli bana bayandwa. 
Alimwi mweende muluyando, mbubonya mbuli Kilisito mbwaakatuyanda. Wakalyaaba lwakwe mwini nkaambo kandiswe, wakaba cituuzyo acipaizyo cabweema bubotu kuli Leza.
Nkaambo muli bantu ba Leza, bwaamu abusofwaazi nikuba kulikumbuzya tazyeelede kwaambwa akati kanu pe. 
Mutaambi zijazya bweeme, zyabufuba-fuba, nikuba zitagwasyi ziteelede kwaambwa, pele kamwaamba buyo zyakulumba Leza. 
Amuzibe eeci cakasimpe kuti taakwe muntu sibwaamu, naa sibusofwaazi, naba sikuliyanda (nkokuti sikukomba mituni) uukonzya kutambula bwami bwa Kilisito abwa Leza.
Kutabi muntu uumuunina amajwi aabuyo, nkaambo zintu zili boobu nzezileta bukali bwa Leza kubantu bataswiilili. 
Nkaambo kaako muteendi ambabo pe. 
Ciindi cakale mwakali mumudima, pele mazuba aano muli mumumuni wa Mwami. Aboobo amweende mbuli bantu bali mumumuni. 
Nkaambo aali mumuni alaboneka bubotu, bululami, azyabwini zyoonse. 
Amwiiye eezyo zibotezya Mwami. 
Mutasangani abacita milimo yabuyo yamudima, pele nywebo mweelede kubakazya. 
Kayi cijazya nsoni nikuba kwaamba zintu eezyo nzyobacita cakusisikizya. 
Pele mumuni nguuyubununa zyoonse, eelyo zilabonwa aatuba. Coonse cilibonya aatuba cabalilwa. 
Nkankakaako ncokulembedwe kuti,
Amucenjele kapati abweende bwanu. Muteendi mbuli bafuba-fuba pe, pele amweende mbuli basongo. 
Amube basungu kutegwa ciindi canu mutacisowi buyo, nkaambo mazuba aasunu mabi. 
Nkaambo kaako mutafubaali, pele amuzibe Leza nzyayanda kuti mucite.
Mutakolwi, eeci cileta budakwa, pele amusolelwe a Muuya Uusalala. 
Amwaambilane amajwi aantembauzyo, anyimbo zyakulumba azimwi zyakulumbaizya Leza kamwiimbila Mwami cakubotelwa amoyo woonse. 
Mulumbe Leza Taata lyoonse akaambo kazyoonse muzina lya Mwami wesu Jesu Kilisito.
Nkaambo mulemeka Kilisito, amulibombye kuli umwi aumwi.
Nobakaintu, amulibombye kubalumi banu, mbubonya mbuli ku Mwami. 
Nkaambo mwaalumi ngomutwe wamukaintu, mbubonya mbuli Kilisito mbwali mutwe wambungano, ngomubili wayo, alimwi ngo Mufutuli wayo. 
Mbubonya mbuli bambungano mbobalibombya kuli Kilisito, abakaintu baleelede kulibombya kubalumi babo muzintu zyoonse. 
Nobalumi, amuyande bakaintu banu, mbubonya mbuli Kilisito mbwaakayanda mbungano akulyaaba akaambo kayo 
kuti aisalazye. Wakaisalazya naakaisanzya amaanzi alimwi amajwi aakwe. 
Wakayanda kuti ibe yakwe mwini yabulemu, kiitajisi butongo nikaba kapa, niciba cimwi cili boobo, pele kuti kiisalala kiilondokede. 
Mbubonya oobo abalo balumi mbobeelede kuyanda bakaintu babo mbuli mbobaliyanda lwabo. Ooyo uuyanda mukaintu wakwe, ulaliyanda mwini. 
Nkaambo taakwe muntu uusulide mubili wakwe pe, pele ulausanina akuubamba. Nenzila njiyonya eeyo Kilisito njaakacitila mbungano 
iili ngomubili wakwe, eelyo swebo tuli zizo zyamubili ooyo. 
Mbubwaamba Malembe kuti, “Nkaambo kaako mwaalumi uyoosiya wisi abanyina akukakatila kumukaintu wakwe, eelyo aaba bobilo baba mubili omwe.” 
Majwi aaya atwaambila zisisidwe zyamaanu, eelyo ndati aaya aamba zya Kilisito ambungano. 
Aboobo, mwaalumi umwi aumwi uleelede kuyanda mukaintu wakwe mbubonya mbwaliyanda mwini, alimwi mukaintu uleelede kulemeka mulumaakwe.
Nobana, amuswiilile bazyali banu mu Mwami, nkaambo kucita boobu cililuleme. 
Nkaambo Majwi aa Leza alati, “Lemeka uso abanyoko.” (Ooyu ngo mulawo mutaanzi uujisi cisyomezyo.) 
“Wacita boobo, ulalelekwa, alimwi uloongola munyika.”
Anywebo nomawisi, mutanookalalili akunyemya bana banu cabuyo, pele amubalele mukubaiisya akubalailila munzila ya Mwami.
Nobazike, kamubaswiilila basimalelo banu baansi aano, cakubalemeka akubapa bulemu amoyo omwe, mbubonya mbomunga mulabelekela Kilisito. 
Citabi buyo cipa meso mbuli kuti muyanda kubotezya buyo bantu. Pele mbuli babelesi ba Kilisito, mubamanine milimo amoyo omwe oobo mbwayanda Leza. 
Amubabelekele calumwemwe, mbuli kuti mubelekela Mwami, kutali bantu buyo. 
Mulizi kuti kufumbwa cibotu ncacita muntu, uyootambula bulumbu ku Mwami nkaambo kancico, naba muzike naba muzyale.
Anywebo nobasimalelo, mubacitile mbubonya bazike banu. Mutali kubakongi pe. Mulizi kuti balo andinywe mulijisi simalelo omwe uuli kujulu, walo uutajisi lusalululo.
Kumanizya ndati, amuyume mu Mwami amunguzu zyakwe zipati. 
Amubweze zilwanyo zyoonse zya Leza, kutegwa mukakonzye kukazya bucenjezu bwa Saatani. 
Nkaambo nkondo yesu tiili yakulwana aabantu pe, pele njakulwana abasibwami, abasinguzu, abeendelezi bamudima waansi ano, alimwi amyuuya mibi minji-minji yamujulu. 
Nkaambo kaako amubweze zilwanyo zyoonse zya Leza, kutegwa mukakonzye kuzuunyana mubuzuba bubyaabi, mwaakumanizya muya kwiima.
Amuyume, mulyaange bwini mbuli lutambo mucibuno. Amusame bululami mbuli kabaki kalubulo acamba. 
Amulibambilile kukambauka Makani Mabotu aapa luumuno mbuli kuti mwasama ndyasyo. 
Kwiinda zyoonse amube aalusyomo, alube ntobo yanu, njomukonzya kuzimya mivwi iiyaka mulilo iifuswa a Mubi. 
Lufutuko ndomujisi lube mbuli ngowani iimukwabilila. Amubelesye majwi aa Leza aali ndepanga limupa Muuya Uusalala. 
Amukombe ciindi aciindi kamusolwedwa a Muuya Uusalala. Amupaile kuli Leza ankombyo ziindene-indene. Amupakamane kukombela bantu ba Leza, mutaleki pe. 
Amundikombele ambebo kuti Leza andipe majwi nekambaukila bantu maseseke aali mu Makani Mabotu. 
Nikuba kuti ndili muntolongo, pele ndi mutumwa wa Makani Mabotu. Amundikombele kuti ndaaambe cabusicamba mbuli mbweelede.
Tikikasi, mukwesu uuyandika uzoomwaambila zintu zyoonse, mbuli mbwepona ancendicita. Ooyu ngusimulimo uusyomeka wa Mwami. 
Nkakaambo aako ncindamutumina kulindinywe, kuti azoomwaambile mbotupona akuti azoomuyumye.
Leza Taata a Mwami Jesu Kilisito amupe luumuno, luyando, alusyomo, nobakwesu. 
Leza ababede aaluse boonse bayanda Mwami wesu Jesu Kilisito aluyando lutamani.
