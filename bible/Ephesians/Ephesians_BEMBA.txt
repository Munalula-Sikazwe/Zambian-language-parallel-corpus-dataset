Ine Paulo, Lesa kukufwaya kwakwefye anjita ukuba umusole wakwa Kristu Yesu.
Icikuuku no mutende fyakwa Lesa Shifwe ne Mfumu Yesu Kristu fileba na imwe.
Natuletasha Lesa kabili Wishi wa Mfumu yesu Yesu Kristu! Pantu, ico tuli muli Kristu, Lesa alitupaala ne paalo lyonse ukufuma ku mulu. 
Ilyo Lesa talati abumbe icalo, ninshi alitusala ukuba abamushilo kabili abakaele pa cinso cakwe pa mulandu wakwa Kristu. 
Lesa ku kutemwa kwakwe atusobwela libela ukuba abana bakwe pa mulandu wakwa Yesu Kristu. Ni ku kutemwafye umwine Lesa afwaile ifi. 
Kanshi natulelumbanya Lesa pa cikuuku cakwe icikalamba, ico umwine ku kufwayafye kwakwe atukwatila pa mulandu wakwa Mwane uo atemwisha.
 Kristu alitulubula ku mulandu wa mfwa yakwe. Umulopa wakwe walenga nokuti tubelelwe uluse ku fyabubifi fyesu. We cikuuku cakwa Lesa nobe ulakula, 
ico mu mano yakwe yonse na mu kwiluka kwakwe konse alenga ukuti tushukile. 
Lesa alenga twishibe inkaama apangile umwine ukulingana no kutemwa kwakwe, iyo Kristu ali nokufikilisha. 
Ilyo inshita yalinga ikafika, elyo Lesa akafikilisha amapange yakwe. Akalonganya ifintu fyonse pamo, ifya mu mulu ne fya pano isonde ukuti Kristu eo alefiteeka fyonse.
Nico tuli muli Kristu ecalengele ukuti Lesa atusale tube abantu bakwe. Pantu Lesa atusobwela libela ukufumafye ku citendekelo, ukulingana na mapange yakwe. Lesa wena, mu fintu fyonse abomba umo alefwaila. 
Kanshi ifwe fwe babalilapo ukutetekela muli Kristu, tulenge ukulumbanya ubucindami bwakwa Lesa.
Kabili muli Kristu, na imwe ilyo mwaumfwile amashiwi yacishinka, Imbila Nsuma iyakumupususha, no kusumina mwasumine muli Kristu, Lesa amupeele Mupashi Wamushilo uo alaile, icishibilo cakulanga ukuti muli bantu bakwa Lesa. 
Mupashi Wamushilo e cikatilo uulenga tushininkishe ukuti Lesa akatupeela ico alaya abantu bakwe, mpaka Lesa akapwishe umulimo wakubalubula. Neci cikalenga ukulalumbanya ubucindami bwakwa Lesa.
Kanshi ecalenga ukuti, apo naumfwila palwa cisumino cenu mu Mfumu Yesu nefyo mwatemwa abamushilo bonse, 
nshatala ndeka ukutasha Lesa pa mulandu wa imwe. Ndamwibukishako mu mapepo yandi. 
Ndalomba na Lesa wa Mfumu yesu Yesu Kristu, Shifwe mucindami, ukuti amupeele Mupashi uwakumupanda amano no kumusokolwela Lesa, pakuti mumwishibe. 
Kabili ndalomba nokuti Mupashi amusanikile amano yenu, pakuti mwishibe isubilo Lesa amwitako. Ndalomba nokuti mwishibe ubucindami bwa mapaalo Lesa alaya abantu bakwe abamushilo. 
Elyo ndalomba nokuti mwishibe nefyo amaka yakula ayabomba muli ifwe fwe basumina. Amaka ayabomba muli ifwe, maka yamo yene ayakalamba nganshi, 
ayo abomfeshe pakubusha Kristu ku bafwa no kumuteka lubali lwa ku kulyo kwakwe mu mulu. 
Nomba alimucindamika, amupeela ubufumu ukucila pali bakateeka ba mu mulu bonse, ubuteko bonse, abamaka bonse ne shamfumu shonse. Alikwata ishina ilyalumbuka ukucila amashina yambi yonse ayalumbuka pali ino nshita ne nshita ikesa kuntanshi. 
Lesa alenga Kristu ukuti acimfye fyonse. Lesa amupeela na ku lukuta ukuti abe e mutwe wa fintu fyonse. 
Pantu ulukuta e mubili wakwa Kristu, umo aba uwapwililika. Kabili ni Kristu wine eulenga na fyonse fipwililike.
 Imwe kale mwalifwile pa mulandu wa bumpulamafunde no bubifi bwenu. 
Pantu mu bumi bwenu mwalekonkelela imisango iyabipa iya pano calo. Mwalenakila na kateeka wa bufumu bwa mu lwelele, Ciwa uo na nombaline acili alebomba mu bantu abashipetamina Lesa. 
Kwena bonse pa nshita imo na ifwe efyo twali. Twaikele mukukonkelela ulunkumbwa lubi, twalecitafye ifilefwaya imibili yesu na mano yesu. Kanshi mu buntunse bwesu pamo nga bantu bambi bonse, Lesa ali nokutukanda.
Lelo Lesa alikwatisha uluse, kabili alitutemwisha nganshi. 
Eico ilyo twali abafwa ku mulandu wa kubifya kwesu, Lesa alengele tube abamweo pamo na Kristu. Ni ku cikuuku cakwa Lesa eko mwapusukila. 
Kanshi pa mulandu wakwa Kristu, Lesa alitubusha pamo nankwe, pakuti twikale pamo na Kristu Yesu mu mulu. 
Ico Lesa acitila ifyo, ni pakulanga ku myaka yonse iya kuntanshi ifyo icikuuku atukwatila cacilamo ku bukulu ico atutemwa pa mulandu wakwa Kristu Yesu. 
Pantu ni ku cikuuku cakwa Lesa, ico mwasumina, eko mwapusukila. Ici cena bupefye bwakwa Lesa, 
te ku maka yenu iyoo. Kanshi tapali nangu umo uwakuitakisha pali ici. 
Ifwe tulifye fibumbwa fyakwa Lesa. Lesa alitubumba, fwe bali muli Kristu Yesu, pakuti tulebomba imilimo isuma iyo Lesa umwine atuteyanishishe kale ukuti tuli nokuibomba.
Imwe mwe Benafyalo muleibukisha ifyo mwali kale. Abayuda bamwita, “Abashasembululwa.” Abene bena baita ukuti tuli basembululwa ukulingana nefyo abaume bacita ku mibili yabo. 
Mwibukishe ukuti pa nshita ilya tamwaishibe Kristu, mwali ukutali. Mwali abeni abashali ba mu mushobo wa bena Israeli. Imwe tamwakumine na ku fipangano umo Lesa alaile ifintu ali nokupeela abantu bakwe. Mwaleikala pano calo ukwabula isubilo kabili ukwabula Lesa. 
Lelo nomba muli Kristu Yesu, imwe mwe bali ukutali, umulopa wakwa Kristu walimupalamika. 
Pantu Kristu umwine atucita umushobo umo. Aleta icibote pakati ka Bayuda na Benafyalo. Ku mubili wakwe eko abongolwela icibumba icalebalekanya no kubapatanya. 
Alilesha Amafunde yakwa Mose ne ntambi na fyonse ifyo yalekonkomesha. Acita ifi pakuti awikishanye iyi mishobo, elyo umwine kuli iyi mishobo ibili apangeko umushobo umo uupya uwacibote. 
Kristu ku mfwa yakwe iya pa musalaba alyonaula ulupato ulwali pakati ka iyi mishobo. Kabili ku mfwa yakwe auminkanya imishobo iyi ibili ukuba umubili umo, aubwesesha na kuli Lesa. 
Kristu aishile bila Imbila Nsuma yacibote ku bantu bonse, kuli imwe mwe Benafyalo mwe bali ukutali na Lesa, elyo na ku Bayuda bene abali mupepi na Lesa. 
Ni pa mulandu wakwa Kristu eco ifwe bonse Abayuda na Benafyalo twishila pa cinso cakwa Wishi ku bwafwilisho bwakwa Mupashi.
Kanshi eico nomba na imwe mwe Benafyalo tamuli beni nangu imitulatulafye iyoo. Na imwe nomba muli bakaya pamo na bamushilo, mulifye bantu ba mu lupwa lwakwa Lesa. 
Imwe nomba mulifye nge cikuulwa ico bakuula pa mufula uwaimbwa na basole na bakasesema, elyo Kristu Yesu umwine e libwe lyakwikasha petungi. 
Ni Kristu umwine uo twaampana nankwe ewikasha icikuulwa conse no kuleka ukuti cikule, caluke itempele lyamushilo ilya Mfumu. 
Na imwe bene mwe Benafyalo, Kristu uo mwaampana nankwe alamukuula pakuti mube iŋanda Lesa ekalamo ku maka yakwa Mupashi wakwe.
Ni pa mulandu uyu, ine ne Paulo ndi mu cifungo ico mombela Kristu Yesu pa mulandu wenu mwe Benafyalo.
Kwena mwalyumfwa ifyo Lesa ku cikuuku cakwe ampeela uyu mulimo uwakumubombela. 
Ngefyo nembelepo kale panono, Lesa alinsokolwela pakuti njishibe inkaama ya mapange yakwe. 
Nga mwabelenga ifyo nembelepo, kuti mwailuka pafyo naishiba pa nkaama yakwa Kristu. 
Mu nkulo ishapita, abantu tabaishibe iyi nkaama. Lelo nomba Lesa alisokolola iyi nkaama ku maka yakwa Mupashi ku basole bakwe abamushilo na bakasesema. 
Ne nkaama niyi iyakuti, pa mulandu wa Mbila Nsuma, Abenafyalo nabo balishukilako amapaalo yakwa Lesa pamo na Bayuda. Bonse pamo baba umubili umo, kabili mukuba muli Kristu Yesu balashukila ifyo Lesa alaya.
Lesa ku cikuuku cakwe alenga ukuti mbe umubomfi wa Mbila Nsuma, elyo ampeelako na maka yakwe ayabomba muli ine. 
Abamushilo bonse balincila ukucindama. Nomba nine Lesa apeela icikuuku cakubila ku Benafyalo ifintu ifikankala ifyacipeshamano ifyaba mu Mbila Nsuma yakwa Kristu. 
Ampeela no kulenga ukuti abantu beshibe ifyo ifya mu nkaama yakwe fili nokufikilishiwa. Lesa kabumba wa fintu fyonse alifishile ifyaba mu nkaama yakwe imyaka yonse iyi yapita. 
Epakuti nomba mukubomfya ulukuta lwakwe, bakateeka na bamaka bonse aba mu mulu beshibe amano yakwa Lesa aya misango ne misango. 
Lesa abomfya Kristu Yesu Imfumu yesu pakufikilisha aya mapange akwete ukufumafye na ku kale. 
Nico tuli muli Kristu neco twamusumina, ecilenga ukuti tuye pa cinso cakwa Lesa natupama, kabili ukwabula ukutwishika. 
Kanshi namupapata mwinenuka pali ico ndemuculila, ala fyonse ifi fyakumuletela ubucindami.
Kanshi eico mfukamina Shifwe, 
uwinika ishina ulupwa lonse ulwa mu mulu na pano calo. 
Ndelomba Lesa ukuti ku maka yakwa Mupashi wakwe na ku bukankala bwa bucindami bwakwe mube abakosa mu mitima yenu. 
Ndelomba nokuti ku cisumino mwakwata, Kristu aleikala mu mitima yenu nokuti emo icitemwiko cishimpwe cibe icakosa nganshi. 
Epakuti imwe pamo na bamushilo bonse mumone ukuba na maka yakumfwikisha ubukulu, ubutali, ukusumbuka no kushika kwa citemwiko cakwa Kristu. 
Ee, muli nokwishiba icitemwiko cakwa Kristu nangu amano yonse teti yomfwe apo capela. Lyena elyo mukesushiwamo ne mibeele yakwa Lesa yonse.
Natulelumba Lesa uo amaka yakwe yabomba muli ifwe, kabili kuti abomba ne ficilile pafyo twingalomba nangu pafyo twingatontonkanya. 
Kanshi inshita yonse mu lukuta na mukuba muli Kristu Yesu, Lesa nalelumbwa pe na pe! Ameni.
Ine neo baposa mu cifungo pa mulandu wakubombela Imfumu, ndemupapata ukuti muleenda ne myendele iyalinga no bwite Lesa amwitako. 
Muleicefya lyonse, mube abamutembo, muletekelana imitima. Muletemwana mukushipikishanya. 
Mulesakamana ukusunga icumfwano Mupashi amupeela mukwikala na banenu pamo mu mutende. 
Kwabafye umubili umo na Mupashi umo, nga filya fine kwabafye icakusubila cimo ico Lesa amwitako. 
Kwabafye Imfumu imo, icisumino cimo no lubatisho lumo. 
Kwabafye Lesa umo, kabili e Wishi wa bantu bonse. Wena alicila pali bonse, abomba muli bonse, aba na muli bonse.
Ifwe bonse umo umo, ukulingana nomo Kristu alefwaila ukupeela, twalipokelelako icikuuku cakwe. 
Efyo casoswa mu Malembo Yamushilo ukuti,
Ngeci cakuti, “Alininine,” calola mwi? Calola mukuti, pakubala atalile aikila pesamba lya calo. 
Lelo uyu waikile, euyu wine uwaninine apula acila ne myulu yonse pakuti akumanefye mu fintu fyonse. 
Euyu wine apeela ubupe, bamo ukuba abasole, bambi ukuba bakasesema, bambi ukulabila Imbila Nsuma, bambi ukuba bakacema na bakafundisha. 
Acita ifi, pakupekanya abamushilo ku mulimo wabutumishi, epakuti bamone ukukosha umubili wakwa Kristu. 
Pakuti bonse pamo tukakwate icisumino cimo cine na mano yamo yene ayakwishiba Mwana Lesa. Lyena elyo tukakula, tukafike na ku ciimo cakwa Kristu. 
Lyena ninshi twaleka ukuba abaice abasendwa na matamba uku noku, abasendwa no mwela konse uko wapuupila, emukutila abasendwa na mafunde ya ncenjeshi sha bantu. Aba ebongola abantu no kubatwala mu cilubo ku mano yabo ayabucenjeshi. 
Lelo nga twalalanda ifyacishinka no mutima wakutemwana, lyena ninshi tukakula mu nshila shonse tukapalane na Kristu, umutwe wesu. 
Ni muli uyu wine Kristu emo ifilundwa fyonse ifya mubili fyasuntinkana no kulundinkanina pamo. Elyo cila cilundwa naco cilabomba umulimo waciko pakuti umubili wikatane. Kabili lyena umubili onse ulakulilako no kukoselako mukutemwana.
Kanshi ndemweba no kumukonkomesha pa cinso ca Mfumu ukuti, mwilaenda ne myendele yabuwelewele nga bantu abashaishiba Lesa. 
Amano yabo yalikutwa. Balitaluka na ku mweo Lesa apeela. Pantu tabaishiba nelyo cimo, kabili bantu baumalala imitima. 
Tabomfwa nsoni nakalya. Baiposa abene kuli bucilende, kabili babikapofye no kulacita ifibi ifya misango yonse.
Nomba imwe tefyo mwasambilile pali Kristu iyoo. 
Nga cacine cine mwalyumfwa pali Kristu, elyo kabili mwalifundwa ne fyacishinka pali Kristu! 
Kanshi fuuleni imisango yenu iyakale. Muleke imikalile ya bumuntu bwenu ubwakale ubwa lunkumbwa ululebonaula. 
Imitima yenu na mano yenu fisanguke ifipya. 
Muli nokufwala bumuntu bupya, ubwabumbwa mu cata cakwa Lesa, pakuti ubumi bwenu bulemoneka icine cine ubwamushilo kabinge ubwakaele pa cinso cakwa Lesa.
Kanshi, lekeni ubufi! Cila umo alelanda ifyacishinka ku munankwe, pantu ifwe bonse tuli filundwa fya mubili umo. 
Nga cakuti mwafulwa, mwilaleka ukufulwa kwenu kumutwale kukubifya. Mwileka akasuba kawe mwikelefye mukufulwa. 
Mwilaleka Ciwa ashukile akashita kakumutwala mu ntunko. 
Uwaleiba aleke ukulaiba. Atampe nomba ukubomba, pakuti aleisunga mukuibombela umwine, akwate ne fyakukumbusukako abalanda. 
Mwilabomfya mashiwi yabi, lelo mulebomfyafye amashiwi yakubafwa, ayakubakosha, ayalingile pali iyo nshita, epakuti yaletele ipaalo ku baleumfwako. 
Mwilalenga Mupashi Wamushilo wakwa Lesa ukuba no bulanda. Pantu Mupashi uo mwakwata e cishibilo mwashininkishishako ukuti muli bantu bakwa Lesa, abo akalubula pali bulya Bushiku. 
Mwilaba abasashila ku banenu, muleke icipyu no bukali. Mwilaotokela muntu nelyo umo nangu ukumubepesha. Mwilapata muntu nelyo umo. 
Lelo muleba ne cilela, kabili abamutembo ku banenu. Mulebelela abanenu uluse, nga filya Lesa amubelela uluse pa mulandu wakwa Kristu.
Kanshi apo muli bana bakwa Lesa abo atemwa, mulemupashanya. 
Kabili muleenda abatemwana, nga filya Kristu atutemenwe, asukile aileka ilambo pa mulandu wesu, umutuulo uwa cena cisuma kuli Lesa. 
Apo imwe muli bamushilo bakwa Lesa, kuli imwe takuli nakumfwika ifyabulalelale nangu bucilende nangu ulunkumbwa lwa fyuma. 
Imwe tamuli nakubomfya amashiwi yabi, amashiwi yabupuba, nangu ayabula umucinshi. Lelo imwe cilingilefye ukulatasha.
Kanshi mushininkishe ukuti umuntu cilalelale, impulumushi, no wa lunkumbwa lwa fyuma, pantu ici cena cimo no kupepa utulubi, takapyane Bufumu bwakwa Kristu na Lesa.
Mwilaleka muntu nelyo umo amubepaike ku mashiwi yaciwelewele, pantu ni pa mulandu wa ifi fintu eco ubukali bwakwa Lesa bwishila abantu abashimupetamina. 
Kanshi aba bantu te bakwampana nabo. 
Pantu kale mwali mu mfifi, lelo ico nomba muli bantu ba Mfumu, mwaba mu lubuuto. Kanshi nomba muleenda nga bantu abekala mu lubuuto. 
Pantu ulubuuto lwena luletafye ifisuma fyeka fyeka, ubololoke ne cishinka. 
Kanshi muleesha ukwishiba ifintu ifisansamusha Imfumu. 
Muletaluka ku fintu fyaciwelewele ifyo bantu bacita mu mfifi. Imwe mulefileta pa lwalala. 
Pantu ifyo bacita mu bumfisolo, fintu abantu bakwatilapo insoni nelyo ukufilandapo. 
Pantu ifintu ifyo baleta ku lubuuto, fileshibikwa icine cine ifyo fyaba. 
Icintu conse icasokolokela pa lwalala, caluka ulubuuto. Eco casoselwa ukuti,
Kanshi mulemona bwino bwino imyendele yenu mu bumi bwenu. Mwilaenda kwati ni mpelwamano, lelo muleenda nga bamano. 
Mulebomfya bwino inshita yonse iyo mwashukila, pantu shino nshiku nashibipa. 
Mwiba kwati fipumbu, muli nokwesha ukwiluka pafyo Imfumu ilefwaya ukuti mulecita.
Mwiba bacakolwa wa bwalwa, pantu bukamonaulafye. Lekeni Mupashi eo esule mu mitima yenu. 
Ilyo mulelanshanya mulebomfya amashiwi ya mu malumbo, na ya mu nyimbo shakwa Lesa, elyo na ya mu nyimbo shimbi isha bena Lesa. Muleimba inyimbo shakwa Lesa ne sha malumbo pakutasha Lesa ne mitima yenu yonse. 
Lyonse mulebomfya ishina lya Mfumu yesu Yesu Kristu pakutasha Lesa Tata pa fintu fyonse atupeela.
Mulenakilana pa mulandu wakucindika Kristu. 
Mwe bakashi, mulenakila abalume benu nga filya munakila Imfumu. 
Pantu umulume e mutwe wa mukashi wakwe nga filya Kristu aba e mutwe wa lukuta. Elyo Kristu umwine e Mupusushi wa lukuta ulwaba e mubili wakwe. 
Kanshi nga filya ulukuta lunakila Kristu, efyo abakashi nabo bali nokunakila abalume babo muli fyonse.
Mwe balume, na imwe muletemwa abakashi benu nga filya Kristu atemwa ulukuta, alekelapo no mweo wakwe. 
Acita ifi, pakuti ulukuta lube ulwamushilo, ulwasangululwa mukusambika ku menshi na ku mashiwi yakwe. 
Epakuti aikwatile umwine ulukuta ulwayemba, ulwabula akakumbe nangu imikoni nangu akabi konse, lelo ulwamushilo, ulwabula ubulema. 
Efyo fine abalume bali nokutemwa abakashi babo nga filya fine batemwa imibili yabo. Umwaume uwatemwa umukashi wakwe ninshi aliitemwa umwine. 
Tapatala apaba umuntu uwapata umubili wakwe. Lelo alaulisha no kuusunga bwino, nga filya fine Kristu acita ulukuta. 
Pantu ifwe tuli filundwa fya mubili wakwe. 
Efyo calembwa ukuti, “Kanshi eco umwaume ashiila wishi na nyina no kuminkana no mukashi wakwe, elyo aba babili baba umubili umo.” 
Aya mashiwi yasokolola amashiwi ya nkaama ikalamba. Ine ŋumfwa ukuti yalola kuli Kristu na ku lukuta. 
Kanshi na imwe bene nifyo fine. Umulume onse ali nokutemwa umukashi wakwe ngefyo aitemwa umwine. Elyo umukashi nao onse ali nokucindika umulume wakwe.
 Mwe bana, mulenakila abafyashi benu. Ifi efyo cilingile mulecita mukunakila Imfumu. 
“Ulecindika wiso na noko.” Ici e cebo cakubalilapo icakwata ne cilayo icitila, 
“Lyena ukashuka kabili ukekala inshiku ishingi pano calo.” 
Mwe bashibo mwilalenga abana benu ukuti balefulwa. Ilyo mulebalela no kubakusha, mulebatungulula bwino no kubafunda ngefyo Imfumu ilefwaya.
 Mwe basha, muleba no mucinshi na katiina ilyo mulenakila bashikulwinwe aba pano calo. Mulecita ifi no mutima wacishinka ngefyo mwinganakila Kristu. 
Mwilacita ifyo ico balemumona, ico mulefwaya ukuti bamutashe, lelo mulebomba ne mitima yenu yonse ico efyo Lesa alefwaya, pantu muli basha bakwa Kristu. 
Nangu bantufye, mulebabombela no mutima wansansa nga fintu mwingabombela Imfumu. 
Mwishibe ukuti umuntu onse, abe umusha nangu umuntungwa, ni Mfumu eikamulambula pa mulimo onse uusuma untu abomba.
Kanshi na imwe mwe bashikulwibo, efyo mulecita abasha benu. Muleke ukulabatiinya. Mwishibe ukuti imwe bene na basha benu mwakwatafye Shikulwinwe umo wine mu mulu. Wena taba na mucishacinani.
Pakulekelesha ndeti, mulekoselela mukwampana ne Mfumu na mu maka yaiko ayakalamba nganshi. 
Fwaleni ifyanso fyakwa Lesa fyonse. Lyena elyo mukakosa mukulwisha ubucenjeshi bwabipa ubwakwa Ciwa. 
Pantu ubulwi bwesu tebwakulwisha abantu, lelo bwakulwisha bakateeka, abamaka, bakateeka ba mfifi abe sonde lino, elyo ne mipashi yamaka iyabipa iyaba mu lwelele. 
Kanshi nomba ipangasheni ifyanso fyakwa Lesa, pakuti ilyo ubushiku bubi bukafika, mukamone ukwansha umulwani. Elyo na panuma yakumulwisha, mukashale abakosa.
Kanshi mube abakosa. Umushipi wakukaka mu musana, cishinka. Icela cakufimba pa cifuba, kuba abakaele pa cinso cakwa Lesa. 
Indyato shenu, kuba abaiteyanya kukubila Imbila Nsuma iyileta icibote. 
Kabili lyonse muleba ne cisumino, e nkwela yenu iyakushimishako imifwi yamulilo iyo Ciwa afwinta. 
Mulepokelela ukupususha kwakwa Lesa kwati cimpompo cakufwala ku mutwe. Elyo mulepokelela amashiwi yakwa Lesa, e lupanga lwakwa Mupashi. 
Mulepepa lyonsefye. Mulelomba Lesa alemwafwako. Lyonse ilyo mulepepa, muleleka Mupashi alemutungulula. Kanshi eico muli nokuba abaiteyanya, mwilatendwa iyoo, mulepepelako na bamushilo bonse. 
Mulempepelako na ine pakuti Lesa alempeela amashiwi ndi nokulanda. Epakuti ndeba uwapama mukulanda ilyo ndelondolola inkaama ya Mbila Nsuma. 
Kanshi nomba ndi mu cifungo, pa mulandu wakuti ndi nkombe yakwimininako Mbila Nsuma. Kanshi mulempepelako pakuti mbe uwapama mukulanda pa Mbila Nsuma ngefyo mfwile ukulanda.
Tukiko, munyinefwe uo twatemwisha, kabili umubomfi wine wine wa Mfumu, akesa mushimikila fyonse pali ine, epakuti mukeshibe ifyo ndi nefyo ndecita. 
Umulandu ndemutumina kuli imwe, ni pakuti akese mushimikilako ifyo bonse tuli, elyo kabili akamukoselesheko. 
Lesa Tata ne Mfumu Yesu Kristu bengamupeela imwe bamunyinefwe bonse umutende, icitemwiko ne cisumino. 
Icikuuku cakwa Lesa cibe pali bonse, abatemwa Imfumu yesu Yesu Kristu ne citemwiko icishipwa.
