Chelili Sawulu nafwi dehi, niDavidi nafunti dehi kwayiliyi nakutapa aAmaleki, Davidi hakushakama mafuku ayedi kuZikilagi.
Ifuku damuchisatu nindi atali muntu iwu wukwinziwu, wudi nakufuma kuchiimba chaSawulu, mahinindi akutabola, kumutu windi kudi maseki. Chanashikiyi kudi Davidi hakudinata hamaseki, hakudifukula.
Davidi hakumwihula nindi, Wunafumi kudihi? Yena hakumwila nindi, Napuluki kuchiimba chawaIsarela.
Davidi hakumwihula nindi, Kunasoŋidi? Anleji mwani. Yena nindi, Antu anatemoki kunjita, antu amavulu adimboka dehi, afwa dehi. ASawulu namwanindi Yonatani afwa dehi nawa.
Davidi hakumwihula mukwenzi wamulejeli, nindi, Wuneluki ŋahi neyi Sawulu namwanindi Yonatani afwa dehi?
Owu mukwenzi wamulejeli hakwila nindi, Nadiŋi nakuhita kumpidi yaGilibowa, nami nitali, Sawulu ona nakundameni kwiyoŋa; nimatemba niakwatuwalu anasweji dehi nakumulondashana.
Chataliliyi hanyima hakunmonami, hakuntambika. Nami, Yamonu.
Hakuŋihula nindi, Yeyinyi? Hinukumwila nami, NikaAmaleki.
Hakuŋila nindi, Inzaku mwani wunuŋununi, muloŋa namoni ihuŋu nankashi, ilaŋa wumi wami saŋa wudi.
Hinukuya kudi yena hinukumunuŋununa, muloŋa nelukili nami yena wadimbuka dehi, hakatwesha nawa kuhandaku; ninona nichibaaba chadiŋi kumutu windi, nkanu yadiŋi kuchikasa chindi, nayileti kudeyi mwanta wami.
Davidi hakukwata mahinindi, hakuyitabola; antu ejima adiŋiyi nawu hiyakwila mwomumu.
Hiyakudila nakutumpa nakujiŋa nanzala kushika nikumelela, hiyakumudila Sawulu nimwanindi Yonatani, niantu aYehova, nimutaŋa waIsarela; nanochu chadimbokeluwu nampoku yakabali.
Davidi hakumwila owu mukwenzi wamulejeli, nindi, Wafuma kudihi? Nindi, Nimwana kamwenyi, nikaAmaleki.
Davidi hakumwila nindi, Wabulilidi kutiya woma wakwolola chikasa cheyi mwaka wujahi wawayishewa waYehova?
Davidi hakutambika mukwenzi wumu, nindi, Yaku kwakwihi, wumutapi. Hakumutapa, hakufwa.
Davidi hakumwila nindi, Mashi eyi akukumini eyi aweni; muloŋa wunadishimuni nakanwa keyeyi aweni, neyi, Ami namujahi wawayishewa waYehova.
Tiyenu mukeŋa wadililiyi nachu Davidi aSawulu namwanindi Yonatani,
wowu mukeŋa waWuta wamukunji wayililiyi nindi, Wulejenu anyana kaYuda; awusoneka dehi kumukanda waYashari;
Nawu,
Bayi muchishimuna muGatuku,
Enu mapidi aGilibowa,
Kumashi awatapewa, kumanji awayilobu,
ASawulu naYonatani!
Enu anyana kaIsarela awambanda!
Owu ayilobu chanadimbokuwu kunjita!
Eyi manakwami Yonatani!
Owu ayilobu chanadimbokuwu!
Kulondela henohu Davidi hakwihula kudi Yehova, nindi, Niyi mumukala waYuda wumu, tahindi? Yehova hakumwila nindi, Yaŋa. Davidi nindi, Nukuya kudihi? Yena nindi, KuHeberoni.
Davidi hakuya kwenoku, hamu nawaŋodijindi ayedi, Ahinowami wakuYezereyeli, naAbigeli wadiŋi iŋodaNabali wakuKarameli.
Davidi hakuya nawantu indi adiŋiyi nawu, iyala niakwetala dindi, iyala niakwetala dindi; hiyakushakama kunyikala yakuHeberoni.
Antu amuYuda hiyakwinza hiyakumuwayisha Davidi kwenoku ekali mwanta wakuyuula mutaŋa waYuda.
Davidi hakutemesha antemesha kudi eniYabeshi Gileyadi, hakuyila nindi, Ayikiswili nkisu kudi Yehova, nanochu chimunamwili mwanta wenu Sawulu chumochu chachiwahi, chimunamujiiki.
Dichi Yehova ayili ninenu mwamuwahi mwakashinshi; ochu chimuneli mwenomu ninami nawa nakayila mwomwenomu mwamuwahi.
Dichi dinu dikoleshenu mwikali ayilobu, muloŋa mwanta wenu Sawulu wafwa dehi, nimutaŋa waYuda anwayisha dehi ami niikali mwanta wawu wankanu.
Abineri mwana kaNeri, wadiŋi mukulumpi wanjita yaSawulu, watambwili Ishibosheti mwana kaSawulu weyala, wamuzambwishili, wamutweli kuMahanayimi,
wamudiishili wanta wakuGileyadi, niwawaAshuri, niwakuYezereyeli, niwaEfweremi, niwaBenjamini, niwawaIsarela ejima.
Ishibosheti mwana kaSawulu washikili munyaka makumi awana (40) hatachikiliyi kuyuula aIsarela, wayuulili nyaka yiyedi. Hakwila mutaŋa waYuda akumini kudi Davidi.
Nyaka yadiŋiyi Davidi mwanta wamutaŋa waYuda kuHeberoni yashikili munyaka yitanu nayiyedi natukweji tutanu nakamu.
Abineri mwana kaNeri, nawambuŋaIshibosheti mwana kaSawulu, hiyakufuma kuMahanayimi, hiyakuya kuGibeyoni.
Yowabi mwana kaZeruwiya niyena, nawambuŋaDavidi, hiyakuya nakuyibulakana kwijiya dakuGibeyoni. Hiyakushakama awa ishinadi dejiya, awa ishinadi dejiya.
Abineri hakumwila Yowabi, nindi, Anyikwenzi anyamuki mwani, ahemaŋa tuyitali.
Yowabi nindi, Anyamuki kwawu. Anyamuka nikunyamuka, hiyakuzambuka, kuchinda aBenjamini aIshibosheti mwana kaSawulu, ikumi nayedi (12), ambuŋaDavidi ikumi nayedi (12).
Wejima wawu hiyakudikwatila kunyitu, hiyakuditapila mumbavu, hiyakudimbukila hamu. Henohu hiyakutumbahu ijina nawu, Hesaŋa dampoku jatwa, dekala kuGibeyoni.
Denodu ifuku njita yaswejeli nankashi, azeyesheli Abineri nawaIsarela kudi ambuŋaDavidi.
Anyana kaZeruwiya mwasatu wawu adiŋi kwoku, aYowabi naAbishayi naAsaheli. Asaheli wadiŋi wapepela kunyendu neyi mbaala.
Asaheli hakumuhaŋa Abineri; chadiŋi nakumuhaŋayi ochu Abineri hasenukili aya hela kuchikasa chachidiilu hela kuchimunswaku.
Abineri hakutala hanyima, hakwila nindi, Komana yeyi, Asaheli? Nindi, Yami.
Abineri hakumwila nindi, Senukaku wuyi kuchikasa cheyi chachidiilu hela kuchimunswa, wakakwatuhu mukwenzi wumu, wakamubuwi yuma yindi. Asaheli kwonti kwindi kuleka kumuhaŋa.
Abineri hakumwila Asaheli cheŋi, nindi, Lekaku kunhaŋa, nikudimbwishuhu tuhu kweyi hamaseki? Nila ochu tukutwesha kuditala ŋahi namanakweyi Yowabi?
Kumuleka kwonti kwindi, Abineri hakumutapa namushika weyoŋa mwivumu, iyoŋa dimuhanuka nikunyima nzwa-a. Hakudimbuka nikwenoku, hakufwila kwoku. Antu ejima ashikili kwadimbukilili Asaheli, kwafwililiyi, hiyakwimana.
Yowabi naAbishayi chamuhaŋawu Abineri hohu; chashikiluwu kumpidi yaAma yekala kwakwihi naGiya kwokunjila yakwisaŋa daGibeyoni, itaŋwa diholoka nikuholoka.
Anyana kaBenjamini hiyakudipompesha kudi Abineri, ela nichendu chimu, hiyakwimana hewulu dampidi yimu.
Abineri hakutambika kudi Yowabi, nindi, Mpoku yakabali yiyaŋa tuhu nakunoŋesha? Eyi kwiluka kweyi neyi chumichi chikwikala chalula hakukuminina nehi? Mwakanyi iwakalekesha antu kuhaŋa anakwawu?
Yowabi nindi, Chahandayi Nzambi kwaamu, chalala neyi wabula kuhoshamu mutenowu nikubudidi antu hiyadikuleka kuhaŋa anakwawuku.
Yowabi emba nimpùŋa, antu ejima emana nikwimana, kuyihaŋa nawa cheŋi aIsarela nehi, nikulwa nawu cheŋi nehi.
Abineri nawantu indi hiyakwenda wufuku wejima muchana, hiyakuzambuka Yodana, hiyakuhita muBitironi yejima, hiyakushika kuMahanayimi.
Yowabi hakufunta kwayiliyi nakulondela Abineri. Chapompesheliyi antu ejima hamu, habulili ambuŋaDavidi ikumi natanu nawana (19) niAsaheli.
Hakwila ambuŋaDavidi atapili antu aAbineri akwaBenjamini chakwila hiyakufwa antu nkulakaji jisatu namakumi atanu nadimu. (360)
Hiyakumunyamuna Asaheli, hiyakumujiika mwijamu datata yindi dadiŋi kuBetelemi. Yowabi nawantu indi hiyakwenda wufuku wejima, itaŋwa hidikuyichila kuHeberoni.
Mutaŋa waSawulu alwili namutaŋa waDavidi haleheli. Ŋovu jaDavidi hijikuyaŋa kumbidi, kwinza mutaŋa waSawulu hiwukuyaŋa nakuzeya.
 Anyana kaDavidi amayala avwalikilili kuHeberoni; wedi windi Aminoni, mwana kaAhinowami mumbanda wakuYezereyeli;
chilondawedi Chileyabi, mwana kaAbigeli, wadiŋi iŋodaNabali wakuKarameli; wamuchisatu Abisalomi, mwana kaMayaka, wadiŋi mwana kaTalimayi mwanta wakuGeshuri;
wamuchiwana Adoniya, mwana kaHagiti; wamuchitanu Shefwatiya, mwana kaAbitali;
wamuchitanu nawumu Itereyami, mwana kaEgela iŋodaDavidi. Diwu anyana kaDavidi avwalikilili kuHeberoni.
Chelili mutaŋa waSawulu hiwukulwa njita namutaŋa waDavidi, Abineri hakudikolesha kumutaŋa waSawulu.
Sawulu wadiŋilaŋa naŋodindi wanduŋu ijina dindi Rizipa, mwana kaAya. Ishibosheti wamwilili Abineri nindi, Wuneŋililidi mwitala danduŋu yatata?
Abineri hakuzuwa nankashi namazu amuhosheliyi Ishibosheti, nindi, Ami nimutu wakawa kawaYuda komana? Ami nidi nakwila chachiwahi mutaŋa watata yeyi Sawulu, nianakwindi, niamabwambu jindi, kukwinka muchikasa chaDavidi nehi, eyi lelu wunyinki muloŋa wansaŋu yamumbandiwu?
Neyi nukubula kumwila Davidi mwamusanyikililuwu kudi Yehova,
nifumishi wanta kumutaŋa waSawulu, nikoleshi wanta waDavidi ayuuli naIsarela naYuda kufumisha kuDani ndo-o nikuBerisheba, Nzambi amukoŋi Abineri mwomumu nichakubadikamu.
Ishibosheti hatwesheli kumwakula Abineri izu nidimuku, muloŋa wamutiyili woma.
Abineri hakutemesha antemesha jindi kudi Davidi kwadiŋiyi, nindi, Ituŋa danyi? Nindi, Neyi wukutiyaŋana nanami, ami nukukuma kudeyi, nukukufumbila aIsarela ejima.
Davidi nindi, Chachiwahi, nukutiyaŋana naneyi. Ilaŋa kudi chuma chimu chinakeŋi kudeyi, nami eyi kwinza nakuntalami, chiŋa wakasambila kuleta mwana kaSawulu Mikali hiwakenza nakuntala dinu.
Davidi hakutemesha antemesha kudi Ishibosheti mwana kaSawulu, nindi, Nyinki iŋodami Mikali nasumbwili nanyivumbu yawaFwilistinu nkulakaji (100).
Ishibosheti hakutemesha antu nakumutambula kudi mfumwindi Palitiyeli mwana kaLayishi.
Mfumwindi hakuya nindi, hakumulondela nakudila ho-o nikuBahurimi. Abineri hakumwila nindi, Yaku, funtaku. Hakufunta.
Abineri hakuhosha nawakulumpi awaIsarela, nindi, Hanyaka mwakeŋelaŋa Davidi nenu ekali mwanta wakuyiyuula.
Ichi dinu ilenumu; muloŋa Yehova wamuteneni Davidi, nindi, Chikasa chakambuŋami Davidi dichi nakaamwina nachu antu ami aIsarela kudi awaFwilistinu, nikudi ayilumbu jawu ejima.
Abineri hakuhosha nikumatu awakwaBenjamini. Abineri hakuya kuHeberoni nakuhosha nikumatu aDavidi nawa, mwonsu mwamwenuwu aIsarela niakwamutaŋa waBenjamini ejima kuwaha.
Abineri hakushika kuHeberoni kudi Davidi niantu indi makumi ayedi (20). Davidi hakutelekela Abineri nawantu indi chawija.
Abineri hakumwila Davidi, nindi, Nukunyamuka niyi nakupompesha aIsarela ejima enzi kudi nkaka yami mwanta kulonda akatiyaŋani naneyi, wakayuuli ejima iwunakeŋi mumuchima weyi. Davidi hakumwila Abineri nindi, Yaŋa kweyi. Hakuya mukuwunda.
Kutala ambuŋaDavidi niYowabi hiyakufuma kunjita, hiyakuleta yuma yayivulu yapuupiluwu kunjita. Abineri hadiŋi hamu naDavidi kuHeberonuku, muloŋa henohu wamwila dehi nindi, Yaŋa kweyi, waya dehi mukuwunda.
Helili Yowabi nashiki dehi nanjita yejima yadiŋiyi nayu, hiyakumuleja Yowabi, nawu, Mwana kaNeri Abineri, wenza dehi kudi mwanta, mwanta wamwila dehi nindi, Yaŋa kweyi, yena nayi dehi mukuwunda
Yowabi hakuya kudi mwanta, hakwila nindi, Wuneli ŋahi? Abineri wenza kudeyi? Wunamwililidi neyi, Yaŋa kweyi, hanayi dehi chikupuku?
Eyi wamwiluka dehi mwana kaNeri Abineri, wenza nakukudimba nindi eluki nimuwayaŋa nimuwenzaŋa, eluki nimuwelaŋa mwejima.
Chafuminiyi Yowabi kudi Davidi, hakutemesha antemesha akumulondela Abineri, hiyakumufuntishila kwishima daSira; Davidi kuchiluka kwindi nehi.
Chafuntiliyi Abineri kuHeberoni, Yowabi hakumutwala kumbadi muchisu champwembu nindi ahoshi nindi chakujinda, hakumutapa mwivumu kwokwenoku, hakufwa, namuloŋa wajahiliyi manakwindi Asaheli.
Nkumininaku chineli Davidi nachitiyi dehi, hakwila nindi, Ninami, niantu ami amuwanta wami, muloŋa wakujaha Abineri mwana kaNeri hituwukweti kwetu kumesu aYehovaku, chahayanyaka.
Awukooli kudi Yowabi, nikudi akwamutaŋa watata yindi ejima; kumutaŋa waYowabi bayi kwakabula wúkweti kaseli, hela mbumba, hela wendelaŋa hamukombu, hela wakufwa kumpoku yakabali, hela wakubula yakudyaku.
AYowabi namanakwindi Abishayi amujahilili Abineri muloŋa wajahiliyi manakwawu Asaheli kuGibeyoni kunjita.
Davidi hakuyila aYowabi nawantu ejima adiŋiyi nawu, nindi, Tabolenu yuma yenu yakuvwala, muvwali yikeleyi, mumudili Abineri. Mwanta Davidi hakulondela mutembu.
Hiyakumujiika Abineri kuHeberoni. Mwanta hakudila ikumbu kwijamu daAbineri; niantu ejima hiyakudila.
Mwanta wamwimbilili Abineri mukeŋa wakudila, nindi,
Makaseyi kuyikasa nehi,
Antu ejima hiyakuya kudi Davidi nawu, Dyaku yakudya hikuchidi mwaana. Davidi hakusanyika nindi, Neyi nukusuma hela kuyakudya hela kuyuma yacheŋi henohu itaŋwa kanda diholoki, Nzambi aŋili mwomumu nichakubadikamu.
Chachimwenuwu antu ejima atiyili kuwaha, neyi chatiyilaŋawu antu ejima kuwaha mwelilaŋayi mwanta mwejima.
Niantu ejima niaIsarela ejima hiyakwiluka nawu chanajahuwu mwana kaNeri Abineri, komana hichinafumi kudi mwantaku.
Mwanta hakuyila ambuŋindi nindi, Enu komana kwiluka nenu muIsarela munadimbuki kalamba muneni lelu, nehi?
Ami lelu nazeyi kutoŋa yami awayishawu kwikala mwanta; awa antu anyana kaZeruwiya anasweji kunkalila; Yehova amufweti mukwakukoŋa chatama wulooku wakweseka nachanakoŋiyi chatama.
Mwana kaSawulu chanatiyiyi nawu Abineri nafwi kuHeberoni, azeya nikuzeya, aIsarela ejima azaaza nikuzaaza.
Mwana kaSawulu wadiŋi nawantu ayedi adiŋi akulumpi ayendu, wumu ijina dindi Bayana, mukwawu ijina dindi Rekabi, anyana kaRimoni wakuBeyeroti, wakudi anyana kaBenjamini; muloŋa Beyeroti nawa amufuukula dehi nawu waBenjamini,
akwaBeyeroti atemukilili kuGitayimi, kwokwashakamawu nikulelu.
Yonatani mwana kaSawulu wadiŋi namwanindi weyala wadiŋi chifwayi chanyendu. Hatiyiluwu nsaŋu jaSawulu naYonatani jafumini kuYezereyeli wadiŋi wanyaka yitanu, mukwakumulela hakumunyamuna, hakutemuka; mumbanda chanaswejiyi kutemuka lufuchi, mwana hakuholoka, hakwikala chifwayi. Ijina dindi Mefwibosheti.
Anyana kaRimoni wakuBeyeroti, aRekabi naBayana, hatatili nkanza hiyakuya, hiyakushika kwitala daIshibosheti hadiŋi nakunookayi hachayili.
Hiyakwiŋila mukachi ketala neyi akukeŋa kunona tidiku, hiyakumutapa mwivumu; aRekabi namanakwindi Bayana hiyakupuluka.
Muloŋa chashikiluwu mwitala amuweni nakami hakadidi kindi mwitala dindi dakukama, hiyakumutapa, hiyakumujaha, amuketula nimutu, hiyakusenda mutu windi, hiyakwenda wufuku wejima njila yachana.
Hiyakutwala mutu waIshibosheti kudi Davidi kuHeberoni, hiyakumwila mwanta, nawu, Tala mutu waIshibosheti mwana kachilumbu cheyi Sawulu iwu wakeŋeli kukujaha; Yehova namutendi dehi nkaka yami mwanta lelu kudi Sawulu nawanyanindi.
Davidi hakwakula aRekabi namanakwindi Bayana, anyana kaRimoni wakuBeyeroti, hakuyila nindi, Chahandayi Yehova kwaamu, nakuuli wumi wami mukukala kwejima,
 chanlejeliyi muntu nindi, Tiya, Sawulu wafwa dehi, yena watoŋojokeli nindi nanleteli nsaŋu yayiwahi, ami hinukumukwata, hinukumujahila kuZikilagi, wowu wulooku namwinkeli nansaŋu yindi;
winzi wakamoni antu atama anajahi muntu waloŋa mwitala dindi yomweni hakadidi kindi, nibuli kwihula mashi indi kudenu, niyifumisha hanu hamaseki?
Davidi hakuleja anyikwenzi indi, hiyakuyijaha, hiyakuyiteta makasa nanyendu, hiyakuyikudika kwakwihi nejiya dakuHeberoni. Mutu waIshibosheti awutweli nakuwujiika mwijamu daAbineri kwokuHeberoni.
Henohu nyunza yawaIsarela yejima hiyakwinza kudi Davidi kuHeberoni, hiyakuhosha nawu, Tala, wejima wetu mwivumu detu.
Hamwaka hadiŋiyi Sawulu wuchidi mwanta wetu, yeyi welilaŋa wutwala aIsarela wuyileta cheŋi; Yehova wakwilili nindi, Yeyi wakadiishaŋa antu ami aIsarela, yeyi wakekala nlomboli yawaIsarela.
Akulumpi ejima awaIsarela hiyakwinza kudi mwanta kuHeberoni; mwanta Davidi wakwatili nawu chitiyaŋenu kumesu aYehova kuHeberoni; amuwayishili Davidi ekali mwanta waIsarela.
Hatachikiliyi Davidi kuyuula wadiŋi washika dehi munyaka makumi asatu (30), wayuulili nyaka makumi awana (40).
KuHeberoni wayuulili aYuda nyaka yitanu nayiyedi natukweji tutanu nakamu; kuYerusalema wayuulili aIsarela ejima niaYuda nyaka makumi asatu nanyaka yisatu (33).
Davidi nawantu indi ayili kuYerusalema akalwi nawaYebusi eniituŋa dawu, wowu amwilili Davidi, nawu, Eyi kwinza munu nehi, kwinza munu chiŋa wunafumishi niamputamesu niayifwayi; muloŋa atoŋojokeli nawu, Davidi hakutwesha kwiŋila munuku.
Hela chochu Davidi watambwili chikooku chaZiyona; diwu mukala waDavidi.
Denodu ifuku Davidi welili nindi, Muntu wukutapa aYebusi akakandami, akashiki kuwuhitilu wamenji, akatapi ayifwayi nawamputamesu anabuli kukeŋayi Davidi mumuchima windi. Dichi chahoshelaŋawu nawu, Kudi amputamesu nawayifwayi; hakutwesha kwiŋila mwitala dawantaku.
Davidi washakamini muchikooku, wachitumbili ijina nindi, Mukala waDavidi. Davidi watuŋililuku kwi-ndo, kufumisha kuMilo nakutwala mukachi.
Kutoha kwaDavidi hikukuya nakusweja; muloŋa Yehova Nzambi Wamazaza wadiŋi nayena.
Mwanta wakuTira Hirami wamutemesheleli Davidi antemesha, ninyitondu yanyisida, niakwakusoŋa nyitondu, niakwakutuŋa matala amalola; amutuŋilili Davidi itala dawanta.
Davidi welukili nindi, Yehova nankoleshi dehi muwanta wakuyuula aIsarela, nantohesheli dehi wanta wami hanyijimba yawantu indi aIsarela.
Heliliyi nafumi dehi kuHeberoni Davidi walunjikiluku ambanda amakwawu muYerusalema, nianduŋu niakusumbula; kwavwalikili anyana kaDavidi amakwawu amayala nawambanda.
Tiyenu majina awanyanindi avwalikilili muYerusalema; Shamuwa, niShobabi, niNatani, niSolomoni,
niIbihari, niElishuwa; niNefwegi, niYafwiya;
niElishama, niEliyada, niElifweleti.
AFwilistinu chatiyiluwu nawu Davidi anamuwayishi dehi wanta wawaIsarela, aFwilistinu ejima hiyakuya nakumukeŋa Davidi; Davidi hakuchitiya hakukunkumuka kuchikooku.
Henohu aFwilistinu enza dehi, atandama dehi muchinekineki chawaRefwa.
Davidi hakwihula kudi Yehova, nindi, Niyi nakalwi nawaFwilistinu, tahindi? Wukunyinkawu, tahindi? Yehova hakumwila Davidi nindi, Yaku, nukukwinkawu aFwilistinu chalala.
Davidi hakushika kuBayali Perazimi, Davidi hakuyitapa kwenoku. Hakwila nindi, Yehova nankotweli ayilumbu jami kumesu ami, neyi chakumpulaŋa menji waadilu. Hakutumbaku ijina nindi, kuBayali Perazimi.
AFwilistinu hiyakushiya ankishi jawu kwenoku, Davidi nawantu indi hiyakujifumishaku.
AFwilistinu enjili cheŋi nawa, atandamini cheŋi muchinekineki chawaRefwa.
Davidi chehwiliyi Yehova, Yehova hakwila nindi, Bayi wuyila kumesuku; nyeŋumukilaku kunyima yawu, wakayishintakesheli kunyitondu yamabulisi.
Chiwakela hiwukutiya kwiwulu danyitondu yamabulisi kuvuma kwakwenda, hiwakalundumuka; muloŋa henohu Yehova natwaminuku dehi kuwukuyeyi, akatapi njita yawaFwilistinu.
Davidi hakwila mwenomu mwamulejeliyi Yehova; hakuyitapa aFwilistinu kufumisha kuGeba kushikija kwakwila neyi hiwukuya nakushika kuGezeri.
Davidi watambikili aIsarela atondelewi ejima, makombakaji makumi asatu (30,000).
Davidi hakunyamuka, hakuya nawantu ejima adiŋiyi nawu, hiyakufuma kuBayali wakuYuda, akafumishuku chimbaŋu chaNzambi chakutenena IJINA, dodijina daYehova Wamazaza washakama mukachi kawakerubi.
Hiyakusendela chimbaŋu chaNzambi hetemba dadiha hiyakuchifumisha mwitala daAbinadabi dadiŋi hampidi; anyana kaAbinadabi, aUza naAhiyo, hiyakwendesha itemba dadiha.
Hiyakudifumisha mwitala daAbinadabi dadiŋi hampidi hamu nachimbaŋu chaNzambi; Ahiyo hakutwamina kumbidi yachimbaŋu.
Davidi namutaŋa wawaIsarela wejima hiyakusambilila kumesu aYehova hiyakwimba yuma yacheŋi nayacheŋi, yikwawu yanyinjunga yakusoŋa, nitudada, niyisanji, nituŋoma, nimpùŋa, nimanchakayi.
Chashikiluwu kuwuhulilu waNakoni, Uza hakwolwela chikasa chindi hachimbaŋu chaNzambi, hakuchikwata, muloŋa aŋombi adiŋi nakuchichankaŋesha.
Yehova hakumuzuwila Uza; Nzambi hakumwetela kwenoku nachibeŋu chindi, hakufwila kwenoku kuchimbaŋu chaNzambi.
Davidi hakutiya kutama nanochu chamubabesheluwu Uza kudi Yehova; hakutumbaku ijina nindi kuPerezuza (Kubabesha Uza) nikulelu.
Denodu ifuku Davidi wamutiyili Yehova woma. Welili nindi, Chimbaŋu chaYehova chikwinza kudami ŋahi?
Davidi walekeli kufumisha chimbaŋu chaYehova chinzi kudi yena, Davidi hakuchiteŋulwila mwitala daObedi Edomi wakuGati.
Chimbaŋu chaYehova chashakamini mwitala daObedi Edomi wakuGati tukweji tusatu. Yehova wamukoolekesheli Obedi Edomi niakwetala dindi ejima.
Amulejeli mwanta Davidi, nawu, Yehova nakoolekeshi itala daObedi Edomi, niyuma yekalayi nayu yejima, nachimbaŋu chaNzambi. Davidi wayili, wafumishili chimbaŋu chaNzambi kwitala daObedi Edomi, wachileteli kumukala waDavidi namuzaŋalu.
Elili chakwendawu akwakusenda chimbaŋu chaYehova nyendu yitanu nawumu hakuketula niŋombi nimukoku wanuna.
Davidi hakuhaŋana kumesu aYehova naŋovu jindi jejima; Davidi wavweli mumbunda ifwodi yehina dadiwahi;
Davidi namutaŋa wawaIsarela wejima aleteli chimbaŋu chaYehova nakusambilila nakwimba mpùŋa.
Chelili chimbaŋu chaYehova hichikushika mumukala waDavidi, mwana kaSawulu Mikali hakutalila munjanina, hakumona mwanta Davidi, wudi nakutomboka nakuhaŋana kumesu aYehova; wamudiwili mumuchima windi.
Eŋijili chimbaŋu chaYehova, achishili mwachu mukachi ketenti dachilemeneni Davidi; Davidi hakulambula ninyilambu yakushita ninyilambu yakukundaŋana kumesu aYehova.
Chamanishiliyi Davidi kulambula ninyilambu yakushita ninyilambu yakukundaŋana, hakuyikiswila antu nkisu mwijina daYehova Wamazaza.
Hakwanjaŋena antu ejima, lwoluntu lwaIsarela lwejima, niamayala niambanda, hamuntu hamuntu, nidinkendi, nimusunyi wambiji, nimukanji wanyikabu yavinyu yakwanyika. Antu ejima hiyakufunta kumatalawu.
Davidi hakufunta nindi akakiswili akwetala dindi nkisu; mwana kaSawulu Mikali hakwinza nakumukinkilila Davidi, hakwila nindi, Aha! Mwanta wawaIsarela O chanalemiyi lelu, nadivuulavuuli kumesu awambuŋindi awambanda neyi chadivuulaŋa kantu kamukunkulwayi kakadi ninsonyi.
Davidi hakumwila Mikali nindi, Chakumesu aYehova, wántondeli kubadika tata yeyi, kubadika mutaŋa windi wejima, wánkunjikili kwikala kalamba kawantu ambala aYehova wowu aIsarela; dichi chinukuluŋila kumesu aYehova.
Nukusawuka tuhu kwami chakubadika mwenimu, nibuli kudimona kulema ami aweni; kwinza awambuŋawambanda wunateni akanlemesha kwawu.
Mwana kaSawulu Mikali havweli mwanaku nikwifuku dafwiliyi.
Helili mwanta nashakami dehi mwitala dindi, henohu Yehova namunookeshi dehi kudi ayilumbu jindi amunyeŋumukili ejima,
mwanta hakumwila kaprofwetu Natani, nindi, Tiya dinu, ami nashakama mwitala danyitondu yanyisida, kwinza chimbaŋu chaNzambi chashakama mumahina.
Natani hakumwila mwanta, nindi, Yaku wakeli chejima chidi mumuchima weyi, muloŋa Yehova wudi naneyi.
Wowena wufuku owu izu daYehova hidikwinza kudi Natani,
nindi, Yaku wakaleji kambuŋami Davidi, neyi, Yehova nahoshi nindi, Eyi wutuŋi itala dakushakamami?
Kufumisha kwifuku dinafumishili anyana kaIsarela muEjipitu kushika nikwifuku dalelu hinashakami hoku mwitalaku, nendi kwami mwitenti nimuTabanaka.
Munendeli nawanyana kaIsarela mwejima, nahoshahu dehi izu namuchidi wawaIsarela wumu wunalejeli kudiisha antu ami aIsarela, niyila nami, Munabulilidi kuntuŋila itala danyitondu yanyisida?
Dichi dinu tiya chiwakamwila kambuŋami Davidi, kamwili neyi, Yehova Wamazaza nahoshi nindi, Nakufumishili kwiyinda danyikoku, kumudimu wakulondela nyikoku, kulonda nikukunjiki kwikala nlomboli yawantu ami, aIsarela.
Mwejima muwayilaŋa nadiŋi neyi, nakufumishili ayilumbu jeyi ejima kumesu eyi; ninochu nakakutoheshela ijina deyi neyi chatohaŋa majina awamaneni ekala hamaseki.
Nukushila antu ami aIsarela chipela chawu, nukuyitùmba chakutùmba, kulonda akashakami mwawu awenawu, akabuli kufumamu cheŋi. Antu atama hiyakayikabisha nawa cheŋi neyi chayikabishiluwu hakusambila,
kufumisha kunyaka yinalejelaŋa ansompeshi kusompesha antu ami aIsarelaku; nakakunookesha kudi ayilumbu jeyi ejima. Ninochu Yehova nakuleji nindi, Yehova wakakwilila mutaŋa.
Chamba kawanina mafuku eyi, nichiwamba kakama hamu nawankakulula jeyi, nakakunyamwina mwaneyi wamba kakulondela, wakafuma mwivumu deyi, nakamukoleshela wanta windi.
Diyi wakatuŋila ijina dami itala, nakamukoleshela itanda dawanta windi hayanyaka.
Nakekala tata yindi, niyena wakekala mwanami. Neyi wakaluwa nakamubabesha namutondu wababeshaŋawu nachu antu, nanyinkakambu yamonaŋawu anyana kawantu;
hakwila luwi lwami hilwakamufuma yena neyi chinalufumishili kudi Sawulu inafumishili kumesu eyuku.
Nimutaŋa weyi niwanta weyi wakakola mbe chikupu kumesu eyi hayanyaka; itanda deyi dakakola mbe hayanyaka.
Natani wahosheli naDavidi mwaya mazu awa ejima, mwaya nichimwenu ichi chejima.
Mwanta Davidi hakwiŋila, hakushakama kumesu aYehova, hakwila nindi, Ochu yaminyi eyi Mwanta Yehova, nimutaŋa wami himutaŋanyi mwaka wunshikiji mwejimimu?
Mwenimu munakehi dehi kumesu eyi, eyi Mwanta Yehova, winzi wuteni nawa cheŋi mutaŋa wakambuŋeyi wakunyaka yakenza kumbidi? Eyi Mwanta Yehova mwenimu dimu mwatenenaŋawu antu?
Indi Davidi wukuhosha nawa mwekwawu mudihi? Eyi Mwanta Yehova, eyi yeyi wuneluki kambuŋeyi.
Imu mweneni mwejima muwunakoŋi wunalondi izu deyi, wili mwaya muchima weyeyi aweni, kulonda kambuŋeyi akelukumu.
Dichi eyi Mwanta Yehova wumuneni; hikudi wakufwanaku, hikwekala Nzambi wacheŋuku, yeyi hohu, mwejima mutunatiyi namatu etu.
Ochu hamaseki hadi munza wudi neyi antu eyi aIsarela, ayili nakukuulayi Nzambi kulonda akekali antu indi, aditiyakeshi ijina, ayilili yuma yamaneni, niituŋa deyi adili yuma yikweti niwoma, kumesu awantu eyi iwakuulili muEjipitu kulonda ekali antu eyi nimunyunza nikudi akishi awu?
Hiwukudikoleshela antu eyi aIsarela ekali antu eyi hayanyaka; nineyi Yehova wunekali dehi Nzambi yawu.
Ichi dinu eyi Yehova Nzambi, koleshaku chahayanyaka izu diwunahoshi dakutena kambuŋeyi, dakutena nimutaŋa wami, wakeli muwunahoshi.
Ijina deyi dakatohi hayanyaka, dakwila nawu Yehova Wamazaza diyi Nzambi yawaIsarela; nimutaŋa wakambuŋeyi Davidi wakakola hayanyaka kumesu eyi.
Muloŋa eyi Yehova Wamazaza, Nzambi yaIsarela, wunamuleji kambuŋeyi neyi, Nakakutuŋisha mutaŋa; dichi chanamoniyi kambuŋeyi jakulombela mumuchima windi kulombela iku kudeyi.
Ichi dinu eyi Mwanta Yehova, eyi yeyi Nzambi, mazu eyi alala, wunamukani kambuŋeyi chumichi chachiwahi.
Ichi dinu itejaku kukiswila mutaŋa wakambuŋeyi nkisu kulonda wakashakami kumesu eyi hayanyaka, muloŋa eyi Mwanta Yehova, yeyi wunachihoshi, kiswilaku mutaŋa wakambuŋeyi nkisu yahayanyaka
Kulondela henahana Davidi watapili aFwilistinu, wayifwomweni; Davidi watambwili ŋanda yaMetegi Ama kudi aFwilistinu.
Watapili aMowabi, wayikamikili hamaseki, hakuyeseka namwonji; wesekeli nyonji yiyedi nindi yakujaha, mwonji wamana wumu nindi wakuhandisha. AMowabi ela niambuŋaDavidi, hiyakuleta nyilambu.
Davidi watapili nawa niaHadadezeri, mwana kaRehobi, mwanta wakuZoba, hayilaŋayi nakukolesha wanta windi kuKaloŋa Yufurati.
Davidi wamutambwili akwatuwalu ikombakaji nankulakaji jitanu najiyedi, (1700) akwakwenda hamaseki makombakaji makumi ayedi; (20000) Davidi waketwili nyijila yawimenu yatuwalu twamakálu twejima, hakwambulaku makálu indi nkulakaji (100).
ASiriya akuDamakasa chayiluwu nawu akakwashi Hadadezeri, mwanta wakuZoba, Davidi watapili aSiriya makombakaji makumi ayedi namakombakaj ayedi. (22,000)
Davidi washili mashidika muSiriya yakuDamakasa, aSiriya ela niambuŋaDavidi, hiyakuleta nyilambu. Yehova wemikishili Davidi mushindu kwayilaŋayi kwejima.
Davidi watambwili nkebu jawuru jadiŋi kudi ambuŋaHadadezeri, wajileteli kuYerusalema.
Kunyikala yaHadadezeri, iwu Beta, iwu Berotayi, mwanta Davidi watambwiluku wuneŋu wawuvulu nankashi.
Mwanta wakuHamati Toyi, chatiyiliyi nawu Davidi natapi dehi njita yaHadadezeri yejima,
Toyi hakutemesha mwanindi Yorami kudi mwanta Davidi nakumwimusha, nakumukiswila nkisu nanochu chalwiliyi naHadadezeri, hakumutapa; muloŋa Hadadezeri walwilaŋa naToyi. Yorami hakumuletela Davidi yuma yasiliva, niyuma yawuru niyuma yawuneŋu.
Niyeniyi nawa Davidi wamujilikililiyi Yehova, hamu nasiliva nawuru yamujilikililiyi yakunyunza yejima yafwomweniyi;
niyakuSiriya, niyakuMowabi, niyakudi anyana kaAmoni, niyakudi aFwilistinu, niyakuAmaleki, niyakuyuma yapuupiluwu kudi Hadadezeri, mwana kaRehobi, mwanta wakuZoba.
Davidi watiyakesheli ijina dindi hafuntiliyi kwayiliyi nakutapa aSiriya muChinekineki chaMuŋwa, kwatapiliyi antu makombakaji ikumi natanu nasatu. (18000)
Asha nimashidika muEdomi; washili mashidika mwahita Edomi yejima aEdomi ejima ela niambuŋaDavidi. Yehova wemikishili Davidi mushindu kwayilaŋayi kwejima.
Davidi welili mwanta wawaIsarela ejima. Davidi wayuulili antu indi ejima nimuwuhaku nimwaloŋa.
Mwana kaZeruwiya Yowabi diyi wadiŋi mwanta wanjita; mwana kaAhiludi Yehoshafwati diyi wadiŋi mukwakusoneka nsaŋu;
mwana kaAhitubi Zadoki, nimwana kaAbiyatari Ahimeleki, diwu adiŋi atupristu; Seraya diyi wadiŋi mukwakusoneka nyikanda;
mwana kaYehoyada Benaya diyi wadiŋi mukulumpi wawaKereti nawaPeleti; anyana kaDavidi diwu adiŋi amahaku.
Davidi welili nindi, Kumutaŋa waSawulu hikwashala hoku muntuku tahindi, kulonda nimwili luwi hamujimba waYonatani?
Kumutaŋa waSawulu kwadiŋi ŋamba wumu ijina dindi Ziba. Hiyakumutambika ayi kudi Davidi. Mwanta hakumwila nindi, Yeyi Ziba tahindi? Yena nindi, Yami kambuŋeyi.
Mwanta nindi, Kumutaŋa waSawulu kuduhu muntu wumu washalahu tahindi, kulonda nimwili luwi lwaNzambi? Ziba hakumwila mwanta, nindi, Kuchidi mwana kaYonatani, hichifwayi chanyendu.
Mwanta hakumwila nindi, Wudi kudihi? Ziba hakumwila mwanta nindi, Wudi kwitala damwana kaAmiyeli Makiri muLodebari.
Mwanta Davidi hakutemesha antu nakumuleta, amufumishi kwitala daMakiri mwana kaAmiyeli, kuLodebari.
Mefwibosheti, mwana kaYonatani, Yonatani mwana kaSawulu, hakwinza kudi Davidi hakubandama chamesu hamaseki, hakudifukula. Davidi nindi, Eyi Mefwibosheti. Nindi, Yamonu kambuŋeyi.
Davidi hakumwila nindi, Bayi wutiya womaku; chalala nukukwila luwi hamujimba watata yeyi Yonatani, nukukufuntishila cheŋi mpata yankaka yeyi Sawulu yejima; wukudyaŋa yakudya kumesa yami mafuku ejima.
Hakudifukula, hakwila nindi, Kambuŋeyi hikachumanyi mwaka wutali ami mufu wakawa?
Mwanta hakutambika Ziba, ŋamba yaSawulu, hakumwila nindi, Yuma yadiŋi yaSawulu yejima niyadiŋi yawantaŋa jindi nayinki dehi mwana kamwanta weyi.
Yeyi wakamudiminaŋa mpata yindi hamu nawanyaneyi nawaŋamba jeyi; wakamuletelaŋa yakudya kulonda mwana kamwanta weyi amonaŋa yakudya; kwinza mwana kamwanta weyi Mefwibosheti, wukudyaŋa yakudya mafuku ejima kumesa yami. Ziba wadiŋi nawanyanindi amayala ikumi natanu (15), niaŋamba makumi ayedi (20).
Ziba hakumwila mwanta nindi, Mwejima mwananlejiyi nkaka yami mwanta ami kambuŋindi, dimu munakela. Mwanta nindi, Kwinza Mefwibosheti wukudyaŋa kumesa yami neyi mwana kamwanta.
Mefwibosheti wadiŋi namwana wanyanya ijina dindi Mika. Antu ejima ashakamini mwitala daZiba elili aŋamba jaMefwibosheti.
Mefwibosheti hakushakama muYerusalema, muloŋa wadiilaŋa kumesa yamwanta mafuku ejima. Wadiŋi chifwayi chanyendu yonsu yiyedi.
Kulondela henohu mwanta wawanyana kaAmoni hakufwa, mwanindi Hanuni hakumuswana.
Davidi nindi, Nimwili mwana kaNahashi Hanuni luwi, neyi chaŋililiyi tata yindi luwi nawa. Davidi hakumutemeshela ambuŋindi nindi akamukundeji nansaŋu yatata yindi. AmbuŋaDavidi hiyakushika mwituŋa dawanyana kaAmoni.
Ilaŋa atulamba twawanyana kaAmoni hiyakumwila mwanta wawu Hanuni, nawu, Ichi chanakutemesheliyi antu akukukundeja, wunatoŋojoki neyi Davidi wudi nakulemesha tata yeyi tahindi? Komana Davidi hanakutemesheli ambuŋindi kulonda ashinshiki mukala, awendeshi, kulonda awimiki mushinduku, tahindi?
Dichi Hanuni hakukwata ambuŋaDavidi, hakuyitewula wevu wawu chibalu chimu, hakuketwola nimahinawu hakachi, ndo-o nikumahanda, hakuyila nindi, Yenu.
Chamulejeluwu Davidi, hakutemeshaku antu akuyikinkilila, muloŋa amayala atiyili nsonyi nankashi. Mwanta hakuyila nindi, Shakamenu kuYeriku nichakamena cheŋi wevu wenu, mwakafunti cheŋi.
Anyana kaAmoni chamwenuwu ananunki dehi ivumba datama kudi Davidi, anyana kaAmoni hiyakutemesha antu akukamba aSiriya akuBetirehobi, niaSiriya akuZoba, akwakwenda hamaseki makombakaji makumi ayedi (20.000), nimwanta wakuMayaka hamu nawantu ikombakaji (1,000); niantu akuTobi makombakaji ikumi nayedi (12,000).
Chachitiyiliyi Davidi hakutemeshaku Yowabi hamu nanjita yejima yawayilobu.
Anyana kaAmoni hiyakwidika nakutanjika njita kuwiŋililu wakuchisu chamukala. ASiriya akuZoba, niakuRehobi, niantu akuTobi niakuMayaka, niwena adiŋi hakankawawu mumpata.
Yowabi chamweniyi anamutanjikili dehi njita nikumbidi nikunyima, hakutonda antu hadi aIsarela ejima atondewa, hakuyitanjika atalaŋani nawaSiriya.
Antu asheluku hakuyinka manakwindi Abishayi, hakuyitanjika kulonda atalaŋani nawanyana kaAmoni.
Nindi, Neyi aSiriya ananswejeli ŋovu, wakankwashaku; neyi anyana kaAmoni anakuswejeli ŋovu ami nawa nakakukwashaku.
Dikwatishi, tudinkenuku jawuyala hanyijimba yawantu etu tulwilenu nyikala yaNzambi yetu; Yehova eli mwanamoniyi kuwaha.
Dichi Yowabi nawantu ejima adiŋiyi nawu hiyakuswila kwakwihi nakulwa nawaSiriya; amutemukili.
Anyana kaAmoni chamwenuwu aSiriya anatemuki dehi, niwena nawa hiyakumutemuka Abishayi, hiyakwiŋila mumukala. Yowabi hakufuma kudi anyana kaAmoni, hakufunta, hakwinza kuYerusalema.
ASiriya chamwenuwu anayitapi dehi kudi aIsarela, hiyakudipompesha.
Hadadezeri hakutemesha antu akuleta aSiriya adiŋi kwishinadi daKaloŋa. Hiyakwinza kuHelami, Shobaki mukulumpi wanjita yaHadadezeri natwaminuku.
Hiyakumulejamu Davidi. Hakupompesha aIsarela ejima, hakuzambuka Yodana, hakushika kuHelami. ASiriya hiyakuditanjika nawu alwi naDavidi, hiyakulwa nindi.
ASiriya hiyakutemuka aIsarela. Davidi hakujaha aSiriya akwamakálu nkulakaji jitanu najiyedi, (700) niakwakwenda hatuwalu makombakaji makumi awana, (40000) hakutapa Shobaki mukulumpi wanjita yawu, hakufwila kwenoku.
Anyanta ejima adiŋi ambuŋaHadadezeri chamwenuwu anayitapi dehi kudi aIsarela, hiyakutiyaŋana nawaIsarela, hiyakuyikalakela. Dichi aSiriya atiya niwoma wakukwasha cheŋi anyana kaAmoni.
Mwaka walondelumu hachilaaka chayilaŋawu anyanta kunjita, Davidi hakutemesha Yowabi hamu nawambuŋindi nawaIsarela ejima; hiyakuyijilumuna anyana kaAmoni, hiyakukuchika mukala waRaba. Davidi hakulabila kuYerusalema.
Chikuneli melela Davidi hakuhinduka hakadidi kindi, hakwenda hewulu detala dawanta; hewulu detala hadiŋiyi hakumona mumbanda wudi nakuwela; mumbanda wadiŋi wasweja lubanji.
Davidi hakutemesha antu nakwihula nindi, Himumbandanyi? Muntu wumu hakumwila nindi, Yeniwu hidiyi Batisheba, mwana kaEliyami, iŋodakaHiti Uriyaku?
Davidi hakutemeshaku antemesha, hakumutambula. Mumbanda hakwiŋila mwadiŋiyi, yena hakukama nindi, muloŋa henohu mumbanda waditookesha dehi majilu indi. Hakufunta cheŋi kwitala dindi.
Mumbanda emita niivumu, hakutemesha mazu akumuleja Davidi, nindi, Nabaabi dehi ivumu.
Davidi hakutemesha mazu kudi Yowabi, nindi, Ntemesheli kaHiti Uriya. Yowabi hakutemesha Uriya kudi Davidi.
Uriya chenjiliyi kudi yena, Davidi hakumwihula mwanashakaminiyi Yowabi, nimwanashakaminuwu antu, nimukuya njita.
Davidi hakumwila Uriya, nindi, Yaku kwitala deyi, wakaweli kunyendu. Uriya hakufuma mwitala damwanta, hiyakumulondesha chamukunkulu chakudi mwanta.
Uriya hakukama kuchisu chetala damwanta hamu nawambuŋamwanta windi ejima, hayili kwitala dinduku.
Hiyakumuleja Davidi, nawu, Uriya haya kwitala dinduku. Davidi hakumwila Uriya, nindi, Eyi mwomukufuma munjila yiwayili, netu? Indochu walekeladi kuya kwitala deyi?
Uriya hakumwila Davidi, nindi, Chimbaŋu, niaIsarela, niaYuda, ashakama kwawu muyisolu. Nimwanta wami Yowabi, niambuŋamwanta wami, anateeki kwawu hampata hatooka, ami niyi kwitala dami nakudya nakunwa, nakukama naŋodami? Chochiwahandeyi kwaamu, chahanda niwumi weyi, ami kwami hinukutwesha kwila chumichuku.
Davidi hakumwila Uriya, nindi, Jiŋilaku kunu lelu, kumadiki nakakwiteja kuya. Uriya hakujiŋila muYerusalema denodu ifuku, nidalondelumu.
Davidi hakumutambika, hakudya nakunwa hamu nayena; hakumushetesha. Hamelela hakwidika, hakuya nakukama hakadidi kindi hamu nawambuŋamwanta windi. Hayili kwitala dinduku.
Chikuneli budidi Davidi hakumusonekela Yowabi mukanda, hakuwutemesha naUriya.
Wasonekeli mumukanda, nindi, Owu Uriya mushi kumbidi yanjita yasweja ŋovu, mwakamushiyuku kankawindi, kulonda akamutapi, akafwi.
Yowabi chayiliyi nakutala mukala, hakumusha Uriya kwelukiliyi nindi kudi ayilobu.
Antu ahamukala hiyakwidika nakulwa naYowabi, antu amakwawu adiŋi ambuŋaDavidi adimbokeli; nikaHiti Uriya wafwili nawa.
Yowabi hakutemesha mazu akumuleja Davidi nsaŋu janjita jejima.
Hakumwila ntemesha, nindi, Chiwakela wunakumishi dehi kumuleja mwanta nsaŋu janjita jejima,
neyi wakamona mwanta hakuzuwa, hakukwila nindi, Mwayiladi nakulwa nawu kwakwihi namukala chochochu? Ochu himwelukili nenu akutusowa kumpwembuku?
Ochu mwana kaYerubesheti (diyi Yerubayali.) Abimeleki amujahili kudinyi? Hiyamunatilili ilola dakuhalila kudi mumbanda wadiŋi hewulu dampwembu, hakufwila kuTebezaku? Mwayiladi kwakwihi nampwembu chochochu? eyi wakamwila neyi, Nikambuŋeyi kaHiti Uriya nafwi nawa.
Ntemesha hakuya, hakushika, hakumuleja Davidi mazu ejima amutemesheleluwu kudi Yowabi.
Ntemesha hakumwila Davidi, nindi, Antu atwimika mushindu, hiyakutulotokela nikumpata, hitukuyishintakeshela kuwiŋililu wakuchisu champwembu.
Akwakusowa hiyakusowa ambuŋeyi hewulu dampwembu. Ambuŋamwanta amakwawu anafwi, nikambuŋeyi kaHiti Uriya nafwi nawa.
Davidi hakumwila ntemesha nindi, Kamwili Yowabi neyi, Bayi wutiya kutama nachumichuku, muloŋa mpoku yakabali yadyaŋa yowu anadyiyi yowu. Koleshaku nankashi njita yeyi yakulwa namukala, wakawutambuli. Eyi nawa kamwinki ŋovu.
IŋodaUriya chatiyiliyi nawu mfumwindi Uriya wafwa dehi, hakumudila mfumwindi.
Chanamanishiyi kudila, Davidi hakutemesha antu, hakumutambula mwitala dindi, yena hakwikala iŋodindi, hakumuvwela mwana weyala. Ilaŋa chumochu cheliliyi Davidi chamutiyishili Yehova kutama.
Yehova hakutemesha Natani kudi Davidi. Hakwinza kudi yena, hakumwila nindi, Hamukala wumu hadiŋi amayala ayedi, wumu mukwakuheta, mukwawu kazweŋi.
Mukwakuheta wadiŋi namayinda nimataŋa amavulu;
kazweŋi hadiŋi nachumaku, wadiŋi nakaana kamukoku kamukaji kamu hohu kakulanda chakulanda, hakukalela. Hikakukulila kudi yena hamu nawanyanindi; kadiili nindi hamu, hikakunwinaŋa mulupasa lwindi yomweni, hikakukamaŋa hantulu yindi, hikakwikala neyi mwanindi wamumbanda.
Kweyala waheta kwenjili mukwakwenda. Hakuleka kukwata chimuna chamwiyinda dindi, hela chamwitaŋa dindi, adiishi mukwakwenda nenzi kudi yena, hakukwata kaana kamukoku keyala wakazweŋi, hakumudiisha owu iyala wenjili kudi yena.
Davidi hakuzuwa nankashi nansaŋu yayenowu iyala. Hakumwila Natani, nindi, Chahandayi Yehova kwaamu, owu iyala nakoŋi chumichi nateli kufwa,
akafuntishi nyikoku yiwana nanoku kaana kamukoku, nanochu chanakoŋiyi chumichi, chanabuliyi niluwi.
Natani hakumwila Davidi, nindi, Iyalowu yeyi. Yehova Nzambi yaIsarela nahoshi nindi, Ami nakuwayishili kwikala mwanta wawaIsarela, ami nakupulwishili kudi Sawulu.
Nakwinkeli mutaŋa wamwanta weyi, nakwinkeli niaŋodijamwanta weyi akamaŋa kunyima yeyi, nakwinkeli nimutaŋa waIsarela naYuda. Hela neyi yenoyu yakukehela asi nakushiluku mwonsu muwunakeŋeli.
Indi wunadiwilidi izu daYehova mwaka wukoŋi chumichi chatama kumesu indi? Wunatapi dehi kaHiti Uriya nampoku yakabali, wunatambuli dehi niŋodindi hakwikala iŋodeyi, wunamujahi dehi nampoku yakabali yawanyana kaAmoni.
Ichi dinu mpoku yakabali hiyamba kafuma kumutaŋa weyuku hayanyaka. Muloŋa wunandiwuli dehi, wunatambuli iŋodakaHiti Uriya ekali iŋodeyi.
Yehova nahoshi nindi, Tiya, nukukusaŋumwina yatama kumutaŋa weyi, nukukutambula aŋodijeyi, eyi aweni wumonaŋa, nukuyinka mukwenu, wakakama nawu mwaana wetenda.
Eyi wachikoŋeleli kumbadi, hakwila ami chumichi nakachila namwaana, aIsarela ejima amonaŋa.
Davidi hakumwila Natani, nindi, Naputoli dehi Yehova. Natani hakumwila Davidi, nindi, Yehova niyena nafumishi dehi nshidi yeyi, hiwakafwaku.
Hela chochu, ichi chiwunaleteshi ayilumbu jaYehova kudiwula nankashi nachumichi chiwunakoŋi, iwu mwana navwaliki kudeyi wakafwa hohu chalala.
Natani hakudiyila nikwitala dindi.
Davidi hakumulembelela mwana kudi Nzambi. Davidi hakushakama nanzala hohu, hakwiŋila, hakukama hamaseki wufuku wejima.
Akulumpi akwitala dindi hiyakunyamuka, hiyakuya nakwimana kwadiŋiyi nawu amuhindwishi hamaseki. Yena kwonti kwindi, nikudya nawu nehi.
Ifuku damuchitanu nachiyedi mwana yofwa nikufwa. AmbuŋaDavidi hiyakutiya woma wakumuleja chanafwiyi mwana. Hiyakwila nawu, Hadiŋiyi mwana wuchidi mumi etu kuhosha nindi, yena kutiyilila mwizu detu nehi, winzi wumoni kumuleja netu mwana wafwa dehi hakadikatishaku?
Davidi chamweniyi ambuŋindi hiyakushawuta shawuta, Davidi eluka nikwiluka nindi mwana wafwa dehi. Davidi hakuyiihula ambuŋindi nindi, Mwana wafwa dehi? Wena nawu, Wafwa dehi.
Davidi hakuhinduka hamaseki, hakuwela, hakuwaya manji, hakuvwala mahina acheŋi, hakwiŋila mwitala daYehova, hakudifukula. Hakwinza kwitala dindi, hakuyila nindi, Nyinkenu yakudya; hiyakumwinka yakudya, hakudya.
Ambuŋindi hiyakumwila nawu, Ichi chuma chiwuneli hichumanyi? Hadiŋiyi mwana wuchidi mumi washakamaŋa nanzala nakudila hohu; chaneliyi mwana nafwi dehi, hiwukuhinduka, hiwukudya?
Yena nindi, Hadiŋiyi mwana wuchidi mumi nashakamaŋa nanzala nakudila, muloŋa nelaŋa nami, Neluki hinyi? Hamwaha Yehova wukuntoŋa, mwana wukuhanda.
Ichi dinu nafwi dehi, nukushakaminadi nanzala? Nukutwesha kumufuntisha cheŋi, tahindi? Ami yami nakaya kudi yena, yena hamba kafunta cheŋi kudamuku.
Davidi wamukundejeli iŋodindi Batisheba, weŋilili mwadiŋiyi, wakamini nindi. Wamuvweleli mwana weyala. Davidi wamutumbili ijina dindi nindi Solomoni. Yehova wamukeŋeli,
hakutemesha kaprofwetu Natani, hakumutumba ijina dindi nindi Yedidiya, (Wakeŋewa waYehova.) hansaŋu yaYehova.
Yowabi walwili naRaba mukala wawanyana kaAmoni, watambwili ŋanda yamwanta.
Yowabi hakutemesha antemesha kudi Davidi, nindi, Nalwa dehi naRaba, mwalala natambula dehi mukala wamajiya.
Ichi dinu pompeshaku antu anashali, winzi wuteekeleli mukala, wuwutambuli; kulonda ami nibuli kuwutambula, akenza kawutúmba ijina dami.
Davidi hakupompesha antu ejima, hakuya kuRaba, hakulwa nawu, hakuwutambula.
Hakufumisha chibaŋula chamwanta wawu kumutu windi, kulema kwachu kwashikili mu 34 kg yawuru chadiŋi natumalola twalema wuseya. Hiyakuchisha kumutu waDavidi; yena hakwidisha yuma yamumukala yapuupiluwu yayivulu nankashi.
Hakwidishamu antu adiŋumu, hakuyikalakesha nyidimu yampoku jamazewu, niyamatemwa nayizembi yayikuŋu, nikuyibidi yamatafwali. Dimu mwakoŋeliyi nyikala yawanyana kaAmoni yejima. Davidi nawantu ejima hiyakufunta kuYerusalema.
Kulondela henohu mwana kaDavidi Abisalomi wadiŋi namuhelindi walubanji, ijina dindi Tamari; amukeŋeli kudi Aminoni mwana kaDavidi.
Aminoni hakusweja kuhilashana, hakukata nikukata nansaŋu yamuhelindi Tamari; muloŋa yena wadiŋi mujiki; Aminoni niyena watiyili kukala kumwila chuma.
Aminoni wadiŋi nebwambu dindi, ijina dindi Yonadabi, mwana kaShimeya manakwaDavidi. Yonadabi wadiŋi iyala wasweja kubabala.
Hakumwila nindi, Eyi mwana kamwanta muloŋanyi wudi nakukosa chochichi hefuku hefuku? Kunlejamu nehi? Aminoni hakumwila nindi, Namukeŋi Tamari muhelamanakwami Abisalomi.
Yonadabi hakumwila nindi, Kamaku hakadidi keyi, wudimbani kukata. Chakenzayi tata yeyi nakukutala wakamwili neyi, Amwiteji muhelami Tamari enzi mwani akanyinkuhu dinkendi dakudya, akanloŋesheli kudya iku nidi nakutala, nidiili kuchikasa chindi.
Dichi Aminoni akama nikukama, hakudimbana kukata. Chenjiliyi mwanta nakumutala, Aminoni hakumwila mwanta, nindi, Amwiteji mwani muhelami Tamari enzi, antuŋili tumankendi tuyedi kumesu ami kulonda nitalaŋa, nakadiili kuchikasa chindi.
Davidi hakutemesha muntu kwitala kudi Tamari, nindi, Yaku mwani kwitala damanakweyi Aminoni, wakamuloŋesheli yakudya.
Tamari hakuya kwitala damanakwindi Aminoni, kumuwana nakami. Hakunona wuŋa wakuvuba dehi, hakuwukama, hakutuŋa mankendi kumesu indi, hakwocha mankendi.
Wanoneni chikaŋu, hakuchisukwila kumesu indi. Ilaŋa yena kwonti kwindi kudya. Aminoni nindi, Yifumishenu antu ejima munu munidi. Hiyakufumamu wejima wawu.
Aminoni hakumwila Tamari, nindi, Letaku yakudya munu mukapeka, kulonda nidiili kuchikasa cheyi. Tamari hakunona mankendi atuŋiliyi, hakuyitwala kudi manakwindi Aminoni mukapeka.
Cheliliyi hakuyishikija kwakwihi nayena nindi adyi, hakumukwata, hakumwila nindi, Inzaku nikami neyi, eyi muhelami.
Yena hakumwakula nindi, Nehi, eyi manakwami, bayi wunsawishaku. MuIsarela kwila chenichi chinjila. Bayi wila mwawusupi chochichuku.
Indi ami nakaya mudihi nansonyi yinakatiya? Nineyi aweni wakekala neyi ayisupi amuIsarela. Neyi chochu, hoshaku mwani namwanta; yena hakakulekesha kuntambulaku.
Yena kwonti kwindi kutiyilila mwizu dindi. Wamuswejeleli ŋovu, hakumusawisha, hakukama nindi.
Aminoni amuhela nikumuhela nankunyi yabadika nankashi. Nkunyi yamuheleliyi yabadikili kukeŋa kwamukeŋeliyi. Aminoni hakumwila nindi, Nyamukaku, yaku.
Mumbanda hakumwila nindi, Chinjila! Ichi chiwukunhaŋa, chatama. Chinabadiki dehi kutama kukwawu kuwunaŋili. Yena kumutiyilila kwonti kwindi.
Hakutambika ŋamba yindi wamukalakelelaŋa, hakwila nindi, Muhaŋi iwu mumbanda munu munidi, wumupatili hanzi.
Yena mumbanda wadiŋi wavwala chikowelu chamahina eŋi naeŋi; muloŋa yena nyinkukumba oyu diyu yavwalilaŋa anyana kamwanta achidi ajiki. Ŋamba yindi hakumwidisha, hakumupatila hanzi.
Tamari hakudisukwila wuti kumutu, hakutabula chikowelu chindi chamahina eŋi naeŋi chavweliyi, hakukwata mbimbamutu, hakuya, iku wudi nakudila ikumbu, iku wudi nakwenda.
Manakwindi Abisalomi hakumwila nindi, Wunadiŋi namanakweyi Aminoni, tahindi? Mwenaku dinu muhelami, yena himanakweyi; bayi wuchisha kumuchima weyuku. Tamari hakushakama kwitala damanakwindi Abisalomi nakaneŋu.
Mwanta Davidi chatiyiliyi yumiyi yejima, wazuwili nankashi.
Abisalomi hahosheli naAminoni hela mwamuwahi hela mwatamaku, muloŋa Abisalomi wamuheleli Aminoni nanochu chamusawishiliyi muhelindi Tamari.
Chimwahitili nyaka yamana chikupu yiyedi, Abisalomi hakwikala nawakwakutewula nyikoku kuBayali Hazori, wekala kwakwihi naEfweremi. Abisalomi hakutambikaku anyana kamwanta amayala ejima.
Abisalomi hakwinza kudi mwanta, nindi, Tiya mwani, kambuŋeyi wudi nawakwakutewula nyikoku. Mwanta nawambuŋindi ayi mwani nakambuŋeyi.
Mwanta hakumwila Abisalomi, nindi, Nehi, mwanami, bayi tuya wejima wetuku, twakenza kakukabisha. Hakumukakeja. Hela chochu, hetejeli kuyaku, wakuminini dakumukiswila nkisu.
Abisalomi nindi, Neyi nehi, amwiteji mwani manakwami Aminoni tuyi nindi. Mwanta hakumwila nindi, Wukuyiladi nindi?
Abisalomi hakumukakeja, yena hakwiteja niAminoni nianyana kamwanta amayala ejima kuya nindi.
Abisalomi waleja dehi aŋamba jindi, nindi, Chimwakamona mwani muchima waAminoni hiwukuzaŋajala navinyu, hinakela nami, Mutapenu Aminoni, himwakamujaha, bayi mwakatiya womaku. Netu, yami inayilejuku? Mwakadikwatishaŋa mwakekalaŋa ayilobu.
Aŋamba jaAbisalomi hiyakumwila Aminoni mwomwayilejeluwu kudi Abisalomi. Anyana kamwanta ejima hiyakunyamoka, hiyakukandama kandama hayingongavalu yawu, hiyakutemoka.
Cheliluwu achidi munjila, nsaŋu hijikushika kudi Davidi jakwila nawu, Abisalomi najahi dehi anyana kamwanta amayala ejima, niwumu wakushalahu nehi.
Mwanta hakunyamuka hakutabola mahinindi, hakukama niheseki. Ambuŋindi ejima hiyakwimanaku mahinawu akutabola dehi.
Yonadabi mwana kaShimeya manakwaDavidi, hakuhosha nindi, Nkaka yami bayi atoŋojoka nindi anajahi anyana kamwanta anyikwenzi ejimaku. Nafwi Aminoni hohu. Chamukanwa kaAbisalomi chumichi wachifuukula dehi kufumisha hefuku damusawishiliyi muhelindi Tamari.
Ichi dinu, nkaka yami mwanta, bayi asha muchima kuchumichuku, bayi atoŋojoka nindi anyana kamwanta amayala anafwi ejimaku, nafwi yowu Aminoni hohu.
Ilaŋa Abisalomi watemukili. Mukwenzi mukwakutalatala nindi afumbuli mesu atali, hakumona kunyima yindi kudi nakwinza antu amavulu mwivumu dampidi.
Yonadabi hakumwila mwanta nindi, Tala, anyana kamwanta awa anenzi dehi awa, mwomwanahoshaŋa kambuŋeyi dimu chinekali.
Cheliliyi nindi akumishi kuhosha, kutala anyana kamwanta anenzi dehi, avwakuka nimumakumbu. Nimwanta nawa niambuŋindi ejima adilili nankashi.
Ilaŋa Abisalomi watemukili, wayili kudi Talimayi mwana kaAmihudi mwanta wakuGeshuri. Davidi wamudilili mwanindi hefuku hefuku.
Dichi Abisalomi watemukili hakuya kuGeshuri, hakushakamaku nyaka yisatu.
Mwanta Davidi wafwilili nankashi kumona Abisalomi, muloŋa henohu wadikundeja dehi nansaŋu yaAminoni, nindi wafwa dehi kwindi.
Yowabi mwana kaZeruwiya wamweni muchima wamwanta wunayi hadi Abisalomi.
Yowabi hakutemesha antu kuTekowa nakuleta mumbanda wamaana. Hakumwila nindi, Kadimbani mwani kudila, wakavwali yakuvwala yakudila nachu mwani, bayi wakawaya manjuku, chiŋa wikala neyi mumbanda wadila dehi mufu windi dile-e hanalehi.
Wiŋili mwamwanta wuhoshi nindi munukukuleja. Yowabi hakumuleja mwakahoshayi.
Mumbanda wakuTekowa chahosheliyi namwanta, hakudinata chamesu indi hamaseki, hakudifukula, nindi, Nkwashuku mwanta.
Mwanta hakumwila nindi, Kudidi? Mumbanda hakwakula nindi, Mwalala ami nimumbanda wamfwila, mfumwami wafwa dehi.
Ami kambuŋeyi nadiŋi nawanyana amayala ayedi, azuŋila mumpata, hikwadiŋi wakuyamunwinaku, wumu hakutapa mukwawu, hakumujaha.
Hinukukasumuka chisaka chetu chejima hichikuvwakukila ami kambuŋeyi, nawu, Twinki natapi manakwindi, tumujahi nawumi wamanakwindi anajahiyi; keŋa akisaŋani kwawu ninswana nawa, enza ajimi ikala dami dinashaluku, chakadi kumushila mfumwami hela ijina hela wakushalahu hanu hewulu deseki.
Mwanta hakumwila mumbanda, nindi, Yaku kwitala deyi, nukuleja antu akaloŋeshi nsaŋu yeyi.
Mumbanda wakuTekowa hakumwila mwanta nindi, Nkaka yami mwanta, kuluwa kwikali kwamami namutaŋa watata yami; mwanta netanda dindi abuli muloŋa.
Mwanta nindi, Muntu wakakuhosha chuma kamuleti kudami, hakakwila nawa cheŋi chumaku.
Mumbanda nindi, Mwanta aanuki Yehova Nzambi yeyi mwani, kulonda mukwakutenda mashi abuli kukisaŋanaŋa tuhu, akenza kankisaŋena mwanami. Mwanta nindi, Chahandayi Yehova kwaamu, kwosi lusuki lwamwaneyi nilumu lwakaholoka hamasekuku.
Mumbanda nindi, Ami kambuŋeyi nihoshi mwani kadizu nankaka yami mwanta. Nindi, Hoshaŋa kweyi.
Mumbanda nindi, Indi ochu wunafuukwilidi chuma chakutamisha antu aNzambi chidi neyi ichi? Muloŋa chanahoshiyi mwanta izu idi wudi neyi muntu natanyi dehi, nanichi chanabuliyi kufuntisha cheŋi windi anakinjikuwu.
Muloŋa chetu yokufwa hohu, tudi neyi menji anamwaŋali heseki, abulaŋa kunonawu cheŋi. Chikaŋa Nzambi hafumishaŋa wumi wamuntuku, ilaŋa yena wafuukulaŋa mwakwila owu anakinjikuwu akabuli kumuhaŋila kwakulehi nayena.
Ichi chinenzi nakuhosha kudi nkaka yami mwanta izu idi, chinafumi hakuntiyisha woma kudi antu. Ami kambuŋeyi nela nami, Leka nihoshi namwanta. Nami wamba kela mwanta wukwila mwakumulombayi kambuŋindi.
Ochu mwanta abuli kutiya, abuli kwamwina kambuŋindi kudi muntu nakeŋi kunkisaŋana ninami nimwanami kumu tufumi muwuswana waNzambi?
Ami kambuŋeyi nela nami, Izu dankaka yami mwanta diikali mwani dakukundeja. Muloŋa nkaka yami mwanta wudi neyi kaŋelu kaNzambi, welukaŋa nimwamuwahi nimwatama. Yehova Nzambi yeyi ekali naneyi.
Mwanta hakumwakula owu mumbanda, hakumwila nindi, Bayi wunjinda mwani chuma chinukukwihulaku. Mumbanda nindi, Nkaka yami mwanta ahoshi mwani.
Mwanta nindi, Yuma yejimiyi yinafumi kudi Yowabi, tahindi? Mumbanda hakwakula nindi, Chiwahanda kwaamu, eyi nkaka yami mwanta, hosi muntu wayaŋa hela kuchikasa chachidiilu hela kuchimunswa nakwambuka mwanahoshiyi nkaka yami mwantaku. Muloŋa kambuŋeyi Yowabi diyi wanleja, diyi washa mazu ejima awa mukanwa kamami kambuŋeyi;
chaneliyi kambuŋeyi Yowabi chumichi nalondi kubalumuna nsaŋu. Nkaka yami wukweti maana adi neyi akaŋelu kaNzambi, akwiluka nachu yuma yahamaseki yejima.
Mwanta hakumwila Yowabi, nindi, Tiya dinu, ami neli dehi chumichi. Dichi yaku wakaleti cheŋi mukwenzi Abisalomi.
Yowabi hakudinata chamesu indi hamaseki, hakudifukula, hakumukiswila mwanta nkisu. Yowabi nindi, Ami kambuŋeyi neluki dehi nami komana nawani dehi wuselewa kumesu eyi, nkaka yami, eyi mwanta, nanichi chaneliyi mwanta munalombi ami kambuŋeyi.
Yowabi yonyamuka nikunyamuka, hakuya nikuGeshuri nakuleta Abisalomi enzi kuYerusalema.
Mwanta hakwila nindi, Ayi kwakwitala dindi yomwenindi, bayi anmona kumesuku. Abisalomi hakuya nikwitala dindi yomwenindi, hamweni kumesu amwantaku.
MuIsarela mwejima himwadiŋi muntu walubanji wakweseka naAbisalomuku, aswejeli kumuhameka nankashi. Kufumisha kumadatilu indi ndo-o nihewulu damutu windi hadiŋi nahataminayuku.
Watewilaŋa mutu windi hamwaka hamwaka muloŋa nsuki jindi jadiŋi nakumulemena, dichi chajitewililaŋayi. Chatewilaŋayi mutu windi, hakweseka nsuki jakumutu windi hijikushika mu 2.3 kg, mwomuchesekelu chamwanta.
Abisalomi amuvweleleli anyana amayala asatu, wamumbanda wumu, ijina dindi Tamari, wadiŋi mumbanda wasweja lubanji kumesu.
Abisalomi washakamini muYerusalema nyaka yamana chikupu yiyedi chakadi kumumona mwanta kumesu.
Abisalomi hakutemesha mazu akutambika Yowabi, kulonda kumutemesha kudi mwanta. Yena kwindi kwonti kwindi kwinza kudi yena. Watemesheluku kamuchiyedi, saŋa alekelayi kwinza.
Hakuyila aŋamba jindi nindi, Talenu, iha daYowabi didi kwakwihi nadami, mudi bali yindi; yenu mwakadochi. Aŋamba jaAbisalomi hiyakwocha iha.
Yowabi hakunyamuka, hakwinza nikwitala daAbisalomi, hakumwila nindi, Aŋamba jeyi anochelidi iha dami?
Abisalomi hakumwakula Yowabi nindi, Nakutemesha nami, Inzaku nikutemeshi kudi mwanta, wihuli neyi, Indi nafuminidi kuGeshuri? Chadi kuwaha neyi diku kunidi kwami nihanu. Dichi dinu aŋiteji nimumoni mwanta kumesu. Neyi mudami mudi kuluwa, akanjahi tuhu kwindi.
Yowabi hakwinza kudi mwanta, hakumuleja. Chamutambikiliyi Abisalomi hakwinza kudi mwanta, hakubandama chamesu indi hamaseki kumesu amwanta. Mwanta hakumupwepujola Abisalomi.
Kulondela henaha Abisalomi hakudiloŋeshela itemba nituwalu, niamayala makumi atanu (50) akuyaŋahu dehi kumbidi yindi lufuchi.
Abisalomi wahindukilaŋa budidi, hakwimanaŋa kwakwihi nachisu champwembu. Chakumonayi muntu wudi namuloŋa wudi nakuya kudi mwanta akawuhoshi, Abisalomi hakumutambika, hakumwila nindi, Kumukala weyi kudihi? Yena nindi, Kambuŋeyi nafumi kumuchidi wawaIsarela wumu.
Abisalomi hakumwila nindi, Tiya dinu, nsaŋu jeyi jajiwahi jalumbuluka; ilaŋa dinu kudi mwanta hikudi muntu wakukutiyililaku.
Abisalomi hakwila nindi, Neyi yami nadiŋi nsompeshi munu mwituŋa mutenowu antu ejima akweti nyiloŋa hela nsaŋu adi kwinzaŋa kudami, nadi kuyiyiŋishaŋa!
Chakumonayi muntu wudi nakwinza nakudifukula, yena hakwolola chikasa chindi, hakumukwata, hakumupwepujola.
Dimu mwelilaŋayi Abisalomi aIsarela ejima enjilaŋa kudi mwanta nakusompa nyiloŋa yawu. Dichi Abisalomi hakwiya nyichima yawaIsarela amayala.
Chimwahitili nyaka yiwana, Abisalomi hakumwila mwanta nindi, Aŋiteji mwani niyi kuHeberoni nakafuti chuma chinadikanini naYehova.
Muloŋa ami kambuŋeyi nadikanini hinashakamini kuGeshuri kuSiriya, nami, Neyi chalala Yehova wamba kamfuntisha cheŋi kuYerusalema, nakamukalakela Yehova.
Mwanta hakumwila nindi, Yaŋa kweyi chachiwahi. Hakunyamuka, hakuya kuHeberoni.
Abisalomi hakutemesha temesha akwakwendesha mwahita nyichidi yawaIsarela yejima, nindi, Chimwakatiya mpùŋa hiyikuvuma, mwakahosha nenu, Abisalomi wadya dehi wanta wankanu muHeberoni.
Amayala nkulakaji jiyedi (200) afumini muYerusalema, ayili naAbisalomi, akutambika chakutambika. Ayili kwawu chakuyamba, hiyelukili chumaku.
Hadiŋiyi Abisalomi nakuketula tujahishewa, watemesheli mazu akutambika mukwaGilo Ahitofweli, mukwakuleja Davidi maana, afumi kumukala wawu kuGilo. Chikuchi chakwatiluwu chaswejeli ŋovu. Antu hiyakupompela kudi Abisalomi.
Kudi Davidi kwenjili muntu, wamulejeli nsaŋu, nindi, Nyichima yawaIsarela amayala yinayi dehi kudi Abisalomi.
Davidi hakuyila ambuŋindi ejima adiŋiyi nawu kuYerusalema, nindi, Nyamokenu, tutemukenu. Neyi nehi, hosi wakapuluka kudi Abisalomuku. Nyakalenu, tuyenu, wakenza katukasumwisha, wakenza katumwesha yatama, hakatapa mukala nawumwemu wampoku yakabali.
Ambuŋamwanta hiyakumwila mwanta, nawu, Mwonsu mwanakeŋiyi nkaka yetu mwanta, tukwila hohu.
Mwanta hakwidika, niakwetala dindi ejima hiyakumulondela munyima. Mwanta hakushiya ambanda ikumi, adiŋi aŋodijindi anduŋu, nindi ahembaŋa itala.
Mwanta hakwidika, niantu ejima hiyakumulondela munyima. Emeni kunsa yamukala.
Ambuŋindi ejima hiyakuhita mumbavu nambavu; niaKereti ejima, niaPeleti ejima, niakwaGati ejima, wowu amayala nkulakaji jitanu nayimu (600) afuminiyi nawu kuGati, hiyakuhita hiyakuyaŋahu dehi kumbidi kukuya mwanta.
Mwanta hakumwila Itayi mukwaGati, nindi, Tukuyiladi neyi? Funtaku wakashakami namwanta. Muloŋa eyi kweyi wumwenyi, wunafumi kwacheŋi; chachiwahi kuya kweyi kuwekala.
Eyi kweyi mwomukwinza haloshi, lelu nikukimbishi tuhu mwonsu munukuya? Yami nukuya kunamoni kwoku. Funtaku, wusendi nianakweyi, luwi niwalala yikali naneyi.
Itayi hakumwakula mwanta nindi, Chahandayi Yehova kwaamu, nichahandayi nkaka yami mwanta kwaamu, chalala kwonsu kukwikala nkaka yami mwanta, hela chakufwa hela chakuhanda, ninami kambuŋeyi kwoku nukwikala.
Davidi hakumwila Itayi, nindi, Yaku, zambukaku. Itayi mukwaGati hakuzambuka, niantu indi ejima, nianyana anyanya adiŋiyi nawu.
Ituŋa dejima hiyakudila makumbu aweni, niantu ejima hiyakuzambuka. Mwanta niyena nawa hakuzambuka kakaloŋa Kidironi, niantu ejima hiyakuzambuka, hiyakutalisha njila yaya muchinkalampata.
Kukasumuka Zadoki hakwinza hamu nawaLevi ejima, anatembeki chimbaŋu chachitiyaŋenu chaNzambi. Hiyakutenteka chimbaŋu chaNzambi hamaseki. Abiyatari niyena hakukanduka, nichakumishiluwu antu ejima kufuma hamukala.
Mwanta hakumwila Zadoki, nindi, Funtishenu chimbaŋu chaNzambi kumukala. Neyi Yehova wakantoŋahu, wakamfuntisha cheŋi, wakachinleja, wakanleja nimwashakamayi.
Neyi wakahosha nindi, Ami hinakutiyi kuwahaku; yamonu kwami, ankoŋi kwindi mwonsu mwanamoniyi kuwaha.
Mwanta hakumwila kapristu Zadoki, nindi, Eyi wumukwakumona, netu? Funtaku chachiwahi kumukala hamu nawanyanenu ayedi, mwaneyi Ahimayazi, nimwana kaAbiyatari Yonatani.
Tiyenu, ami nakashakama kunyaba yamuchinkalampata nichikwakenza izu dakudenu dakunleja maana.
AZadoki naAbiyatari hiyakufuntisha chimbaŋu chaNzambi kuYerusalema, hiyakushakama kwenoku.
Davidi hakukandukila yamukandu wampidi yaOliveta, iku wudi nakuya, iku wudi nakudila ikumbu, kumutu windi kwakubuta, kunyendu kwakadi nkwabilu. Niantu ejima adiŋiyi nawu abutili nyitu yawu wejima wawu, akandukili, iku adi nakuya, iku adi nakudila.
Muntu wumu hakumuleja Davidi, nindi, Ahitofweli wudi hamu nanawa anakwati chikuchi naAbisalomi. Davidi hakwila nindi, Eyi Yehova, balumunaku mwani maana alejaŋayi aAhitofweli ekali wusupi.
Cheliliyi Davidi nindi ashiki hewulu damukandu hamulemeshelaŋawu Nzambi, kukasumuka Hushayi wakuAraki hakwinza nakumukinkilila, chikowelu chindi chakutabula, kumutu windi kudi maseki.
Davidi hakumwila nindi, Neyi tukuya chimu neyi wakankalisha;
ilaŋa neyi wukufunta kumukala, hiwukumwila Abisalomi, neyi, Ami nukwikala kambuŋeyi, eyi mwanta. Chinadiŋi kambuŋatata yeyi hamwaka, nukwikala kambuŋeyi nawa; wakamfwomweni maana aAhitofweli.
Netu, kwenoku hiwudi nawatupristu aZadoki naAbiyataruku? Chonsu chiwakatiya mwitala damwanta wakalejamu atupristu aZadoki naAbiyatari.
Wena adi nawanyanawu ayedi kwenoku, mwana kaZadoki Ahimayazi, nimwana kaAbiyatari Yonatani. Wenawa diwu mwakatemeshaŋa nakunshimwina yuma yimwakatiyaŋa yejima.
Ibwambu daDavidi Hushayi hakuya mumukala. Abisalomi niyena hakwiŋila muYerusalema.
Cheliliyi Davidi nindi apandakani hewulu damukandu chanti, kukasumuka ŋamba yaMefwibosheti Ziba hakumukinkilila nayimbulu yiyedi yakukasa dehi hakushakamina, anasendi nkulakaji jiyedi (200) jamankendi, ninkulakaji (100) yanyikanji yanyikabu yavinyu yakwanyika, ninkulakaji (100) yanyikabu yahamwaka wanvula, ninswaha yavinyu.
Mwanta wamwilili Ziba, nindi, Iyi yuma yansaŋwinyi? Ziba nindi, Yimbulu yakwendela akwetala damwanta. Mankendi nanyikabu yahamwaka wanvula yakudya anyikwenzi. Vinyu yakunwa akufwa chinzeya muchinkalampata.
Mwanta nindi, Indi mwana kamwanta weyi yodihi? Ziba hakumwila mwanta, nindi, Nashakami kwindi kuYerusalema. Muloŋa yena neli nindi, Lelu akwamutaŋa waIsarela akunlubwila wanta watata yami.
Mwanta hakumwila Ziba, nindi, Yuma yaMefwibosheti yejima yinekali dehi yeyeyi. Ziba nindi, Nalembi dehi mwani, niwani luwi kumesu eyi, eyi nkaka yami, eyi mwanta.
Chashikiliyi mwanta Davidi kuBahurimi, kukasumuka kwenoku hikukufuma iyala wachisaka chakumutaŋa waSawulu, ijina dindi Shimeyi, mwana kaGera. Hakwidika, hakwinza nakushiŋana hohu.
Hakumwasa Davidi malola, hakwasa niambuŋamwanta Davidi ejima. Antu ejima niayilobu ejima adiŋi awa kuchikasa chindi chachidiilu, awa kuchikasa chindi chachimunswa.
Hashiŋeniyi Shimeyi, hakuhosha nindi, Yaku! Yaku! Eyi muntu wamashi eyi! Eyi muntu wamukunkulwayi eyi!
Yehova nakufuntishili dehi mashi amutaŋa waSawulu wukweti wanta windi wunatambuli. Wanta anawinki dehi mwaneyi Abisalomi kudi Yehova. Yuma yeyi yatama yiwakoŋaŋa yinakufuntili dehi eyi aweni muloŋa eyi wumuntu wamashi.
Mwana kaZeruwiya Abishayi, hakumwila mwanta, nindi, Iwu mufu wakawa wudi nakushiŋiladi nkaka yami mwanta? Nleki mwani niyuku nakamuketuli mutu.
Mwanta hakwila nindi, Enu anyana kaZeruwiya, ami nidi nenu nansaŋu? Ichi chakushiŋanayi, chanamwiliyi dehi Yehova, nindi, Mushiŋi Davidi, hamwekani wukwila nindi, Muloŋanyi wuneli chochichi?
Davidi hakwila Abishayi niambuŋindi ejima, nindi, Chikaŋa mwanami wakufuma mwivumu damami aweni, yowu wudi nakufwila kunjaha, winzi wumoni iwu kaBenjamini? Muleki tuhu kwindi, ashiŋani kwindi. Yehova diyi namuleji.
Hadaha Yehova wakatala yatama yanankoŋuwu, Yehova hakanlubwila yayiwahi neshiŋu dananshiŋuwu lelu.
Davidi nawantu indi hiyakuya munjila, Shimeyi niyena hakuya nakukulisha mwivumu dampidi kwatalaŋana nayena, iku wudi nakuya, iku wudi nakushiŋana, nikumwasa malola, nikukuwa lunkuŋu.
Mwanta nawantu ejima adiŋiyi nawu ashikili azeya dehi. Hakunookela kwenoku.
Abisalomi namayala aIsarela ejima ashikili kuYerusalema, hamu naAhitofweli.
Ibwambu daDavidi Hushayi wakuAraki chashikiliyi kudi Abisalomi, Hushayi hakumwila Abisalomi, nindi, Kalombu mwanta. Kalombu mwanta.
Abisalomi hakumwila Hushayi, nindi, Kweniku diku kukeŋa kuwukukeŋa ibwambu deyi tahindi? Wabuliladi kuya nebwambu deyi?
Hushayi hakumwila Abisalomi, nindi, Nehi kwami. Nukwikala wambala waniwu akutondawu kudi Yehova, nikudi antu awa, nikudi amayala aIsarela ejima, diyi nukushakama nindi.
Ochu inukukalakela yowinyi? Hiyowu mwaninduku? Chinadiŋi nakukalakela tata yeyi dichi chinukukukalakelaŋa eyi.
Abisalomi hakumwila Ahitofweli, nindi, Tuleji maana. Tukwila ŋahi?
Ahitofweli hakumwila Abisalomi, nindi, Iŋilaku mudi aŋodijatata yeyi anduŋu anashiyiyi nakuhemba itala, kulonda aIsarela ejima akatiyi nawu tata yeyi nakutiyi dehi kutama nankashi, kulonda awa wudi nawu akakwatiluku ŋovu.
Hiyakumulemena Abisalomi itenti hewulu detala. Abisalomi hakwiŋila mudi aŋodijatata yindi anduŋu, aIsarela ejima amonaŋa namesu.
Maana aAhitofweli alejelaŋayi akwawu mafuku owu adiŋi neyi muntu nehuli izu kudi Nzambi. Dichi chadiŋi maana aAhitofweli, nikudi Davidi, nikudi Abisalomi.
Ahitofweli hakumwila Abisalomi nawa, nindi, Nleki mwani nitondi amayala makombakaji ikumi nayedi (12,000), ninyamuki, nimulondeli Davidi lufuchi wufuku owu.
Nakamushintakeshi hachidiyi wazeya, hachidiyi wabula ŋovu nakamufwishi mutentu, niantu ejima adiyi nawu akatemoka, nakatapi kwamwanta hohu.
Antu ejima nakayifuntishi kudeyi; neyi natapi dehi owu iyala wudi nakukeŋa. Kulonda antu ejima hiyakashakama chachiwahi.
Chahosheliyi ochu Abisalomi nawakulumpi awaIsarela ejima elili nawu, Chachiwahi.
Abisalomi hakwila nindi, Mutambikenu Hushayi wakuAraki nawa, tutiyi mwakuhoshayi niyena nawa.
Hushayi chenjiliyi kudi Abisalomi, Abisalomi hakumwila nindi, Tiya mwanahoshiyi Ahitofweli. Twili mwanahoshiyi, tahindi? Neyi nehi, hoshaku.
Hushayi hakumwila Abisalomi nindi, Maana anayilejiyi Ahitofweli lelu hiyamawahuku.
Hushayi hakunuŋaku nindi, Tata yeyi nawantu indi wunayiluki dehi, hiyayilobu kwawu, atiya dehi kunyichima bwi neyi chikwabera anakwatiluwu anyanindi mumpata. Tata yeyi himukwanjita, akami hamu nawantu kwaamu?
Hanu wabatama dehi muwina, indi kwiji kwacheŋi. Neyi hakusambila antu amakwawu akafwa, yowu wakachitiya wakela nindi, Antu alondela Abisalomi anayitapi.
Hela womika, hela wukweti muchima wudi neyi mutupa, wakafwomoka nzo-o. Muloŋa aIsarela ejima amwiluka dehi tata yeyi hichilobu, niantu adiyi nawu hiyayilobu.
Dichi ami nukuyileja maana nami, Akakupompesheli aIsarela ejima, kufumisha kuDani ndo-o nikuBerisheba, avula neyi wusekulula wudi kuchikumu chakaluŋalwiji. Wakayi kunjita nineyi aweni.
Twakamushintakeshi kwonsu kwakamwekenayi twakamuwulami neyi chaholokaŋa wùumi hamaseki. Hela yena, hela antu ejima adiyi nawu, hosi niwumu twakashiyaku.
Neyi twakamuwana neŋili dehi mumukala wampwembu aIsarela ejima akatwala nyonji kumukalowu, twakawukokela mukaloŋa koke-e, nikadilola kamu kakushalahu nehi.
Abisalomi namayala awaIsarela ejima elili nawu, Maana anatulejiyi Hushayi wakuAraki anabadiki maana anatulejiyi Ahitofweli. Muloŋa Yehova nafuukuli dehi kubayisha maana amawahi ayilejeliyi Ahitofweli, kulonda Yehova akamuleteli Abisalomi jatama.
Hushayi hakuleja atupristu aZadoki naAbiyatari, nindi, Tiyenu maana alejawu Abisalomi nawakulumpi awaIsarela kudi Ahitofweli; tiyenu nawa nimaana inayileji ami.
Dichi dinu katemeshenu swayi mazu akumuleja Davidi, nenu, Wufuku walelu bayi wukama kunyaba yamuchinkalampataku, chiŋa wuzambuka hohu; mwanta nawantu ejima adiyi nawu akenza kayiminyina kumu.
Henohu aYonatani naAhimayazi adiŋi ashakama kuEnirogeli. Kwayilaŋa kaŋamba kamumbanda nakuyilejaleja nsaŋu, kulonda wena ayaŋa nakuleja mwanta Davidi abuli kuyimona kudi antu nakwiŋila mumukala.
Hela chochu, ayimweni kudi mukwenzi wumu, hakuleja Abisalomi. Hiyakuya lufuchi mwayedi wawu, hiyakushika kwitala damuntu wakuBahurimi wadiŋi neshima muchipaŋu chindi, hiyakwiŋilamu.
Mumbanda hakunona chibutishi, hakubuta hewulu deshima, hakwanyikahu nitidiku yakusohola. Antu kwiluka chuma nehi.
Aŋamba jaAbisalomi ashikili kwitala kudi mumbanda, nawu, Ahimayazi naYonatani adi kudihi? Mumbanda hakuyila nindi, Azambuka dehi kakaloŋa kadi namenji. Cheliluwu keŋe-e, kuyimona nehi, hiyakufunta kuYerusalema.
Cheliluwu anayi dehi, hiyakufuma mwishima, hiyakuya nakuleja mwanta Davidi. Hiyakumwila Davidi, nawu, Nyamukenu, muzambuki swayi kaloŋa. Muloŋa Ahitofweli nayileji dehi maana akuyitamisha.
Davidi hakunyamuka, niantu ejima adiŋiyi nawu, hiyakuzambuka Yodana. Chikwelili hikukwanzakana nakucha hikwasheli hoku muntu niwumu wabulili kuzambuka Yodanaku.
Ahitofweli chamweniyi wena kwila mwanayilejiyi nehi, hakukasa hakushakamina hachimbulu chindi, hakunyamuka, hakuya kwawu, kumukala wawu, hakuloŋesha loŋesha nsaŋu jakwitala dindi, adikudika nikudikudika. Wafwili, amujiikili mwijamu datata yindi.
Davidi washikili kuMahanayimi. Abisalomi wazambukili Yodana, niyena niamayala awaIsarela ejima adiŋiyi nawu.
Abisalomi wakunjikili Amasa kwikala mwanta wanjita, ahiŋi mudi Yowabi. Amasa wadiŋi mwana keyala wumu, ijina dindi Itira kaIsarela, weŋilili mudi Abigeli mwana kaNahashi, manakwaZeruwiya, Zeruwiya mama yaYowabi.
AIsarela niAbisalomi atuŋili chiimba chawu mwituŋa daGileyadi.
Davidi chashikiliyi kuMahanayimi, Shobi mwana kaNahashi wakuRaba wawanyana kaAmoni, niMakiri mwana kaAmiyeli wakuLodebari, niBazilayi mukwaGileyadi wakuRogelimi,
hiyakuleta tudidi, nijimbashila, niyuma yamawumba, nitidiku, nibali, niwuŋa, nitidiku yakwocha dehi, nimakundi, nikambolokonyi, niyisakola yakwocha dehi,
niwuchi, nimayeli akonda, ninyikoku, nimayeli akonda akola aŋombi, yaDavidi nawantu adiŋiyi nawu, kulonda adyi. Muloŋa wena elili nawu, Antu adi nanzala, anazeyi, adi nampwila muchinkalampata.
Davidi wachindili antu adiŋiyi nawu, wayikunjikilili akulumpi amakombakaji, niakulumpi ankulakaji.
Davidi hakutemesha chibalu chawantu chimu naYowabi, chibalu chikwawu naAbishayi, mwana kaZeruwiya, manakwaYowabi, chibalu chikwawu naItayi mukwaGati, yibalu yisatu yesekana. Mwanta hakuyila antu nindi, Chalala ninami aweni nukuya nenu.
Antu nawu, Eyi bayi wuya kwoku. Muloŋa hela neyi etu tukutemuka hiyakachisha kumuchimaku, hela neyi twakafwa amavulu, hiyakachisha kwawu kumuchimaku. Eyi wuneseki mumakombakaji etwetu ikumi. (10,000) Komana chachiwahi wushali hamukala nakutukwasha.
Mwanta hakuyila nindi, Nukwila mwejima mumunakeŋi. Mwanta hakwimana kwakwihi nachisu champwembu, antu ejima hiyakwidika yendu yankulakaji niyendu yamakombakaji.
Mwanta hakuleja aYowabi niAbishayi niItayi nindi, Mwakamwilaŋa mukwenzi Abisalomi chachiwahi hamujimba wamami. Chadiŋi nakuyilejayi mwanta akulumpi anjita ejima nsaŋu yaAbisalomi, antu ejima adiŋi nakuchitiya.
Antu hiyakuya nakulwa nawaIsarela mwisaŋa. Njita yadiŋi mwivunda daEfweremi.
AIsarela ayitapili kudi ambuŋaDavidi. Denodu ifuku kwadiŋi kutapana kwakweni, kwenoku kwafwili antu makombakaji makumi ayedi. (20,000)
Muloŋa njita yatandamini mwahita ituŋa dejima; ivunda dadiili antu amavulu, adiiluwu kudi mpoku yakabali akeheli.
Abisalomi hakukasumuka nabulakani dehi nawaŋamba jaDavidi. Abisalomi wadiŋi nakwendela hachingongavalu chindi. Chingongavalu hakuhitila mwishina danyitayi yamutondu wajika, mutu windi hiwukukakela kumutondu, hakuyekela. Chingongavalu wadiŋi mwishina hakudiyila.
Muntu wumu hakuchimona, hakuleja Yowabi nindi, Namukasumuki Abisalomi wudi nakuyekela kumutondu.
Yowabi hakumwila muntu wamulejeli nindi, Indi eyi wachimona walekeladi kumutapila kwenoku ipanda dimu niheseki? Mutenowu nakwinki mali asiliva ikumi, nimuya weyi.
Owu muntu hakumwila Yowabi, nindi, Hela neyi akunyinka muchikasa chami mali asiliva ikombakaji (1,000), hinukutwesha kumwolwela mwana kamwanta chikasaku. Muloŋa chadiŋi nakuyilejayi mwanta nineyi niAbishayi niItayi, nindi, Babalenu, bayi mwakamwila mukwenzi Abisalomi chumaku, etu twadiŋi nakuchitiya.
Hela neyi neli wumi windi chatama, kudi mwanta hikwajindewaŋa chumaku, nineyi aweni wadi kuŋimena hahalehi.
Yowabi nindi, Hinukutwesha kulaba naneyuku. Hakusenda tumayoŋa tusatu muchikasa chindi, hakutuhanwisha haluduŋu lwaAbisalomi, hadiŋiyi wamumi mukachi kamutondu.
Anyikwenzi ikumi asendelaŋa yitwa yaYowabi, hiyakumunyeŋumuka kwi-ndo, hiyakumutapola Abisalomi, hiyakumujaha.
Yowabi hakwimba mpùŋa, antu hiyakufunta kwayiluwu nakuhaŋa aIsarela; muloŋa Yowabi hakuyilekesha antu.
Amunoneni Abisalomi, amuumbilili muwina weneni wadiŋi omu mwivunda, amulumbikili mulumba wamalola weneni. AIsarela ejima atemokela nikumatenti awu.
Abisalomi hadiŋiyi wamumi watuŋili kaposhi kindi, kekala muchinekineki chamwanta, muloŋa yena welili nindi, Hinikweti mwana wakwanukila ijina damuku. Hakutumba kaposhi ijina dindi yemweni. Nikulelu saŋa akatenenawu nawu, Kaposhi kakwanukila Abisalomi.
Mwana kaZadoki Ahimayazi hakwila nindi, Nleki niyi lufuchi, nimutweli mwanta nsaŋu, nakamuleji chanamutendiyi Yehova, chanajahiyi ayilumbu jindi.
Yowabi hakumwila nindi, Eyi lelu kutwala nsaŋu nehi, wakatwala nsaŋu ifuku dacheŋi, ilaŋa lelu bayi wutwala nsaŋuku, muloŋa mwana kamwanta wafwa dehi.
Yowabi hakumwila Kabwibu, nindi, Eyi yaku, wakamuleji mwanta yuma yiwunamoni. Kabwibu hakumubandamina Yowabi, hakuya lufuchi.
Mwana kaZadoki Ahimayazi hakumwila Yowabi cheŋi, nindi, Hela chochu nleki mwani ninami nawa nimulondeli Kabwibu lufuchi. Yowabi nindi, Wukuyiladi lufuchi eyi mwanami? Ochu kudi nsaŋu yalumbuluka?
Yena nindi, Hela chochu, niyi lufuchi. Hakumwila nindi, Yaku lufuchi. Ahimayazi hakuyila njila yachana lufuchi, hakumupandakana Kabwibu.
Davidi wadiŋi nakushakama haneli iku chisu champwembu, iku chisu champwembu. Mukwakutalatala wakandamini hewulu dachisu, hakuya hampwembu, hakufumbula mesu indi, hakutala, hakumona muntu wudi nakwinza lufuchi kankawindi.
Mukwakutalatala hakubidika, hakumuleja mwanta. Mwanta nindi, Neyi wudi kankawindi, wudi nansaŋu. Hakwinza lufuchi, hakushika kwakwihi.
Mukwakutalatala wamweni muntu mukwawu wudi nakwinza lufuchi. Mukwakutalatala hakubidika mukwakuhemba kuchisu, nindi, Namoni muntu wudi nakwinza lufuchi kankawindi. Mwanta nindi, Niyena nawa nasendi nsaŋu.
Mukwakutalatala nindi, Namoni kutemuka kwaniwu wudi kumbidi kudi neyi kutemuka kwamwana kaZadoki Ahimayazi. Mwanta nindi, Owu himuntu muwahi, wudi nakwinza nansaŋu yayiwahi.
Ahimayazi hakubidika, hakumwila mwanta nindi, Kwamwena. Hakubandama kumesu amwanta chamesu hamaseki, nindi, Yehova Nzambi yeyi akiswilewi nkisu, yena najahishi antu amwolweleli nkaka yami mwanta makasawu.
Mwanta nindi, Mukwenzi Abisalomi wudi chachiwahi? Ahimayazi hakwakula nindi, Hatemeshayi Yowabi kambuŋamwanta, ninami kambuŋeyi, namona luntu lunawuŋi; ami kambuŋeyi kwiluka yanawuŋiluwu nehi.
Mwanta nindi, Baalukaku, wimani iku. Hakubaaluka hambadi, hakwimana.
Kutala Kabwibu hakwinza. Kabwibu nindi, Tiya nsaŋu, eyi nkaka yami mwanta. Lelu Yehova nakupulwishi dehi kudi antu ejima akunyamukila.
Mwanta hakumwihula Kabwibu, nindi, Mukwenzi Abisalomi wudi chachiwahi? Kabwibu hakwakula, nindi, Ayilumbu jankaka yami mwanta, niantu ejima akukunyamukila nakukwila chatama, amoni neyi chanamoniyi ona mukwenzi.
Mwanta hakuzaala nankashi, hakukandama mwitala dadiŋi hewulu dachisu champwembu, hakudila, iku wudi nakuya, iku wudi nakwila nindi, Eyi mwanami Abisalomi! Mwanami! Mwanami Abisalomi! Mutenowu yami nakufwila! Eyi Abisalomi! Mwanami, mwanami!
Hiyakumuleja Yowabi, nawu, Mwanta hakudila, hakuneŋa nansaŋu yaAbisalomi.
Kupuluka kwapulukiluwu denodu ifuku kwayibalumukilili antu ejima kuneŋa. Muloŋa denodu ifuku antu atiyili nawu, Mwanta natiyi chikela nansaŋu yamwanindi.
Denodu ifuku antu eŋilili mumukala chakuwombojoka, neyi chelaŋawu antu anatiyi nsonyi akuwomboloka chatemukaŋawu kunjita.
Mwanta hakubuta kumesu indi. Mwanta hakudila ikumbu dadeni, nindi, Eyi mwanami Abisalomi! Eyi Abisalomi! Mwanami, mwanami!
Yowabi hakwiŋila mwitala mwadiŋiyi mwanta, nindi, Ambuŋeyi ejima anaamwini wumi weyi lelu, anaamwini niwumi wawanyaneyi niamayala niambanda, niwumi wawaŋodijeyi, niwumi wawaŋodijeyi anduŋu, lelu wunayitiyishi nsonyi;
eyi wukeŋi akuhela, wuheli akukeŋa. Muloŋa eyi wunashimuni dehi lelu neyi atulamba nawambuŋeyi amukunkulwayi. Muloŋa ami lelu neluki nami, neyi Abisalomi wahanda, etu twafwa wejima wetu, mutenowu wunatiyi kuwaha nankashi.
Dichi dinu nyamukaku widiki hanzi, wuyikundeji ambuŋeyi. Ami nasanyiki ijina daYehova, nami, Neyi eyi kwidika hanzi nehi, wufuku walelu hikwakashala muntu niwumuku. Chakakutamina chakubadika yatama yejima yiwamonahu dehi kufumisha kuwansi weyi kushika nikulelu.
Mwanta hakunyamuka, hakushakama muchisu champwembu. Hiyakuleja antu ejima nawu, Talenu mwanta nashakami dehi muchisu champwembu. Antu ejima hiyakwinza kumesu amwanta. Henohu aIsarela ejima atemokela dehi kumatenti awu.
Niantu ejima adiŋi nakufwilaŋena mwahita nyichidi yawaIsarela yejima, nawu, Mwanta watupulwishili kudi ayilumbu jetu, watuhandishili kudi aFwilistinu; ichi dinu wamutemuka dehi Abisalomi mwituŋa.
Abisalomi twawayishili manji netu ekali mwanta wetu niyena wafwa dehi kunjita. Indi dinu munalekelidi kuhosha jakumufuntisha cheŋi mwanta?
Mwanta Davidi watemesheli mazu akuleja atupristu aZadoki naAbiyatari, nindi, Hoshenu nawakulumpi akuYuda, nenu, Munashimpokelidi kumufuntisha mwanta kwitala dindi? Mazu awaIsarela ejima akumufuntisha kwitala dindi ashika dehi kudi mwanta.
Yenu anakwami, wejima wetu mwivumu detu. Indi enu munashimpokelidi kumufuntisha mwanta?
Kamwilenu Amasa, nenu, Wejima wetu mwivumu detuku? Neyi wukubula kwikala mukulumpi wanjita kumesu ami hefuku hefuku chakuhiŋa mudi Yowabi, Nzambi ankoŋi mwomumu nichakubadikamu kwaamu.
Yofùmba ninyichima yamayala akuYuda ejima neyi chakufùmba muntu wumu; atemesha nimazu akumwila mwanta, nawu. Funtaku nineyi niambuŋeyi ejima.
Mwanta afunta nikufunta, hakwinza nikuYodana. AYuda hiyakwinza kuGiligali, kulonda ayi nakumukinkilila mwanta, akamwawishi mwanta haYodana.
 Shimeyi mwana kaGera, mukwaBenjamini wakuBahurimi, hakukunkumuka swayi, amukinkilili mwanta Davidi hamu namayala akuYuda.
Wadiŋi namayala akuBenjamini ikombakaji (1,000), niZiba ŋamba wakumutaŋa waSawulu, nianyanindi amayala ikumi natanu (15), niaŋamba jindi makumi ayedi (20) hamu. Hiyakuzambuka Yodana, mwanta ayitalaŋa.
Kwayili watu wakwawukila, kulonda kwawisha akwetala damwanta, kulonda kwila mwonsu mwanamoniyi kuwaha. Shimeyi mwana kaGera hakudinata kumesu amwanta hamaseki heliliyi naawuki dehi Yodana.
Hakumwila mwanta nindi, Nkaka yami bayi anyinka muloŋaku, bayi anuka munatamishili ami kambuŋeyi, ifuku dafuminiyi nkaka yami mwanta muYerusalemaku, mwanta bayi achisha kumuchima winduku.
Muloŋa ami kambuŋeyi neluki nami naputoli. Dichi chinenjili lelu nakukunkumuka nakumukinkilila nkaka yami mwanta, yami watachi wakumutaŋa waYosefu wejima.
Abishayi mwana kaZeruwiya hakwakula nindi, Shimeyi washiŋili wawayishewa waYehova kumujaha nehi, tahindi?
Kuchinka Davidi nindi, Enu anyana kaZeruwiya ami nidi nenu nansaŋu mwaka mwili ayilumbu jami lelu? Lelu hiifuku dakujaha muntu muIsarela komana? Lelu hineluki nami nimwanta waIsarelaku, tahindi?
Mwanta hakumwila Shimeyi, nindi, Hiwukufwa kweyuku. Mwanta hakumusanyikila nikumusanyikila.
Mwana kaSawulu Mefwibosheti hakukunkumuka nakumukinkilila mwanta. Kufumisha kwifuku dayiliyi mwanta kushika nikwifuku dafuntiliyi chamwena, hateteli mazala indi kunyendu yinduku, haleleli wevu winduku, hela kukosa yuma yindi yakuvwala nehi.
Chashikiliyi kuYerusalema nakudimona namwanta, mwanta hakumwila nindi, Eyi Mefwibosheti, walekelelelidi kuya nanami?
Yena hakwakula nindi, Nkaka yami, eyi mwanta, ŋamba yami wandimbili; muloŋa ami kambuŋeyi nelili nami, Tali nikasi hakushakamina hachimbulu, kulonda nendeluhu niyi namwanta, nanichi chinela ami kambuŋeyi nichifwayi.
Yena nantwambili ami kambuŋeyi kudi nkaka yami mwanta. Nkaka yami mwanta wudi neyi kaŋelu kaNzambi. Ilaku tuhu kweyi mwonsu wunamoni kuwaha.
Muloŋa mutaŋa watata yami wejima twadiŋi neyi afu hohu kumesu ankaka yami mwanta. Hela chochu, wanshili ami kambuŋeyi hamu nanawa adiilaŋa kumesa yeyeyi aweni. Hinikweti ŋovu yakumudilila cheŋi mwantaku.
Mwanta hakumwila nindi, Wukuhosheladi cheŋi nsaŋu jeyi? Nahoshi dehi kwami, nami, Balulenu mpata, nineyi niZiba.
Mefwibosheti hakumwila mwanta, nindi, Atambuli tuhu kwindi yejima, nanichi chaneliyi nkaka yami mwanta nenzi dehi kwitala dindi yomweni chamwena.
 Bazilayi mukwaGileyadi hakufuma kuRogelimi, hakukunkumuka, hakwawuka Yodana hamu namwanta, hakwawisha mwanta haYodana.
Henohu Bazilayi wakula dehi nankashi, wela dehi wanyaka makumi atanu nasatu (80). Yowu wadiishili mwanta hashakaminiyi kuMahanayimi, muloŋa wadiŋi muntu walema nankashi.
Mwanta hakumwila Bazilayi, nindi, Tuyaŋa neyi kuYerusalema, twakadyaŋa neyi.
Bazilayi hakumwila mwanta, nindi, Nyaka yami yinukuhanda yinashali yiŋahi mwaka niyi namwanta kuYerusalema?
Lelu nashiki munyaka makumi atanu nasatu (80), nitweshi kwiluka niyayiwahi niyatama? Ami kambuŋeyi nukutwesha kwiluka ivumba dayuma yinukudya nakunwa? Nukutwesha kutiya cheŋi tumina twembaŋawu amayala nawambanda? Indi ami kambuŋeyi nukumukalishiladi nkaka yami mwanta?
Ami kambuŋeyi nukukumina dakwawuka Yodana hamu namwanta, indi mwanta akabi nakumfuntishila mwejimomu?
Aŋiteji mwani ami kambuŋeyi nifunti nakafwili kumukala wetu, akanjiiki mwijamu datata namama. Kambuŋeyi Chimihami iwu. Ayi nankaka yami mwanta, wakamwili mwejima muwakamona kuwaha.
Mwanta hakumwakula nindi, Chimihami nukuya nindi, nakamwili mwonsu munakamona kuwaha. Nakakwilila mwonsu muwakakeŋela.
Antu ejima aawuka niYodana, nimwanta waawukili. Mwanta wamupwepujoleli Bazilayi hakumukiswila ninkisu. Hakufunta kumukala windi.
Mwanta chaawukiliyi wayili kuGiligali, Chimihami hakuya nindi. Antu akuYuda ejima nichibalu chawantu aIsarela amwawishili mwanta.
Kutala amayala awaIsarela ejima hiyakwinza kudi mwanta, hiyakumwila nawu, Anakwetu amayala akuYuda anakwiyilidi? Anamwawishilidi mwanta haYodana niakwetala dindi niamayala aDavidi ejima hamu nindi?
Amayala akuYuda ejima hiyakwakula amayala akuIsarela nawu, Muloŋa twasemuka namwanta. Ochu enu mukuzuwiladi nansaŋu iyi? Tunadyi yuma yamwanta, tahindi? Natwinkuhu chuma, tahindi?
Amayala akuIsarela hiyakwakula amayala akuYuda, nawu, Etu kudi mwanta tukweti yibalu ikumi, Davidi wetu chakubadikenu. Indi enu mwatudiwiladi kubula kusambila kutwihulamu etu yakufuntisha cheŋi mwanta wetu? Mazu awamayala akuYuda hiyakubadika mazu awamayala akuIsarela ŋovu.
Akasumukili chiluwaŋimbi wumu, ijina dindi Sheba, mwana kaBikiri, mukwaBenjamini, hakwimba mpùŋa hakwila nindi,
Dichi amayala akuIsarela ejima afumini kwayiluwu nakulonda Davidi, hiyakulonda mwana kaBikiri Sheba. Kwinza amayala akuYuda saŋa amulamatilawu mwanta wawu, kufumisha kuYodana ndo-o nikuYerusalema.
Davidi yoshika nikwitala dindi kuYerusalema. Mwanta hakunona owu ambanda ikumi adiŋi aŋodijindi anduŋu ashiyililiyi kuhemba itala, hakuyisha mwitala dakuyihemba, hakuyinka kwakudya kwawu hohu, kwiŋila mudi wena nehi. Ashakamini neyi amfwila hohu, saŋa ayenzelelawu nikwitaŋwa dawu dakufwa.
Mwanta hakumwila Amasa, nindi, Ntambikili amayala akuYuda apompi mumafuku asatu, nineyi nawa chiŋa wakekala kunu.
Amasa hakuya nakupompesha akwaYuda. Hakulaba, hakumotwesha mwamukaninuwu.
Davidi hakumwila Abishayi, nindi, Mwana kaBikiri Sheba keŋa atutamishi chakubadika chatutamishiliyi Abisalomi. Twalaku ambuŋankaka yeyi, wakamuhaŋi, abuli kwiŋila munyikala yampwembu, hakatupuluka.
Antu aYowabi hiyakuya nindi, niaKereti, niaPeleti, niayilobu ejima. Hiyakufuma muYerusalema, hiyakuya nakuhaŋa mwana kaBikiri Sheba.
Chashikiluwu kwilola deneni dekala muGibeyoni, Amasa hakwinza nakuyibulakana. Yowabi wadiŋi wamanyeka dehi yuma yindi yanjita yavwelelaŋayi, mumbunda yindi wavwala muya wukweti mpoku yakabali muchikanda chayu. Chendeliyi hiyikuholoka.
Yowabi hakumwila Amasa, nindi, Eyi manakwami, wakola? Yowabi hakumukwatila Amasa kuwevu nachikasa chindi chachidiilu, nindi amupwepujoli.
Amasa kubabela mpoku yakabali yadiŋi muchikasa chaYowabi nehi, hakumutapayu mwivumu, ninyijiŋwa yindi mwa-mwa hamaseki, hamutapili cheŋuku. Afwa nikufwa. AYowabi namanakwindi Abishayi hiyakuhaŋa Sheba mwana kaBikiri.
Mukwenzi waYowabi wumu hakwimanahu, hakwila nindi, Yowu nakeŋi Yowabi, yowu waDavidi, amulondi Yowabi.
Amasa nakami nakusanya mumashi indi mukachi kamukwakwa. Owu iyala chamweniyi antu ejima hiyakwimana, hakumufumisha Amasa mumukwakwa, hakumusha hampata, hakunatilahu ihina, namoni dehi antu ejima chakushikawu hadi yena hiyakwimana.
Chamufumishiliyi mumukwakwa, antu ejima hiyakulondela Yowabi, hiyakuhaŋa Sheba mwana kaBikiri.
Sheba hakuhita munyichidi yawaIsarela yejima, hakuya nikuAbeli, nikuBetimayaka, nikudi akwaBeri ejima. Apompeli, hiyakuya nindi.
Antu ejima adiŋi naYowabi hiyakwinza nakumukuchika muAbeli wakuBetimayaka. Mukala hiyakuwudimina mpwembu yatalaŋana nampwembu yamukala, hiyakupundapunda mpwembu yamukala nawu ayihumuni.
Mumukala mwadiŋi mumbanda mukwamaana, hakubilela nindi, Tiyenu, tiyenu. Mwilenu mwani Yowabi, nenu, Inzaku kunu kwakwihi, nihoshi neyi.
Hakwinza kwakwihi namumbanda, mumbanda hakumwihula nindi, Yeyi Yowabi? Yena nindi, Yami. Mumbanda hakumwila nindi, Tiya mazu akambuŋeyi. Yena nindi, Nidi nakutiya.
Mumbanda hakuhosha nindi, Hamwaka ahoshelaŋa nawu, Chiŋa kwihula maana kuAbeli, nsaŋu hiyikukuma.
Yami wawakwenu awunda ashinshika muIsarela. Eyi wukukeŋa kujilumuna mukala nimama muIsarela. Wukuminyinadi wuswana waYehova?
Yowabi hakwakula nindi, Kwakulehi, kwakulehi tuhu ntahi! Ami nakaminyi hela kujilumuna?
Hidimu mwaya nsaŋuku. Iyala wakwituŋa daEfweremi damapidi, ijina dindi Sheba mwana kaBikiri, namutombokeli mwanta, yowu Davidi. Nyinkiyi yoyena hohu, nifumi kumukala. Mumbanda hakumwila Yowabi, nindi, Mutu windi akukunatilawu hampwembu.
Mumbanda hakuya kudi antu ejima namaana indi. Aketula nimutu wamwana kaBikiri Sheba, amunatilawu niYowabi. Yena hakwimba mpùŋa, amwaŋala nikumukala, hiyakuya wejima wawu kumatenti awu. Yowabi hakufunta kuYerusalema kudi mwanta.
Yowabi diyi wadiŋi mukulumpi wanjita yawaIsarela yejima. Mwana kaYehoyada Benaya diyi wadiŋi mukulumpi wawaKereti nawaPeleti.
Adorami diyi wadiŋi mukulumpi wansaŋu janyilambu. Mwana kaAhiludi Yehoshafwati diyi wadiŋi mukwakusoneka nsaŋu.
Sheva diyi wadiŋi mukwakusoneka nyikanda. AZadoki naAbiyatari diwu adiŋi atupristu.
Ira wakuYayiri niyena diyi wadiŋi ihaku daDavidi.
Mafuku adiŋiyi Davidi kwenjili nzala yanyaka yisatu, nyaka yakulondaŋana. Davidi hakwihula kudi Yehova. Yehova nindi, Chinafumi hansaŋu yaSawulu, namutaŋa windi wawubanji, nanochu chajahiliyi aGibeyoni.
Mwanta hakutambika aGibeyoni, hakuyila nindi wena aGibeyoni hiyadiŋi anyana kaIsarelaku, wowu aAmori asheluku, asanyikililuwu kudi anyana kaIsarela; Sawulu wakeŋeli kuyijaha neyena datiyilaŋayi kumuchima windi hadi anyana kawaIsarela nawaYuda.
Davidi hakuyila aGibeyoni, nindi, Nukuyililadi? Muloŋa nukuwubuta nadi, kulonda mwakakiswili wuswana waYehova nkisu?
AGibeyoni hiyakumwila nawu, Etu naSawulu namutaŋa windi hitudi nansaŋu yakutufuta hela siliva hela wuruku; hichatela etu kujaha muntu muIsarelaku. Hakuyila nindi, Nukuyilila mwejima mumukuhosha.
Hiyakumwila mwanta, nawu, Atwinki amayala atanu nayedi, anyana keyala watunoŋesheli, watukwatilili maana atama, nindi tujilumuki tubuli kushala mwituŋa daIsarela,
tuyikudiki kumesu aYehova muGibeya waSawulu wadiŋi watondewa waYehova. Mwanta nindi, Nukuyinkawu.
Mwanta hakwanakena Mefwibosheti, mwana kaYonatani, Yonatani mwana kaSawulu, nakusanyika kwaYehova kwadisanyikililuwu, kwoku kwadisanyikililuwu aDavidi namwana kaSawulu Yonatani.
Mwanta hakukwata anyana kaRizipa mwana kaAya, amayala ayedi avweleleliyi Sawulu, iwu Arimoni, iwu Mefwibosheti; nianyana kaMikali mwana kaSawulu, amayala atanu avweleleliyi Adiriyeli mwana kaBazilayi wakuMeholati;
hakuyinka kudi aGibeyoni, hiyakuyikudika hampidi kumesu aYehova, afwilili hamu wejima wawu atanu nayedi. Ayijahili hamafuku akusambila akwaŋula mbutu, hamafuku hatachikiluwu kwaŋula mbutu yabali.
Mwana kaAya Rizipa hakunona chikeleyi, hakuchalila helola, kufumisha hatachikiluwu kwaŋula mbutu kushika nihayinokeleli nvula mwiwulu. Hetejeli atuda twahaluzwizu kuwilahu namwaana, hela tunyama twamumpata kwinzaku nawufukuku.
Hiyakumuleja Davidi mweliliyi mwana kaAya Rizipa, wadiŋi iŋodaSawulu wanduŋu.
Davidi hakuya nakutambula mafwaha aSawulu nimafwaha amwanindi Yonatani kudi amayala akuYabeshi Gileyadi, wowu ayiyili kumukwakwa wakuBetishani kwayikudikililuwu kudi aFwilistinu, ifuku dajahiluwu Sawulu kudi aFwilistinu kuGilibowa.
Hakufumisha kwenoku mafwaha aSawulu nimafwaha amwanindi Yonatani, hiyakupompesha nimafwaha anowu akudikiluwu.
Hiyakujiika mafwaha aSawulu namwanindi Yonatani mwituŋa daBenjamini kuZela, mwijamu datata yindi Kishi. Akoŋeli mwayilejeluwu kudi mwanta mwejima. Kulondela henaha Nzambi wetiyili mwamulembeleleluwu nansaŋu yetuŋa.
AFwilistinu alwili cheŋi njita nawaIsarela. Davidi hakuyaku nawambuŋindi ejima, hakulwa nawaFwilistinu; Davidi hakuzeya.
Ishibenobi mwana kamuntu wasweja kutaluka, wadiŋi neyoŋa kulema kwadu 3.5 Kg, namanyeki dehi mpoku yayiha, hakutoŋojoka kujaha Davidi.
Ilaŋa mwana kaZeruwiya Abishayi wamukwashiluku, hakumutapa kaFwilistinu, hakumujaha. Antu aDavidi hiyakuhosha nindi chakusanyika, nawu, Eyi kuya cheŋi nanetu kunjita nehi, wakenza kajima inoŋu daIsarela.
Kulondela henaha kwadiŋi cheŋi njita nawaFwilistinu kuGobi. Henohu Sibekayi mukwaHushati hakujaha Safwi, mwana wumu wanowu muntu wasweja kutaluka.
Kwadiŋi nawa cheŋi njita nawaFwilistinu kuGobi. Elihanani mwana kaYayari Oregimi wakuBetelemi hakujaha Goliyati wakuGati wadiŋi neyoŋa dikweti mulunda wudi neyi chipamba chamukwakutuŋa mahina.
Kwadiŋi cheŋi njita kuGati, kwadiŋi iyala wasweja kutaluka, kumakasindi ejima kwadiŋi nyinu yitanu nawumu yitanu nawumu, nikunyendu yindi yejima kwadiŋi nyinu yitanu nawumu yitanu nawumu, kuyibomba makumi ayedi nayiwana (24), niyena nawa wadiŋi mwana kayenowu muntu wasweja kutaluka.
Chahosheliyi mazu akudiwula aIsarela, Yonatani mwana kaShimeya manakwaDavidi hakumujaha.
Wenawa awana adiŋi anyana kayenowu muntu wasweja kutaluka, avwalikilili kuGati, afwilili kuchikasa chaDavidi, nikumakasa awambuŋindi.
Davidi hakuhosha naYehova mazu akamina kanu ifuku deliliyi Yehova namupulwishi dehi kudi ayilumbu jindi ejima, nikudi Sawulu.
Hakuhosha nindi,
 Nzambi welola dami, nukubatama mudi yena.
Nukumutambika Yehova watela kumuhameka,
Muloŋa mankanda akufwa ankumaŋeneni niniku niniku,
Nyonji yakaluŋa yanjiŋili kwi-ndo.
Chinamweni kukala namutambikili Yehova,
Iseki hidikukanka, hidikuzaala.
Mumazulu indi himukukakumuka wishi,
Wazembeli mawulu, hakukunkumuka.
Wendeleli hakerubi, hakutuuka nikutuuka.
Mwidima hakuwubalumuna yisolu yakumujika kwi-ndo,
Kutamuka kwatamukaŋa kwakuyayi
Yehova adidima nimwiwulu,
Hakwasa nyivu, hakuyimwaŋa mwa-mwa,
Chazuwiliyi Yehova, chonashaniniyi nakuhila,
Yena wolweli chikasa chindi mwiwulu mwadiŋiyi, hakunkwata,
Hakumpulwisha kudi chilumbu chami wadiŋi naŋovu,
Ifuku dinamweni ihuŋu ankumaŋeneni,
Hakunhanwisha mwavumba,
Yehova wamfweteleli kuloŋa kwami,
Muloŋa ami nalamati munjila jaYehova,
Nashi muchima wami mwasompaŋayi mwejima;
Nadiŋi walala kumesu indi,
Dichi Yehova namfweti mwashikila kuloŋa kwami,
Kudi mukwaluwi eyi wukudimwekesha wumukwaluwi;
Kudi wutooka mumuchima eyi wukudimwekesha wutooka mumuchima;
Antu amweshawu ihuŋu wukuyamwina,
Muloŋa eyi Yehova winoŋu dami;
Muloŋa naneyi nukulotokela mukanka;
Hakwila Nzambi, mwelaŋayi mwalala;
Ochu kudi Nzambi wacheŋi?
Nzambi diyi mpwembu yami yakola;
Wambalumwinaŋa nyendu yami hiyikwikala neyi yankayi;
Wadizishaŋa makasami kulwa njita,
Wunanyinki nkebu yawamwinu wami;
Wunantohesheli muwendelu,
Nahaŋi ayilumbu jami, nayijilumuni to-o;
Nayinoŋeshi, nayihanwishi mpoku nzwa-a,
Muloŋa wunanvwiki dehi ŋovu yakuya nachu kunjita;
Wunantemwini ayilumbu jami,
 Atalili, hiyamweni wakuyamwinaku;
Hinukuyichika kwami puchi-puchi neyi lunkuŋu lwahamaseki;
Wunampulwishi hakufwilaŋenawu antu ami;
Antu amwacheŋi akamfwomokela;
Antu amwacheŋi akazeya,
Yehova wamumi;
Diyi Nzambi wantendaŋa,
Diyi wampulwishaŋa kudi ayilumbu jami.
Eyi Yehova dichi chinukukusakilila mukachi kanyunza.
Wamwinu wanaamwiniyi mwanta windi wankanu weneni;
Tiyenu mazu aDavidi akukuminina.
Nindi, Spiritu waYehova wahosheleli mudami,
Nzambi yaIsarela wahosheli,
Wakekala neyi diyi kucha kwabudidi,
Mwalala mutaŋa wami kudi Nzambi hiwekala mwenomuku;
 Ayiluwaŋimbi akekala wejima wawu neyi nyiŋa yashinjikilaŋawu kwakulehi,
Kuyikwata chiŋa kudi muntu namanyeki yikuŋu nimulunda weyoŋa;
Tiyenu majina awayilobu adiŋi aDavidi; iwu Yoshebi Bashebeti mukwaTahakemoni, mukulumpi wawakulumpi; diyi Adino wakuEtiseni walwili nawantu nkulakaji jitanu najisatu (800) wayitapilili hohamu neyoŋa dindi.
Walondeli hadi yena Eleyazari mwana kaDodayi mwana kamukwaAhowa, diyi wadiŋi wawayilobu asatu adiŋi naDavidi, hadikaŋiluwu nawaFwilistinu, hadipompesheluwu nawu alwi njita, heliluwu amayala akuIsarela anadiyili dehi kwawu.
Hakunyamuka, hakutapa aFwilistinu, tape-e, nichazeyeli chikasa chindi, chikasa chindi hichikuminina nikumpoku yakabali chawu! Denodu ifuku Yehova wayimikishili mushindu weneni nankashi; antu hiyakufunta kwanakupuupa yuma hohu.
Hadi yena halondeli Shama mwana kaAge wakuHarari. AFwilistinu adipompesheli chendu, kwadiŋi chibalu cheha chakudima dehi kambolokonyi chejima; antu hiyakutemoka aFwilistinu.
Yena hakwimana mukachi keha, hakulwila iha odu, hakuyijaha aFwilistinu. Yehova wemikishili mushindu weneni nankashi.
Asatu ahamakumi asatu (30) adiŋi abadika akunkumukili, ashikili kudi Davidi hachilaaka chakwaŋula yakudya kwiyeŋu dakuAdulami. Chendu chawaFwilistinu chatuŋili chiimba muchinekineki chawaRefwa.
Henohu Davidi wadiŋi mumpwembu, henohu asha dehi mashidika awaFwilistinu muBetelemi.
Davidi hakufwila nankashi menji, nindi, Hinyi wukunyinka menji akwishima dakuBetelemi dekala kuchisu chamukala?
Wenawa ayilobu asatu hiyakubalula njita yawaFwilistinu, hiyakuhanukamu, hiyakutaha menji mwishima dakuBetelemi, dadiŋi kuchisu chamukala, hiyakunona, hiyakutwala kudi Davidi. Yena kuyinwa kwonti kwindi, hakuyimwaŋila kumesu aYehova.
Nindi, Eyi Yehova, ami kwila mwenimu kwakulehi nankashi. Ninwi mashi awantu aditwala kukufwa? Dichi kuyinwa kwonti kwindi. Diyi yuma yeliluwu awa ayilobu asatu.
 Abishayi manakwaYowabi, mwana kaZeruwiya diyi wadiŋi mukulumpi wanawa asatu. Wayinyamwinini iyoŋa dindi antu nkulakaji jisatu (300), hakuyijaha, hakutiyakana ijina hadi awa asatu.
Awa asatu hidiyi wadiŋi wabadikamu kulemaku? Amwilisha nimukulumpi wawu. Hela chochu hashikili mudi asatu akusambilaku.
 Benaya mwana kaYehoyada, Yehoyada mwana keyala womika wakuKabezeyeli, wakoŋeli dehi nyidimu yaŋovu, niyena wajahili anyana kaAriyeli akuMowabi ayedi. Weŋilili nawa muwina ifuku danvula yachishika yitooka, hakujaha mutupa.
Wajahili nikaEjipitu, iyala dadeni. KaEjipitu wadiŋi neyoŋa kuchikasa. Yena hakukunkumuka kwadiŋiyi namutondu, hakumuhukula kaEjipitu iyoŋa muchikasa chindi, hakumujaha neyoŋa dindi yomwenindi.
Diyi yuma yeliliyi Benaya mwana kaYehoyada, hakutiyakana hadawa ayilobu asatu.
Wabadikili owu makumi asatu (30) kulema ilaŋa kushika mudi awa asatu akusambila nehi. Davidi hakumukunjika kwikala mukulumpi wawakwakumuhemba.
Manakwa Yowabi Asaheli wadiŋi wanawa makumi asatu (30), Elehanani mwana kaDodo wakuBetelemi,
Shama wakuHarodi, Elika wakuHarodi,
Helezi wakuPeleti, Ira mwana kaIkeshi wakuTekowa,
Abiyezeri wakuAnatoti, Mebunayi mukwaHusha,
Zalimoni mukwaAhowa, Maharayi wakuNetofwati,
Helebi mwana kaBayana wakuNetofwati, Itayi mwana kaRibayi waku Gibeya wawanyana kaBenjamini,
Benaya wakuPiratoni, Hidayi wakutuloŋa twanyanya twakuGayashi,
Abiyaliboni wakuAraba, Azimaveti wakuBarahumi,
Eliyahaba wakuShayalaboni, wawanyana kaYasheni Yonatani,
Shama wakuHarari, Ahiyami mwana kaSharari wakuArari,
Elifweleti, mwana kaAhasibayi, wakuMayakati, Eliyami mwana kaAhitofweli wakuGilo,
Hezero wakuKarameli, Payarayi wakuArabi,
Igali mwana kaNatani wakuZoba, Bani mukwaGadi,
Zeleki kaAmoni, Naharayi wakuBeyeroti, mukwakusenda yitwa yamwana kaZeruwiya Yowabi,
Ira wakuItiri, Garebi wakuItiri,
 Uriya kaHiti; kuyibomba wejima wawu makumi asatu natanu nayedi (37).
Yehova wayizuwilili cheŋi aIsarela, hakuyisaŋumwina Davidi, nindi, Yaku wakachindi niaIsarela niaYuda.
Mwanta hakumwila Yowabi mukulumpi wanjita adiŋiyi nindi, nindi, Yaku mwani nakutambatamba mwahita nyichidi yawaIsarela yejima, kufumisha kuDani ndo-o nikuBerisheba, mwakachindi antu, kulonda nakeluki mwashikilawu antu.
Yowabi hakumwila mwanta, nindi, Mwonsu mwanashikiluwu antu Yehova Nzambi yeyi alunjikuku mapampa nkulakaji (100), ninkaka yami mwanta achimonuhu namesu indi; indi nkaka yami mwanta natiyilidi kuwaha nachumichi?
Izu damwanta dafwomweni Yowabi, niakulumpi anjita. AYowabi nawakulumpi anjita hiyakufuma mwadiŋiyi mwanta, hiyakuya nakuchinda antu akuIsarela.
Hiyakuzambuka Yodana, hiyakutuŋa chiimba kuAroweri, mutamba wamukala wachidiilu wekala mukachi kachinekineki chaGadi, nikuYazeri.
Ashika nikuGileyadi, nikwituŋa daTahitimi Hodishi; ashika nikuDaniyayani, akotola nikuSidoni.
Hiyakushika nikumpwembu yakuTira mwadikaŋililuwu nikunyikala yawaHivi nawaKenani yejima; hiyakwidikila kukabeta kakuchidiilu kakuYuda, kwokuBerisheba.
Chatambatambiluwu mwahita ituŋa dejima, hiyakushika kuYerusalema munahiti dehi tukweji tutanu natuwana, namafuku makumi ayedi (20).
Yowabi hakumwinka mwanta mwashikilili kuchinda kwachindiluwu antu; muIsarela mwadiŋi amayala omika akwatilaŋa kumpoku yakabali makombakaji nkulakaji jitanu najisatu; (800,000) amayala amuYuda adiŋi mayala makombakaji nkulakaji jitanu. (500,000)
Heliliyi nachindi dehi antu, muchima waDavidi hiwukumutapa. Davidi hakumwila Yehova, nindi, Imu muneli naputoli nankashi; ichi dinu, eyi Yehova, nakulembeleli, fumisha kuluwa kwamami kambuŋeyi, muloŋa ami nasupi nankashi.
Chahindukiliyi Davidi budidi, izu daYehova hidikwinza kudi kaprofwetu Gadi, mukwakumona waDavidi,
nindi, Yaku wakahoshi naDavidi, neyi, Yehova nahoshi, nindi, Nakuchindili yuma yisatu; tondakuhu cheyi chimu, nikwilili.
Gadi hakwinza kudi Davidi, hakumuleja, hakumwila nindi, Wumoni nyaka yanzala yitanu nayiyedi mwituŋa deyi, tahindi wutemuki tukweji tusatu kumesu awakwankunyi neyi iku adi nakukuhaŋa, tahindi wumoni chipupu chamafuku asatu mwituŋa deyi? Toŋojokaku chakashinshi niluki munakamwakwila wántemesha.
Davidi hakumwila Gadi, nindi, Chinankalili nankashi. Tukumini dakuholokela mwani muchikasa chaYehova, muloŋa wushona windi wawuvulu; bayi niholokela kwami muchikasa chamuntuku.
Yehova hakutemesha chipupu hadi aIsarela kufumisha kubudidi kushika nihafuukwililiyi; kufumisha kuDani nakushika kuBerisheba kwafwili amayala makombakaji makumi atanu nayedi. (70,000)
Cholweliyi kaŋelu chikasa chindi haYerusalema nindi awujilumuni, kumuchima waYehova hikukubalumuka nachumochu chatama, hakumwila kaŋelu wajilumwini antu, nindi, Kunamani. Lekaku. Kaŋelu kaYehova wadiŋi kuwuhulilu waArawuna kaYebusi.
Davidi chamweniyi kaŋelu wudi nakutapa antu, hakuhosha naYehova, nindi, Ami naputoli; mwalala neli chakuluwa, indi awa anyikoku, aneli chumanyi? Nakulembeleli, chikasa cheyi chimbabeshi ami namutaŋa watata yami.
Denodu ifuku Gadi hakwinza kudi Davidi, hakumwila nindi, Kandukaku, wakamutuŋili Yehova kameŋa kakulambwila kuwuhulilu waArawuna kaYebusi.
Davidi hakukanduka mwomwamwililuwu kudi Gadi, mwamulejeluwu kudi Yehova.
Arawuna nindi atali, hakumona mwanta nawambuŋindi hiyakwinza kudi yena. Arawuna hakwidika hanzi, hakubandama kumesu amwanta chamesu indi hamaseki.
Arawuna nindi, Nkaka yami mwanta nenjilidi kudi kambuŋindi? Davidi nindi, Nenzi nakulanda kudeyi hawuhulilu, kulonda nakamutuŋili Yehova kameŋa kakulambwila, kulonda chipupu chifumi kudi antu.
Arawuna hakumwila Davidi, nindi, Nkaka yami mwanta atambuli yonsu yanakeŋiyi akashiti. Tala aŋombi amulambu wakushita awa, niyuma yakuhula nachu niyuma yakalakalaŋawu nachu aŋombi yiikali nchawa.
Arawuna hakumwinka yuma yejimiyi neyi chiyadinkaŋawu anyanta. Arawuna hakumwila mwanta nindi, Yehova Nzambi yeyi akwiteji.
Mwanta hakumwila Arawuna, nindi, Nehi, chiŋa nilanda chakulanda. Hinukutwesha kumulambula Yehova Nzambi yami nyilambu yakushita yakadi wuseyaku. Davidi hakulanda nihawuhulilu niŋombi na 600 grams yasiliva.
Davidi hakumutuŋila Yehova kameŋa kakulambwila kwenoku, hakushita ninyilambu yakushita ninyilambu yakukundaŋana. Dichi Yehova wetejeli mwamulembeleluwu nansaŋu yetuŋa, chipupu chifuma nikudi aIsarela.
