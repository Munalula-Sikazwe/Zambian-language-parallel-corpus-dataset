Mwamulaho a lifu la Saule, Davida a kuta ku zwa kw'a n'a il'o tula Maamaleke, mi a t'o ina mazazi a mabeli mwa Zikilagi. 
Ka le li tatama kwa t'o fita mutangana ya n'a zwa mwa mafulo a Saule. Ku bonisa maswabi a hae, n'a pazuzi liapalo za hae ni ku ipeya maluli kwa toho. A ya ku Davida, mi a y'o inama fapil'a hae ka likute. 
Davida a mu buza, a li, “U zwa kai?”
Davida a li, “Ni bulelele se si ezahalile?”
Davida a mu buza, a li, “U ziba cwañi kuli Saule ni Jonatani ba shwile?”
  Mucaba a alaba, a li, “Ne ni li fa Lilundu la Giliboa, mi na bona Saule h'a yendamena fa lilumo la hae, mi likoloi ni masole ba fa lipizi za lila ba sutelela ku yena ka maata. 
Cwale a itemuna, a ni bona, mi a ni biza. Na alaba, na li, ‘Shangwe, muñ'a ka!’ 
Kih'a ni buza kuli ki na mañi, mi na mu bulelela, na li, ‘Ni Muamaleke.’ 
Cwale a li, ‘Ni holofezi hahulu, mi na shwa. Taha u t'o ni fuulula.’ 
Kiha ni se ni ya ku yena, mi na y'o mu fuulula, kakuli ne ni ziba kuli a sa wa feela wa shwa. Cwale na mu zwisa kuwani ya bulena kwa toho, ni liseka kwa lizoho, mi ni li tisize ku wena, muñ'a ka.”
Davida a pazula liapalo za hae ka maswabi, mi ni batu ba hae kamukana ba pazula za bona. 
Ba swaba hahulu, ba lila, mi ba itima lico ku fitela ka swalala kabakala lifu la Saule ni Jonatani, ni kabakala Isilaele sicaba sa Muñ'a Bupilo, kakuli ne ku bulailwe batu ba bañata hahulu mwa ndwa yeo.
Davida a buza mucaha ya n'a til'o mu bihela litaba zeo, a li, “Wena u zwa kai?”
Davida a mu buza, a li, “Ki mañi luli ya ku tiisize pilu kuli u be u bulaye mulena ya ketilwe ki Mulimu?” 
Cwale Davida a biza yo muñwi wa batu ba hae, a li, “Mu bulaye!” Munna yo a taba Muamaleke, mi a mu bulaya. 
Cwale Davida a li ku mufu, “Ki wena ya ipatiselize zona. U ikatuzi ili wena ha u itumelezi kuli u bulaile mulena ya ketilwe ki Mulimu.”
Davida a opela pina ye, ku silisa Saule ni mwan'a hae Jonatani. 
 A laela kuli i lutiwe batu ba Juda. I ñozwi mwa buka ya Jasha.
“Baeteleli ba luna ba shwezi
Mu si ke mwa li ambola mwa Gati
“Pula ni puka li si ke za wela
Buta bwa Jonatani n'e li sifanu,
“Saule ni Jonatani,
“Basali ba Isilaele, mu lile Saule!
“Masole ba lindume ba wile,
“Na ku lila, munyan'a ka Jonatani.
“Masole ba lindume ba wile.
Mwamulaho a zeo, Davida a buza Muñ'a Bupilo, a li, “Kana ni ka y'o zamaisa o muñwi wa minzi ya Juda, na?”
 Davida kih'a ya kwa Heberoni ni basali ba hae ba babeli, bo Akinoami ya n'a zwa kwa Jizireele, ni Abigaili mbelwa wa Nabali, ya n'a zwa kwa Karimele. 
A ya ni batu ba hae hamoho ni mabasi a bona, mi ba y'o yaha mwa minzi ye bapani ni Heberoni. 
 Cwale batu ba Juda ba taha kwa Heberoni, mi ba toza Davida ni ku mu eza mulena wa Juda.
Kih'a luma kwateñi batu ka manzwi a, a li, “Muñ'a Bupilo a mi fuyaule ha mu bonisize busepahali ka ku buluka mulen'a mina. 
Cwale Muñ'a Bupilo a mi eze cwalo ni mina ka sishemo ni lilato. Ni na, ni ta mi eza hande cwalo kabakala se mu ezize. 
Mu tiye mi mu be ni bundume! Saule mulen'a mina u shwile, mi batu ba Juda ba ketile na, ku ba mulen'a bona.”
Mulauli wa mpi ya Saule, Abinere, mwan'a Nere, n'a tobile ni mwan'a Saule, yena Ishibosheti. Ba sila Jordani ku ya kwa Mahanaimi. 
Kwateñi a y'o mu eza mulena wa manaha a Giliadi, Asere, Jizireele, Eferaimi ni Benjamine, ili naha ya Isilaele kaufela. 
Ishibosheti n'a na ni lilimo ze mashumi a mane h'a beiwa mulena wa Isilaele, mi a busa lilimo ze peli.
A ba busa lilimo ze supile ni likweli ze silezi mwa Heberoni.
Abinere ni manduna ba Ishibosheti ba zwa mwa Mahanaimi ku ya kwa munzi wa Gibioni. 
Joabi, mwan'a Zeruya, ni manduna ba Davida ba y'o kopanela ni bona kwa Lisa la Gibioni. Kamukan'a bona ba ina fafasi, ba bañwi buse bo, ba bañwi buse bwani bwa lisa. 
Abinere a li ku Joabi, “Ku ketwe mitangana kafa ni kafa kuli ba t'o lwana fapil'a luna.”
Cwale batangana ba lishumi ka ba babeli ba ba yemela Ishibosheti ni lusika lwa Benjamine ba lwana ni batu ba Davida ba lishumi ka ba babeli. 
Yo muñwi ni yo muñwi a swala ya libani ni yena kwa toho, ba tabana ka mikwale mwa lubaci, mi kaufel'a bona ba wela fafasi, ba shwile. Ki ka lona libaka le, sibaka seo sa kwa Gibioni ha si bizwa Simu ya Mikwale.
Cwale kwa ba ni ndwa ye sabisa, mi Abinere ni Maisilaele ba tulwa ki batu ba Davida. 
Bana ba Zeruya ba balalu ne ba li teñi fo, ili Joabi, Abishai ni Azaele. Azaele n'a na ni lubilo sina puti. 
A lelekisa Abinere, a mata a libile ku yena. 
Abinere a itemuna, mi a li, “Kanti ki wena Azaele?”
“U si ke wa ni lelekisa!” ku bulela Abinere. Hape a li, “Matisa yo muñwi wa masole, mi u nge s'a na ni sona.” Kono Azaele a mu tatama. 
Hape Abinere a li ku yena, “Tuhela ku ni matisa wena! Kiñi ha u bata kuli ni ku bulaye? Ni ka talimana cwañi ni muhulwan'a hao Joabi ha u s'o shwile?” 
Kono Azaele a tundamena. Cwalehe, Abinere a kutisa lilumo kwamulaho, a mu taba fa mba, mane la y'o zwela fa mukokoto. Azaele a wela fafasi a shwa, mi ufi ni ufi ya n'a fita fa sibaka seo f'a n'a shwezi n'a yema.
Kono Joabi ni Abishai ba lelekisa Abinere, mi ha li y'o likela, ba fita fa Lilundu la Ama, kwa upa wa Giya ka nzila ye liba kwa lihalaupa la Gibioni. 
Batu ba lusika lwa Benjamine ba t'o kubukana hape ku Abinere, ba mu beya mwahali, ba yema fahalimw'a lilundu, mi ba itukiseza ku lwana. 
Abinere a huweleza Joabi, a li, “Kana lu ka lwana kuya kuile? Kana ha u boni kuli kwa mafelelezo ku ka taha toyano feela, nji? Lu bana ba Isilaele hamoho ni mina. U ta nga nako ye kuma kai u si ka hanisa batu ba hao ku lu lelekisa?”
Joabi a alaba, a li, “Ni konka ka Mulimu ya pila kuli kambe n'o si ka bulela, batu ba ka ne ba ta mi lelekisa ku fitela kamuso kakusasa.” 
Joabi kiha s'a liza tolombita. Batu ba hae kamukana ba lisela ku lelekisa Maisilaele, mi ndwa ya fela.
Abinere ni batu ba hae ba zamaya mwa Libala la Jordani busihu bo kaufela. Ba sila Nuka ya Jordani, mi ha ba se ba zamaile nako ya kakusasa kaufela, ba y'o fita kwa Mahanaimi musihali.
Joabi ha s'a lisezi ku ba lelekisa, a kopanya batu ba hae kamukana, mi a bona kuli ba lishumi ka ba supile ni ba babeli ne ba sa bonwi, ku sa balwi Azaele. 
Batu ba Davida ne ba bulaile banna ba mianda ye milalu ka mashumi a silezi kwa batu ba Abinere, ku ba lusika lwa Benjamine. 
Joabi ni batu ba hae ba nga situpu sa Azaele, mi ba y'o si buluka mwa libita la ba lusika lwa habo bona kwa Betelehema. Cwale ba zamaya busihu kaufela, mi ba y'o fita kwa Heberoni ha ku patalala.
Ndwa ya zwelapili mwahal'a limpi ze yemela lubasi lwa Saule ni Davida ni makuta a hae. Maata a Davida a ya a nz'a ekezeha, kono balwanisi ba hae, bona ne ba nze ba ya ba fokola.
Ba ba tatama, ki bona bana b'a n'a pepezi Davida kwa Heberoni. Wa pili n'e li Aminoni. M'ahe n'e li Akinoami, wa kwa Jizireele. 
Wa bubeli n'e li Kiliabi. M'ahe n'e li Abigaili, mbelwa wa Nabali wa kwa Karimele. Wa bulalu n'e li Abisalomi. M'ahe n'e li Maaka, mwan'a Talimai, mulena wa Geshuri. 
Wa bune n'e li Adonija. M'ahe n'e li Hagiti. Wa buketalizoho n'e li Shefatia. M'ahe n'e li Abitali. 
Wa busilela n'e li Itireami. M'ahe n'e li Egila, musal'a Davida. Bashimani bao kamukana ne ba pepezwi mwa Heberoni.
Ndwa ha ne i sa zwelapili mwahal'a masole ba Saule ni ba Davida, maata a Abinere a ekezeha ka nako ni nako ku ba ndu ya Saule.
Zazi le liñwi Ishibosheti, mwan'a Saule, a zekisa Abinere ka ku fosa ni musali ya n'a li siendi sa Saule, ili yena Rizipa mwan'a Aya. 
Taba yeo ya nyemisa Abinere hahulu. Kih'a li, “Kikuli u hupula kuli ni sebeleza Juda, nji? Ku zwa kwa makalelo ni bile ya sepahala ku ndat'aho Saule, kwa banyani ba hae, ni kwa balikani ba hae cwalo, mi ni ku tusize kuli u si ke wa tulwa ki Davida. Kono kacenu u ni zekisa ka mulatu wa ku fosa ni musali! 
Mulimu a ni bulaye ha ni sa talelezi taba yeo, ili buitamo bw'a sepisize Mulimu ku fa Davida. 
 Muñ'a Bupilo u sepisize Davida kuli u ta amuha Saule ni baikulu ba hae mubuso, mi a eze Davida mulena wa Isilaele ni wa Juda, ku zwa kwa makalelo a naha ku y'o fita ko i felela.” 
Kabakala ku saba hahulu Abinere, Ishibosheti a palelwa ku bulela nihaili linzwi li li liñwi feela.
Ka yona nako yeo Davida n'a li kwa Heberoni, mi Abinere a luma batu ku yena ku y'o li, “Ya ka busa naha ye ki mañi? Eza tumelelano ni na, mi ni ka ku tusa ku sikululela sicaba sa Isilaele kaufela ku wena.”
Davida a li, “Ku lukile! Ni ta eza tumelelano ni wena feela ha u ka lumela ku tisa Mikali, mwan'a Saule wa musali ha u t'o bonana ni na.” 
 Cwale Davida a luma batu ku Ishibosheti ku y'o li, “Ni kutisize musal'a ka Mikali. Ni mu ondile ka ku bulaya Mafilisita ba mwanda kuli ni mu nyale.” 
Ishibosheti kiha s'a mu zwisa ku munn'a hae Palitiele, mwan'a Laishi. 
Palitiele a mu latelela nzila kamukana, mane a y'o fita kwa munzi wa Bahurimi, a nz'a lila. Cwale Abinere a li, “Kutela kwa hae,” mi a kuta.
Abinere a ya kwa bahulu, mi a li ku bona, “I s'e li nako ye telele mu nze mu bata Davida kuli a be mulen'a mina. 
Cwale ye ki yona nako ya mina. Mu hupule kuli Muñ'a Bupilo n'a ize, ‘Ni ta itusisa mutang'a ka Davida ku lamulela batu ba sicaba sa ka sa Isilaele kwa Mafilisita ni kwa lila za bona ze ñwi kaufela.’ ” 
Abinere a bulela hape ni batu ba lusika lwa Benjamine, mi cwale a ya kwa Heberoni ku y'o zibisa Davida se ne ba lumezi ku eza batu ba lusika lwa Benjamine hamoho ni ba Isilaele cwalo.
Abinere a taha ku Davida kwa Heberoni ni batu ba mashumi a mabeli, mi Davida a ba ezeza mukiti. 
Abinere a bulelela Davida, a li, “Ni ta ya cwale ni y'o sikululela sicaba kamukana sa Isilaele ku wena, mulen'a ka. Ba ta lumela kuli u be mulen'a bona. Cwale u ta fumana s'o n'o bata, mi u ta busa naha kaufela.” Davida a tiisa kuli u ta babalela Abinere, mi a mu fundula ka kozo.
Mwamulahonyana, Joabi ni manduna ba bañwi ba Davida ba fita ku zwa kwa lifunga, mi ba kuta ni tutu ye ñata. Nihakulicwalo Abinere n'a s'a zwile mwa Heberoni ku Davida, kakuli Davida n'a s'a mu funduzi ka sepiso ya kuli u ta mu sileleza. 
Joabi ni batu ba hae ha ba fita, a t'o bulelelwa kuli Abinere n'a tile ku Mulena Davida, mi n'a s'a mu funduzi ka sepiso ya silelezo ye tiile. 
Cwale Joabi a ya ku mulena, mi a li ku yena, “U ezizeñi? Abinere n'a tile ku wena, mi kikabakalañi ha u mu tuhezi a ikela feela cwalo? 
U tezi feela ku t'o ku puma, ni ku t'o bona mwa libaka kaufela mo u zamaya, ni z'o eza kamukana. Wa ziba cwalo!”
Ha s'a zwile ku Davida, Joabi a luma batu ku y'o kutisa Abinere, mi ba y'o mu kutiseza kwa siliba sa Sira. Kono Davida n'a sa zibi ni se sikana ka taba yeo. 
Abinere h'a t'o fita mwa Heberoni, Joabi a mu isa kwatuko kwa munyako, a ikeza inge ya n'a bata ku mu bulelela likunutu, mi a mu taba mwa mba. Mi Abinere a shwa cwalo kakuli n'a bulaile Azaele, munyan'a Joabi. 
Davida h'a y'o utwa taba yeo, a li, “Muñ'a Bupilo wa ziba kuli na, ni ba ba ni latelela, ha lu na mulatu ni hanyinyani mwa pulao ya Abinere. 
Mulatu wa pulao yeo u be fahalimw'a Joabi ni lubasi lwa hae. Mwa masika a hae kaufela ku be ni mutu ya ka ba ni sooya kamba mbingwa, ya ka swanela feela ku eza misebezi ya sisali, ya ka bulaiwa mwa ndwa, kamba ya si ke a ba ni lico!” 
Cwale Joabi ni munyan'a hae Abishai ba bulaya Abinere kakuli n'a bulaile munyan'a bona Azaele mwa ndwa kwa Gibioni.
Davida kiha s'a laela Joabi ni batu ba hae ku pazula liapalo za bona, ku apala masaka, ni ku silisa Abinere. Mi kwa mayumbelo, yena Mulena Davida kasibili n'a zamaya mwamulaho a situpu. 
Abinere a bulukwa kwa Heberoni, mi mulena a lila hahulu kwa mabita, mi batu kamukana ni bona ba lila. 
Davida a bulela manzwi a, mwa sililo sa Abinere, a li,
Mazoho a hae n'a si ka tamiwa,
Batu ba lika ku eleza Davida kuli a ce sico lizazi li si ka likela kale, kono a konka, a li, “Mulimu a ni bulaye haiba ni ka ca se siñwi lizazi li si ka likela kale!” 
Ba lemuha kezo yeo, mi ba taba. Kaniti s'a n'a eza mulena kamukana ne si tabisa batu. 
Batu ba Davida ni ba Isilaele kamukana ba utwisisa kuli mulena n'a siyo mwa mulelo wa pulao yeo ya Abinere. 
Mulena a li kwa manduna ba hae, “Ha mu zibi kuli kacenu le ku shwile mueteleli yo mutuna mwa Isilaele, nji? 
Niha ni li mulena ya ketilwe ki Mulimu, ni ikutwa ku fokola kacenu. Batu ba, bana ba Zeruya, ni ba bona kuli ki balwani hahulu! Muñ'a Bupilo a fe likebenga zeo mulatu o ba swanela!”
Ishibosheti, mwan'a Saule, h'a y'o utwa kuli Abinere u bulailwe mwa Heberoni, a saba, mi batu ba Isilaele kaufela ba komoka. 
Ishibosheti n'a na ni manduna ba babeli ba ba ne ba talima za lifunga, ili Baana ni Rekabi, bana ba Rimoni wa kwa Beeroti, wa lusika lwa Benjamine. Beeroti n'o balwa kuli u kwa neku la Benjamine. 
Batu ba ba ne ba yahile mo pili, ne ba sabezi kwa Gitaimi, ko ne ba il'o pila sina balicaba ku fitela nako ye.
  Jonatani, mwan'a Saule, n'a na ni mwana ya n'a bizwa Mefibosheti. N'a na ni lilimo li ketalizoho ha ku t'o utwahala za mafu a Saule ni Jonatani kwa Jizireele. Muleli wa hae a mu nanula mi a saba, kono n'a akufile hahulu, mane a mu wisa, mi a ba sihole.
Rekabi ni Baana ba funduka ku ya kwa ndu ya Ishibosheti, mi ba y'o fita musihali o mutuna, ha n'a sa pumuzi. 
Musali ya n'a inzi fa munyako n'a ozela ha n'a nz'a fefula buloto, mane a be a lobala. Cwale Rekabi ni Baana ba kena mwa ndu. 
Ha ba se ba li mwahali, ba ya kwa musiyo wa Ishibosheti kw'a n'a ipumulezi, mi ba mu bulaya. Cwale ba mu puma toho, ba i nga, mi ba zamaya busihu kaufela mwa Libala la Jordani. 
Ba y'o i fa Mulena Davida ya n'a li kwa Heberoni, mi ba li ku yena, “Ki ye toho ya Ishibosheti, mwan'a sila sa hao Saule, ya n'a batile ku ku bulaya. Kacenu, muñ'a ka, Muñ'a Bupilo u ku file kuli u kutiseze Saule ni baikulu ba hae bumaswe.”
Davida a ba alaba, a li, “Ka Mulimu ya pila, ya ni lamulezi mwa likozi kaufela, ni li, 
 ‘Mulumiwa ya n'a kile a taha ku na kwa Zikilagi ku t'o ni bulelela ka za lifu la Saule, n'a hupula kuli u ni tiseza litaba ze nde. Na mu swala, mi na mu bulaya. Ki ona mupuzo o ni mu file ka litaba z'a n'a tisize! 
Ku ta ba cwañi, kwa batu ba ba maswe ba ba bulaya mutu ya lukile, a li mwa ndu ya hae mane a lobezi! Na konka kuli ni ta mi kutiseza bumaswe ni mina ka lifu la hae, ni mi zwise mwa lifasi!’ ” 
Davida a fa taelo, mi masole ba hae ba bulaya Rekabi ni Baana, ba ba puma mazoho ni mahutu, mi ba y'o a paheka fa likamba la lisa mwa Heberoni. Ba nga toho ya Ishibosheti, mi ba y'o i pumbeka mwa libita la Abinere hona mo mwa Heberoni.
Cwale masika kamukana a Isilaele a taha ku Davida kwa Heberoni, mi ba t'o li ku yena, “Luna lu banabahenu. 
Ka linako ze felile, Saule ha n'a sa li mulen'a luna, n'o zamaisa sicaba sa Isilaele mwa lindwa, mi Muñ'a Bupilo a ku bulelela kuli u ta etelela batu ba hae, u be mubusi wa bona.” 
Cwale bazamaisi ba sicaba sa Isilaele kaufela ba taha ku Mulena Davida kwa Heberoni. A t'o itama bulikani ni bona, mi ba mu toza ku ba mulena wa Isilaele. 
 Davida n'a na ni lilimo ze mashumi a malalu, h'a beiwa fa bulena, mi a busa lilimo ze mashumi a mane. 
U busize Juda, a li mwa Heberoni, lilimo ze supile ni likweli ze silezi, mi mwa Jerusalema, u busize Isilaele ni Juda lilimo ze mashumi a malalu ni ze talu.
  Mulena Davida ni batu ba hae ba y'o lwanisa Jerusalema. Majebusi ba ba ne ba yahile mwateñi, ne ba hupula kuli Davida h'a na ku kona ku t'o kena mwateñi. Kiha ba li ku yena, “Ha u na ku kena mo ni kamuta. Mane nihaili libofu ni liyanga ba kona ku ku tibela.” 
Kono Davida a hapa munzi wa sisabelo wa Sione, mi wa ba Munzi wa Davida.
Ka lona lizazi leo Davida a li kwa batu ba hae, “Kana ku na ni mutu mwahal'a mina ya toile Majebusi sina na? Mane ku ba bulaya? Haiba u teñi, a zamaye ka mukolombwa wa mezi, a y'o lwanisa liyanga ni libofu zeo.” Kikabakaleo ha ku izwe, “Libofu ni liyanga ha li na ku kena mwa ndu ya Muñ'a Bupilo.”
Davida a ina mwa sibaka seo sa munzi se si silelelizwe, mi a si biza Munzi wa Davida. A u potolosa ka lukwakwa ku kalela kwa suuba se si kwande, se ne si bizwa Milo, ku y'o fita kwa ndu ya bulena. 
Maata a hae n'a ya a nz'a ekezeha nako kamukana, kakuli Muñ'a Bupilo, Mulimu ya Maata Kaufela, n'a na ni yena.
Mulena Hiramu wa kwa Tire a lumela lindumeleti ku Davida. Ba mu tiseza likota za sidare, bapangi ni babeti ba macwe ku t'o mu yahela ndu ya bulena. 
Mi kamukwaocwalo Davida a lemuha kuli Mulimu u s'a mu tiisize luli kuli a be mulena wa Isilaele, ni kuli mubuso wa hae n'a u zwisezapili kabakala sicaba sa Isilaele.
Ha s'a tutile mwa Heberoni, Davida a t'o nyala basali ba bañwi ni ku nga liendi ze ñata hona mo mwa Jerusalema, mi a ba ni bana ba bañata ba bashimani ni ba basizana. 
Bana b'a pepezi mwa Jerusalema ki bo Shamua, Shobabi, Natani, Salumoni, 
Ibari, Elishuwa, Nefegi, Jafia, 
Elishama, Eliada ni Elifeleti.
Mafilisita ba utwa kuli Davida n'a s'a ketilwe ku ba mulena wa Isilaele, kiha ba ya, kaufel'a bona, ku y'o mu swala. Davida ha s'a utwile taba yeo, a ya mwa sisabelo. 
Mafilisita ba t'o fita mwa Musindi wa Refaimi, mi ba ina mwateñi. 
Cwale Davida a buza Muñ'a Bupilo, a li, “Ni y'o lwanisa Mafilisita, nji? Kana u ta ni fa maata a ku ba tula?”
Cwale Davida a ya ku Baale-Perazimi, mi kwateñi a y'o tula Mafilisita. A li, “Muñ'a Bupilo ki kale a punya lila za ka sina muunda.” Mi cwale sibaka seo sa bizwa Baale-Perazimi. 
Mafilisita ba siya milimu ya bona kwateñi, mi Davida ni batu ba hae ba i nga, ba ya ni yona.
Cwale Mafilisita ba kutela kwa Musindi wa Refaimi, mi ba y'o ina kwateñi. 
Hape Davida a buza Muñ'a Bupilo, mi yena a alaba, “U si ke wa ba lwaniseza kwanu, kono u potolohe, u y'o ba lwaniseza kwamulaho, fakaufi ni likota za malubeni. 
Ha u ka utwa misindo fahalimw'a likota, u itukiseze ku y'o lwana, kakuli fo ku talusa kuli ni ku zamaya fapili ku y'o tula mpi ya Mafilisita.” 
Davida a eza mw'a n'a mu laelezi Muñ'a Bupilo, mi a lelekisa Mafilisita nzila kaufela ku zwa kwa Geba mane ku y'o fita kwa Gezeri.
Davida hape a kopanya masole ba ba na ni bundume mwa Isilaele, ili batu ba ba fita fa likiti ze mashumi a malalu. 
 A ba isa kwa Baale mwa Juda ku y'o nga Likwati la Bulikani, le ne li bizwa ka libizo la Mulena ya Maata Kaufela ya n'a ina fa lubona lwa hae mwahal'a libupiwa ze na ni mafufa. 
 Ba li beya mwa koloi ye nca, mi ba li zwisa mwa ndu ya Abinadabi ye n'e li fa lilundu. Uza ni Ahio, bana ba Abinadabi, ne ba zamaisa koloi. 
Koloi n'e lwezi Likwati la Bulikani, mi Ahio n'a zamaya kwapili. 
Davida ni Maisilaele kamukana ne ba bina ni ku opela ka maata a bona kaufela, ili ku kuteka Muñ'a Bupilo. Ne ba liza lika ze lizwa ka mifuta ya zona sina lihalepa, tumbuli, likambeliso ni milupa cwalo.
Ha ba t'o fita fa sihoto sa Nakono, lipulu za sitatala, mi Uza a sutelela, a swala Likwati la Bulikani. 
Honafo, Mulena Mulimu a halifela Uza, mi a mu bulaela ku tokwa likute kwa hae, mi Uza a shwela kwatuko a Likwati la Bulikani. 
Davida a nyema hahulu kakuli Muñ'a Bupilo n'a utwisize Uza butuku a nz'a halifile, mi cwale sibaka seo si sa bizwa Lisuba la Uza ni kacenu.
Davida a saba Muñ'a Bupilo, mi a li, “Cwale Likwati le la Bulikani ni ka li isa cwañi kwa hae?” 
Kiha s'a hupula kuli a si ke a ya ni lona kwa munzi wa hae mwa Jerusalema. Bakeñisacwalo, a kwenuha, mi a li isa kwa ndu ya Obedi wa Muedomo, ya n'a zwa mwa munzi wa Gati. 
 La ina mwateñi likweli ze talu, mi Muñ'a Bupilo a tohonolofaza Obedi ni lusika lwa hae.
Mulena Davida a utwa kuli, kabakala Likwati la Bulikani, Muñ'a Bupilo u fuyauzi lubasi lwa Obedi ni z'a n'a na ni zona kamukana. Kiha s'a y'o li nga kwa ndu ya Obedi, ku li isa kwa Jerusalema, ka mukiti o mutuna. 
Batu ba ba lwezi Likwati la Bulikani ha ba se ba zamaile mihato ye silezi, Davida a ezeza Muñ'a Bupilo sitabelo sa pulu ni ngu ye nunile. 
Davida, a nz'a itamile feela lisila la line mwa liteka, a bina ka pilu ya hae kaufela ku kuteka Muñ'a Bupilo. 
Mi cwale yena ni Maisilaele kamukana, ba isa Likwati la Bulikani kwa Jerusalema, ba nze ba huwa ka tabo mi ba liza litolombita.
Likwati la Bulikani ha li se li kena mwa hae, Mikali, mwan'a Saule wa musali, a talima kwande ka lihaulo, mi a bona Mulena Davida a nz'a bina ni ku tula-tula ili ku kuteka Muñ'a Bupilo. Cwale a zwisa pilu ku yena. 
Ba tisa likwati mi ba t'o li beya mwa Tende y'a n'a li yahezi Davida. Cwale a eza litabelo, mi a fitisa limpo za buitumelo ku Muñ'a Bupilo. 
Ha s'a felize ku eza litabelo, a fuyaula sicaba ka libizo la Muñ'a Bupilo ya Maata Kaufela. 
 Cwale a fa yo muñwi ni yo muñwi wa banna ni basali ba Isilaele sinkwa, situnula sa nama ye besizwe ni sikocela sa veine. Mi cwale batu kaufela ba ya kwa mahae.
Davida a kutela kwa hae ku y'o lumelisa lubasi lwa hae, mi Mikali mwan'a Saule a y'o mu katanyeza, a li, “Mulena wa Isilaele u ipatezi libizo le lituna kacenu! U ikezize sina sikuba mwa meeto a likalibe za batanga ba manduna ba hae!”
Davida a alaba, a li, “Ne ni bina ku kuteka Muñ'a Bupilo ya ketile na, ku fita ndat'aho ni lubasi lwa hae, ku ni eza muzamaisi wa sicaba sa hae sa Isilaele. Mi ni ta zwelapili cwalo ni nze ni bina ili ku kuteka Muñ'a Bupilo. 
Mane ni ta ishwaula ku fita pili. U ka hupula kuli ha ni mutu, kono bona basizana bao ba ta ni lumba hahulu!”
Mikali, mwan'a Saule, h'a si ka ba ni bana ku fitela lifu la hae.
Mulena Davida n'a s'a sweli hande puso ya naha ya hae, mi Muñ'a Bupilo n'a mu sileleza kwa lila za hae kaufela. 
Zazi le liñwi, mulena a li ku mupolofita Natani, “Bona! Na, ni pila mwa ndu ye yahilwe ka likota za sidare, kono Likwati la Bulikani bwa Mulimu li inzi mwa tende!”
Natani a li, “Eza s'o bata ku si eza kamukana, kakuli Muñ'a Bupilo u na ni wena.” 
Kono bona busihu bo Muñ'a Bupilo a li ku Natani: 
“Zamaya, u y'o bulelela mutang'a ka Davida, u li, ‘Ha si wena ya ka ni yahela tempele mo ni ka ina. 
Ku zwa nako ye ni zwisize sicaba sa Isilaele mwa Egepita ku fitela la kacenu le, ha ni si ka pila mwa tempele. Ni zamaile ni nze ni potoloha ni pila mwa tende. 
Mwa misipili ya ka kamukana ye ni zamaile ni batu ba Isilaele, ha ni si ka buza bazamaisi be ne ni ketile, kuli kiñi ha ba si ka ni yahela tempele ya likota za sidare.’
“Cwale u y'o bulelela mutang'a ka Davida kuli, na, Muñ'a Bupilo ya Maata Kaufela ni li ku yena, ‘Ni ku zwisize kwa ku lisa lingu mwa naheñi ku t'o ba mubusi wa ka wa sicaba sa ka sa Isilaele. 
Ne ni li ni wena k'o n'o ya kamukana, mi ni tuzi lila za hao kaufela. Ni ta ku hulisa, u be yo mutuna sina bazamaisi ba batuna hahulu mwa lifasi. 
Ni ta ketela batu ba ka ba Isilaele sibaka, ba y'o pila mwateñi, ku si na se si ka ba kataza hape. Kakuli ba li ku fitela mwa naha mo, ne ba lwaniswa ki batu ba balwani, kono zeo ha li sa tola li ezahala hape. 
Batu ba balwani ba mi hatelezi haisamba ni ketela baeteleli ba batu ba ka Maisilaele. Ni ku sepisa kuli ni ta ku sileleza hape. Ni ku sepisa kuli ni ta ku sileleza kwa lila za hao kaufela, ni ku ku fa lusika. 
 Ha u shwa, mi u pumbekiwa ni bo kukw'a hao, ni ta eza yo muñwi wa baikulu ba hao mulena, mi ni ta tiisa mubuso wa hae. 
U ta ni yahela tempele, mi ni ta bona kuli baikulu ba hae ba buse kuya kuile. 
 Ni ta ba ndat'ahe, mi yena a be mwan'a ka. H'a ka fosa, ni ta mu kalimela sina mushemi h'a kalimela mwan'a hae. 
Kono ha ni na ku lisela ku swalisana ni yena sina mo ne ni ezelize ku Saule, ye ni zwisize kuli wena u be mulena. 
 Lusika lwa hao lu ta busa sicaba sa ka kuya kuile. Bulena bwa hao ha bu na ku fela.’ ”
Natani a bulelela Davida litaba kamukana z'a n'a sinulezwi ki Mulimu.
Mulena Davida a ya mwa Tende ye Kenile ya Muñ'a Bupilo, a ina fafasi mi a lapela, a li, “Muñ'a Bupilo ya Pahami, z'o ni ezelize kaufela ha li ni swaneli, mi ha li swaneli ni lona lubasi lwa ka. 
Nihakulicwalo u sa ekeza kwa sishemo sa hao ni ka nako ye, Mulena Mulimu. U sepisize lituso za hao kwa baikulu ba ka mwa lilimo ze taha. Mi Mulena Mulimu, zeo li ta bonwa ki mutu! 
Se ni ka bulela hape ku wena ki sifi! Wa ni ziba, na mutang'a hao. 
I n'e li tato ni mulelo wa hao wa ku eza cwalo, mane u ni zibisize lika ze tuna kaufela. 
Mulena Mulimu, u yo mutuna hahulu! H'a yo ya swana ni wena. Ha ku na yo muñwi hape haisi wena, sina mo lu utwezi luna kasibili. 
 Ha ku na sicaba se siñwi fafasi se si swana ni sicaba sa hao sa Isilaele, s'o pilisize kuli si be sicaba sa hao. U itumisize ili wena ka ku ezeza ba sicaba seo ze tuna ni ze komokisa. U lelekisize macaba ni milimu ya ona fapil'a bona batu b'o n'o lukuluzi mwa Egepita kuli ba be ba hao. 
U ketile sicaba sa Isilaele ku ba batu ba hao kuya kuile, ni wena, Muñ'a Bupilo, wa ba Mulimu wa bona.
“Mi cwale, Muñ'a Bupilo, tiisa sepiso y'o ni sepisize na, ni lubasi lwa ka, mi u eze mo n'o bulelezi kuli u ta eza. 
Libizo la hao li ka tuma kuya kuile, mi batu ba ta li, ‘Muñ'a Bupilo ya Maata Kaufela ki Mulimu wa Isilaele.’ Mi u ta tiisa sepiso ya hao ya kuli mwa lusika lwa ka ku ta na ku ketwa malena nako kaufela. 
Muñ'a Bupilo ya Maata Kaufela, Mulimu wa Isilaele! Ni na ni bundume bwa ku fitisa tapelo ye ku wena kakuli u ni zibisize zeo, mi u ni bulelezi kuli mwa lubasi lwa ka ki mona mo ku ta ketwanga malena.
“Mi cwale, Muñ'a Bupilo, wena u Mulimu. Ka linako kaufela u buluka lisepiso za hao, mi cwale u ezize sepiso ye, ye komokisa ku na. 
Cwale Muñ'a ka, u fuyaule lubasi lwa ka kuli lu zwelepili, mi lu pile hande ka sishemo sa hao. Wena, Mulena Mulimu, ki wena ya sepisize cwalo, ni limbuyoti za hao li be kwa lubasi lwa ka kuya kuile.”
Mwamulaho a nakonyana feela, Davida a tula Mafilisita, a ba kokobeza, mi a felisa puso ya bona mwa naha.
Ku zwa fo a y'o tula Mamoabi. A ba patamisa fafasi mi a ba likanya ka muhala, a ba aba likalulo ze talu, mi ku zona a bulaya likalulo ze peli. Cwale Mamoabi ba ba batanga ba Davida, mi ba teliswa mitelo.
Hape a y'o tula mulena wa Zoba ya n'a bizwa Hadadezere, mwan'a Rehobo, ha n'a li u y'o kutisa maata a hae a ku busa naha ye fakaufi ni Nuka ya Yuferati. 
Davida a hapa batu ba hae ba ba ne ba pahama lipizi ili ba sikiti ka mianda ye supile ni masole ba mahutu ba likiti ze mashumi a mabeli. Hape a holofaza lipizi za likoloi za hae, a siya feela lipizi ze likana likoloi ze mwanda.
Masiria ba mwa Damaseka ba y'o tusa Hadadezere, mi Davida a bulaya ba likiti ze mashumi a mabeli ka ze peli ku bona. 
Kiha s'a toma mafulo a masole mwa naha ya bona, ba ba batanga ba hae, mi ba teliswa mitelo. Muñ'a Bupilo a fa Davida maata a ku tula kai ni kai. 
Davida a hapa litebe za gauda ze ne li lwezwi ki bazamaisi ba Hadadezere, mi a li isa kwa Jerusalema. 
A nga hape ni kopa ye ñata kwa Beta ni Berotai, ili minzi ye n'e buswa ki Hadadezere.
Mulena Toi wa mwa Hamati a utwa kuli Davida u tuzi mpi ya Hadadezere kaufela. 
Kiha s'a luma mwan'a hae Jorami ku Mulena Davida, ku y'o mu lumelisa ni ku y'o itumela ku yena ka ku tula Hadadezere, ya n'a lwanisizwe ki Toi hañata. Jorami a mu lwalela lika ze n'e ezizwe ka silivela, gauda ni kopa. 
Mulena Davida a li fa Mulimu kuli li itusiswe ha ku lapelwa, hamoho ni silivela ni gauda y'a n'a hapile kwa macaba a n'a tuzi, ili, 
Edomo, Moabi, Amnoni, Filisita ni naha ya Maamaleke, ku kopanya ni kalulo y'a n'a hapile ku Hadadezere.
  Davida a tuma hahulu h'a zwa kwa ku bulaya Maedomo ba likiti ze lishumi ka ze supile ni si li siñwi mwa Musindi wa Lizwai. 
A toma mafulo a masole mwa Edomo kamukana, mi batu ba mwateñi ba ba batanga ba hae. Muñ'a Bupilo a fa Davida maata a ku tula kai ni kai.
Davida a busa sicaba sa Isilaele kaufela, mi a ikolwisa kuli batu ba hae ne ba piliswa hande ni ku babalelwa ka mulao. 
Joabi, mwan'a Zeruya, n'e li yena muzamaisi wa mpi. Josafati, mwan'a Akiludi, n'e li mubuluki wa mañolo a mubuso. 
Zadoki, mwan'a Akitubi, ni Akimeleki, mwan'a Abiatare, n'e li baprisita, mi Seraya yena n'a li muñoli wa kuta. 
Benaya, mwan'a Jehoyada, n'a li muzamaisi wa mapolisa ba Davida, ili bona Makereti ni Mapeleti. Haili bana ba Davida n'e li baprisita.
  Cwale Davida a buza, a li, “Kana ku sa na ni wa mba ya Saule ya siyezi, na? Haiba u teñi, ni bata ku mu bonisa sishemo kabakala Jonatani.”
Ne ku na ni mutanga wa ba lusika lwa Saule ya n'a bizwa Ziba, mi n'a bulelezwi kuli a ye ku Davida. Mulena a mu buza, a li, “Ki wena Ziba, nji?”
  Mulena a buza hape, a li, “Kikuli ku sa na ni ya siyezi mwa mba ya Saule, ye ni swanezi ku pilisa hande, ka musa, sina ha ne ni sepisize Mulimu, na?”
Mulena a buza, a li, “U kai?”
Cwale Mulena Davida a mu lumelela.
Mefibosheti mwan'a Jonatani, ili muikulu wa Saule, h'a fita, a inama ku lumelisa Davida ka likute. Davida a li, “Mefibosheti!” mi yena a alaba, a li, “Mutang'a hao ki yo, muñ'a ka.”
Davida a li, “U si ke wa saba. Ni ta ba ni musa ku wena kabakala ndat'aho Jonatani. Ni ta ku fa naha kamukana ye n'e li ya kukw'a hao Saule, mi kamita u ta na u lumelelwa ku ca ni na fa tafule.”
Mefibosheti a itumela, mi a li, “Na, ha ni fiti nja ye shwile, muñ'a ka! Cwale s'o ni ezeza ka musa cwalo kiñi?”
Mulena kiha s'a biza Ziba, mutang'a Saule, mi a li ku yena, “Ni fa Mefibosheti, muikulu wa muñ'a hao, lika kamukana ze n'e li za Saule ni ba mba ya hae. 
Wena, bana ba hao, ni batanga ba hao mu ta lima naha ya muñ'a hao Saule, mi mu tisezange lubasi lwa hae kutulo. Kono haili Mefibosheti, yena kasibili u ta na a memiwanga kwa tafule ya ka.” Ziba n'a na ni bana ba lishumi ka ba ketalizoho ba bashimani ni batanga ba mashumi a mabeli.
Ziba a alaba, a li, “Ni ta eza z'a laezi muñ'a ka kaufela.”
Mefibosheti n'a na ni mwana wa mushimani yo munyinyani ya n'a bizwa Mika. Batu kamukana ba lusika lwa Ziba ba ba batanga ba Mefibosheti. 
Cwale Mefibosheti, ya n'a holofezi mahutu a mabeli, a ina mwa Jerusalema a nz'a canga lico kwa tafule ya mulena.
Ha ku se ku fitile nako, Mulena Nahasha wa naha ya Amnoni a shwa, mi mwan'a hae Hanuni a mu yola. 
Davida a li, “Ni swanezi ku sepahala ni ku bonisa maoyo ku Hanuni sina mw'a n'a ni ezelize ndat'ahe, yena Nahasha.” Davida kiha s'a luma batu ku y'o fitisa maswabi a hae.
Kono manduna ba Maamoni ba li ku mulen'a bona, “Kana u hupula kuli ki ka ku kuteka ndat'aho, Davida h'a lumile batu ba ku tisa maswabi ku wena, nji? Ha ku cwalo! U ba lumile ku t'o twela munzi, kuli ba kone ku lu tula!”
Hanuni kiha s'a swala balumiwa ba Davida, a ba beula milelu neku li li liñwi feela, liapalo za bona a li pumela mwa linoka, mi a ba leleka. 
Davida h'a y'o utwa cwalo, a lumela batu ku y'o ba katanyeza, kakuli batu bao ne ba swabile hahulu ku taha ku yena cwalo. A ba bulelela kuli ba y'o ina mwa Jeriko ku fitela milelu ya bona i hula hape, kihona ba ta kuta.
Maamoni ba lemuha kuli ba se ba ezize Davida sila sa bona. Cwale kiha ba kenya masole ba Masiria ba likiti ze mashumi a mabeli fa musebezi, ili ba ba ne ba zwa kwa Beti-Rehobo ni kwa Zoba, ba likiti ze lishumi ka ze peli ba kwa Tobo, ni mulena wa Maaka ni batu ba hae ba sikiti. 
Davida h'a y'o utwa, a luma Joabi ni masole ba hae ba lindume. 
Maamoni ba zwa, mi ba t'o yema kwatuko a munyako wa munzi, haili ba bañwi ba kwa Siria, ni batu ba kwa Tobo ni Maaka ba yema mwa libala.
Joabi a bona kuli lila li ka mu lwanisa kwapili ni kwamulaho, kih'a keta masole ba lindume ba Isilaele, a ba yemisa kuli ba talimane ni ba kwa Siria. 
Makolo a n'a siyezi a' beya mwa zamaiso ya munyan'a hae Abishai, mi yena a ba libahanya ni Maamoni. 
Joabi a li ku yena, “Haiba u bona kuli Masiria ba ni tula, taha u t'o ni tusa. Mi haiba Maamoni ba ku tula, ni ka taha ku t'o ku tusa. 
Mu tiye lipilu! Lu lwanele batu ba luna ka tata hamoho ni minzi ya Mulimu wa luna. Cwale ku eziwe mw'a latela Muñ'a Bupilo!”
Joabi ni batu ba hae ba y'o lwana, mi Masiria ba saba. 
Maamoni ha ba bona Masiria ba mata, ni bona ba saba Abishai, mi ba kutela mwa hae. Cwale Joabi a siya ndwa y'a n'a lwana ni Maamoni, mi a kutela kwa Jerusalema.
Masiria ha ba lemuha kuli ba tuzwi ki Maisilaele, ba kopanya makolo a bona hamoho. 
Mulena Hadadezere a lumela Masiria ba ba ne ba li kwa upa wa Nuka ya Yuferati, mi ba taha kwa Helami ku t'o zamaiswa ki Shobaki, mulauli wa mpi ya Hadadezere. 
Davida h'a y'o utwa, a kopanya makolo a Maisilaele, a sila Nuka ya Jordani, mi a ya kwa Helami, ko ne ba yemi Masiria, ba talimani ni yena. Ndwa ya kala. 
Masiria ba sabiswa ki Maisilaele. Davida ni batu ba hae ba bulaya bazamaisi ba likoloi za Masiria ba mianda ye supile, bapahami ba lipizi ba likiti ze mashumi a mane, mi ba holofaza Shobaki, mulauli wa mpi ya lila, ya shwezi hona foo fa litabanelo. 
Malena ba ba ne ba li mwatas'a Hadadezere ha ba se ba lemuhile kuli ba tuzwi ki Maisilaele, ba lumelelana ni bona ka ku bata kozo, mi ba ba batanga ba Maisilaele. Cwale Masiria ba saba ku tusa Maamoni hape.
  Silimo ha si se si ya kwa ku fela, ili nako ye ne ba yanga malena kwa lindwa, Davida a luma Joabi, bazamaisi ba hae, ni mpi ya Maisilaele. Ba tula Maamoni, mi ba y'o beya munzi wa Raba mwahali. Kono Davida n'a siyezi mwa Jerusalema.
Zazi le liñwi, manzibwana, Davida h'a zuha fa buloko a ya fa situwa sa ndu ya hae ya bulena. N'a nz'a zamaya-zamaya fa situwa, mi a bona musali ya n'a tapa. Musali yo n'e li yo munde hahulu. 
Davida kiha s'a luma mutu ku y'o bona kuli ki mañi mi a y'o utwa kuli ki Bati-Sheba mwan'a Eliami, ili musal'a Uria wa Muhiti. 
Davida a luma batu ku y'o mu nga. Ba mu isa ku yena, mi Davida a fosa ni yena. Kihona ha n'a sa z'o tapa. Musali a kutela kwa hae. 
Cwale a y'o lemuha kuli u itwezi, mi a luma mutu ku y'o zibisa Davida.
Davida cwale a lumela linzwi ku Joabi, a li, “U ni lumele Uria wa Muhiti, a te kwanu.” Joabi kih'a mu lumela ku Davida. 
Uria h'a t'o fita, Davida a mu buza haiba Joabi ni makuta kaufela ba iketile, ni mo i zamaela ndwa. 
Cwale a li ku Uria, “U ye kwa hae, u y'o pumula hanyinyani.” Uria a ya. Davida kih'a mu lumela mpo kwa ndu ya hae. 
Kono Uria h'a si ka ya kwa ndu. Bakeñisacwalo, a itobalela ni mapolisa ba mulena kwa munyako wa lapa. 
Davida h'a utwa kuli Uria h'a si ka ya kwa ndu ya hae, a mu buza, a li, “U ngile nako ye telele u siyo. Kiñi ha u si ka ya kwa ndu ya hao?”
Uria a alaba, a li, “Banna ba Isilaele ni Majuda ba kwa ndwa, ba lwana, mi Likwati la Bulikani li ku bona. Mulauli wa ka Joabi ni bazamaisi ba lobala mwa minganda. Cwale na, ni ka ya cwañi mwa ndu, ni y'o ca ni ku nwa, mane ni lobale ni musal'a ka? Ni konka ka bupilo bwa hao kuli ha ni na ku eza nto ye cwalo.”
Cwale Davida a li, “Hakulicwalo, u tole kwanu lizazi kaufela, mi kamuso ni ta ku fundula, u kute.” Cwale Uria a ina mwa Jerusalema lizazi leo ni habusa. 
Davida a mu memela kwa mulalelo, mi a mu nwisa a ba a kolwa. Kono nihakulicwalo, Uria h'a si ka ya kwa ndu ya hae bona busihu bo. Bakeñisacwalo a y'o lobala fa kubo ya hae mwa ndu ya mapolisa ba mulena.
Habusa kakusasa, Davida a ñolela Joabi liñolo, mi a mu lumela lona ka Uria. 
Mwa liñolo leo, a li, “U beye Uria kwapili fo ndwa i lwana ka tata. Cwale mina mu kutele mwamulaho kuli ku bulaiwe yena.” 
Cwale Joabi ha s'a beile munzi mwahali a lumela Uria kwa neku l'a n'a bona kuli lila ne li na ni maata. 
Makuta a lila a zwa mwa munzi, a lwana ni limpi za Joabi, mi a bulaya ba bañwi kwa bazamaisi ba Davida, mi Uria a bulaiwa cwalo ni bona.
Cwale Joabi a lumela piho ku Davida, ku mu taluseza ka za ndwa. 
Kiha s'a koñomeka mulumiwa yo, a li, “U bulelela mulena ka za ndwa kaufela. 
Mwendi a ka swana a nyema, mi a ku buza cwana, a li, ‘Kiñi ha ne mu sutelezi cwalo kwa hae ku y'o lwanela kwateñi? Ne mu sa hupuli kuli ba ta mi nepa ka masho ba nze ba li fa mamota, nji? 
 Kana ha mu hupuli mw'a n'a bulaezwi Abimeleki, mwan'a Jerubosheti? I n'e li kwa Tebeti, ko musali n'a pindumuzi licwe fa limota, mi la mu bulaya. Cwalehe, kikabakalañi ha ne mu sutelezi cwalo fakaufi ni limota?’ Haiba mulena a ku buza cwalo, wena u li, ‘Nduna wa hao Uria ni yena u shwile.’ ”
Mulumiwa yo a ya ku Davida, mi a y'o mu bulelela z'a n'a laezwi ki Joabi. 
A li, “Lila ne li na ni maata ku lu fita, kiha ba zwa mwa munzi ku t'o lwana ni luna mwa naheñi, kono lwa ba hapeleza ku kutela kwa munyako wa munzi. 
Cwale ba lu posa ka masho ba nze ba li fa limota, mi ba bañwi kwa bazamaisi ba mpi ya muñ'a ka ba bulaiwa, mane ni yena Uria, nduna wa hao, u bulailwe.”
Davida a li ku mulumiwa, “U y'o tiisa Joabi pilu kuli a si ke a filikana, kakuli mwa ndwa ha ku zibwi kuli ya ka shwa ki mañi. U mu bulelele kuli a lwanise munzi ka maata, mi a u hape.”
Bati-Sheba h'a utwa kuli munn'a hae u shwile, a mu siyamena. 
Nako ya sililo ha i se i felile, Davida a mu tisa kwa lapa la hae. A t'o ba musal'a hae, mi a mu pepela mwana wa mushimani. Kono Muñ'a Bupilo n'a si ka tabiswa ki kezo y'a n'a ezize Davida.
  Muñ'a Bupilo a luma mupolofita Natani ku Davida. Natani a ya ku yena, mi a y'o li, “Ne ku na ni banna ba babeli ba ba ne ba pila mwa munzi u li muñwi. Yo muñwi n'a fumile, mi yo muñwi n'a li mubotana. 
Mufumi n'a na ni likomu ze ñata ni lingu. 
Haili mubotana, yena, n'a na ni kangu ka li kañwi feela, k'a n'a lekile. A ka babalela mi ka hulela mwa ndu ya hae hamoho ni bana ba hae. N'a ka fanga kwa lico za hae luli. Kona ne ka nwelanga mwa komoki ya hae, mi ne ka lobalanga fa lilupi za hae. Ku yena mane kangu kao ne ka swana ni mwana wa musizana. 
Zazi le liñwi kwa fita muenyi mwa ndu ya mufumi. Mufumi yo h'a si ka lata ku bulaya ye ñwi ya limunanu za hae ku ezeza muenyi liyumbu. Bakeñisa ku eza cwalo, a nga ngu ya mubotana yani, mi a eza liyumbu la muenyi wa hae ka yona.”
Davida a halifela hahulu mutu ya ezize kezo yeo, a li, “Ni konka ka Muñ'a Bupilo ya pila kuli mutu ya ezize cwalo u lukela ku shwa! 
S'a ngile u swanezi ku si lifa hane, kabakala ku eza kezo ya lunya lo lu cwalo.”
Natani a li ku Davida, “Mutu yo ki wena. Mi s'a bulela Muñ'a Bupilo, Mulimu wa Isilaele, ki se, ‘Ni ku ezize mulena wa Isilaele, mi ni ku pilisize ku Saule. 
Ni ku file mubuso wa hae hamoho ni basali ba hae. Ni ku ezize mulena wa Isilaele ni Juda. Ha n'e ka ba kuli zeo ne li sa likani, kambe ni ku ekelelize habeli ku z'o na ni zona. 
Kiñi ha u shwauzi milao ya ka? U ezelizeñi nto ye maswe cwana? U bulaisize Uria mwa ndwa. U mu tuhelezi a bulaiwa ki Maamoni, mi ku zwa fo u ngile musal'a hae! 
Cwalehe, mwa lusika ni lusika lwa baikulyowe ku ta na ku shwanga batu ba monde, kakuli u ni shwauzi, mi u ngile musal'a Uria. 
 Na ku konka luli ni li yo muñwi wa mba ya hao konji a ku tahiseze ziezi. U ta bona ziezi yeo ha ni ta ku amuha basali ba hao ni ku ba fa munna u sili kuli yena a lobale ni bona lizazi li nze li cisa. 
Wena u ezize sibi kwa mukunda, kono yena ni ka mu ezisa cwalo patalaza, li nze li cisa, kuli ba Isilaele kaufela ba bona.’ ”
Davida a li, “Ni foselize Muñ'a Bupilo.”
Kono kakuli u bonisize nyefulo ye kuma fa ku yena, ka ku eza cwalo, mwan'a hao u ta shwa.” 
Natani kih'a ikela kwa hae.
Davida a lapela ku Mulimu kuli mwana a fole. Davida a hana ku ca sico sifi ni sifi, mi ka zazi ni zazi ha n'a kena mwa ndu, n'a lobala fafasi. 
Ka zazi le liñwi manduna ba mwa kuta ya hae ba ya ku yena, ba lika ku mu zusa kono a hana, mane nihaili ku ca se siñwi ni bona. 
Mwamulaho a sunda mwana a tokwahala, mi manduna ba Davida ba saba ku mu bulelela. Ba shobotelana, ba li, “Mwana ha n'a sa pila, Davida n'a sa lu alabi niha lu bulela ni yena. Cwale lu ka mu bulelela cwañi kuli mwan'a hae u tokwahalile? Mwendi a ka swana a itahiseza kozi!”
Davida h'a bona manduna ba nze ba shobotelana cwalo, a lemuha kuli mwana u tokwahalile. Kiha s'a ba buza, a li, “Kikuli mwana u tokwahalile, nji?”
Davida a zuha fafasi, a y'o tapa, a ikamuna, mi a apala liapalo li sili. Cwale a ya, mi a y'o lapela mwa ndu ya Muñ'a Bupilo. H'a kutela kwa ndu ya hae, a kupa lico, mi a li ca li sa z'o suliwa feela. 
Manduna ba li ku yena, “Ha lu utwisisi taba ye. Mwana ha n'a sa pila u n'o lila, mi u n'o sa ci. Kono a sa tokwahala feela wa zuha, mi wa ca!”
Davida a alaba, a li, “Ee, ne ni itima lico, ni lila ha n'a sa pila. Ne ni hupula kuli mwendi Muñ'a Bupilo u ta ni shwela makeke, mi a pilise mwan'a ka. 
Kono cwale ha s'a timezi, ni sa itimelañi lico? Kana ni ka mu zusa hape, nji? Zazi le liñwi ni na, ni ta ya kw'a inzi, kono yena h'a sa tola a ni kutela hape.”
Davida cwale a omba-omba musal'a hae Bati-Sheba. A ina ni yena, mi a pepa mushimani, mi Davida a mu beya libizo la Salumoni. Muñ'a Bupilo a lata mushimani yo. 
A laela mupolofita Natani ku mu shumwenena libizo la Jedidia.
Ka yona nako yeo, Joabi a zwelapili ku lwanisa munzi wa Raba, ili ona muleneñi wa ba Amnoni, mi n'a s'a bata ku u hapa. 
A luma batu ku Davida ku y'o mu bihela litaba, ba y'o li, “Ni se ni lwanisize Raba, ni ku hapa libaka ko ba kela mezi. 
Cwale u kopanye makuta a hao a siyezi, u t'o lwanisa munzi, mi u' hape ili wena. Ha ni lati ku lumbiwa ka ku u hapa. 
Cwale Davida a kopanya makuta a hae, a ya kwa Raba, a u lwanisa, mi a u hapa. 
Mulimu wa bona wa siswaniso, o n'o bizwa Milikomu, n'o na ni kuwani ya bulena ya gauda. Bukiti bwa yona ne bu eza likilo ze mashumi a malalu ka ze ketalizoho mi ne ku na ni licwe la butokwa ku yona. Davida a nga kuwani yeo kwa siswaniso, mi ya ba ya hae. A nga ni tutu ye ñata ye ne hapilwe mwa munzi mo. 
A nga batu ba mwateñi, ba bañwi a ba sebelisa kwa masaha, ba bañwi kwa mihuma ni lilepe, mi ba bañwi kwa ku bupa litina. A eza cwalo ni kwa batu kaufela ba minzi ya ba Amoni. Cwale yena ni batu ba hae ba kutela kwa Jerusalema.
Abisalomi, mwan'a Davida, n'a na ni kaizel'a hae yo munde ya n'a bizwa Tamare. Yo muñwi wa bana ba Davida, ya n'a bizwa Amnoni, a mu lata. 
N'a mu lata hahulu, mane a be a zieleha, a kula. N'a hupula kuli ha ku konahali ku mu nyala, kakuli n'a sa li mwa sikenge. 
Kono n'a na ni muzwale ya n'a bizwa Jonadabi, mwan'a Shimea muhulwan'a Davida, ili mutangana ya n'a na ni butali hahulu. 
Jonadabi a li ku yena, “Wena u mwan'a mulena, kono ka zazi ni zazi ni ku bonanga u nz'o swabile, kiñi? U ni bulelele libaka.”
Jonadabi a li ku yena, “U ikulise, mi u y'o lobala. Ndat'aho h'a ka t'o ku lekula, u mu bulelele, u li, ‘Muñ'a ka, u ni lumelele kaizel'a ka Tamare, a t'o ni fa mufukulo. Ni bata kuli a t'o ni lukiseza lico fa, fo ni ka na ni mu bona, mi a ni cise zona ili yena.’ ” 
Cwale Amnoni a ikulisa, mi a y'o lobala.
Davida kih'a lumelela linzwi ku Tamare, ya n'a li mwa ndu ya bulena, a li, “Zamaya kwa ndu ya Amnoni, u y'o mu lukiseza lico.” 
A ya kwateñi, mi a mu fumana a lobezi. Tamare a nga bupi, a bu luba, mi a eza masikono hona fo f'a n'a kona ku bonwa ki Amnoni. Cwale a besa masikono. 
A' sula kuli Amnoni a' ce, kono a hana, a li, “Zwisa batu kaufela,” mi ba zwa kamukana. 
Kiha s'a li ku yena, “Tisa kwanu masikono ao, mi u t'o ni cisa ona ili wena.” Tamare a nga masikono a n'a sa z'o eza, mi a ya ku yena. 
Ha s'a li a mu fe ona, Amnoni a mu swala, mi a li ku yena, “T'o lobale ni na!”
Musizana a li, “Batali, u si ke wa ni hapeleza ku eza cwalo! 
Ha ni ka eza cwalo, batu ni ka ba talima cwañi? Mi wena u ka ba yo muñwi wa matanya ba batuna mwa Isilaele. Mwanesu, bulela ni mulena, mi ni sepa kuli u ta lumela kuli u ni nyale.” 
Kono mushimani a tokwa ku utwa, mi kakuli yena n'a na ni maata ku fita musizana, a mu swala likalala.
Cwale Amnoni a toya hahulu musizana yo. Sitoyo sa hae sa ba sa fita lilato l'a n'a mu latile pili. A li ku yena, “Zwa!”
Yena a li, “Batili, ku ni zwisa cwalo ki mulatu o mutuna ku fita o s'o ezize!”
Kiha s'a biza mubeleki wa hae, a li, “Zwisa musali yo fapil'a ka! U mu kasheze kwande, mi u kiye kwa munyako!” 
Mubeleki yo a mu zwisa, mi a kiya.
A iselaka mulola kwa toho, a pazula siapalo sa hae, mi a zamaya a nz'a lila, a ikwahezi mazoho kwa pata. 
Kaizel'a hae Abisalomi a mu buza, a li, “Kikuli Amnoni u ku foselize, nji? Kaizel'a ka, u si ke wa bulelela mutu. U hupule kuli ki kaizel'a hao. U si ke wa filikanyiwa ki taba ye cwalo.” Tamare kih'a ina a nosi, a swabile maswe, mwa ndu ya Abisalomi.
Mulena Davida h'a utwa se si ezahalile, a halifa. 
Abisalomi yena n'a sa lati ku bulela ni Amnoni, mane a mu toya, kakuli n'a sweli Tamare kaizel'a hae likalala.
Mwamulaho a lilimo ze peli Abisalomi a kuta lingu za hae kwa Baale-Hazori, fakaufi ni munzi wa Eferaimi, mi a memela kwateñi bana ba mulena kaufela. 
A ya ku Mulena Davida, mi a li ku yena, “Muñ'a ka, ni y'o kuta lingu za ka. Kana mulena ni manduna ba hae ba ka taha, nji?”
Mulena a alaba, a li, “Batili mwan'a ka, n'e ka ba butata hahulu ku wena ha ne lu ka taha kaufel'a luna.” Abisalomi a pihelela, kono mulena h'a si ka lumela, mi a mu laeza.
Kono Abisalomi a li, “Hakulicwalo, kana mulena a ka lumela kuli munyan'a ka Amnoni a ye?”
Kono Abisalomi a pihelela, mane kwa mafelelezo Davida a lumelela Amnoni ni bana ba mulena kamukana ku ya ni Abisalomi.
A laela babeleki ba hae, a li, “Mu talimele ka tokomelo Amnoni ha s'a nwile hahulu, mi ha ni ka fa taelo ya kuli mu mu bulaye, mu si ke mwa saba. Na, ki na ya ka ba ni buikalabelo. Mu be ni pilu-tata, mi mu si ke mwa lika-lika!” 
Babeleki ba bulaya Amnoni ka mw'a n'a ba laelezi Abisalomi. Mi bana ba Davida ba bañwi kaufela ba pahama limbongolo za bona, ba saba.
Ha ba sa li mwa nzila ye ya kwa hae, litaba zona ki kale li y'o fita ku Davida, ze li, “Abisalomi u bulaile bana ba hao kamukana. Ha ku na nihaili a li muñwi ya siyezi!” 
Mulena a yema, a pazula liapalo za hae ka maswabi, mi a ikwiseza fafasi. Batanga ba hae, ni bona ba pazula liapalo za bona. 
Kono Jonadabi mwan'a Shimea, muhulwan'a Davida, a li, “Muñ'a ka, ha ba si ka bulaya bana ba hao kamukana. Ki Amnoni feela ya shwile. N'o ka kona ku lemuha hande ka ku talima Abisalomi, kuli n'a s'a itukiselize ku eza cwalo ku zwa yona nako yale Amnoni h'a swala kaizel'a hae Tamare likalala. 
Cwale u si ke wa kolwa litaba ze li bana ba hao kaufela ba shwile. Ki Amnoni feela ya bulailwe.”
Ka yona nako yeo, Abisalomi n'a s'a sabile.
Jonadabi a li ku Davida, “Ba ba taha bao, ki bona bana ba hao, sina ha ne ni bulezi kuli ba ka taha.” 
A sa feza feela ku bulela cwalo, bana ba Davida ba kena. Ba kala ku lila, mi ni yena Davida ni manduna ba hae ba lila hahulu.
  Abisalomi a sabela ku mulena wa Geshuri, yena Talimai mwan'a Amihuri. Davida a silisa mwan'a hae Amnoni nako ye telele.
Abisalomi a y'o ina lilimo ze talu kwa Geshuri. 
Mulena a shukela ku bona Abisalomi. N'a s'a libezi za lifu la Amnoni.
Joabi, mwan'a Zeruya, n'a ziba kuli Mulena Davida n'a shukezi hahulu Abisalomi. 
Cwale Joabi a lumela musali ya butali, ya n'a pila mwa Tekoa, mi a tiswa ku yena. H'a fita, a li ku yena, “U ikeze inge ya silisa. U apale liapalo za hao za maswabi, mi u si ke wa kamuna milili ya hao. U eze sina musali ya s'a ngile nako ye telele a li mwa maswabi. 
U ye ku mulena mi u y'o mu taluseza ze ni ta ku bulelela fa.” Cwale Joabi a mu taluseza z'a ka y'o bulela.
Musali yo a ya ku mulena, a inama ku kandelela ka likute, mi a li, “U ni tuse, muñ'a ka!”
Mulena a mu buza, a li, “U batañi?”
Muñ'a ka, ne ni na ni bana ba babeli, mi zazi le liñwi ba omana ha ne ba li kwa masimu, ko ne ku si na mutu ya n'a ka ba kauhanya, mi yo muñwi a bulaya muhabo.” 
Mi cwale muñ'a ka, banabahesu kamukana ba ni fetuhezi, mi ba bata kuli ni ba fe mwan'a ka, kuli ba mu bulaye, kakuli n'a bulaile munyan'a hae. Haiba ba eza cwalo, ni ta siyala ni si na mwana! Ba ta be ba sinyize sepo ya ka ya mafelelezo, mi munn'a ka u ta siyala a si na mwana ya ka zusa libizo la hae.
Mulena a li, “Kutela kwa hae. Ni ta bona za taba yeo.”
Musali a li, “Muñ'a ka, s'o ka eza kamukana, ku ta nyazwa na ni lubasi lwa hesu. Wena ni ba ndu ya bulena ha mu na ku ba ni mulatu.”
Mulena a alaba, a li, “Haiba mutu a ka ku fumbela, u mu tise ku na mi h'a sa na ku ku kataza hape.”
Musali yo a li, “Muñ'a ka, u lapele ku Muñ'a Bupilo, Mulimu wa hao, kuli mwanahesu y'a lelile ku kutiseza mwan'a ka bumaswe kabakala ku bulaya mwanahabo, a si ke a eza mulatu o mutuna ni ku fita wa ku bulaya mwan'a ka ya siyezi.”
Musali a li, “Muñ'a ka, ni lumelele ku bulela nto i liñwi feela.”
A li ku mulena, “Kiñi ha u ezize bumaswe bo bu cwana kwa batu ba Mulimu? Ha u si ka lumelela mwan'a hao kuli a kute kw'a n'a sabezi, mi cwale u ikatuzi ka s'o sa z'o bulela. 
Lu ta shwa kaufel'a luna. Lu swana ni mezi a sululezwi fafasi, a sa konwi ku kiwa hape. Nihaili Mulimu h'a kutisi ba ba shwile kuli ba pile, kono mulena wa kona ku fumana mukwa wa ku y'o kutisa mutu kw'a sabezi. 
Cwale muñ'a ka, libaka le li ni tisize ku t'o bulela ni wena kikuli batu ba ni fumbela, kiha se ni hupula ku t'o bulela ni wena ka sepo ya kuli u ta eza se ni kupa. 
Ne ni hupula kuli wena u ta ni utwa, mi u ni pilise ku yo ya bata ku bulaya mwan'a ka ni na, ni ku lu zwisa mwa naha yeo Mulimu a i file batu ba hae. 
 Ne ni hupula kuli sepiso ya hao, muñ'a ka, n'e ka ni lamulela, kakuli mulena u swana ni lingeloi la Mulimu, mi u ziba lika kamukana. Muñ'a Bupilo, Mulimu wa hao a be ni wena!”
Mulena a alaba, a li, “Ni ta ku buza puzo, mi u swanezi ku ni bulelela niti feela.”
Davida a buza, a li, “Ze, u li bulelezwi ki Joabi, nji?”
U ezize cwalo kuli a fetulele taba ye kamukana. Muñ'a ka u butali sina lingeloi la Mulimu, mi u ziba ze ezahala kaufela.”
Zeo ha li se li felile, mulena a li ku Joabi, “Ni hupuzi ku eza m'o latela. Zamaya, u y'o nga mutangana yo Abisalomi, mi u mu tise kwanu.”
Joabi a ikwiseza fafasi fapil'a Davida ka likute, mi a li, “Muñ'a ka, Mulimu a ku fuyaule! Cwale ni boni luli kuli wa ni lata, kakuli u lumelezi kupo ya ka.” 
Cwale a yema, a ya kwa Geshuri, mi a y'o kutiseza Abisalomi mwa Jerusalema. 
Nihakulicwalo, mulena a fa taelo ya kuli Abisalomi a si ke a ina mwa lapa la bulena. A li, “Ha ni lati ku mu bona.” Cwale Abisalomi a ina mwa ndu ya hae, mi h'a si ka bonahala ku mulena.
Mwa Isilaele ne ku si na ya n'a tumile ka bunde inge Abisalomi. Ne ku si na f'a n'a nyazahala ku zwa kwa toho mane ku y'o fita kwa mahutu. 
N'a na ni milili ye mikima y'a n'a kutanga hañwi ka silimo ha i se i li ye mitelele hahulu, mi i li bukiti. Bukiti bwa yona ne bu likana ni likilo ze peli ni licika ka ku ya ka litikanyo za mubuso. 
Abisalomi n'a na ni bana ba balalu ba bashimani, ni wa musizana ya n'a bizwa Tamare, ya n'a li yo munde hahulu.
Abisalomi a ina lilimo ze peli mwa Jerusalema a sa bonani ni mulena. 
Kiha s'a lumela Joabi ku t'o mu kupa kuli a mu yele ku mulena. Kono yena n'a si ka taha. A mu lumela hape, kono ni hona Joabi a hana ku taha. 
Kih'a li kwa babeleki ba hae, “A mu bone simu ya Joabi i bapani ni ya ka, mi ku melile mabele mwateñi. Mu ye, mi mu y'o i tumbeka mulilo.” Kiha ba se ba ya, mi ba y'o i tumbeka mulilo.
Joabi a ya kwa ndu ya Abisalomi, mi a y'o buza, a li, “Kikabakalañi babeleki ba hao ha ba il'o cisa simu ya ka?”
Abisalomi a alaba, a li, “Ni ku lumezi liñusa ku ku kupa kuli u tahe kwanu, ni t'o ku luma ku mulena ku y'o li, ‘Ni zweziñi mwa Geshuri ku taha kwanu? Ne ku ta be ku bile hande kambe ne ni inelezi kwateñi!’ ” Abisalomi a zwelapili a li, “Ni bata kuli u ni lukiseze ku y'o bonana ni mulena, mi haiba ni na ni mulatu, a ni bulaye.”
Joabi kiha s'a ya ku mulena, mi a y'o mu bulelela litaba zeo. Mulena kihona a lumela Abisalomi. Yena a ya ku mulena, a inamela fafasi ku kandelela fapil'a hae. Mulena a mu amuhela ka ku mu tubeta.
Zeo ha li se li felile, Abisalomi a ipumanela koloi ni lipizi, ni masole ba mashumi a ketalizoho ba ku mu etelelanga. 
N'a pakelelanga ku y'o yema mwa nzila fakaufi ni munyako wa munzi. Mutu ufi ni ufi ya n'a na ni muzeko, h'a fita fo, mi a lakaza kuli mulena a y'o u talima, Abisalomi n'a mu bizanga ni ku mu buza kw'a zwa. Mwendi n'a ka alaba, a li, “Muñ'a ka, ni zwa kwa lusika lwa kulikuli mwa Isilaele.” 
Abisalomi n'a ka li, “Bona, mulao wa ku yemela, kono ha ku na ya inzi mwa sibaka sa mulena ku talima taba ya hao.” 
Abisalomi n'a ka ekeza, a li, “Ha si mo ni lakaleza ku ba muatuli! Mutu ufi ni ufi ya n'a ka ba ni muzeko, kamba taba, n'a ka taha ku na, mi ne ni ka mu atulela hande ku si na sobozi.” 
Mutu yo h'a na ka sutelela ku Abisalomi, mi a t'o inama ku kandelela fapil'a hae, Abisalomi n'a ka ya ku yena, a mu swale, mane a mu tubete. 
Abisalomi n'a eza cwalo ku Muisilaele ufi ni ufi ya n'a taha ku t'o bata katulo ya mulena, mi ka ku eza cwalo n'a hapa lipilu za bona.
Mwamulaho a lilimo ze ne, Abisalomi a li ku Mulena Davida, “Muñ'a ka, ni lumelele ku ya kwa Heberoni, ni y'o taleleza sepiso ye ne ni ezize ku Muñ'a Bupilo. 
Ha ne ni sa inzi kwa Geshuri, mwa naha ya Siria, ne ni sepisize Muñ'a Bupilo kuli haiba n'a ka ni kutiseza kwa Jerusalema, ne ni ka y'o mu lapela kwa Heberoni.”
Mulena a li, “Zamaya ka kozo.” Cwale Abisalomi a ya kwa Heberoni. 
Kono a luma batu kwa masika a Isilaele kaufela ku y'o li, “Ha mu ta utwa mulumo wa litolombita, mu li, ‘Abisalomi s'e li yena mulena kwa Heberoni.’ ” 
Abisalomi a funduka mwa Jerusalema ni batu ba mianda ye mibeli b'a n'a bizize. Bona ne ba sa zibi se siñwi ka mulelo wo, mi ne ba ile feela ka lipilu ze tabile. 
Mi ha n'a sa eza sitabelo, Abisalomi a luma batu mwa munzi wa Gilo ku y'o biza Akitofele, ya n'a li yo muñwi wa baelezi ba Mulena Davida. Mulelo wa ku fetuhela mulena wa tiya, mi balateleli ba Abisalomi ba ekezeha.
Mulumiwa a t'o biha ku Davida, a li, “Maisilaele ba se ba sikuluhezi ku Abisalomi.”
Cwale Davida a li kwa manduna ba hae kaufela b'a n'a inzi ni bona mwa Jerusalema, “Mu akufe, mwendi u tuh'a fita, a lu tule, mi a bulaye batu kamukana ba ba mwa munzi mo!”
Ba alaba, ba li, “Eni muñ'a luna, lu itukiselize ku eza s'o ta bulela kaufela.” 
Cwale mulena a funduka, a sindeketwa ki lubasi lwa hae ni manduna, haisi liendi ze lishumi b'a n'a siile ku babalela ndu ya bulena.
Mulena ni batu ba hae ha ba se ba zwile mwa hae, ba y'o yema kwa ndu ya mafelelezo. 
Manduna ba hae kaufela ba t'o mu yema kwatuko, Makereti ni Mapeleti ha ba fita fapil'a hae. Masole ba mianda ye silezi ba ba ne ba mu latelezi ku zwa kwa Gati ni bona ba fita cwalo. 
Mulena kih'a li ku Itai, muzamaisi wa bona, “Wena u yelañi ni luna? Kuta, u y'o ina ni mulena yo munca. Wena u mulicaba. U mukozi ya kwahule ni naha ya henu. 
U pilile mo nako ye kuswani feela, cwale ni ka ku yambaelisezañi? Na, ha ni zibi ko ni ya. Kuta ni banabahenu, mi Muñ'a Bupilo a mi bonise sishemo ni ku sepahala kwa hae.”
Kono Itai a alaba, a li, “Muñ'a ka, ni konka ka libizo la Muñ'a Bupilo kuli ni ta ya ni wena kai ni kai k'o ta ya, nihaiba kwa ku shwa.”
Cwale Davida a alaba, a li, “Ku lukile. A lu ye.” Cwale Itai ni batu ba hae kamukana ni bana ba bona ba zamaya. 
Batu ba lila hahulu balateleli ba Davida ha ba funduka. Mulena a y'o sila Nuka ya Kideroni hamoho ni batu ba hae cwalo, mi ba liba kwa lihalaupa.
Muprisita Zadoki n'a li teñi ni Malivi ba ba ne ba lwezi Likwati le li Kenile la Bulikani bwa Mulimu. Ba li lulela fafasi ku fitela batu kamukana ha ba se ba zwile mwa hae. Abiatare ni yena n'a li teñi. 
Cwale mulena a li ku Zadoki, “Kutiseza Likwati la Bulikani mwa hae. Haiba Muñ'a Bupilo u sa ni tabezi, zazi le liñwi u ta ni kutisa, ni t'o li bona hamoho ni sona sibaka mo li inzi. 
Kono haiba a sa ni tabeli, fohe a eze s'a lata ku na.” 
Mi a zwelapili ku bulela ni Zadoki, a li, “Bona, u nge mwan'a hao ni mwan'a Abiatare, yena Jonatani, mu kutele kwa hae ka kozo. 
Ka nako yeo na, ni ta litela fa mipao ya nuka mwa naheñi ku fitela ni utwa litaba ka wena.” 
Cwale Zadoki ni Abiatare ba kutiseza Likwati la Bulikani mwa Jerusalema, mi ba y'o ina mwateñi.
Davida a kambama Lilundu la Likota za Olive a nz'a lila. N'a si na makatulo kwa mahutu, mi n'a ikwahezi kwa toho kabakala maswabi. Ba ba ne ba mu latelela kaufela ni bona ba ikwahela kwa litoho, mi ba lila. 
Davida h'a t'o bulelelwa kuli Akitofele u kopani ni Abisalomi ku mu fetuhela, a li, “Mulena Muñ'a Bupilo, u sinye milelo ya Akitofele.”
Davida h'a y'o fita fa ngo ya lilundu fo ne ku na ni sibaka sa ku lapelela, Husahi wa Muariki, mulikan'a hae ya sepahala, a t'o mu katanyeza a apezi liapalo ze pazauhile, mi a tezi masila kwa toho. 
Davida a li ku yena, “Ha u na ku ba ni tuso ku na haiba lu ya kaufela. 
Kono u kona ku ni tusa ka ku lwanisa milelo ya Akitofele haiba u kutela kwa hae, mi u y'o bulelela Abisalomi, u li, ‘Muñ'a ka, ni ta ku sebeleza sina mo ne ni inezi ni ndat'aho.’ 
Baprisita Zadoki ni Abiatare ba ta ba kwateñi, mi u ba bulelele z'o ta utwa kamukana mwa lapa la mulena. 
Ba na ni bana ba bona bo Akimaazi ni Jonatani, mi u ka ba lumanga ku t'o ni zibisa z'o utwa kaufela.”
Cwale Hushai, mulikan'a Davida, a kutela kwa hae Abisalomi h'a fita.
  Davida ha s'a fitelezi ngo ya lilundu hanyinyani, kapili-pili a katana ni Ziba, ili mutang'a Mefibosheti, ya n'a soteza limbongolo ze peli ze n'e lwezi linkwa ze mianda ye mibeli, makocela a miselo ya veine ye omile a mwanda ni makocela a miselo ye mezi a mwanda ni mukotana wa litalo wa waine cwalo. 
Mulena Davida a mu buza, a li, “Zeo kaufela u y'o li ezisañi?”
  Mulena a mu buza, a li, “Mefibosheti, muikulu wa muñ'a hao Saule, u kai?”
Mulena a li ku Ziba, “Lika kamukana ze n'e li za Mefibosheti ki za hao.”
Mulena Davida h'a fita kwa Bahurimi, yo muñwi wa banabahabo Saule ya n'a bizwa Shimei, mwan'a Gera, a t'o mu katanyeza, a nz'a mu kuta. 
Shimei a kala ku nepaka Davida ni manduna ba hae macwe, nihaike Davida n'a beilwe mwahali ki manduna ni mapolisa ba hae. 
Shimei a mu shendaula, a li, “Zwa! Zwa! Mubulai! Sisinyi! 
U ngile mubuso wa Saule, mi cwale Muñ'a Bupilo u ku utwisa butuku kakuli u bulaile ba lusika lwa Saule ba bañata. Cwale Muñ'a Bupilo s'a file mwan'a hao Abisalomi mubuso, mi wena u sinyehezwi, mubulai-tuwe!”
Abishai, mwan'a Zeruya, a li ku mulena, “Muñ'a ka, kiñi ha u tuhelela nja ye i nze i ku lwahaka? Ni lumelele ni y'o mu puma toho!”
Mulena a li ku Abishai ni ku muhulwan'a hae Joabi, “Ye ha si taba ya mina. Haiba a ni lwaha kakuli u sinulezwi cwalo ki Muñ'a Bupilo, ki mañi ya na ni tukelo ya ku mu buza libaka le li mu ezisa cwalo?” 
Davida kiha s'a li ku Abishai ni kwa manduna ba hae kaufela, “Mbali mwan'a ka wa ku ipepela ki yena ya bata ku ni bulaya. Cwale mu komokiswa kiñi ka Mubenjamine yo! A mu mu tuhele, a ni lwahe, kakuli ki Muñ'a Bupilo ya mu bulelezi cwalo. 
Mwendi Muñ'a Bupilo u ta bona manyando a ka, mi a ni fe litohonolo kuli li nge sibaka sa matapa a hae.” 
Cwale Davida ni batu ba hae ba zwelapili mwa musipili wa bona. Shimei a ba latelela, a zamaya kwa tuko a lilundu, a nz'a lwaha ni ku nepaka macwe ni ku tukululela mulena maluli h'a nz'a zamaya. 
Mulena ni batu ba hae ne ba katezi luli ha ba y'o fita kwa Jordani, mi ba y'o pumulela kwateñi.
Abisalomi ni Maisilaele kamukana b'a n'a taha ni bona ba kena mwa Jerusalema, mi ni Akitofele n'a zamaya ni bona. 
Hushai, mulikan'a Davida ya sepahala, h'a t'o katanyeza Abisalomi a li, “U pile mulena! U pile mulena!”
Abisalomi a mu buza, a li, “Busepahali bwa hao ku mulikan'a hao bu felezi kai? Kiñi ha u si ka ya ni yena?”
Hushai a alaba, a li, “Ne ni ka ya cwañi? Na, ni wa mutu ya ketilwe ki Muñ'a Bupilo, ka batu ba, ni Maisilaele kamukana. Ni ta ina ni wena. 
Hakulicwalo ki mañi ye ni ka sebeleza, haiba ni sa sebelezi mwan'a muñ'a ka? Sina mo ne ni sebeleza ku ndat'aho, ni ta sebeza cwalo ni ku wena.”
Abisalomi kih'a talima ku Akitofele, mi a li, “U lu fe kelezo ya hao. Lu ta eza cwañi?”
Akitofele a alaba, a li, “Zamaya, u y'o lobala ni liendi za ndat'aho b'a siyezi ku libelela ndu ya bulena. Fo, mutu kaufela mwa Isilaele u ta utwa kuli u s'o ikezize sila sa ndat'aho, mi ba ba ku latelela kamukana ba ka wa lipilu hahulu.” 
 Cwale ba y'o tomela Abisalomi tende fa situwa sa ndu ya bulena, mi mwa meeto a mañi ni mañi, Abisalomi a kena mwateñi, mi a lobala ni liendi za ndat'ahe.
Kelezo y'a n'a file Akitofele ka ona mazazi ao, ya latelelwa inge i n'e s'e li lona linzwi la Mulimu kasibili. Bubeli bwa bona bo Davida ni Abisalomi ba i latelela.
Akitofele a li ku Abisalomi, “U ni lumelele ku keta batu ba likiti ze lishumi ka ze peli, mi kacenu busihu ni ta latelela Davida. 
Ni ta mu lwanisa a nz'a s'a katezi, mi a zwafile. U ka tula pilu, mi batu ba hae ba ka saba. Ni ta bulaya feela mulena. 
Cwale ni ka tisa batu ba hae kamukana ku wena, sina munyaliwa h'a kutela ku munn'a hae. Ki mutu a li muñwi feela y'o tokwa ku bulaya, mi ba ba ta siyala ba ta pila ka kozo.” 
Pulelo yeo ya utwahala kuli ki kelezo ye nde ku Abisalomi ni kwa manduna ba Isilaele kamukana.
Abisalomi a li, “Cwale u y'o biza Hushai, lu t'o utwa hape z'a ka bulela ni yena.” 
Hushai h'a t'o fita, Abisalomi a li ku yena, “Akitofele u lu file kelezo ye, kikuli lu lukela ku i latelela, nji? Hakusicwalo, u lu bulelele wena se lu ka eza.”
Hushai a alaba, a li, “Kelezo y'a file Akitofele nako ye ha si ye nde. 
Wa ziba hande kuli ndat'aho Davida ni batu ba hae ki batabani ba ba tata, mi hape ba sabisa sina tau ye ngezwi bana ba yona mwa sikwa. Ndat'aho ki musole ya cuukile, mi busihu h'a ini ni batu ba hae. 
Hona ka nako ye mwendi u ipatile mwa liñope la macwe kamba mwa sibaka si sili. Davida a sa lwanisa feela batu ba hao, ya ta i utwa kaufela u ta li batu ba hao ki kale ba tulwa. 
Mane nihaili bona lindume luli, ba ba si na sabo inge litau, ba ka tula lipilu, kakuli ufi ni ufi mwa Isilaele wa ziba kuli ndat'aho ki musole yo mutuna, ni kuli batu ba hae ki balwani ba ba tata. 
Kelezo ya ka kikuli u kopanye Maisilaele hamoho, ku zwa kwa makalelo ku y'o fita kwa mafelelezo a naha, ba be ba bañata sina mushabati wa liwate, mi wena kasibili u ba etelele mwa ndwa. 
Davida lu ta mu fumana kw'a inzi, mi lu ta mu lwanisa a si ka ziba kale se si ezahala. I ka ba yena kamba batu ba hae, ha ku na ya ka banduka. 
Haiba a sabela mwa munzi, batu ba luna kaufela ba ka tisa mihala, lu t'o wisa munzi wo, lu sa siyi nihaili licwe li li liñwi feela fahalimw'a lilundu leo.”
Abisalomi ni Maisilaele kaufela, ba li, “Kelezo ya Hushai ki ye nde hahulu ku fita ya Akitofele.” Muñ'a Bupilo n'a s'a lukisize kuli kelezo ya Akitofele i si ke ya latelelwa, ili kuli Abisalomi a telwe ki kozi.
Cwale Hushai a bulelela baprisita bo Zadoki ni Abiatare kelezo y'a file Abisalomi ni manduna ba Isilaele, ni kelezo ye n'e filwe ki Akitofele. 
Hushai a ekeza, a li, “Cwalehe, mu lumele liñusa ku Davida kapili-pili, kuli a si ke a lobala mwa mipao ya nuka mwa naheñi, kono a sile ka bubebe Nuka ya Jordani, kuli yena ni batu ba hae ba si ke ba swalwa ni ku bulaiwa kamukana.”
Jonatani ni Akimaazi ne ba litezi kwa Eni-Rogele, kakuli ne ba saba ku bonwa ha ba kena mwa hae. Musizana wa mubeleki n'a nz'a yanga ku y'o ba lemusa ze ezahala, mi ne ba yanga ku y'o bulelela Mulena Davida. 
Kono nihakulicwalo ba bonwa ki mushimani, mi a y'o bulelela Abisalomi. Cwale ba akufela kwa ndu ya mutu yo muñwi mwa Bahurimi. N'a na ni siliba kwatuko a ndu ya hae, mi ba kena mwateñi. 
Musal'a mutu yo, a nga sikwahelo a si kwahela fa munyako wa siliba, mi a yaneha fateñi mbonyi, kuli mutu ufi ni ufi a si ke a lemuha. 
Manduna ba Abisalomi ba t'o fita fa ndu, mi ba buza musali yo, ba li, “Bo Akimaazi ni Jonatani ba kai?”
Ha ba se ba ile, Akimaazi ni Jonatani ba zwa mwa siliba, mi ba y'o bihela Mulena Davida. Ba mu bulelela z'a n'a hupula Akitofele ka yena, ba li, “Akufa, u sile nuka kapili.” 
Davida ni batu ba hae ba kala ku sila Jordani, mi ha li y'o pazula, ne ba se ba silile kaufela.
Akitofele h'a bona kuli kelezo ya hae ha i si ka latelelwa, a pahama mbongolo ya hae, mi a ikela kwa munzi wa habo. Ha s'a lukisize za hae kamukana, a ipulaya. A bulukwa mwa mabita a ba mba ya habo.
Davida n'a s'a fitile mwa munzi wa Mahanaimi, Abisalomi ni batu ba hae ha ba sila Nuka ya Jordani. 
Abisalomi n'a yolisize Amasa mwa sibaka sa Joabi sa ku zamaisa mpi. Amasa n'a li mwan'a Itira wa Muishimaele. M'ahe n'e li Abigaili, mwan'a Nahashi ili munyan'a Zeruya m'ahe Joabi. 
Abisalomi ni Maisilaele ba tibelela mwa naha ya Giliadi.
Davida h'a fita mwa Mahanaimi a katanyezwa ki Shobi mwan'a Nahasha ya n'a zwa mwa munzi wa Raba wa ba Amoni, ni Makiri mwan'a Amiele ya n'a zwa kwa Lodebari ni Barizilai ya n'a zwa kwa Rogelimi mwa Giliadi. 
Ba tisa mikeke, lipiza za lizupa ni likubo. Hape ba tiseza Davida ni batu ba hae lico, ili buloto, mabele, bupi, matuyu-tuyu, manawa a makima ni a masisani. 
Ba tisa linosi, mafi, silileli ni lingu. Ne ba ziba kuli Davida ni batu ba hae ba ta lapa, ku nyolwa ni ku katala mwa naheñi.
Mulena Davida a kopanya batu ba hae hamoho, mi a ba alula ka makolo. Likolo ni likolo ne li na ni batu ba ba eza sikiti ni ba ba eza mwanda, mi a beya manduna ba ba ba zamaisa. 
Cwale a ba fundula ka litopa ze talu ili sa Joabi, sa Abishai munyan'a Joabi, ni sa Itai wa kwa Gati, yo muñwi ni yo muñwi a li muzamaisi wa sitopa sa hae. Mulena kiha s'a li kwa batu ba hae, “Ni na, ni ta ya ni mina.”
Ba alaba, ba li, “Batili, u si ke wa ya ni luna. Ha ku na ku ba ni fapahano kwa lila za luna, haiba ba bañwi ku luna ba saba, kamba mane nihaiba licika la mpi ya luna ya bulaiwa. Kono haili wena ku luna u wa butokwa ku fita batu ba ba eza bo lule ba lishumi. I n'e ka ba hande ha u n'o ka siyala mwa hae mo, u nz'o lu lumelanga feela lituso.”
Mulena a li, “Ni ka eza se mu bona kuli ki sona se sinde.” Cwale a t'o yema kwatuko a munyako, batu ba hae ba nze ba zwa ka litopa za bona, za batu ba sikiti ni za ba mwanda. 
A laelela bo Joabi, Abishai ni Itai, a li, “Kabakala ka, mu y'o babalela mutangana yo Abisalomi.” Mi makuta kamukana a utwa mulena h'a fa taelo yeo kwa bazamaisi ba mpi kaufela.
Mpi ya Davida ya kena naha ku y'o lwanisa Maisilaele, mi ba y'o lwanela ni bona mwa mushitu wa Eferaimi. 
Maisilaele ba y'o tulwa ki batu ba Davida, ili ku tulwa ko ku sabisa, mane kwa y'o shwa batu ba likiti ze mashumi a mabeli lona lizazi leo. 
Ndwa ya yamba naha kamukana, mi batu ba bañata ki ba ba il'o shwela mwa mushitu ku fita ba ba shwezi mwa ndwa.
Abisalomi a katana ni batu ba Davida ka sipundumukela. Abisalomi n'a pahami mbongolo, mi haili i fite mwatas'a kota ye tuna ya oke toho ya hae ya swaseha mwa mitai. Mbongolo ya mata, mi yena a siyala a kwendoka mwahalimu. 
Yo muñwi wa batu ba Davida a mu bona, mi a y'o bihela Joabi, a li, “Muñ'a ka, ni boni Abisalomi a nz'a lepelela kwa kota ya oke!”
Joabi a li, “U mu boni luli, nji? Cwale kiñi ha u si ka mu bulaela hona fo? Kabe na kasibili ne ni ka ku fa muwaya-waya wa mali a silivela a lishumi ni lukanda.”
Kono mutu yo a alaba, a li, “Niha n'o ka ni fa sikiti sa muwaya-waya wa silivela ne ni si ke na isa lizoho la ka ku mwan'a mulena. Kaufel'a luna lu utwile mulena h'a mi laela, wena, Abishai ni Itai, h'a li, ‘Kabakala ka, mu si ke mwa bulaya mucaha yo Abisalomi.’ 
Kono ha ne ni ka hanyeza, mi na mu bulaya, mulena n'a ta utwa, kakuli u utwa lika kamukana, mi wena n'o si ke wa ni yemela.”
Joabi a li, “Ha ni sa na ku sinya nako ni wena.” A nga malumo a malalu, mi a taba Abisalomi ka ona mwa sifuba, a sa pila, a nz'a lepelela cwalo kwa kota ya oke. 
Cwale masole ba Joabi ba lishumi ba t'o kubukana ku Abisalomi, mi ba mu fuulula.
Joabi a liza tolombita ku felisa ndwa. Masole ba hae ba tuhela ku lelekisa Maisilaele, mi ba kuta. 
Ba nga situpu sa Abisalomi, ba si nepela mwa mukoti o tungile mwa mushitu, mi ba u kwahela ka libunda-tuna la macwe. Maisilaele kamukana ba saba, mi yo muñwi ni yo muñwi a liba habo.
Ha n'a sa pila, Abisalomi n'a ikezelize licwe la kupuzo mwa Musindi wa Mulena, kakuli n'a si na mwana ya n'a ka siyalisa libizo la hae. Cwale a ipeyeleza fateñi, mi ni ka nako ye li sa bizwa Licwe la Abisalomi.
Cwale Akimaazi, mwan'a Zadoki, a li ku Joabi, “Ni sa matiseza makande a mande a ku mulena, ni y'o mu zibisa kuli Mulimu u mu pilisize kwa lila za hae.”
Joabi a li, “Batili, u si ke wa isa makande a mande ao kacenu. U ka eza cwalo zazi le liñwi, isiñi kacenu, kakuli ku shwile mwan'a mulena.” 
Kiha s'a li ku mutang'a hae wa Muetiopia, “Zamaya, u y'o bulelela mulena z'o boni.” Mutanga a kandelela, mi a mata.
Akimaazi a pihelela, a li, “Ha ni na taba ni se si ka ezahala. Ni lumelele ni na, ni y'o zibisa mulena litaba ze.”
Akimaazi a li, “Se si ezahala si ezahale. Na, ni bata feela ku ya.”
Davida n'a inzi mwahal'a minyako, ili munyako wa mwahali ni o zwela kwande. Mulibeleli a pahama fa limota la lukwakwa, mi a y'o yema fa situwa sa fa munyako. A talima, mi a bona mutu ya taha a mata a nosi. 
Kih'a biza ni ku zibisa mulena, mi mulena a li, “Haiba ki a li muñwi u tisa makande a mande.” Mutu yo a sutelela a nz'a mata.
Cwale mulibeleli a bona mutu yo muñwi hape a taha a nz'a mata a li nosi, mi a biza ya fa munyako, a li, “Bona, yo muñwi hape ki yale u taha a nz'a mata ni yena!”
Mulibeleli a li, “Ha ni bona mw'a matela mutu wa pili, inge ki Akimaazi.”
Akimaazi a bulela manzwi a ku lumelisa mulena, a ikwiseza fafasi fapil'a hae, mi a li, “Lumba Muñ'a Bupilo, Mulimu wa hao, ya ku file maata ku tula batu ba ba ne ba ku fetuhezi, muñ'a ka!”
Mulena a buza, a li, “Kikuli mutangana yo Abisalomi wa pila?”
Mulena a mu bulelela, a li, “U y'o yema fani,” mi a ya, a y'o yema hona fo.
Cwale Muetiopia ni yena a fita, mi a li ku mulena, “Ni tiselize muñ'a ka litaba ze nde! Kacenu Muñ'a Bupilo u ku file ku tula lila za hao ba ba ne ba ku fetuhezi kaufela!”
Mulena a buza, a li, “Kikuli mutangana yo Abisalomi wa pila hande?”
Mulena a tulwa ki maswabi. A ya mwa ndu ye fahalimw'a munyako, mi a y'o lila. N'a nz'a zamaya a lila, a li, “Mawee, mwan'a ka! Mwan'a ka Abisalomi! Abisalomi, mwan'a ka! Kabe ku shwile na mwa sibaka sa hao, mwan'a ka! Abisalomi, mwan'a ka!”
Joabi a bulelelwa kuli Mulena Davida n'a lila hahulu kabakala lifu la Abisalomi. 
Mi cwale lizazi la ku tula leo la fetuha lizazi la sililo kwa masole ba Davida kamukana, kakuli ne ba utwile kuli mulena n'a lila mwan'a hae. 
Ba kutela kwa hae ba kuzize, sina masole ba ba na ni maswabi kakuli ba sabile lila za bona mwa ndwa. 
Mulena a ikwahela kwa pata, mi a lila, a huwa, a li, “Mawee, mwan'a ka! Mwan'a ka, Abisalomi! Abisalomi, mwan'a ka!”
Joabi a ya kwa ndu ya mulena, mi a y'o li ku yena, “Kacenu u swabisize hahulu batu ba hao, batu ba ba ku pilisize, wena, bana ba hao ba bashimani ni ba basizana, basali ba hao hamoho ni liendi. 
U hanyeza ba ba ku lata, mi u swalisana ni ba ba ku toile. U s'o bonahalize fo ku sweu, kuli wena ha u na taba ni manduna ni batu ba hao cwalo. Ni bona kuli n'o ka b'o tabile hahulu Abisalomi ha n'a ka pila kacenu, mi kwa shwa luna kamukana. 
Cwale zamaya, u y'o tiisa batu ba hao lipilu. Ha u sa yi, ni konka ka libizo la Muñ'a Bupilo kuli ha bu ka sa kamuso, u ta be u si na nihaili a li muñwi feela ya siyezi ni wena. Yeo, i ta ba kozi ye maswe hahulu ye ta be i ku tahezi mwa bupilo bwa hao kaufela.” 
Mulena kiha s'a nanuha, mi a y'o ina fakaufi ni munyako wa munzi. Batu ba hae ba utwa kuli u kwateñi, mi kaufela ba t'o kubukana ku yena.
Mwa naha kaufela batu ba kala ku kananisana, ba li, “Mulena Davida u lu pilisize kwa lila za luna. U lu lamulezi kwa Mafilisita, kono cwale u sabile Abisalomi, mi u tunukile mwa naha. 
Lu tozize Abisalomi kuli a be mulen'a luna, kono u bulailwe mwa ndwa. Cwale kiñi ha ku si na ya lika ku y'o kutisa Mulena Davida?”
Litaba ze ne bulelwa ki Maisilaele za y'o utwahala ku Mulena Davida. Cwale a luma baprisita, bo Zadoki ni Abiatare, ku y'o buza baeteleli ba Juda, kuli, “Kiñi mina ha mu li ba mafelelezo kwa ku lika ku kutiseza mulena mwa ndu ya hae? 
Mina mu banabahesu, nama ya nama ya ka, ni mali a mali a ka. Kiñi, ha mu li ba mafelelezo kwa ku ni kutisa?” 
Davida a ba bulelela kuli ba y'o li ku Amasa, “Wena u mwanahesu. Ku zwa hona fa ni ta ku fa ku zamaisa mpi ya ka, mwa sibaka sa Joabi. Haiba ni sa ezi cwalo Mulimu a ni bulaye!” 
Manzwi a Davida a hapa lipilu za batu ba Juda kaufela, mi ba mu lumela linzwi kuli a kute ni manduna ba hae kamukana.
H'a kutela kwa Jerusalema, mulena a t'o katanyezwa ki batu ba Juda kaufela kwa Nuka ya Jordani, ili ba ba ne ba zwa kwa Giligali ku t'o mu silisa nuka. 
 I sa li ka yona nako yeo, Shimei wa Mubenjamine, mwan'a Gera, ya n'a zwa kwa Bahurimi, a akufela kwa Jordani ku y'o katanyeza Mulena Davida. 
N'a zamaya ni batu ba sikiti ba lusika lwa Benjamine. Ziba mutang'a lubasi lwa Saule, ni yena a taha ni bana ba hae ba lishumi ka ba ketalizoho ni babeleki ba mashumi a mabeli, mi bao kamukana ba t'o fita kwa Jordani mulena a si ka fita kale.
Ba silisa ba ndu ya mulena nuka, ni ku eza linto kamukana z'a n'a bata mulena.
A li, “Muñ'a ka, u ni swalele bumaswe bo ne ni ezize zazi lani ha u zwa kwa Jerusalema. U si ke wa bu isa pilu kamba ku bu hupula hape. 
Na ziba, muñ'a ka, kuli ni fosize, mi kikabakaleo ha ni bile wa pili ku ba masika a kwa mutulo kaufela ku t'o katanyeza muñ'a ka kacenu.”
Abishai mwan'a Zeruya a bulela, a li, “Shimei u swanezi ku bulaiwa, kakuli u tapauzi ya ketilwe ki Mulimu ku ba mulena.”
Kono Davida a li ku Abishai ni muhulwan'a hae Joabi, “Ki mañi ya kupile muhupulo wa hao? Kikuli u bata ku ni kenya mwa butata, nji? Na, ki na ya s'a li mulena wa Isilaele ka nako ye, mi ha ku na Muisilaele ya ta bulaiwa kacenu.” 
Mi a li ku Shimei, “Ni ku sepisa kuli ha u na ku bulaiwa.”
  Cwale Mefibosheti, muikulu wa Saule, a taha ku t'o katanyeza mulena. N'a si ka tapa kwa mahutu ni ku pumela mulelu wa hae, kamba ku tapisa liapalo za hae ku zwa lizazi l'a n'a zwile ka lona mulena mwa Jerusalema ku fitela zazi l'a kutile ha s'a tuzi. 
Mefibosheti h'a fita ku zwa kwa Jerusalema ku t'o katanyeza mulena, mulena a mu buza, a li, “Mefibosheti ha n'o si ka ya ni na, kikabakalañi?
Yena a alaba, a li, “Muñ'a ka, sina ha u ziba, na, ni siyanga. Ni bulelezi mubeleki wa ka kuli a ni lukiseze mbongolo ya ka kuli ni pahame, mi ni ye ni wena, kono a ni puma. 
U til'o ni tameleza za buhata ku wena, mun'a ka, kono wena u swana ni lingeloi la Mulimu, cwale u eze m'o bonela. 
Ba mba ya ndate kaufela ne ba lukela ku bulaiwa ki wena, muñ'a ka, kono na, u ni lumelezi ku t'o canga ni wena fa tafule. Cwale ni sa na ni tukelo ifi hape ye ni ka itilelela ku wena, muñ'a ka, ye fita yeo.”
Mulena a alaba, a li, “Ha ku sa tokwahala kuli u bulele se siñwi hape. Ni se ni lukisize kuli wena ni Ziba, mu ikabele liluwo la Saule.”
Mefibosheti a li, “Muñ'a ka, u mu tuhele a li ngelele kaufela. Ku na ku lukile, muñ'a ka h'a kutezi hande mwa hae.”
  Barizilai, wa kwa Giliadi, ni yena n'a tile ku zwa kwa Rogelimi ku t'o silisa mulena fa Jordani. 
Barizilai n'a s'a li munna-muhulu luli wa lilimo ze mashumi a supile ni li li liñwi. N'a fumile hahulu, mi n'a kile a iseza mulena lico ha n'a sa inzi kwa Mahanaimi. 
Mulena a li ku yena, “A lu ye kaufela kwa Jerusalema, mi ni ta y'o ku babalela.”
Kono Barizilai a alaba, a li, “Ha ni sa na ku pila nako ye telele, cwale ni ka yelañi ni wena kwa Jerusalema, muñ'a ka? 
Na, se ni na ni lilimo ze mashumi a supile ni li li liñwi, mi ha ku sa na se si ni tabisa. Ha ni sa utwa munati wa lico ni mezi, mane ni ona manzwi a baopeli ha ni s'a utwa. Ni ta y'o ku imeza feela, muñ'a ka. 
Ha ni swanelwi ki mupuzo o mutuna cwalo. Cwalehe, ni ta y'o ku sindeketa hanyinyani feela mwabuse bwa Jordani. 
U ni tuhele, ni kutele kwa hae, ni y'o shwela fakaufi ni mabita a bashemi ba ka. Mutu wa ka Kimihami ki yo. Zamaya ni yena, muñ'a ka, u y'o mu tusa m'o latela kaufela.”
Mulena a alaba, a li, “Ni ta mu nga ni ku y'o mu ezeza m'o latela kaufela. Mi ni wena, ni ta ku ezeza s'o ta kupa kamukana.” 
Cwale Davida ni batu ba hae kamukana ba sila Jordani. A tubeta Barizilai, mi a mu fuyaula. Barizilai kih'a kutela kwa hae.
Mulena ha s'a silile, a sindeketwa ki batu ba Juda kaufela ni kalulo ya batu ba Isilaele, a ya kwa Giligali, mi Kimihami a ya ni yena. 
Cwale Maisilaele kamukana ba ya ku mulena, mi ba y'o li ku yena, “Muñ'a luna, kikabakalañi, banabahabo luna, bona batu ba Juda, ha ba ku ngile ni ku ku sindeketa, wena ni lubasi lwa hao ni batu ba hao ku ku silisa Jordani?”
Batu ba Juda ba alaba, ba li, “Lu ezize cwalo kakuli mulena ki wahabo luna. Cwale zeo li mi nyemisezañi? Sina u lu lifezi se siñwi ka lico za luna, nji, kamba ku na ni s'a lu file?”
Maisilaele ba alaba, ba li, “Mulena ki wahabo luna hahulu ku fita mina, nih'a li wa ku mina. Kiñi ha mu lu nyaziseza cwalo? Mi hape ki luna ba pili ku ambolisana ka za ku kutisa mulena?”
  Hona mo ne ku na ni mutu ya maswe ya n'a bizwa Sheba, mwan'a Bikiri, wa lusika lwa Benjamine. A liza tolombita, mi a li, “Davida a lelekwe! Ha lu na ku mu latelela! Banna ba Isilaele, a lu kuteleñi kwa mahae!” 
Cwale Maisilaele ba siya Davida mi ba ya ni Sheba, kono batu ba Juda ba yemela Davida, mi ba mu latelela ku zwa kwa Jordani mane ku y'o fita mwa Jerusalema.
  Mwa Jerusalema, Davida a ya mwa ndu ya hae ya bulena, a nga liendi ba lishumi b'a n'a siile kuli ba babalele ndu, mi a ba fa balibeleli. A ba fa ze ne ba tokwa kaufela, kono h'a si ka ba kutiseza mwa ndu. Ba libelelwa cwalo bupilo bwa bona kaufela, ba pila sina limbelwa.
Mulena a li ku Amasa, “Biza banna ba Juda kamukana, mi u t'o fita ni bona kwanu kamusomuñwi.” 
Amasa a y'o ba biza, kono ha ba si ka fita ka lona lizazi l'a n'a mu tomezi mulena. 
Mulena kih'a li ku Abishai, “Sheba u ta lu kataza hahulu ku fita Abisalomi. U nge batu ba ka, mi u mu latelele, mwendi a ka swana a kena mwa minzi ye tiisizwe, mi a lu bande.” 
Cwale batu ba Joabi, bona Makereti ni Mapeleti ni masole ba bañwi kamukana ba latelela Abishai. Ba zwa mwa Jerusalema ku y'o bata Sheba. 
Ha ba y'o fita fa licwe le lituna kwa Gibioni, Amasa a ba katana. Joabi n'a apezi za ndwa, a na ni mukwale mwa sipusu se si tamelezwi kwa lukanda lwa hae. Ha s'a fitela kwapili, mukwale wa wa. 
Joabi a li ku Amasa, “Mulikani, u zuha cwañi?” mi a mu swala kwa mulelu ka lizoho la hae la silyo kuli a mu tubete. 
Amasa n'a si ka lemuha mukwale w'a n'a sweli Joabi, mi Joabi a mu taba mwa mba, mi za mwa mba za labukela fafasi. A shwela hona fo, mi Joabi h'a si ka kutela ku mu taba hape.
Yo muñwi wa batu ba Joabi a yema kwatuko a situpu sa Amasa, mi a bulela, a li, “Mutu ni mutu ya li wa Joabi ni Davida, a latelele Joabi!” 
Situpu sa Amasa ne si lapalelile mwa mali mwahal'a mukwakwa. Mutu wa Joabi h'a bona kuli batu kaufela ne ba t'o yemanga ku sona, a si hohela mwa naheñi ku si zwisa mwa mukwakwa, mi a si apesa ka kubo, kakuli mutu kaufela ya n'a si bona n'a yema. 
Situpu ha si se si zwisizwe mwa nzila, mutu ni mutu a latelela Joabi ku y'o bata Sheba.
Sheba a fitelela naha ya masika a Isilaele kamukana, mi a y'o fita mwa munzi wa Abele-Beti-Maaka. Ba mushiku wa Bikiri kaufela ba kopana, mi ba mu latelela mwa munzi. 
Batu ba Joabi ba fita, mi ba t'o kwaciseza Sheba mwa munzi. Ba yaha liuba kwand'a lukwakwa lwa munzi, mi hape ba kala ku yepa lukwakwa kuli lu wele fafasi. 
Mwa munzi mo, ne ku na ni musali ya n'a na ni butali. A huweleza a nz'a yemi fahalimw'a lukwakwa, a li, “Mu teeleze! Mu bulele Joabi a tahe kwanu. Ni bata ku t'o bulela ni yena.” 
Joabi a ya, mi musali a mu buza, a li, “Ki wena Joabi, na?”
Musali kih'a li, “Kwakale ne ku na ni pulelo ye n'e li, ‘Zamaya, u y'o fumana kalabo ya hao mwa Abele!’ mi kihona mo ne ba ezezanga. 
Munzi wa luna ki o mutuna, ili o muñwi wa minzi ya kozo, ye sepahala mwa Isilaele. Cwale u bata ku u sinyezañi? U bata ku sinya s'e li sa Mulimu, nji?”
Joabi a alaba, a li, “Ha ku cwalo ni hanyinyani! Ha ni na ku tuba kamba ku sinya munzi wa mina! 
Ha si ona mulelo wa luna woo. Mutu ya bizwa Sheba, mwan'a Bikiri, ya zwa kwa naha ya malundu ya Eferaimi, u kalile ku fetuhela Mulena Davida. Mu ni fe yena mutu yo a li muñwi, mi ni ta siya munzi.”
A ya ku ba munzi ka kelezo ya hae yeo. Ba puma toho ya Sheba, mi ba i tulisa lukwakwa ku i nepela ku Joabi. Yena kiha s'a liza tolombita, mi batu ba hae kaufela ba tokolomoha munzi, mi ba kutela kwa hae. Haili yena Joabi a kutela ku mulena kwa Jerusalema.
Joabi n'a li muzamaisi wa mpi ya Isilaele. Benaya, mwan'a Jehoyada, n'a li muzamaisi wa mapolisa ba Davida, ili bona Makereti ni Mapeleti. 
Adoniramu n'a li muzamaisi wa misebezi ye n'e eziwa ki sicaba. Josafati, mwan'a Akiludi, n'a li mubuluki wa libuka za muso. 
Sheva n'a li muñoli wa kuta. Zadoki ni Abiatare ne ba li baprisita. 
Ira, wa mwa munzi wa Jairi, ni yena n'a li yo muñwi wa baprisita ba Davida.
Ka nako ya puso ya Davida, kwa ba ni tala ye tuna hahulu mwa naha. Ya nga lilimo ze talu ze tezi. Cwale Davida a biha taba ku Muñ'a Bupilo, mi yena a li, “Saule ni lubasi lwa hae ki bona ba ba na ni mulatu wa pulao. U bulaile batu ba mwa Gibioni.” 
 Batu ba mwa Gibioni n'e si Maisilaele. I n'e li sitopanyana feela sa Maamori ba ba ne ba sepisizwe ki Maisilaele kuli ba ta ba sileleza, kono Saule a lika ku ba bulaya ka muhupulo wa ku tabisa batu ba Isilaele ni ba Juda. 
Cwale Davida a biza batu ba Gibioni, mi a li ku bona, “Ni ka mi ezezañi? Ni bata ku lifa bumaswe bo ne bu ezizwe ku mina, ili kuli mu kupele batu ba Mulimu mbuyoti.”
Ba alaba, ba li, “Fapahano ya luna ni Saule hamoho ni lubasi lwa hae ha i na ku feliswa ki tifo ya silivela kamba gauda. Hape ha lu bati ku bulaya Muisilaele ufi kamba ufi.”
Ba alaba, ba li, “Saule n'a bata ku lu feza, kuli mane ku si ke kwa siyala nihaili a li muñwi feela wa ku luna mwa Isilaele. 
Cwalehe, u lu fe baikulu ba hae ba supile ba banna, mi lu ta ba bulaela fapil'a Muñ'a Bupilo kwa Gibeya, ona munzi wa habo Saule, mulena ya n'a ketilwe ki Muñ'a Bupilo.
  Kono kabakala buitamo bo bu tiile bw'a n'a itamile ni Jonatani, Davida a pilisa Mefibosheti, mwan'a Jonatani, muikulu wa Saule. 
 Nihakulicwalo a nga Arimoni ni Mefibosheti yo muñwi, ili bana ba Saule b'a n'a pepile ku Rizipa mwan'a Aya. Hape a nga baikulu ba Saule ba ketalizoho, ba ba ne ba pepilwe ki Merabi, mwan'a hae wa musali. Merabi n'a ba pepile ni Adriele, mwan'a Barizilai wa kwa Mehola. 
Davida a ba fitisa kwa batu ba Gibioni, mi bona ba y'o ba bulaela fa lilundu, fapil'a Muñ'a Bupilo. Ba shwelela hamoho mwa busupa bwa bona. Ba bulaiwa kwa makalelo a maliha ha ku kutulwa mabele.
Cwale Rizipa, mwan'a Aya, ya n'a li siendi sa Saule a nga saka, a y'o ikezeza mulutinyana fa licwe, mi a y'o ina fateñi ku zwa kwa makalelo a likutulo, ku fitela pula ha i t'o nela litupu. N'a nz'a li lita kwa linyunywani musihali ni kwa libatana busihu.
Davida a utwa z'a n'a ezize Rizipa. 
 A ya, mi a y'o nga masapo a Saule ni a Jonatani, mwan'a hae, kwa batu ba kwa Jabeshi mwa Giliadi. Batu bao ba kile ba ikuzwa ku y'o nga masapo ao mwa patelo ya Beti-Shani, ko ne ku pahekilwe litupu ki Mafilisita lizazi l'a n'a bulailwe Saule fa Lilundu la Giliboa. 
Davida a nga masapo a Saule ni a Jonatani, mi a' huhula ni masapo a ba supile ba ba ne ba bulailwe. 
Kiha ba se ba pumbeka masapo a Saule ni a Jonatani mwa libita la Kishi, ndat'ahe Saule, le li mwa Zera, mwa naha ya Benjamine. Ze n'e laezwi ki mulena kaufela za ezahala, mi ha ku se ku felile, Mulimu a alaba litapelo za bona kabakala naha.
Kwa ba ni ndwa ye ñwi mwahal'a Mafilisita ni Isilaele. Davida ni batu ba hae ba y'o lwanisa Mafilisita. Ndwa i sa lwana Davida a katala. 
Silankwe sa munna ya n'a bizwa Ishibi-Benobo, n'a sweli lilumo la kopa la bukiti bo bu likana likilo ze ketalizoho, mi n'a lepelelize mukwale o munca mwa liteka. N'a hupula kuli mwendi n'a ka bulaya Davida. 
 Kono Abishai, mwan'a Zeruya, a t'o tusa Davida, a lwana ni Mufilisita, mi a mu bulaya. Cwale batu ba Davida ba mu kupa kuli a ba sepise ku sa ya hape ni bona kwa ndwa, ba li, “Ki wena sepo ya Isilaele, mi ha lu lati ku sinyehelwa ki wena.”
Zeo ha li se li felile, kwa ba ni ndwa ni Mafilisita kwa Gobo. Sibekai wa kwa Hushati a bulaya kokota ya munna ya n'a bizwa Safa.
Kwa Gobo hape, kwa ba ni ndwa ye ñwi ni Mafilisita, mi Elikanani mwan'a Jaare-Oregimi, wa kwa Betelehema, a bulaya Goliati wa kwa Gati, ya n'a na ni lilumo la teku ye n'e kuma fa mwambo wa munna.
Hape kwa ba ni ndwa ye ñwi kwa Gati, ko ne ku na ni silankwe sa munna, ya n'a lata ku lwana. N'a na ni minwana ye silezi kwa lizoho le liñwi ni le liñwi, ni kwa mahutu hape ne ku li cwalo. 
A nyefula Maisilaele, kono Jonatani, mwan'a Shama muhulwan'a Davida, a mu bulaya.
Ba bane bao, ne ba simuluha kwa lusika lwa batu ba batuna hahulu, ba mwa Gati, mi ba bulaiwa ki Davida ni batu ba hae.
Ye ki yona pina ye opelezwi Muñ'a Bupilo ki Davida, Muñ'a Bupilo ha s'a mu pilisize ku Saule ni kwa lila za hae kamukana.
Muñ'a Bupilo ki mupilisi wa ka.
Mulimu wa ka ki sisilelezo sa ka,
Ni biza Muñ'a Bupilo,
Ne ni beilwe mwahali ki mandinda
Lifu la ni tateza ka mihala ya lona,
Mwa butata bwa ka
Cwale lifasi la nyanganya,
Kwa zwa musi mwa lingo za hae.
A kwalula lihalimu mi a taha fafasi,
A fufela fafasi a li fa mukokoto
A ikwahela ka lififi.
Mwa lumonyi lo lu mu monyehela
Cwale Muñ'a Bupilo a luma
A posa masho, mi a hasanya lila
Lilaho la liwate la bonahala,
Muñ'a Bupilo a otolola lizoho la hae
A ni lamulela ku ba ba ni toile,
Ba t'o ni lwanisa
A ni zwisa mwa kozi.
Muñ'a Bupilo u ni fa mupuzo
Ni bulukile mulao wa Muñ'a Bupilo.
Ni mamezi milao ya hae kamukana.
Wa ziba kuli ha ni na koli,
Mi cwale u ni fa mupuzo
Wena, Muñ'a Bupilo,
U kenile ku ba ba kenile,
U pilisa ba ba ishuwile,
Wena, Muñ'a Bupilo, u liseli la ka.
U ni fa maata a ku lwanisa lila
Mulimu yo, likezo za hae li kondile
Muñ'a Bupilo a nosi
Mulimu yo,
  U ni hatisa hande sina lizwii.
U ni luta ku tabana,
Wena, Muñ'a Bupilo, u ni sileleze,
U ni pimisize kwa ku hapiwa,
Ni lelekisa lila za ka
Ni li wiseza fafasi,
U ni fa maata a ku tabana
U lelekisa lila za ka.
Li bata tuso,
Na li pyata,
U ni pilisize kwa batu
Balicaba ba ni kandelela.
Ba felelwa ki sepo,
Muñ'a Bupilo wa pila!
U ni fa maata a ku tula lila za ka.
U ni lamulela kwa balwanisi
  Mi kihona ni ta ku lumba mwahal'a
Mulimu u fa ku tula ko kutuna
Ki a manzwi a Davida a mafelelezo. Davida mwan'a Jese n'a li mutu ya n'a pahamisizwe ki Mulimu, ya n'a ketilwe ki Mulimu wa Jakobo ku ba mulena, mi ki yena ya n'a li mulukisi wa lipina za Isilaele. Davida a li,
“Moya wa Muñ'a Bupilo
Mulimu wa Isilaele u bulezi,
Ya cwalo u swana ni lizazi
“Mi Mulimu u ta tohonolofaza cwalo
Kono batu ba ba hana Mulimu
Ba kona ku swalwa feela ka sipi
Mabizo a masole ba Davida ba ba tumile ki a. Joshebu-Bashebeti wa kwa Takemoni n'a li muzamaisi wa Lindume ze Talu. A lwanisa batu ba mianda ye supile ka u li muñwi ka lilumo la hae, mi kaufel'a bona a ba bulaela mwa ndwa.
Wa bubeli kwa lindume zeo ze talu n'e li Eliazare, mwan'a Dodai ni muikulu wa Akoka. Ka nako ye ñwi, yena ni Davida ba lwanisa Mafilisita ba ba ne ba kopani ku y'o lwana. Maisilaele ba kuta mwamulaho. 
Kono yena a siyala a yemi, mi a lwanisa Mafilisita mane lizoho la hae la ba ni singonyi, mi a palelwa ku lisela mukwale wa hae. Lizazi leo Muñ'a Bupilo a tula ndwa ye tuna ka yena. Ndwa ha i se i felile, Maisilaele ba kutela kw'a n'a inzi Eliazare, ku y'o tubula ba ba shwile liapalo za ndwa.
Wa bulalu kwa lindume zeo ze talu n'e li Sama mwan'a Agee wa kwa Harari. Mafilisita ne ba kopani kwa Lehi, ko ku ne ku na ni simu ya manawa. Maisilaele ba saba Mafilisita. 
Kono Sama a siyala a yemi mwa simu, a i sileleza mi a bulaya Mafilisita. Zazi leo hape, Muñ'a Bupilo a tula ndwa ye tuna ka yena.
Nako ya kutulo ha i s'e li fakaufi, ba balalu ku Ba Mashumi a Malalu ba shetumukela ku Davida kwa liñope la Adulami, kanti sitopa sa Mafilisita ne si tibelezi mwa Musindi wa Refaimi. 
Ka yona nako yeo, Davida n'a li mwa sisabelo, mi sitopa sa Mafilisita ne si li mwa Betelehema. 
Davida a kenelwa ki takazo ye tuna hahulu, a li, “Mawee, kambe ne ni ka fumana mutu ya n'a ka ni nwisa mezi a mwa siliba se si kwatuko a munyako wa Betelehema!” 
Masole bao ba balalu, ba ba tumile, ba isinenekeza mwahal'a mafulo a Mafilisita, ba y'o ka mezi mwa siliba, mi ba a tisa ku Davida. Kono h'a si ka a nwa. Bakeñisa ku nwa, a' sulelela fafasi ku ezeza Muñ'a Bupilo sitabelo. 
A li, “Muñ'a Bupilo, ne ni si ke na nwa mezi ao. Kakuli ku a nwa, ne ku ka swana ni ku nwa mali a banna ba, ba ba itombozi bupilo bwa bona!” Mi kamukwaocwalo a hana ku a nwa.
Abishai, munyan'a Joabi, mwan'a Zeruya, n'a li muzamaisi wa likolo la lindume ze mashumi a malalu ze n'e tumile hahulu. A lwanisa batu ba mianda ye milalu ka lilumo la hae, a ba bulaya, mi a tuma mwahal'a likolo leo. 
N'e li yena ya n'a tumile hahulu mwa likolo la ba mashumi a malalu, mi a ba muzamaisi wa bona, kono n'a si ka tuma hahulu sina yo muñwi wa ba balalu bani.
Benaya, mwañ'a Jehoyada wa kwa Kabizeele, n'a li musole ya tumile. N'a ezize likezo za bundume. A bulaya batu ba babeli, ili balwani ba batuna ba Moabi. Zazi le ne si andile silami, a kena mwa mukoti, mi a y'o bulaya tau. 
Hape a bulaya Muegepita, ili munna yo mutuna ya n'a sweli lilumo. Benaya a lwana ni yena ka mulamu, a yubula Muegepita lilumo mwa mazoho, mi a mu bulaya ka lona. 
Ze, ki zona likezo za bundume bwa Benaya. 
N'a zwile mubano ku Ba Mashumi a Malalu kono n'a si ka tuma sina Ba Balalu. Davida a mu eza muzamaisi wa mapolisa ba hae.
Ba bañwi ba likolo la Ba Mashumi a Malalu n'e li,
Sama ni Elka ba kwa Harodo,
Helezi wa kwa Palati,
Abiezere wa kwa Anatota,
Zalumoni wa kwa Akoka,
Helebi mwan'a Baana wa kwa Netofa,
Benaya wa kwa Piratoni,
Abi-aliboni, wa kwa Aribati
Eliaba wa kwa Shaaliboni,
Sama ni Akiami mwan'a Sharari wa kwa Harari,
Elifeleti mwan'a Akasibai wa kwa Maakati,
Hezerai wa kwa Kirimele,
Igali mwan'a Natani wa kwa Zoba,
Zeleki wa kwa Amnoni,
Ira ni Garebi ba kwa Itira,
ni Uria wa Muhiti.
Ka nako ye ñwi hape Muñ'a Bupilo a nyemela batu ba Isilaele, mi a ba tahiseza butata ka Davida. Muñ'a Bupilo a li ku yena, “Zamaya, u y'o bala batu ba Isilaele ni ba Juda.” 
Cwale Davida a li ku Joabi, muzamaisi wa mpi ya hae, “U ye ni manduna bao kwa masika kamukana a Isilaele, ku zwa kwa makalelo a naha mane ku y'o fita kwa mafelelezo a yona, mi u bale batu. Ni bata ku ziba fo ba kuma.”
Kono Joabi a alaba mulena, a li, “Muñ'a ka, Muñ'a Bupilo, Mulimu wa hao, a atise batu ba Isilaele hahulu ku fita fo ba kuma ka nako ye, mi u pile kuli u be u bone fo ba ka kuma. Kono hande-nde muñ'a ka, se si ku batisa ku eza cwalo ki sika mañi?” 
Kono mulena a laela Joabi ni manduna ba hae kuli ba mamele litaelo za hae. Kiha ba mu siya, mi ba y'o bala batu ba Isilaele.
Ba sila Jordani, mi ba y'o tibelela kwa mboela wa Aroere, munzi o mwa musindi, mwa naha ya Gadi. Ku zwa fo, ba ya kwa mutulo wa Jezeri. 
Ba ya ni kwa Giliadi, ni Kadeshi, mwa naha ya Mahiti. Kiha ba ya mwa naha ya Dani. Ku zwa mwa Dani ba potoloha kwa wiko ku ya kwa Sidoni. 
Cwale ba liba kwa mboela, kwa munzi o tiisizwe wa Tire, kwa minzi kaufela ya Mahivi ni Makanana, mi kwa mafelelezo ba ya kwa Beeresheba ili kwa mboela wa naha ya Juda. 
Mwamulaho a likweli ze supile ni ze peli ni mazazi a mashumi a mabeli ba kutela kwa Jerusalema, ha ba se ba zamaile naha kamukana. 
Ba y'o bihela mulena palo ya banna kaufela ba ba lukela busole, kuli ki ba likiti ze mianda ye supile ka u li muñwi mwa Isilaele ni likiti ze mianda i ketalizoho mwa Juda.
Kono Davida ha s'a felize ku bala batu, a kala ku katazwa ki lizwalo, mi a li ku Muñ'a Bupilo, “Ni fosize hahulu ka ku eza cwalo! U ni swalele, Muñ'a Bupilo. Ni ezize ka bukuba luli!”
Habusa kakusasa, Davida h'a si ka zuha kale Muñ'a Bupilo a li ku mupolofita Gadi, muboni wa Davida, 
“Zamaya, u y'o bulelela Davida kuli ni ta mu fa ku iketelela fa lika ze talu. Y'a ta keta, ki yona ye ni ta eza.” 
Gadi a ya ku yena, a mu bulelela s'a n'a bulezi Muñ'a Bupilo, mi a buza, a li, “S'o keta ki sifi? Miaha ye milalu ya tala mwa naha ya hao, kapa likweli ze talu u nz'o saba lila za hao, kamba mazazi a malalu a matuku mwa naha ya hao? Cwalehe, nahana mi u ni bulelele kalabo ye ni ta kutiseza ku Muñ'a Bupilo.
Davida a li, “Ni keni mwa ziezi! Kono ha ni lati ku utwiswa butuku ki batu. Lu utwiswe butuku ki Muñ'a Bupilo, kakuli yena u na ni makeke.” 
Cwale Muñ'a Bupilo a tisa butuku mwa Isilaele ku kala kakusasa, mane ku y'o fita nako y'a n'a tomile. Ku zwa kwa makalelo a naha ku isa kwa mafelelezo a yona, kwa shwa Maisilaele ba likiti ze mashumi a supile. 
Lingeloi la Muñ'a Bupilo ha ne li se li bata ku sinya Jerusalema, Muñ'a Bupilo a kutisa pilu ya hae kwa ku utwisa batu butuku, mi a li kwa lingeloi le ne li ba bulaya, “Tuhela! Ku likani!” Lingeloi ne li se li li kwa sihoto sa Arauna wa Mujebusi.
Davida a bona lingeloi le ne li bulaya batu, mi a li ku Muñ'a Bupilo, “Ki na ya na ni mulatu. Ki na ya fosize. Bo nalimai ba, ba ezizeñi? Kambe u utwisize na ni lubasi lwa ka butuku!”
Ka lona lizazi leo Gadi a ya ku Davida, mi a li ku yena, “Zamaya kwa sihoto sa Arauna, u y'o yahela Muñ'a Bupilo katala.” 
Davida a utwa taelo ya Muñ'a Bupilo, mi a ya, sina mw'a n'a mu bulelezi Gadi. 
Arauna h'a talima, a bona mulena ni manduna ba hae ba taha ku yena. A t'o ikwiseza fafasi fapil'a Davida. 
Mi a buza, a li, “Muñ'a ka! U til'o ezañi kwanu?”
Arauna a li, “U si nge, muñ'a ka, mi u fe Muñ'a Bupilo s'o bata kamukana. Lipulu ki ze za ku eza sitabelo fa katala. Hape lijoko za zona ki ze hamoho ni mabala fo ku pulelwa. A tuse kwa ku tumbulisa mulilo.” 
Arauna a fa mulena lika zeo kamukana, mi a li ku yena, “Muñ'a Bupilo, Mulimu wa hao a amuhele mpo ya hao.”
Kono mulena a alaba, a li, “Batili, ni ta ku lifa. Ha ni na ku fa Muñ'a Bupilo, Mulimu wa ka, mpo ye ni si ka zwiseza se siñwi.” Mi a leka sihoto ni lipulu ka muwaya-waya wa silivela o eza mashumi a ketalizoho. 
A yaha katala ka Muñ'a Bupilo hona fo, mi a eza sitabelo sa ku cisa ni sitabelo sa ku tiisa bulikani. Muñ'a Bupilo a alaba tapelo ya hae, mi butuku bwa fela mwa Isilaele.
