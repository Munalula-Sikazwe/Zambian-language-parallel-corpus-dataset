Pesule lya kufwa kwakwe Saulo, Defedi wakaboola kuswa mukukoma bene Amaleki akwikalabo nshiku shobilo muSikilagi. 
Ingayi bwatatu musankwa wakapola kuswa kumisumba yakwe Saulo, kaafwete shakufwala shikwamookite alimwi abulongo mumutwi. Ndyaakashika kuli Defedi wakafukama cakushisha ciwa panshi mukumupa bulemu. 
Mpomunyaawo Defedi wakamwiipusha ayi, “Waswa kuli?” Lakwe wakakumbula ayi, “Ndaloboka kumisumba ya bene Isilaeli.”
Mpeeke wakeepusha ayi, “Ndwiite, nciinshi cacitika?” Wakakumbula ayi, “Bashilumamba bene misheesu bakacica kunkondo, alimwi baanji bakacaikwa. Saulo aJonasani mwanaakwe boonse balifwite.”
Lyalo Defedi wakeepusha musankwa wakamuletela nkombe ayi, “Ino weshiba buyani ayi Saulo aJonasani mwanaakwe balifwite?” 
Musankwa uyo wakakumbula ayi, “Nebo ndakacanikwaawo paKalundu ka Gilubowa. Ono ndakabonabo Saulo utooshimpila kulisumo lyakwe, beshikulwanina mushikoci sha maaki abeshikulwanina pamaaki bene Filisiti kabalibo pafwaafwi akumulimba. 
Ndyaakacebuka akumbona, wakangolobesha, mpeeke anebo ndakeepusha ayi, ‘Mulisuni ayi ncite buyani nkambo?’ 
Lyalo wakanjipusha ayi, ‘Ino ndiwe ni?’ Nebo ndakakumbula ayi, ‘Ndi mwine Amaleki.’
“Mpeeke wakaamba ayi, ‘Kwesa kuno uncaaye. Ndacisikwa cibiibi alimwi ndi pafwaafwi akufwa.’ 
Aboobo ndakaya ndamucaya mukwiinga ndakalinga kumubwene ayi na awebo, utoofwa. Lyalo ndakabwesa mushini ngwaakalinga kufwete kumutwi wakwe ampatishi ya kumaansa akushileta kuli ndimwe nobaami bangu.”
Mpomunyaawo Defedi abashilumamba bakwe boonse bakakwamoona shakufwala shabo kubuumba. 
Bakalila cakooloma akulikasha kulya kushikila macolesha ceebo ca lufu lwakwe Saulo aJonasani mwanaakwe alimwi alikoto lya bashilumamba ba Mwaami Lesa pantu pomwi amushobo wa bene Isilaeli. Bakacita boobo mukwiinga baanji bakacaikwa kunkondo.
Lyalo Defedi wakeepusha musankwa wakamuletela nkombe iyo ayi, “Ino ulaswa kuli?” Alakwe wakakumbula ayi, “Ndi mwanaamuswamashi, mwine Amaleki.”
Defedi wakamwiipusha alimwi ayi, “Ino webo cakuyumya moyo kwaamba ayi ucaye mwaami wakasalwa aMwaami Lesa nciinshi?”
Mpomunyaawo Defedi wakeetawo womwi pabasankwa bakwe akumwaambila ayi, “Koya umucaaye ulya!” Mpeeke wakaya wamucaya. 
Defedi wakalinga wamwaambila kale ayi, “Ulu lufu waliletela omwiine. Walipa mulandu omwiine ndiwalyaambilila ayi wakacaya mwaami uyo Mwaami Lesa ngwaakasala kwiinda mukunanikwa mafuta.”
Mpeeke Defedi wakeemba lwiimbo ulu lwakulila Saulo aJonasani mwanaakwe, 
alimwi wakaamba ayi boonse basankwa bene Juda balyeelete kwiishikwa. Lwiimbo ulu lulembetwe mulibuku lyakwe Jasha.
“Nkombalume shako ocishi ca Isilaeli shamana katyenke patulundu twako.
“Cikani ici mutakashimikili bene Gati,
“Ee, patulundu twa Gilubowa,
Buta bwakwe Jonasani bwalinga kununka lufu,
“Saulo aJonasani balinga bantu bakondelesha alimwi basunikwi,
“Nobanakashi bene Isilaeli amulile Saulo,
“Maawe baya basankwa beene beene! Bakacaikwa munkondo.
“Jonasani mukwesu wancisa abuumbi kumoyo,
“Maawe baya basankwa beene beene!
Kuswawaawo Defedi wakeepusha Mwaami Lesa ayi, “Sa nje ono kundabala yomwi ya muJuda?” Mwaami Lesa wakakumbula ayi, “Ee, koya.” Mpomunyaawo wakeepusha alimwi ayi, “Nje kundabalanshi?” Mwaami Lesa wakakumbula ayi, “Koya kuEbuloni.”
Mpeeke wakaya kuEbuloni abamakaakwe boonse bobilo, Ainoamu mwine Jesiliilu aAbigelo mwanakashi wakashiya Nabali mwine Kamelo. 
Defedi wakaya abashilumamba abo mbwaakalingaabo, womwi awomwi wakaya abamuŋanda yakwe. Lyalo bakaya bekala muEbuloni amumandabala akalinga kunooishingulukite. 
Mpeeke basankwa bene Juda bakesa kuEbuloni akunanika Defedi kuba mwaami wabo.
wakatuma beshinkombe mukubaambila ayi, “Mwaami Lesa amupe coolwe ceebo mwatondesha kushomeka kuli Saulo mwaami wanu kwiinda mukumubika. 
Mwaami Lesa aamunyumfwile nkumbu lyoonse alimwi akumutondesha kushomeka kwakwe. Anebo ndaakunoomucitila kabotu ceebo ca ceeci ncemwakacita. 
Ono amuyume akubula boowa mukwiinga Saulo mwaami wanu ulifwite. Paceebo ceeci bene Juda bananika ndime kuba mwaami wabo.”
Muciindi ceenka ico, Abina mwanaakwe Na, mutanjilili wa bashilumamba bakwe Saulo, wakabwesa Ishibosheti mwanaakwe Saulo akumutola kuMaanaimu kwitala lya Mulonga wa Joodani. 
Mpeeke wakamubika pabwaami bwa cishi ca Gilyadi, Asheli, Jesiliilu, Efuleemu alimwi acakwe Benjameni, nkokwaamba ayi cishi ca Isilaeli coonse.
Ishibosheti mwanaakwe Saulo wakalinga kucite myaaka makumi one ndyaakaba mwaami wa cishi ca Isilaeli. Wakeendelesha kwamyaaka yobilo. Nakubi boobo bene Juda boonse bakalinga mubweendeleshi bwakwe Defedi. 
Defedi wakalela bene Juda kwa myaaka yosanwe ayobilo alimwi amusa kaali mundabala ya Ebuloni.
Ono Abina mwanaakwe Na pantu pomwi abashilumamba bakwe Ishibosheti mwanaakwe Saulo bakaswaako kuMaanaimu akuya kuGibyoni. 
Alakwe Joabu mwanaakwe Seluiya wakanyamuka abashilumamba bakwe Defedi akuya mukukumanaabo kucishiba ca Gibyoni. Likoto limwi lyakekala kulubasu lomwi lwa cishiba alimwi kulubasu lumwi. 
Lyalo Abina wakaambila Joabu ayi, “Atulwanishe basankwa bacikula bwangu bamwi, tweebele.” Joabu wakakumbula ayi, “Ncibotu, abalwane.”
Mpeeke bakanyamuka akubelenga basankwa bali likumi abobilo ba mumukowa wakwe Benjameni bakalinga kwiimikanina Ishibosheti mwanaakwe Saulo, abalo bakwe Defedi bali likumi abobilo. 
Lyalo musankwa womwi awomwi wakacata mubye kumutwi wakusha mupeeni wakwe akuyasa ngwaatoolwanaakwe. Mpeeke boonse bobilo bawita pantu pomwi, tibili boonse bali makumi obilo abone bafwa. Kuswawaawo musena uyo bakautumba ayi Elikati Asulimu nkokwaamba ayi Muunda wa Mipeeni.
Bushiku ubo nkondo yakalula abuumbi. Mpeeke Abina abashilumamba bene Isilaeli bakakomwa kubakwe Defedi. 
Bana bakwe Seluiya basankwa botatwe boonse bakalingaawo. Meenaabo nguJoabu, Abishayi alimwi aAsayelo. Asayelo wakalinga anga ndiaki kulubilo. 
Mpeeke wakatandaanya Abina cakumululamabo. 
Abina wakalanga kwisule akumwiipusha ayi, “Sa ndiwe Asayelo?” Alakwe wakakumbula ayi, “Ee, ndime.”
Mpeeke Abina wakamwaambila ayi, “Pambuka, ukonkele shilumamba umwi uli woonse akumunyaya shakulwanisha shoonse nshaacite.” Nakubi boobo Asayelo taakwe kupambuka, wakatolelela kumutandaanya. 
Abina wakamucenjesha alimwi ayi, “Pambuka webo we! Anu ulisunininshi ayi nkucaaye? Ono utooyeeya ayi inga twalangana buyani aJoabu mukwanu?” 
Sombi Asayelo wakayuminina kumutandaanya. Mpomunyaawo Abina wakawaala lisumo lya kwisule akumuyasa mulifumo. Mpeeke lyapula akumusana. Lyalo wakawa peenka apo wafwa. Basankwa bamwi boonse bakeemikana ndibakashika waawo pakawita Asayelo akufwa.
Sombi Joabu aAbishayi bakatandaanya Abina. Mpeeke lisuba ndilyakalinga kuya cipila, bakashika paKalundu ka Ama pafwaafwi aGiya munshila iya kuluyanga lwa Gibyoni. 
Lyalo bashilumamba bene Benjameni bakayoboloka kuli Abina akupanga likoto lyomwi alimwi. Mpeeke bakeemikana peculu lya kalundu kamwi.
Kuswawaawo Abina wakoolobesha kuli Joabu ayi, “Sa tunanoolwanabo lyoonse? Sa toobwene kwaamba ayi ici kumamanino cilaakukubicila? Anu ulaakukasha lili bashilumamba bako ayi bacileke kuya citandaanya bamakwababo?” 
Joabu wakakumbula ayi, “Bweenka mbocibete lushinisho ayi Mwaami Lesa ngumuumi, nootakwe kwaamba, naakwiinga bashilumamba aba batolelela kuya cimutandaanya kushikila ciilo macuunsa.” 
Mpomunyaawo Joabu wakalisha lupeenga. Lyalo bashilumamba abo boonse bakeemikana akucileka kuya citandaanya bene Isilaeli. Aboobo tabakwe kutolelela kubalwana.
Mpeeke mashiku ayo oonse Abina abashilumamba bakwe bakeenda mucinyika cinene ca Joodani. Bakasubuka mulonga wa Joodani akweenda macuunsa oonse tibili abeene tyonkolo muMaanaimu.
Lyalo alakwe Joabu wakapiluka kuswa mukutandaanya Abina akubunganya bashilumamba bakwe boonse. Mpeeke cakacanika ayi kukushako Asayelo bashilumamba bakwe Defedi batakalingaawo bakakwana likumi, bosanwe abone. 
Sombi bashilumamba bakwe Defedi bakacaya bashilumamba bakwe Abina bali 360 ba mumukowa wakwe Benjameni. 
Mubili wakwe Asayelo bakaubwesa akuya mukuubika kucuumbwe ca baishi kuBetileemu. Lyalo Joabu abashilumamba bakwe bakeenda mashiku oonse akushika kuEbuloni lisuba ndilyakalinga kuswa.
Ono kulwana pakati ka baabo bakalinga kwiimikanina bamuŋanda yakwe Saulo abaabo bakalinga kwiimikanina Defedi, kwakatola ciindi cilaamfu abuumbi. Sombi lubasu lwakwe Defedi mbuli mbolwakalinga kuya ciindaawo kuyuma, lwalo lumwi lwakalinga kuya ciindaawo kulefuka.
Mpeeke Defedi wakashala bana basankwa kaali muEbuloni.
wakaboolaawo nguKilyabu muli Abigelo mwanakashi wakashiya Nabali mwine Kamelo. Watatu nguAbusalomu muli Maaka mwanaakwe Talumayi mwaami wa Geshuli, 
Wane nguAdonija muli Agiti, wasanu nguShefatiya muli Abitali, 
wasanu awomwi nguItilimu muli Egila. Boonse baana basankwa aba Defedi wakabashalila muEbuloni.
Nkoondo ndiyakalinga kuciya pakati ka baabo bakalinga kwiimikanina bamuŋanda yakwe Saulo abaabo bakalinga kwiimikanina Defedi, Abina wakeendaawo nkusu abulemu pakati ka baabo bakalinga kulubasu lwakwe Saulo.
Ono Saulo wakalinga kucite kasuwa wakalinga kwiitwa ayi Lisipa mwanaakwe Aya. Bumwi bushiku Ishibosheti wakabekesha Abina ayi wakakumana aLisipa uyo. 
Abina wakashimba kubukali ceebo ca cikani ico cakaamba Ishibosheti akukumbula ayi, “Sa nebo ndi kabwa kulubasu lwa bene Juda? Kuswa lyeelyo kushikila asunu, ndalinga kushomeka kubaabo bali kulubasu lwa baiso baSaulo akubamuŋanda yabo, pantu pomwi ababyaabo. Nshina kukwaabaawo webo mumaansaakwe Defedi ayi akucaaye. Sombi sunu wesa mukumpa mulandu pamwanakashi uyu! 
Ono Mwaami Lesa aampe mulandu nebo neAbina, nabibo unene, na mbule kucitila Defedi ico Mwaami Lesa ncaakamushomesha cakulumbila. 
Ntoolonsha bwaami kuswa kulubasu lwakwe Saulo akubupa Defedi. Cishi coonse ca Isilaeli aJuda ulaakuceendelesha kuswa kuDani tibili akuBiyasheba.” 
Mpomunyaawo Ishibosheti taakwe kukushawo liswi alimwi kuli Abina mukwiinga wakalinga kumuloonda abuumbi.
Kuswawaawo Abina wakatuma beshinkombe kuEbuloni kuli Defedi amaswi akwaamba ayi, “Anu cishi cino nca baani? Amupange cipangano anebo, lyalo ndaakumucafwa kuleta cishi coonse ca Isilaeli mumaansaanu.” 
Defedi wakakumbula ayi, “Cabota, ntoopanga cipangano awebo. Ono ntookusenga cintu comwi. Tooelete kushika muliimfwa lyangu citobo ukalete Mikali mwanaakwe Saulo waakunoosa mukumbona.” 
Lyalo Defedi wakatuma nkombe kuli Ishibosheti ayi, “Mpe Mikali mukaangu ngondakamamikila amweelo wa shikanda sha kunembo kubusankwa sha bene Filisiti shili mwaanda.”
Mpeeke Ishibosheti wakaambila bantu ayi bamukusheeko kuli Palutiyelo ibaye, mwanaakwe Laishi. 
Ndibakalinga kumutola, Palutiyelo wakalinga kuya cikonkela pesule kaaya cilila buumpute nshila yoonse tibili akundabala ya Bayulimu. Lyalo Abina wakamwaambila ayi, “Webo boolela we.” Mpomunyaawo alakwe wakaboolela kumishaabo.
Pesule Abina wakabandika abamaloba ba bene Isilaeli akubaambila ayi, “Kwaciindi cilaamfu mwalinga kuyanda ayi Defedi abe Mwaami wanu. 
Anu ici ceenka nceciindi canu. Na muliibalukite, Mwaami Lesa wakaamba pali Defedi ayi, ‘Kwiinda mumusebenshi wangu Defedi, ndaakufuna bantu bangu kuswa kubene Filisiti akubalwani babo bamwi boonse.’ ”
Abina wakabandika abantu ba mumukowa wakwe Benjameni. Lyalo wakaya kuEbuloni mukwaambila Defedi shoonse ba mucishi ca Isilaeli coonse aba mumukowa wakwe Benjameni boonse nshebakalinga basumina kucita. 
Abina abashilumamba bali makumi obilo abo mbwaakalingaabo ndibakashika kuli Defedi kuEbuloni, Defedi wakababambila kusekelela. 
Mpeeke Abina wakalwiita Defedi ayi, “Nkambo nobaami bangu, amunsuminishe nyamuke bulya bweenka nooya nkamubunganyishile bene Isilaeli, kwaamba ayi bakapange cipangano amwebo alimwi ayi mukabeendeleshe. Lyalo calinga kuyanda moyo wanu mulaakucicana.” Aboobo Defedi wakasuminisha Abina kuya muluumuno.
Kapatana kwiindaawo aciindi cilaamfu, Joabu abashilumamba bakwe Defedi wakapola kuswa mukulwana. Bakaleta shintu nshebakasaala shiinji. Sombi ico ciindi Abina kaali wapansaana kale aDefedi muEbuloni mukwiinga Defedi wakamusuminisha kuya muluumuno. 
Mpeeke Joabu abashilumamba mbwaakalingaabo ndibakashika, wakalwiitikwa ayi, “Abina mwanaakwe Na walingaako kumwaami, alimwi mwaami wamusuminisha kuya muluumuno.”
Mpomunyaawo Joabu wakaya kumwaami akwiipusha ayi, “Mwacitilanshi bobulya nkambo? Abina walingaako kuno kuli ndimwe, ino mwamulekelanshi ayi aye? Ncakwiila bulya wasakana! 
Mwebo mulishi Abina mwanaakwe Na mbwaabete. Wesa mukumucenjeeka ayi abone mbomweenda akwishiba shoonse nshemutoocita.”
Mpeeke Joabu wakaswaako kuli Defedi akutuma beshinkombe ayi bacinshe Abina. Lyalo bakamubooshesha kumukalo wa Sila. Nakubi boobo Defedi taakalinga kweeshi makani ayo. 
Ono Abina ndyaakaboola kuEbuloni, Joabu wakamutola kulubasu kumwinjililo anga ulisuni kubandikaakwe cabushishi. Mpeeke kweenka uko wakamuyasa mulifumo, wafwa. Joabu wakacita boobo kwaamba ayi abooshe cishole cakucaya Asayelo mukwabo.
Pesule Defedi ndyaakeshiba cikani ico, wakaamba ayi, “Nebo abamubweene bwangu tatucite mulandu palufu lwakwe Abina mwanaakwe Na pameenso a Mwaami Lesa. 
Mulandu wa bulowa bwakwe Abina aukabe pali Joabu abamuŋanda ya baishi! Pakati ka bamulunyungu lwakwe munshiku shoonse shili kunembo, apakacanike lyoonse pali mulwashi kasele, ucite manata, utacite nkusu shakusebensa ncito iyumu, weenga wacaikwa munkondo, nabi upengete cakulya!”
Mboboobo Joabu aAbishayi mukwabo mbobakacaya Abina ayi babooshe cishole cakucaya Asayelo mukwababo kunkondo ya Gibyoni.
Lyalo Defedi wakaambila Joabu abantu boonse mbwaakalingaabo ayi, “Amukwamoone shakufwala shanu, mufwale masaka munooya cilila kunembo lyakwe Abina.” Mwiine mwaami Defedi wakalinga kuya cilila pesule lya libokoshi. 
Abina bakamubika muEbuloni alimwi mwaami wakalila cakooloma kucuumbwe cakwe Abina. Bantu bamwi boonse abalo bakalila abuumbi.
Mpeeke mwaami Defedi wakeemba lwiimbo lwakulila ayi,
Maansaakwe taakalinga kwaangitweewo,
Bantu bakaya basenga Defedi cankusu ayi alyeewo cimwi cintu kalicili malumwi, sombi wakashomesha cakulumbila ayi, “Mwaami Lesa ampe mulandu, nabibo unene, na ndyeewo shinkwa nabi cakulya cimwi cili coonse lisuba kalitana kwipila!”
Bantu boonse bakalabilila cikani ico alimwi cakabasangalasha. Ncakwiila shintu shoonse shakacita mwaami shakabasangalasha. 
Mpeeke pabushiku ubo bantu bakwe Defedi abene Isilaeli boonse bakeshiba ayi mwaami Defedi taacitemo lubasu mukucaikwa kwakwe Abina mwanaakwe Na.
Lyalo mwaami Defedi wakaambila bashilumamba bakwe ayi, “Sa tamubwene kwaamba ayi bushiku bwa sunu muno mucishi ca Isilaeli mwafwa musankwa mwiine mwiine alimwi mulemu? 
Sunu nakubi kwaamba ayi ndime mwaami wakasalwa aMwaami Lesa kwiinda mukunanikwa mafuta, ndalinyumfwa kuuba, alimwi bana bakwe Seluiya aba banjumina abuumbi. Mwaami Lesa aalambule bakapondo aba kweelana amicito yabo ibiibi!”
Ono Ishibosheti mwanaakwe Saulo ndyaakanyumfwa ayi Abina wakafwa muEbuloni, shakamumana nkusu, alimwi bene Isilaeli bakaloonda. 
Ishibosheti wakalinga kucite baana basankwa bobilo bakalinga bamatanjilili ba makoto abeshikuya cisaala. Pabaana abo, umwi wakalinga kwiitwa ayi Baana, umwi ayi Lekabu. Wakabashala nguLimoni mwine Biyaloti wa mumukowa wakwe Benjameni. Musena wa Biyaloti wakalinga kulangwa ayi ndubasu lumwi lwa cishi ca bene Benjameni, 
mukwiinga bene Biyaloti beene bakacicila kuGitaimu uko nkobabete baswamashi abobulya.
Ono alakwe Jonasani mwanaakwe Saulo wakalinga kucite mwaana musankwa uyo wakalinga mulema myeendo. Wakalinga kucitebo myaaka yosanwe paciindi cikani cakwaamba ayi Saulo aJonasani bacaikwa ndicakashika kuswa kuJesiliilu. Mpeeke shikumulela wakamubwesa ayi aloboke. Sombi ndyaakalinga kulibambila calubilolubilo ayi anyamuke, mwaana uyo wakaloka, lyalo wakalemana. Liina lyakwe wakalinga nguMefibosheti.
Ono Lekabu aBaana, bana bakwe Limoni mwine Biyaloti, bakanyamuka akuya kuŋanda kuli Ishibosheti akupola uko lisuba kalili pafwaafwi kushika pakati ka mutwi. Ico ciindi Ishibosheti wakalinga muciindi cakookesha kwakwe kwa malumwi. 
Mwanakashi shikulindilila ŋanda wakalinga kupepeeta witi wakashinshila woona. Lyalo Lekabu aBaana mukwabo bakenjila cakuyubilila. 
Mpeeke basankwa abo bakenjila kucipinda kwakoona Ishibosheti ndyaakalinga kulete pabulo bwakwe. Ndibakamana kumuyasa akumucaya, bakatimbulako mutwi wakwe akuubwesa. Bakeenda mashiku oonse munshila iinda mucinyika ca Joodani. 
Mutwi wakwe Ishibosheti uyo bakaushisha kuli Defedi kuEbuloni akumwaambila ayi, “Ngu mutwi wakwe Ishibosheti mwanaakwe Saulo mulwani wako uyo wakalinga kusuni kukucaya. Nkambo nobaami, sunu Mwaami Lesa wamubooshelako cishole kuli Saulo abana bakwe.”
Defedi wakakumbula Lekabu aBaana mukwabo, bana bakwe Limoni mwine Biyaloti ayi, “Bweenka mbocibete lushinisho ayi Mwaami Lesa ngumuumi, uyo wamfuna kuswa mumapensho oonse, 
musankwa umwi ndyaakesa mukundwiita ayi Saulo ulifwite, kaayeeya ayi waleta makani abotu, ndakamucata akumucaya kuSikilagi. Ico ncecilambu ncendakamupa pamakani akwe abotu! 
Ino citokweela kuli pali ndimwe nobakapondobo, nomwakaya mukucaya muntu muŋanda yakwe, pabulo bwakwe alimwi utacite mulandu? Ee, ndyeelete kuboosha cishole cakucaya Ishibosheti, kwiinda mukumulobya amwebo ayi mutakabonekiwo tubili pacishi ca panshi!”
Aboobo Defedi wakaambila bashilumamba ayi babacaaye. Mpeeke abalo bakabacaya. Bakabatimbula maansa ashimpanta akwaanjika mibili yabo kucisamu pafwaafwi acishiba ca muEbuloni. Sombi mutwi wakwe Ishibosheti bakaubwesa akuubika mucuumbwe cakwe Abina muEbuloni.
Mpeeke mikowa yoonse ya bene Isilaeli yakaya kuli Defedi kuEbuloni akwaamba ayi, “Swebo amwebo tuli bulowa bomwi. 
Kale kale, Saulo kaacili mwaami wesu, ndimwe mwakalinga kutanjilila bashilumamba ba bene Isilaeli kuya kunkondo. Paciindi ico Mwaami Lesa wakamulwiita ayi, ‘Ulaakutanjilila bantu bangu bene Isilaeli akuba mwaami wabo.’ ”
Mpeeke bamaloba boonse bene Isilaeli ndibakashika kuli Defedi kuEbuloni, Defedi wakapanga cipangano ambabo uko pameenso aMwaami Lesa. Lyalo bakamunanika mafuta ayi abe mwaami wa bene Isilaeli.
Defedi wakalinga kucite myaaka makumi otatwe ndyaakaba mwaami, alimwi wakalela kwamyaaka ili makumi one. 
Mundabala ya Ebuloni, wakalela bene Juda kwamyaaka yosanwe ayobilo alimwi amusa wa mwaaka. MuJelusalemu wakalela bene Isilaeli boonse pantu pomwi abene Juda kwamyaaka ili makumi otatwe amyaaka yotatwe.
Bumwi bushiku mwaami Defedi wakanyamuka abashilumamba bakwe kuya kuJelusalemu mukulwana bene Jebusi abo bakalinga kwikalaamo. Bene Jebusi bakaambila Defedi ayi, “Teshi ukonshe kwinjila muno. Ee, boofu nabi balema myeendo batookonsha kukutandaanya.” Balo bakalinga kuyeeya ayi Defedi taakoonshi kwinjila umo. 
Sombi Defedi wakeekoma akubwesa ndabala ya Siyoni iyo yakalinga mulilinga. Lyalo wakeetumba ayi Ndabala yakwe Defedi.
Pabushiku ubo Defedi wakaamba ayi, “Uyo woonse usuni kukoma bene Jebusi, ulyeelete kwiinda mwiinda maanshi kwaamba ayi akonshe kushika pabete balwani bangu abo balema alimwi aboofu.” Nceceeco bantu ncebaambila ayi, “Boofu abalema teshi bakenjileemo muŋanda ya bwaami.”
Mpeeke Defedi wakaya mukwikala mundabala ya mulilinga iyo akwiitumba ayi Ndabala yakwe Defedi. Lyalo wakayaka ndabala ya Jelusalemu kushinguluka lilinga. Wakatalikila kuMilo akuya mukushika kulilinga. 
Kuswawaawo bweendeleshi bwakwe bwakeendaawo kushimpa mukwiinga Mwaami Lesa Shinkusu shoonse wakalinga anguwe.
Ono Ilamu mwaami wa cishi ca Taya wakatumya beshinkombe, pantu pomwi aminkulwa ya shisamu sha sida, babeseshi ba mapulanga alimwi abeshikuyakisha mabwe. Mpeeke bakayakila Defedi ŋanda ya bwaami. 
Mpomunyaawo Defedi wakeshiba ayi Mwaami Lesa wayumya bwaami bwakwe pabene Isilaeli akubusumpula ceebo ca bantu bakwe bene Isilaeli.
Ono Defedi ndyaakaswa muEbuloni akuya muJelusalemu, wakabwesa bakasuwa abamwi alimwi akweeba abamwi banakashi, abo bakamushalila baana abamwi basankwa abanakashi. 
Baana bakashalilwa kooko nguShamuwa, Shobabu, Natani, Solomoni, 
Ibali, Elishuwa, Nefegi, Jafiya, 
Elishama, Eliyada alimwi aElifeleti.
Bene Filisiti ndibakanyumfwa ayi Defedi wakananikwa kuba mwaami wa bene Isilaeli, bakanyamuka abashilumamba babo boonse ayi bakamucate. Sombi Defedi wakanyumfwa cikani ico akuya kumusena ucite lilinga. 
Bene Filisiti bakashika kuCinyika ca Lafaimu akucipaatabo coonse. 
Mpeeke Defedi wakeepusha Mwaami Lesa ayi, “Sa bene Filisiti nje nkabalwaane? Sa mutoobaaba mumaansaangu ayi mbakoome?” Mwaami Lesa wakakumbula ayi, “Koya, mukwiinga bene Filisiti ndushinisho ntoobaaba mumaansaako ayi ubakoome.”
Mpomunyaawo Defedi wakaya kuBaali Pelasimu uko nkwaakaya mukubakomena. Mpeeke wakaamba ayi, “Mwaami Lesa wasefukila balwani bangu bweenka maanshi mbwaasefuka mumulonga.” Ono mboboobo musena uyo mbwaakautumba ayi Baali Pelasimu. 
Bene Filisiti bakashiya ashibumbwabumbwa shabo uko, lyalo Defedi abashilumamba bakwe bakashitolelela nkobakaya.
Ono bene Filisiti bakaboolela akupaatabo Cinyika ca Lafaimu. 
Ono Defedi wakeepusha Mwaami Lesa alimwi, alakwe wakakumbula ayi, “Ee, sombi mutabalulami. Mubeende kwisule akubashinguluka, lyalo mubalwaane kunembo lya shisamu sha balusamu. 
Na munyumfwebo coongo cakweenda kwa bashilumamba mwiculu lya shisamu isho, mweendeshe mukwiinga ingayi nebo neMwaami Lesa ndatanjila kunembo lyanu kwaamba ayi nkome likoto lya bashilumamba bene Filisiti.” 
Mpeeke Defedi wakacita kweelana abwakamwaambila Mwaami Lesa. Lyalo bene Filisiti wakabacaya kuswabo kuGibyoni kushikila akuGesa.
Kuswawaawo Defedi wakabunganya bashilumamba bene Isilaeli bakusaloola, bakalinga 30,000 pantu pomwi. 
Defedi wakanyamuka abashilumamba boonse mbwaakalingaabo akuya kuBaala muJuda ayi bakaleteeko Libokoshi lya Cipangano ca Mwaami Lesa. Libokoshi ilyo lyeenka ndyeliitwa liina lya Mwaami Lesa Shinkusu shoonse uyo ukala pakati ka shintu shicite mapapaminwa shiitwa ayi bakelebu peculu lya ndilyo. 
Lyalo bakalibwesa kuswa muŋanda yakwe Abinadabu iyo yakalinga pakalundu, akulibika mucikoci cipya. Bakalinga kuya ceenda acikoci ico cakalinga kucite Libokoshi lya Cipangano ca Mwaami Lesa nguUsa aAiyo bana bakwe Abinadabu basankwa. 
Aiyo ngowakalinga kutanjite kunembo. 
Defedi abene Isilaeli boonse bakalinga kusekelela cankusu shabo shoonse mukupa bulemu Mwaami Lesa. Bakalinga kwiimba, kulisha tulumbu tuniini atunene, misebe ipusenepusene alimwi atusenke twakulisha.
Ono ndibakashika palubansa lwakulupwitaawo lwakwe Nakoni, basune bakalinga kuyanda kuwa. Mpeeke Usa wakatambika lyaansa akucatilila Libokoshi lya Cipangano ca Mwaami Lesa. 
Mpomunyaawo Mwaami Lesa wakakalalila Usa ceebo cakutalemeka Libokoshi ilyo. Paceebo ceeco wakamucaya kufwaafwi aLibokoshi lya Cipangano ca Mwaami Lesa. 
Lyalo Defedi wakakalala abuumbi kubona bukali bwa Mwaami Lesa mbobwakafuumukila Usa. Paceebo ceeci musena uyo abobulya uciitwa ayi Pelesi Usa.
Lyalo Defedi wakaloonda Mwaami Lesa bushiku ubo akwaamba ayi, “Ono bulya inga ndatola buyani Libokoshi lya Cipangano ca Mwaami Lesa kuŋanda yangu?” 
Taakalinga kusuminite kulitola ayi anooli alyo muNdabala yakwe Defedi. Aboobo wakaseesha akulitola kuŋanda yakwe Obedi Edomu mwine Gati. 
Lyalo lyakekala muŋanda yakwe Obedi Edomu mwine Gati kwamyeenshi yotatwe. Mpeeke Mwaami Lesa wakamupa coolwe pantu pomwi abamuŋanda yakwe boonse.
Pesule mwaami Defedi wakalwiitikwa ayi, “Mwaami Lesa wapa coolwe Obedi Edomu ashintu shaakalinga kucite shoonse ceebo ca Libokoshi lya Cipangano.” Lyalo Defedi wakaya walikushaako kuŋanda yakwe Obedi Edomu akulitola muNdabala yakwe Defedi cakusangalala. 
Bakalinga kuliyumwite ndibakeendakobo ntaamwa shosanwe ayomwi, Defedi wakabeemika akubenga mulambu wa mucende amoombe wiinite. 
Mpeeke Defedi wakashana ankusu shakwe shoonse mukupa bulemu Mwaami Lesa, kaafwetebo nsalu iteshimite mubukome. 
Munshila iyo lakwe abene Isilaeli boonse bakaleta Libokoshi lya Cipangano muJelusalemu kabesa coolobesha akulisha mapeenga.
Ono Libokoshi lya Cipangano ca Mwaami Lesa ndilyakalinga kwinjishikwa muNdabala yakwe Defedi, Mikali mwanaakwe Saulo wakalinga kweebela pambwelyo. Lyalo ndyaakabona mwaami Defedi kaashana akusotooka mukulemeka Mwaami Lesa, wakamucima abuumbi mumoyo.
Mpeeke bakashisha Libokoshi lya Cipangano akulibika mumusena wa ndilyo mutente yakayaka Defedi ayi likakaleemo. Lyalo Defedi wakabenga milambu yakutenta aya bwanabwankashi kunembo lya Mwaami Lesa. 
Ndyaakamana kubenga milambu iyo, wakapa coolwe bantu boonse muliina lya Mwaami Lesa Shinkusu shoonse. 
Kuswawaawo bantu boonse, nkokwaamba ayi bene Isilaeli boonse, basankwa abanakashi wakabaabila shinkwa womwi womwi, cipumputa ca nyama yakutenta acisankata ca minyansa yakuyanika comwi comwi. Lyalo bantu boonse bakaya mwabo mwabo.
Ono Defedi ndyaakaboola kuŋanda ayi ape coolwe bamuŋanda yakwe, Mikali mwanaakwe Saulo wakaswa ayi amukumanye akwaamba ayi, “Ee, sunu kwalingaanka mwaami wa cishi ca Isilaeli kupanga liina, mbomwalinga kuliyaloola pameenso abasebenshi banakashi ba bacinenenene banu anga ngumuntu muntubo! Ne, lushinisho cilensha ansooni.” 
Defedi wakakumbula Mikali ayi, “Ndalinga kushana mukulemeka Mwaami Lesa uyo wakansala kuleka baiso abamuŋanda yabo, kwaamba ayi mbe muleli wa bantu bakwe bene Isilaeli. Ndaakunoosekelela mukulemeka Mwaami Lesa, 
alimwi ndaakwiindaawo apa kulisebaanya. Webo inga wambona ayi taaku mboombete, sombi banakashi basebenshi balya balaakunoondemeka.”
Kuswawaawo Mikali mwanaakwe Saulo wakafwitaamobo kutashalawo mwaana.
Ono mwaami Defedi wakakalikana muŋanda yakwe ya bwaami, Mwaami Lesa ndyaakamupa luumuno mukulengesha balwani bakwe boonse bakalinga kumushingulukite kubula luta. 
Mpeeke wakaambila Natani mulaluki ayi, “Nebo bona ntookala muŋanda ya bwaami yakayakwa kabotu ashisamu sha sida. Sombi Libokoshi lya Cipangano lilishiitebo mutente.” 
Natani wakakumbula mwaami ayi, “Amucite cili coonse ncemutooyeeya mukalango kanu mukwiinga mwebo Mwaami Lesa ulyaanu.”
Sombi mashiku eenkaayo Mwaami Lesa wakaambila Natani ayi, 
“Uye ulwiite musebenshi wangu Defedi ayi, ‘Teshi ndiwe weelete kunjakila Ŋanda ayi nookalaamo. 
Kuswabo kuciindi ndindakafuna bene Isilaeli kuswa mucishi ca Ijipiti kushikila asunu, nshikwe kwikalaawo kale muŊanda. Ndakalinga kuya cilonga musena amusena atente keeli njeŋanda yangu. 
Mukweenda kwangu koonse abantu bene Isilaeli nshina kwiipushawo kale mutanjilili wangu uli woonse, uyo ngondakalisalila ayi alame bantu bangu ncaatakwe kunjakila ŋanda ya shisamu sha sida.’
“Ono ulwiite Defedi musebenshi wangu alimwi ayi, ‘Mwaami Lesa Shinkusu shoonse waamba ayi ndakakukusha kumafulo, ee, kubweembeshi bwa mbelele, kwaamba ayi ube muleli wa bantu bangu bene Isilaeli. 
Ndakalinga awebo kuli koonse nkowakaya alimwi ndakakoma balwani bako ayi baswe kunembo lyako. Ndaakulengesha liina lyako kupuka mbweeke mbuli nkumenkume shimwi sha mucishi ca panshi. 
Ndapa musena bantu bangu bene Isilaeli akubekalika mumo kwaamba ayi babe amishaabo. Lyalo kubule ubanyonyonganya tubili. Nkokwaamba ayi bamucita shibi teshi bakatolelele kubapensha mbuli kukalekale 
alimwi akuswabo ciindi ndindakasala boomboloshi ayi batanjilile bantu bangu bene Isilaeli. Ono ndaakukupa luumuno mukulengesha balwani bako boonse bakushingulukite kubula luta. Nebo neMwaami Lesa ndaakukupa bamulunyungu. 
Webo waakufwa akubikwa kwakabikwa bamashali bako bakulukulu ndaakusala mwanaako wakushala omwiine kwaamba ayi akapyane bwaami bwako alimwi ndaakulengesha bwaami bwakwe kuyuma. 
Mwanaako uyo ngweshi akanjakile ŋanda alimwi ndaakulengesha ayi bamulunyungu lwakwe bakanoolelabo kwalyoonse alyoonse. 
Ndaakuba baishi alakwe ulaakuba mwanaangu. Na walubisha, ndaakunoomukwipa bweenka mushali mbwaakwipa mwanaakwe. 
Nakubi boobo ndaakunoomusunibo lyoonse alimwi teshi nkamusuuleewo mbuli mbondakacita Saulo akumukusha munshila yako. 
Bamulunyungu lwako balaakunoolikobo lyoonse alimwi ndaakulengesha bwaami bwako kwikala muyayaya. Buleelo bwako teshi bukamaneewo.’ ”
Natani wakaluula kuli Defedi shoonse isho Lesa nshaakamuyubulwita.
Mpomunyaawo Defedi wakenjila muTente lya Cipangano, waya wekala kunembo lya Mwaami Lesa akupaila ayi, “Anu nebo noBaami baLesa noBeshinkusu shoonse ndime ni? Abalo bamuŋanda yangu mbaani pameenso anu cakwaamba ayi inga mwanshisha mpoombete sunu? 
Ono noBaami baLesa Beshinkusu shoonse, pasheeshi shoonse mweelikaawo akushomesha shabamulunyungu lwangu nemusebenshi wanu kuciindi citoosa. NoBaami baLesa Beshinkusu shoonse, sa mbweenga mwacitila muntu uli woonse bulya?
“Anu nebo neDefedi inga ndaambanshi acimwi? Mukwiinga mwebo mulinshi kabotu nebo nemusebenshi wanu, noBaami baLesa Beshinkusu shoonse. 
Mwakacita shintu ishi shinene kweelana akushomesha alimwi akuyanda kwanu kwaamba ayi nemusebenshi wanu nshibe.
“Ncakwiila mwebo noBaami baLesa noBeshinkusu shoonse mulalemekwa abuumbi! Taaku wiinda ndimwe alimwi taaku lesa aumwi, sombibo mwebo nweenka bweenka mbotunyumfwa amatwi esu. 
Sa pacishi ca panshi paliwo mushobo uli mbuli wa bene Isilaeli uyo wa bantu mbomwakafuna kuswa mubusha ayi babe bantu banu? Taapuuwo. Mwakabacitila shintu shikankamika isho shakalengesha liina lyanu kuya mpuwo mucishi ca panshi coonse. Mwakatanda mishobo imwi abalesa ba njiyo kuswa kunembo lya bantu banu. Ee, bantu abo mbomwakafuna kuswa mucishi ca Ijipiti ayi babe bantu banu. 
Ncakwiila mwakalisalila bene Isilaeli ayi babe bantu banu kwalyoonse, alimwi mwebo noBaami baLesa mwaba Lesa wabo.
“Ono anu noBaami baLesa kushomesha kwanu uku, nkomwakashomesha pali ndime nemusebenshi wanu abamulunyungu lwangu, amukulaame kwanshiku shoonse shicisa. Amukacite kweelana ambomwakashomesha 
kwaamba ayi liina lyanu linokwiinditewobo bulemu kwanshiku shoonse. Lyalo bantu bakanokwaamba ayi, ‘Ee, Mwaami Lesa Shinkusu shoonse nguLesa weendelesha bene Isilaeli!’ Munshila iyo mulaakupa coolwe bamulunyungu lwangu nebo nemusebenshi wanu ayi bakanookweendelesha bene Isilaeli lyoonsebo. 
Ncakwiila noBaami baLesa noBeshinkusu shoonse, baLesa ba bene Isilaeli! Mwayubulula shintu shoonse kuli ndime nemusebenshi wanu, alimwi mwaamba ayi, ‘Ndaakukupa bamulunyungu beelete kuba mpyani sha bwaami bwako.’ Mpaceebo ceeci ncendabulila boowa kupaila mushobo uyu.
“NoBaami baLesa Beshinkusu shoonse, muli baLesa! Mulashomeka mukwaamba kwanu, alimwi mbulya mwashomesha shintu shibotu kuli ndime nemusebenshi wanu. 
Ono ndamusenga ayi mupe coolwe bamulunyungu lwangu kwaamba ayi batolelele kwikala mulusuno lwanu. Mwebo nobeene noBaami baLesa Beshinkusu shoonse ndimwe mwashomesha kucita shintu shoonse ishi. Aboobo mulaakunoopa shoolwe bamulunyungu lwangu lyoonsebo.”
Mukuya kwanshiku Defedi wakalwana bene Filisiti alimwi, wakabakoma akukusha cishi coonse mumaansaabo.
Mpeeke Defedi wakakoma abene Moabu. Bene Moabu wakabooneka panshi boonse akubapima alutambo. Lyalo abo bakalinga kukwana shipimo shobilo sha lutambo, wakabacaya akuleka baabo batakalinga kushika waawo. Munshila iyo bene Moabu bakaba basebenshi bakwe Defedi akutalika kumutolela misonko.
Kuswawaawo Defedi wakakoma Adadesa mwanaakwe Lewobu, mwaami wa cishi ca Soba, Adadesa ndyaakalinga kuya mukuboosha cishi ca muya Mulonga wa Yufuletisi mumaansaakwe. 
Defedi wakacata busha bashilumamba balwanina mushikoci sha maaki bali 1,700, bapanshibo bali 20,000. Mpeeke Defedi wakatyoloola myeendo ya maaki oonse akushiyabo akwana shikoci shili mwaanda.
Bene Silya ba muDamasikasi ndibakesa ayi bacafwe Adadesa mwaami wa Soba, Defedi wakabalwana akucayaawo bashilumamba bali 22,000 pakati lyabo. 
Mpomunyaawo Defedi wakayakaamo misumba ya bashilumamba mucishi ca bene Silya bamuDamasikasi. Lyalo bakaba basebenshi bakwe Defedi akutalika kumutolela misonko. Ncakwiila Mwaami Lesa wakalinga kulengesha Defedi kukoma kuli koonse nkweenga waya. 
Defedi wakabwesa mayawo agolodi ayo bacinenenene bakwe Adadesa ngobakalinga kunyamuna akwaatola kuJelusalemu. 
Wakabwesa abulonse uunji abuumbi kuswa muBeta amuBelotayi, mandabala anene akalinga kweendeleshekwa aAdadesa.
Ono Toyi mwaami wa Amati wakanyumfwa ayi Defedi wakakoma boonse bashilumamba bakwe Adadesa. 
Mpeeke wakatumako Jolamu mwanaakwe ayi akaanshe mwaami Defedi akumusunsa mumaansa ceebo cakukoma Adadesa, uyo mwaami Toyi ngwaakalwana kwashiindi shiinji. Jolamu wakatolelela ashipo sha shintu shakapangwa asilifa, golodi alimwi abulonse. 
Shintu isho Defedi wakashibika palubasu ayi nshakusebensesha pakulambila, pantu pomwi asilifa alimwi agolodi ngwaakabwesa kuswa kumishobo imwi iyo njaakakoma. 
Shintu isho shakaswa kubene Edomu, bene Moabu, bene Amoni, bene Filisiti, bene Amaleki alimwi acipansha ca sheesho nshaakasaala kuli Adadesa mwanaakwe Lewobu mwaami wa cishi ca Soba.
Lyalo Defedi wakeendawobo kupuka ndyaakaswa mukucaya bene Edomu bali 18,000 muCinyika ca Mwiinyo. 
Mucishi cabo wakashiya wayakamo misumba ya bashilumamba. Mpeeke bene Edomu boonse bakaba basebenshi bakwe Defedi. Ncakwiila Mwaami Lesa wakalinga kulengesha Defedi kukoma kuli koonse nkweenga waya.
Mboboobo Defedi mbwaakaba mwaami wa cishi ca Isilaeli coonse, alimwi wakeendelesha bantu boonse cabululami. 
Joabu mwanaakwe Seluiya wakalinga ngomutanjilili wa bashilumamba, Jeoshafati mwanaakwe Ayiludi kaali ngoshikulemba makani amwi oonse. 
Bapailishi bakalinga Sadoki mwanaakwe Aitubu aAimeleki mwanaakwe Abyata. Selaya ngowakalinga ngomulembi wa kubwalo. 
Wakalinga munene wa beshikulindilila Defedi nguBenaya mwanaakwe Jeoiyada. Beshikupandako maano mwaami Defedi bakalinga mbana bakwe basankwa mwiine.
Bumwi bushiku Defedi wakeepusha ayi, “Sa kuliwo ucaalite pabamuŋanda bakwe Saulo uyo ngweenga ndatondesha nkumbu ceebo cakwe Jonasani?”
Ono pakalinga musebenshi uyo wakalinga wa bamuŋanda yakwe Saulo wakalinga kwiitwa ayi Siba. Wakalwiitikwa ayi aye abonane aDefedi. Ndyaakashika, Defedi wakamwiipusha ayi, “Sa ndiwe Siba?” Alakwe wakakumbula ayi, “Ndime nkambo nemusebenshi wanu.”
Lyalo mwaami wakeepusha ayi, “Sa kuliwo ucaalite pabamuŋanda yakwe Saulo uyo ngweenga ndatondesha nkumbu bweenka mbondakashomesha Lesa?” Siba wakakumbula mwaami ayi, “Nkwaali mwanaakwe Jonasani musankwa. Ngumulema myeendo yoonse yobilo.”
Mpomunyaawo mwaami wakeepusha ayi, “Ino uli kuli?” Siba wakakumbula ayi, “Uli kuŋanda yakwe Makiya mwanaakwe Amiyelo muLo Deba.”
Mpeeke Defedi wakatuma bantu ayi bamulete kuswa kuLo Deba, muŋanda yakwe Makiya mwanaakwe Amiyelo.
Lyalo Mefibosheti, mwanaakwe Jonasani mwishikulu wakwe Saulo, ndyaakashika kuli Defedi wakafukama kunembo lyakwe mukumupa bulemu. Mpomunyaawo Defedi wakamwiita liina ayi, “Mefibosheti!” Alakwe wakakumbula ayi, “Nkambo nemusebenshi wanu.”
Defedi wakaamba ayi, “Utaloondi mukwiinga ndushinisho ndyeelete kukutondesha nkumbu ceebo ca baiso baJonasani. Ndakubooshesha luundu loonse lwakalinga lwa bankambiyako baSaulo alimwi ulaakunoolya tebulu yomwi anebo.” 
Mpeeke Mefibosheti wakafukama alimwi, akwaamba ayi, “Anu nkambo mpali mpweenga mwabeta boobo kabotu kuli ndime? Nebo ndyeelenebo akabwa ufwite!”
Lyalo Defedi wakatumina Siba musebenshi wakwe Saulo nkombe ayi ese. Mpomunyaawo wakamwaambila ayi, “Mushikulu wa mwaami wako ndamupa shintu shoonse shakalinga shakwe Saulo abamuŋanda yakwe. 
Ono webo, bana bako abasebenshi bako, mulyeelete kunoomulimina akumutebwita shishango kwaamba ayi bamuŋanda ya mwaami wako banoolamwa. Sombi lakwe Mefibosheti, mwishikulu wa mwaami wako, ulaakunoolya tebulu yomwi anebo lyoonse.” Siba uyo wakalinga kucite baana basankwa bali likumi abosanwe alimwi abasebenshi bali makumi obilo.
Mpomunyaawo Siba wakaambila mwaami ayi, “Nebo nemusebenshi wanu, ndaakucita cili coonse nceshi mukaambe ayi ncite nobaami bangu nomundela.” Munshila iyo Mefibosheti wakalya tebulu yomwi aDefedi bweenka mbuli baana ba mwaami.
Mefibosheti wakalinga kucite mwaana musankwa womwi muniini wakalinga kwiitwa ayi Mika. Ono boonse bamuŋanda yakwe Siba bakaba basebenshi bakwe Mefibosheti. 
Lyalo Mefibosheti, uyo wakalinga mulema myeendo yoonse yobilo, wakalinga kwikalabo muJelusalemu ceebo lyoonse wakalinga kulita kuŋanda ya mwaami Defedi.
Mukuya kwanshiku Naashi mwaami wa bene Amoni wakafwa. Lyalo Anuni mwanaakwe musankwa wakapyana bwaami bwakwe. 
Mpeeke Defedi wakaamba ayi, “Ndyeelete kutondesha bushicibusa kuli Anuni mwanaakwe Naashi, bweenka bwakacita baishi kuli ndime.” Lyalo wakatuma beshikumwiimikaninaako ayi bakalishaanisheko Anuni pakufwa kwa baishi.
bamaloba ba bene Amoni bakaambila Anuni mwaami wabo ayi, “Sa mutooyeeya ayi ndushinisho nceebo cakupa bulemu baishiwanu Defedi ncaatumina basankwa bakwe ayi bese bamulishaanisheeko pakufwa kwabo? Sa taakwe kubatumabo kuli ndimwe ayi babonebone ndabala inene mbweebete akwiisensa, lyalo akese akeekoome?”
Mpomunyaawo Anuni wakacata basankwa bakwe Defedi abo, wabacesa ndesu lubasu, watimbula shakufwala shabo kuswa mucibuno kuya panshi, akubaambila ayi banooya.
Basankwa abo bakalinga kuloonda kuboola kumishaabo mukwiinga bakalinga kufwite nsoni abuumbi. Defedi ndyaakanyumfwa, wakatuma beshinkombe ayi baye babakumanye akubalwiita ayi bekale muJeliko kushikila ndesu shikakule.
Bene Amoni ndibakeshiba ayi Defedi wabacimwa anga ncintu cibolete, bakabweleka bashilumamba bene Silya bapanshi bali 20,000 kuswa muBeti Lewobu aSoba, mwaami wa cishi ca Maaka abashilumamba bakwe bali 1,000 pantu pomwi abashilumamba bali 12,000 kuswa kuTobu.
Defedi ndyaakanyumfwa cikani ico, wakatuma Joabu abashilumamba boonse ayi bakabalwaane. 
Mpeeke bene Amoni bakaswa mundabala yabo inene akulibambila kulwana kumwinjililo wa ndabala iyo. Balo bashilumamba bene Silya abo bakaswa kuLewobu aSoba, pantu pomwi abashilumamba bene Tobu alimwi abene Maaka, bakalibambilila muluundu kumusena utacite shisamu.
Ono Joabu wakabona kwaamba ayi kunembo akwisule kuli bashilumamba balibambite kulwana. Lyalo wakasala bashilumamba bakalinga kwiinditeewo mucishi ca Isilaeli coonse akubalansha kwakalingila bene Silya. 
Bamwi boonse bakacalaawo wakababika mumaansa akwe Abishayi mukwabo uyo wakabalansha kwakalingila bene Amoni. 
Mpeeke Joabu wakaambila Abishayi ayi, “Na bene Silya banjumine kubakoma, webo inga wesa wamfunaako. Sombi na bene Amoni bakuyumine kubakoma, ingayi nebo ntoosa mukukufunaako. 
Uyume alimwi tulwane cakubula boowa kwiimikanina bene misheesu amandabala anene akwe Lesa wesu. Mwaami Lesa aacite kweelana akuyanda kwakwe.”
Mpomunyaawo Joabu abashilumamba mbwaakalingaabo bakanyamuka kuya mukulwana bene Silya. Mpeeke bene Silya bakacica. 
Lyalo bene Amoni ndibakabona ayi bene Silya bacica, abalo bakacica kuloonda Abishayi akwinjila mundabala inene iyo. Lyalo Joabu wakapiluka kuswa mukulwana bene Amoni akuboolela kuJelusalemu.
Bene Silya ndibakaciyeeya akubona kwaamba ayi bakomwa kubene Isilaeli, bakabunganya bashilumamba babo boonse alimwi. 
Mpeeke Adadesa wakatuma bantu ayi baye balete bene Silya bakalinga kwiindilila Mulonga wa Yufuletisi. Lyalo bakaya kuElamu, kabali mumaansa akwe Shobaki mutanjilili wa bashilumamba bakwe Adadesa mwaami wa cishi ca Soba.
Defedi ndyaakanyumfwa cikani ico, wakabunganya bene Isilaeli boonse, basubuka Mulonga wa Joodani akuya kuElamu. Bene Silya bakalibambila mindando yabo ya nkondo akulwana Defedi. 
Sombi bakacica kuloonda bene Isilaeli. Mpeeke Defedi wakacayaawo bashilumamba beshikulwanina mushikoci sha maaki bali 700 alimwi abapanshibo bali 40,000. Shobaki mutanjilili wa bashilumamba babo alakwe bakamuyasa akufwa peenka apo. 
Lyalo bamaami, abo bakalinga basebenshi bakwe Adadesa, ndibakabona ayi bakomwa kubene Isilaeli, bakabasenga luumuno. Mpeeke bakaba basebenshi kubene Isilaeli. Kuswawaawo bene Silya bakalinga kuloonda kucafwa tubili bene Amoni.
Kumatalikilo amupewo, ciindi ico bamaami ncebakalinga kuyitaamo kunkondo, Defedi wakatuma Joabu abacinenenene bakwe pantu pomwi abashilumamba bene Isilaeli boonse kuya kunkondo. Bakakoma bene Amoni akushinguluka ndabala inene ya Laba. Sombi Defedi wakalingabo muJelusalemu. 
Bumwi bushiku macolesha Defedi wakabuka pabulo bwakwe akuya ceendaana paciluli ca ŋanda yakwe ya bwaami. Ndyaakalinga waawo, wakabona mwanakashi kaasamba bulya. Mwanakashi uyo wakalinga mubotu abuumbi. 
Aboobo Defedi wakatumaako muntu ayi aye amwiipusheepushe akumwishiba. Mpeeke Defedi wakalwiitikwa ayi nguBatisheba mwanaakwe Eliyamu alimwi ngumuka Uliya mwine Iti. 
Mpomunyaawo Defedi wakatumaako beshinkombe ayi baye bamulete. Mwanakashi uyo wakesa kuli Defedi. Mpeeke wakakumanaakwe. Ono ciindi ico Batisheba ndyaakaswabo munsondo yakwe yakutanoosalalite kweelana aMilawo ceebo cakukubala. Lyalo wakaboolela kuŋanda yakwe. 
Mwanakashi uyo wakeendwa nshiku, mpeeke wakatuma nkombe kumwaami Defedi ayi, “Nebo ndamiita.”
Mpomunyaawo Defedi wakatuma nkombe kuli Joabu yakwaamba ayi, “Tuma Uliya mwine Iti ese kuno.” Alakwe Joabu nkumutuma waya kuli Defedi. 
Uliya ndyaakashika kuli Defedi, wakamwiipusha na Joabu abashilumamba boonse bali kabotu, kubikaawo ankoondo mboyakalinga kweenda. 
Kuswawaawo Defedi wakaambila Uliya ayi, “Koya kuŋanda yako ukookeshe. Mpeeke Uliya wakaswa muŋanda ya bwaami iyo. Pesule mwaami Defedi wakatumina Uliya cipo.” 
Nakubi boobo Uliya taakwe kuyawo kuŋanda yakwe, wakoonabo pamwinjililo wa ŋanda ya bwaami pantu pomwi abasebenshi ba mwaami wakwe. 
Defedi ndyaakalwiitikwa ayi, “Uliya taakwe kuyaako kuŋanda yakwe,” wakamwiipusha ayi, “Ino nceebonshi ncootakwe kuyita kuŋanda bulya mbowakaswa mumushinso ulaamfu?” 
Uliya wakakumbula Defedi ayi, “Bashilumamba bene Isilaeli abene Juda boonse bali munkondo, Libokoshi lya Cipangano alyalo bali alyo. Joabu mutanjilili wangu abashilumamba bakwe bamwi boonse batokoona pampewo mumisumba. Ino nebo inga ndaya buyani kuŋanda mukulya, kunwa alimwi akukumana abakaangu? Bweenka mbocibete lushinisho ayi mwebo muli boomi, anebo ncakwiila teshi nkacite cintu ca mushobo wooyo napaceyi!”
Lyalo Defedi wakamwaambila ayi, “Anu kalaako bushiku abumwi bomwi, nkokwaamba ayi ciilo ndaakukusuminisha ayi uboolele.” Mpeeke Uliya wakekala muJelusalemu ubo bushiku abwakaboolaawo. 
Mpomunyaawo Defedi wakeeta Uliya ayi ese alyaakwe cakulya ca macolesha. Lyalo wakamukolesha bwalwa. Sombi abwalo bushiku ubo Uliya taakwe kuya kuŋanda yakwe, wakoona pampasa yakwe pakati ka basebenshi ba mwaami wakwe.
Lyalo macuunsa Defedi wakalembela Joabu nkalata akwiitumya kwiinda muli Uliya. 
Ono munkalata iyo wakalembaamo ayi, “Ubike Uliya mumundando wa nkondo wa kunembo kulubasu uko nkondo nkoyalula. Lyalo muboole pesule akumushiya ayi bamuyase afwe.”
Paciindi ico bashilumamba bakwe Joabu kabashingulukite ndabala inene. Aboobo wakabika Uliya palubasu pakalinga balwani bayumu. 
Basankwa bamundabala iyo ndibakaswa akulwana bashilumamba bakwe Joabu, bamwi bashilumamba bakwe Defedi bakacaikwa kubikaako aUliya mwine Iti uyo.
Kuswawaawo Joabu wakatumina Defedi busansulushi bwa nkondo mboyakalinga kweenda. 
Mpeeke wakalasha beshinkombe ayi, “Mwaakumana kuluula nkondo mboitokweenda kumwaami, 
mpashi inga wakalala akwiipusha ayi, ‘Ceebonshi mwakasena kufwaafwi andabala inene iyo ayi mulwane? Sa temwakalinga kwishi ayi inga bamuwaala mifwi kabali peculu lya lilinga kwaamba ayi bamuyase?’ 
Sa tamwiibalukite Abimeleki mwanaakwe Gidyoni mbwaakacaikwa kuTebesi? Mwanakashi wakaloshabo libwe lyakupelelaawo kuswa peculu lya lilinga akumucaya. Ono ceebonshi mwakasena pafwaafwi alilinga? Na mwaami akamwiipushe boobo, mukaambebo ayi, ‘Alakwe Uliya musebenshi wanu wakacaikwa.’ ”
Mpomunyaawo shinkombe uyo wakanyamuka. Lyalo ndyaakashika wakalwiita Defedi shoonse shakamutuma Joabu ayi aluule. 
Shinkombe wakaambila Defedi ayi, “Bashilumamba abo bakalinga batwiinda nkusu cakutuboosha mumusena utacite shisamu. Nakubi boobo twakababoosha kumwinjililo wa ndabala alimwi. 
Lyalo beshimata bakatalika kutuwaala mifwi kuswa palilinga. Mpeeke bacinenenene banu bamwi nomulemekwa bakafwa. Alakwe musebenshi wanu Uliya mwine Iti ulifwite.” 
Mpeeke Defedi wakaambila shinkombe ulya ayi, “Joabu umulwiite ayi, ‘Muntu taakoonshi kwishiba weenga wafwa munkondo. Aboobo cikani ico citamulengeshi kulisukama.’ Umulwiite alwanishebo kushikila akome ndabala iyo. Umuyuminishe mukumulwiita boobo.”
Ono muka Uliya ndyaakanyumfwa ayi ibaye wakafwa, wakamulila. 
Cililo ndicakeenda, Defedi wakatuma bantu ayi balete Batisheba kuŋanda yakwe. Lyalo wakamweeba akushalilamo mwaana musankwa. Sombi cikani cakacita Defedi cakacima Mwaami Lesa.
Mpomunyaawo Mwaami Lesa wakatuma Natani mulaluki kuli Defedi. Ndyaakashika kuli Defedi, wakaamba ayi, “Amubone, kwakalinga basankwa bobilo bakalinga kwikala mundabala yomwi. Womwi wakalinga mubile, umwi kaali mukandu. 
Mubile wakalinga kucite mbelele aŋombe shiinji, 
sombi mukandu wakalinga kucitebo mwanaambelele mwanakashi womwi uyo ngwaakoola, alimwi wakakulila muŋanda yakwe. Wakalinga kumusanina ashakulya shaakwe mwiine akumusuminisha kunwa munkomeshi yakwe. Wakalinga kumulela pamyeendo yakwe. Ncakwiila mwanaambelele uyo wakalingabo anga ngumwaana mwanakashi kumusankwa uyo.
“Bumwi bushiku mubile wakapolelwa mweensu. Ono mukubamba cakulya ca mweensu taakwe kucaya pambelele nabi ŋombe shakwe. Sombi wakaya wabwesa mwanaambelele mwanakashi wa mukandu akubambila cakulya mweensu wakapolela nguwe mwiine.”
Mpomunyaawo Defedi wakakalala abuumbi ceebo ca mubile uyo akwaambila Natani ayi, “Bweenka mbocibete lushinisho ayi Mwaami Lesa ngumuumi, ncakwiila musankwa uyo ulyeelete kucaikwa! 
Mukulipila ulyeelete kwiilikawo shone pamwanaambelele mwanakashi uyo ceebo cakucita cintu ca mushobo uyo akubula nkumbu.”
Mpeeke Natani wakaambila Defedi ayi, “Muntu uyo ndimwe! Amukutike! Mwaami Lesa, Lesa wa bene Isilaeli waamba ayi, ‘Ndakakusala kuba mwaami wa bene Isilaeli kwiinda mukukunanika mafuta akukufuna ayi Saulo atakucaayi. 
Ndakakupa bamuŋanda yakwe akubika bamakaakwe mumaansaako. Ndakakupa bwaami bwa bene Isilaeli abene Juda. Na ishi shoonse shakaceya naakwiinga ndakwiilikilaawo ashimwi. 
Ino wanyanshilanshi maswi angu nebo neMwaami Lesa kwiinda mukucita cintu cibiibi mumeenso angu? Wakacaisha Uliya mwine Iti munkondo. Wakamucaisha kubene Amoni akubwesa mukaakwe wamweeba. 
Paceebo ceeco inkondo teshi ikamaneewo pabamuŋanda yako mukwiinga wanyaansha mukubwesa muka Uliya mwine Iti akumweeba. 
Ntookulwiitilisha kwaamba ayi ndaakulengesha womwi pakati ka bamuŋanda yako kuleta mapensho pali ndiwe. Ndakubwesa bamakaako akubapa shikamukobonyoko, mpeeke ulaakukumanaabo lumwi lubala webo omwiine koobweneeko. 
Webo wakacicita mubushishi, sombi nebo ndaakucita shintu ishi lumwi lubala pameenso a bene Isilaeli boonse.’ ”
Mpomunyaawo Defedi wakaambila Natani ayi, “Ncakwiila ndabiisha pameenso aMwaami Lesa.” Mpeeke Natani wakakumbula ayi, “Mwaami Lesa walekelela cibiibi cako, aboobo teshi ukafwe. 
Nakubi boobo, ceebo cakwaamba ayi wanyansha Mwaami Lesa, mwaana musankwa ngoocitileemo utoofwa.”
Mpeeke Natani ndyaakaboolela kuŋanda yakwe, Mwaami Lesa wakalengesha mwaana uyo Defedi ngwaakashalila mumuka Uliya kuciswa. 
Defedi wakakombelela kuli Lesa ayi mwaana uyo abe kabotu. Wakalikasha kulya alimwi lyoonse mashiku wakalinga kunjila muŋanda yakwe akoona panshibo. 
Bacinenenene ba kuŋanda ya mwaami bakeelesha kumubushaawo panshi apo, sombi wakakaka, alimwi taaku cakulya ncaakalinga kulyaabo. 
Lyalo ndipakeendabo nsondo, mwaana uyo wakafwa, sombi bacinenenene bakwe Defedi bakaloonda kumulwiita cikani ico. Bakalyaamboosha ayi, “Amubone mwaana kaacili muumi, twalinga kumubandikila, sombi taalinga kutunyumfwila. Ino ono inga twacitalika buyani cikani ici. Sa te inga walicitabo cimwi cintu cibiibi?”
Ono Defedi wakabona bacinenenene bakwe kabatepeteshanya akwishiba ayi mwaana wafwa. Mpomunyaawo wakeepusha ayi, “Sa mwaana wafwa?” Abalo bakakumbula ayi, “Ee, wafwa.”
Lyalo Defedi wakanyamukaawo panshi apo. Ndyaakamana kusamba, kunana mafuta akufwala shakufwala shiimbi, wakaya kumusena usalalite wa Mwaami Lesa akulambila. Mpeeke wakaya kuŋanda yakwe, wasenga ayi bamupe cakulya akucilya ingayi bamanebo kumubambila. 
Kuswawaawo bacinenenene bakwe bakamwiipusha ayi, “Swebo ici catwaalila mwakucitola! Mwaana kaacili muumi, mwalinga kulikasha kulya akulila buumpute. Sombi mbulya mwaana ndyaafwa mwabuuka akutalika kulya!” 
Mpomunyaawo Defedi wakabakumbula ayi, “Mwaana kaacili muumi ndakalikasha kulya akulila buumpute, mukwiinga ndakalinga kuyeeya ayi mpashi Mwaami Lesa inga waba aluse pali ndime, akulengesha mwanaangu ayi atafwi. 
Ono bulya mbwaafwa inga ndalikashishanshi kulya? Sa inga ndamubusha ayi abe muumi alimwi? Sobwe, nebo ndimenshi nkaye nkwaaya, sombi lakwe taakoonshi kuboola kuli ndime.”
Mpeeke Defedi wakoombulusha Batisheba mukaakwe. Lyalo Defedi wakakumanaakwe. Wakashala mwaana musankwa akumutumba ayi Solomoni. Mwaami Lesa wakasuna mwaana uyo abuumbi. 
Paceebo ceeco wakaambila Natani mulaluki ayi aye amupe liina lya Jedidiya, mukwiinga Mwaami Lesa wakamusuna abuumbi.
Paciindi ico Joabu wakatolelela kulwana Laba ndabala inene ya bene Amoni alimwi wakalinga pafwaafwi akwiikoma. 
Mpeeke wakatuma beshinkombe kuli Defedi ayi bakaluule ayi, “Ndeelwana ndabala ya Laba akubwesa musena nkobakusha maanshi. 
Ono amubunganye bashilumamba banu bamwi boonse kwaamba ayi mwise mwiilwaane akwiibika mumaansaanu nobeene. Nshisuni kwiikoma ceebo inga bantu beetumba liina lyangu mukulumba ndime.”
Aboobo Defedi wakabunganya bashilumamba bakwe, waya mukulwana ndabala ya Laba akwiikoma. 
Mpeeke Defedi wakabwesa mushini wa golodi wakalinga kumutwi wa cibumbwabumbwa cakwe lesa wa bene Amoni, uyo wakalinga kulema makilogilamu ali 34. Wakalinga kucite libwe lya makwebo. Mushini uyo wakabikwa kumutwi wakwe Defedi. Defedi wakasaala shintu shiinji kuswa mundabala iyo. 
Bantu ba mumo wakabapa ncito yakusebensesha shakutimbusha mapulanga, mase, tweembe akubakakatisha kunokuuma ncelwa. Wakacita bweenka ubo akumandabala amwi a bene Amoni. Lyalo lakwe abashilumamba bakwe bakaboolela kuJelusalemu.
Ono Abusalomu mwanaakwe Defedi musankwa wakalinga kucite nankashi yakwe wakalinga kwiitwa ayi Tama, mubotu alimwi watakalinga kweebetwe. Amunoni mwanaakwe Defedi musankwa wa muŋanda imwi, wakamukumbwa. 
Wakalinga kufwabo pali nguwe cakuciswaako akuciswa, ceebo cakalinga kuboneka kuyuma kucita cili coonse kuli nguwe. Tama wakalinga moye, aboobo taakalinga kusuminishikwa kukumana amusankwa.
Amunoni wakalinga kucite mubye wakalinga kwiitwa ayi Jonadabu mwanaakwe Shimeya mukwabo Defedi. Jonadabu uyo wakalinga mwanamanumpa kubusongo. 
Mpeeke wakeepusha Amunoni ayi, “Anu webo, omwanaamwaami nalyo, ncooungumanina bwaca abwaca nciinshi?” Amunoni wakakumbula ayi, “Nebo ndafwabo pali Tama nankashi yakwe Abusalomu mukwesu.” 
Lyalo Jonadabu wakamwaambila ayi, “Becabo kuciswa akuya mukoona. Na baiso bese mukukubona, ubalwiite ayi, ‘Ndisuni Tama nankashi yangu ese ampewo cakulya. Inga wesa wabambila kokuno kwaamba ayi noomubwene alimwi antebete mwiine.’ ”
Aboobo Amunoni wakabeca kuciswa. Mwaami Defedi ndyaakesa mukumubona, Amunoni wakaamba ayi, “Ndisuni Tama nankashi yangu ese ampangileko shinkwa ubotu kuno kaamubwene alimwi antebete mwiine.”
Mpeeke Defedi wakatumina Tama nkombe kuŋanda ya bwaami ayi, “Koya kuŋanda ya nandumi yako Amunoni uye umubambile cakulya.” 
Lyalo Tama wakaya kuŋanda yakwe Amunoni nandumi yakwe. Amunoni wakalinga kulete pabulo. Mpomunyaawo Tama wakabwesa fulaulo waukanda, wabumba shinkwa akuubika mucitofu ayi upye Amunoni kaabweneeko. 
Kuswawaawo Tama wakabwesa cikaye ca shinkwa waya wamutambika shinkwa uyo, sombi wakakaka kulya. Mpeeke Amunoni wakaamba ayi, “Baambile bantu boonse basweemo muno.” Aboobo bantu bakaswaamo. 
Lyalo Amunoni wakaambila Tama ayi, “Leta cakulya ico kuno kubulo kwaamba ayi noolya webo koocicatite.” Tama alakwe wakabwesa shinkwa ngwaakalinga wapangila Amunoni nandumi yakwe akumutolela kucipinda nkwaakalinga koona. 
Ono cilya Tama ncaakaamba ayi atambike shinkwa kuli nguwe ayi alye, Amunoni wakamucata palyaansa akumwaambila ayi, “Kwesa nkumane awebo nankashi yangu.” 
Sombi Tama wakaamba ayi, “Sobwe onandumi yangu! Utankakatishi kucita boobo. Cintu ca mushobo uyu taceelete kucitika mucishi ca Isilaeli! Utaciti cintu cibiibi bobulya. 
Ino nebo utoonjeyela buyani? Utooyeeya ayi musebaanyo inga ndaumana mushobonshi pamubili wangu? Alimwi awebo omwiine inga wasebaana abuumbi muIsilaeli. Na ulisuni waambebo abaami, inga tabakukashiiwo kunjeba.” 
Nakubi boobo Amunoni taakwe kumunyumfwila. Ono ceebo cakwaamba ayi wakamwiinda nkusu, wakakumanaakwe cakumukakatisha.
Kuswawaawo Amunoni wakapata Tama cilensha bunyengele. Nkokwaamba ayi wakamupata kwiinda ambwaakalinga kumusuni. Mpeeke Amunoni wakamwaambila ayi, “Buka, uswe unooya!” 
Tama wakakumbula ayi, “Sobwe! Kuntanda citooba cilubo cinene kwiinda ceeci nciwacita kale kuli ndime.” Sombi taakwe kumunyumfwila.
Mpomunyaawo wakeeta musebenshi wakwe mwiine akumwaambila ayi, “Kusha walutundu uyu muŋanda muno, wamana ucaleeko kumulyango.” 
Mpeeke musebenshi uyo wakakusha Tama muŋanda iyo akucalaako kumulyango. Tama wakalinga kufwete cakufwala cilaamfu cicite maansa alaamfu mukwiinga ubo banaabaami banakashi batana kukumanaawo kale amusankwa mbobakalinga kufwala. 
Lyalo Tama wakalibika milota mumutwi akukwamuna cakufwala ico ncaakalinga kufwete. Mpeeke wakalikumbata kumutwi akuya cilila cakooloma nshila yoonse.
Mpeeke Abusalomu nandumi yakwe wakamwiipusha ayi, “Sa Amunoni wakumana awebo cakukukakatisha? Ndaseenga onankashi yangu kwaamba ayi cikani ici citakukalashi bunene. Alakwe ngunandumi yako nabi teshi lifumo lyomwi. Utalwiiti muntu uli woonse cikani ici.” Kuswawaawo Tama wakatalika kwikala muŋanda yakwe Abusalomu cakuungumana. 
Mwaami Defedi ndyaakanyumfwa cikani ico, wakakalala abuumbi. 
Mpeeke Abusalomu wakapata Amunoni cakutaambooshanyaawo napaceyi ceebo cakusebaanya Tama nankashi yakwe.
Ndipakeenda myaaka yobilo, Abusalomu wakalinga abantu bakwe bakalinga kucesa mbelele booya kuBaali Aso, pafwaafwi andabala ya Efuleemu. Ono wakatamba banaamwaaminyina basankwa boonse ayi babeeko. 
Abusalomu wakaya kumwaami Defedi waya waamba ayi, “Nomulemekwa, mbelele shangu shitooceswa booya. Ndaseenga mwebo abacinenenene banu mwise musekelele pantu pomwi aswebo.” 
Mwaami wakakumbula ayi, “Sobwe omwanaangu, inga kwaba kukushupa na soonse twesaako.” Abusalomu wakatolelela kusenga, sombi mwaami taakwe kusumina. Lyalo Defedi wakapa Abusalomu coolwe ayi anooya.
Sombi Abusalomu wakaamba ayi, “Ono na mwebo tamusuni, amusuminishebo Amunoni mukwesu lakwe ese.” Mpomunyaawo mwaami wakeepusha ayi, “Ino nceebonshi?” 
Abusalomu wakakakatila kushikila mwaami Defedi wasuminisha bana bakwe basankwa bamwi boonse pantu pomwi aAmunoni kuyaakwe.
Ono Abusalomu wakalwiita basebenshi bakwe ayi, “Na mubone Amunoni wakolwa alimwi na ŋambe ayi, ‘Amumuyase Amunoni,’ mumucaaye. Mutaloondi. Mulandu ngwaangu. Muyumye myoyo alimwi kutatonsha.” 
Mpeeke basebenshi bakwe Abusalomu bakacita kweelana ambwaakabaambila. Mpomunyaawo banaamwaami bamwi boonse bakatanta shifubwa shabo shili anga nimbongolo akuloboka.
Ono kabaciya munshila, inkombe yakashika kumwaami Defedi ayi, “Abusalomu wacaya bana banu basankwa bamwi boonse. Taaku nabi womwi wacaala.” 
Mpeeke mwaami Defedi wakanyamuka, wakwamoona shakufwala shakwe akuliwaala panshi. Abalo basebenshi bakwe mbwaakalingaabo bakakwamoona shakufwala shabo.
Sombi Jonadabu mwanaakwe Shimeya mukwabo Defedi wakaamba ayi, “Nobaami bangu, mutanyumfwili kwaamba ayi bana banu boonse bacaikwa. NguAmunonibo ufwite. Abusalomu wakalinga kubwenekete ayi ulicitile Amunoni mfundilishi kuswabo bushiku Amunoni mbwaakakumana aTama nankashi yakwe cakumukakatisha. 
Nkambo mutalisukamibo ayi bana banu basankwa bamwi boonse bafwa. NguAmunonibo eenka.”
Paciindi ico Abusalomu kaali waloboka kale.
Mpeeke Jonadabu wakaambila mwaami ayi, “Ncakwiila mbalya bana banu besa mbondaambila nemusebenshi wanu.” 
Lyalo ingayi amanebo kwaamba boobo abalo beene nkupola akutalika kulila cakooloma. Alakwe mwaami pantu pomwi abasebenshi bakwe boonse bakalila abuumbi.
Ono Abusalomu wakalobokela kuli Talumayi mwanaakwe Amiyudi, mwaami wa cishi ca Geshuli. Nakubi boobo Defedi wakalinga kunoolilabo Amunoni mwanaakwe kwaciindi cilaamfu.
Kuswa bushiku Abusalomu mbwaakalobokela kuGeshuli, wakekalaako myaaka yotatwe. 
Mpeeke mwaami Defedi wakamuyeeya abuumbi kumubonaawo mwanaakwe alimwi, mukwiinga ciindi ico wakalinga kulubitelubiteeko shalufu lwakwe Amunoni.
Ono Joabu mwanaakwe Seluiya wakeshiba ayi mwaami Defedi wayeeya Abusalomu abuumbi. 
Mpeeke Joabu wakatuma muntu kuTekowa ayi eete mwanakashi umwi uyo wakalinga kucenjete abuumbi. Mwanakashi uyo ndyaakesa wakamwaambila ayi, “Bela kuba anga ulicite cililo alimwi ufwale acakufwala ca cililo. Utanani mafuta alimwi uliboneshe anga calaampa ciindi koolila. 
Lyalo uye kumwaami ukaambe maswi ngweshi nkulwiite.” Mpeeke Joabu wakalwiita mwanakashi uyo bwakwaamba.
Mwanakashi uyo wa kuTekowa wakaya kumwaami akufukama cakushisha ciwa panshi mukumupa bulemu. Mpomunyaawo wakaamba ayi, “Amuncaafwe noBaami!”
Mpeeke mwaami wakeepusha ayi, “Nciinshi cakushupa?” Wakakumbula ayi, “Nebo ndi mukalubinje, beebaangu bakafwa. 
Nebo nemusebenshi wanu ndakalinga kucite baana basankwa bobilo. Bumwi bushiku bakalwana kabali muluundu alimwi kakutaaku ashikubafunina. Lyalo umwi wakacaya mubye. 
Ono beshikamukowa boonse bambukila nemusebenshi wanu akwaamba ayi balisuni ngabe wooyo wakacaya mubye mumaansaabo ayi bamucaaye alakwe, ceebo cakucaya mukwabo. Na bakacite boobo, ingayi nebo ndaakucaalabo kwakubulawo mwaana musankwa. Nkokwaamba ayi balaakunyonyoola wakucinkamo manungo eenkabo ngooncite, abalo beebaangu inga babula weenga wacaasha liina lyabo pacishi ca panshi coonse cino.”
Lyalo Mwaami wakakumbula ayi, “Boolela kuŋanda, ntoobikaako maano kucikani ici.” 
Sombi mwanakashi uyo wakaamba ayi, “Nkambo cili coonse nceshi mucite mulandu ngwaangu abamuŋanda yangu. Mwebo abamulunyungu lwanu tamucite mulandu.” 
Mwaami wakakumbula ayi, “Uli woonse eshi akakukonge, ukamulete kokuno. Ncakwiila teshi akakupenshewo tubili.”
Kuswawaawo wakaamba ayi, “Ndaseenga nkambo mupaile kuMwaami Lesa, Lesa wanu kwaamba ayi shikamukowa uyo weelete kuboosha cishole pamwanaangu ateendilishiiwo kubisha kwiinda mukucaya mwanaangu musankwa aumwi.” Mpomunyaawo mwaami Defedi wakaamba ayi, “Mbweeke mbocibete lushinisho ayi Mwaami Lesa ngumuumi, ncakwiila taaku nabi mususu weshi ukaswe mumutwi wa mwanaako musankwa akulokela panshi.”
Lyalo mwanakashi uyo wakaamba ayi, “Ono nkambo amunsuminishe njilikewobo cintu comwi cacaala.” Mwaami wakakumbula ayi, “Ncibotu, amba.”
Mpeeke mwanakashi uyo wakaamba ayi, “Ino mwacitilanshi cilubo ca mushobo uyu kubantu bakwe Lesa? Amubone tamukwe kusuminisha mwanaanu musankwa kupiluka kuswa mucishi ncaakalobokelaako. Sa te bulya mwalipa mulandu nobeene musheesho nshemwaswa mukwaamba? 
Soonse tulyeelete kufwa. Ono nditufwa buumi bwesu bulababo anga ngamaanshi apukulwa atakonshaniki kuyolwa. Lesa lakwe taanyayi buumi, sombi ulalangoola nshila yakuboosha mwanaakwe kuswa mucishi ncaakalobokelaako.
“Ono ndesa mukwaamba cikani ici kuli ndimwe nkambo nobaami bangu ceebo bantu banenga boowa. Nebo nemusebenshi wanu ndakayeeya ayi nse mbandikaanu, mukuyeeya kwaamba ayi ndabona inga mwacita mbweenga ndaseenga. 
Ndakayeeya ayi mpashi nobaami inga mwasumina kumpulusha kumusankwa uyo usuni kuncaya pantu pomwi amwanaangu musankwa, ee kutukusha mucishi cakatupa Mwaami Lesa ayi ncesu. 
Ono nemusebenshi wanu ntokwaamba ayi, ‘Maswi anu nobaami aabe aayo eshi ankalike moyo, mukwiinga nkambo nobaami mulibo anga ngumunjelo wakwe Lesa mukwishiba cibotu acibiibi. Mwaami Lesa, Lesa wanu abe amwebo’ ”
Lyalo mwaami wakaamba ayi, “Ntookwiipusha, ono utanshisi.” Mwanakashi uyo wakakumbula ayi, “Amwiipushe nkambo nobaami bangu.” 
Mpomunyaawo mwaami wakeepusha ayi, “Sa Joabu wakucafwaako kubamba cikani ici?” Mwanakashi wakakumbula ayi, “Mbweeke mbocibete lushinisho ayi mwebo nkambo nobaami muli boomi, ncakwiila taaku muntu weenga wapikisha nsheenga mwaamba. Ndushinisho nguJoabu musebenshi wanu wandwiita bwakucita alimwi ngowandwiita bwakukonka boonse mbondakonka. 
Nakubi boobo Joabu ncaacitila bobulya nkwaamba ayi shintu shilulame. Mwebo nkambo busongo mbomucite bulibo anga mbwa munjelo alimwi mulishi shoonse shicitika mucishi cino.”
Mukuya kwanshiku mwaami Defedi wakaambila Joabu ayi, “Ncilibo kabotu, ntoocita kweelana ambowakasenga. Koya ukalete Abusalomu cikula bwangu ulya apiluke kuno.”
Mpomunyaawo Joabu wakaliwaala panshi mukumupa bulemu akwaamba ayi, “Mwaami Lesa amupe coolwe nkambo! Ono nebo nemusebenshi wanu ndeshiiba ayi mulisangalete pali ndime mukwiinga kusenga kwangu mwakunyumfwa.”
Kuswawaawo Joabu wakanyamuka akuya kuGeshuli akuboosha Abusalomu kuJelusalemu. 
Sombi mwaami Defedi wakaamba ayi, “Abusalomu aye kuŋanda yakwe, nshisuni kubonanaakwe.” Mpeeke Abusalomu wakaya kuŋanda yakwe cakutabonanaawo amwaami.
Ono mucishi ca Isilaeli coonse temwakalinga musankwa wakalinga kulumbaishikwa pakuboneka kabotu mbuli Abusalomu. Taakalinga kucitewo kampenda kuswabo kumutwi kushika akumyeendo. 
Misusu yakwe wakalinga kwiicesa na peenda mwaaka. Ono lyoonse na weecesa, wakalinga kwiipima mboitoolema alimwi yakalinga kulema makilogilamu ali 2.3 kweelana acipimo cakasuminishikwa ca kubwalo.
Abusalomu wakalinga kucite baana basankwa botatwe amwanakashi womwi. Mwanaakwe mwanakashi wakalinga kwiitwa ayi Tama alimwi wakaba mwanakashi mubotu abuumbi.
Abusalomu wakekala myaaka yobilo muJelusalemu kutabonanaawo amwaami Defedi. 
Bumwi bushiku Abusalomu wakatumina Joabu nkombe ayi ese amutume kumwaami, sombi lakwe wakakaka kwisa. Mpeeke wakamutumina nkombe lwabili, sombi wakakaka alimwi kwisa. 
Mpomunyaawo Abusalomu wakaambila basebenshi bakwe ayi, “Amubone muunda wakwe Joabu ulibambenebo awaangu alimwi muli bale. Kamuya mukauteente.” Mpeeke basebenshi bakwe Abusalomu bakaya bautenta.
Lyalo Joabu wakanyamuka akuya kuŋanda kuli Abusalomu akumwiipusha ayi, “Ino basebenshi bako batentelanshi muunda wangu?” 
Abusalomu wakakumbula Joabu ayi, “Bona ndatuma nkombe shakukwiita kwaamba ayi nkutume kubaami mukwiipusha ncindakaswita kuGeshuli. Mukwiinga bulya calingabo kabotu akunooshitebo nkuko! Ono bulya ntooyanda kubonana abaami, kwaamba ayi na kuli mulandu ngooncite, bancaayebo cimane.”
Mpeeke Joabu wakaya kumwaami Defedi akumulwiita makani akaamba Abusalomu. Lyalo mwaami wakatumina nkombe Abusalomu ayi ese. Alakwe wakaya akufukama cakushisha ciwa panshi kunembo lya mwaami. Mpomunyaawo mwaami wakatambula Abusalomu kwiinda mukumufyonta.
Mukuya kwaciindi Abusalomu wakalibambila cikoci cakweendelaamo amaaki pantu pomwi abashilumamba bali makumi osanwe bakweendaabo. 
Lyalo wakalinga kucita wabuka macuunsa akuya mukwiimikana kweelanshila kumwinjililo wa ndabala inene. Ono kulilabo na muntu uli woonse ucite litongooshi lyakutola kumwaami ayi apingule wesa, Abusalomu wakalinga kumwiipusha ayi, “Ino waswa kundabalanshi? Mpeeke na muntu uyo waamba kumukowa wa bene Isilaeli nkwaaswa, 
Abusalomu wakalinga kumulwiita ayi litongooshi lyako lilibo kabotu kweendelana amilawo. Sombi cabicabo taaku shikwiimikanina mwaami weenga walinyumfwa.” 
Lyalo wakalinga kwiilikaawo ayi, “Nebo nindakasalwabo kuba moomboloshi mucishi cino, woonse ucite litongooshi nabi mulandu naakwiinga ulesa kuli ndime alimwi nindalinga kubona kwaamba ayi woomboloshekwa cabululami.”
Mpeeke kulilabo na muntu wesa ayi afukame mukumulemeka bulemu, Abusalomu wakalinga kutandabika maansaakwe, wamukumbata akumufyonta. 
Abusalomu wakalinga kucita bweenka ubo kumwine Isilaeli uli woonse wakalinga kwisa alitongooshi lyakuyanda mwaami ayi apingule mukululama. Munshila iyo bene Isilaeli baanji bakamukonkela.
Ono ndipakeenda myaaka yone, Abusalomu wakalwiita mwaami ayi, “Amunsuminishe nje kuEbuloni nkacite kweelana ambondakashomesha cakulumbila kuMwaami Lesa. 
Ndindakalinga kwikala kuGeshuli mucishi ca Silya nebo nemusebenshi wanu ndakashomesha cakulumbila ayi, ‘Na noBaami baLesa mukambooshe kuJelusalemu, ndaakumulambila muEbuloni.’ ” 
Mwaami Defedi wakakumbula ayi, “Weendebo kabotu.” Lyalo wakanyamuka akuya kuEbuloni.
Ono Abusalomu wakatuma beshinkombe cabushishi mumikowa yoonse ya bene Isilaeli ayi babaambile ayi, “Mwaakunyumfwabo mapeenga alila, mukaambe ayi, ‘Abusalomu ngumwaami muEbuloni.’ ” 
Mpeeke basankwa bali myaanda yobilo bakayaakwe kuswa muJelusalemu. Taaku ncebakalinga kwishi ceebo balo bakatambwabo kuba beensu bakwe. 
Lyalo Abusalomu ndyaakalinga kubenga milambu, wakatumina nkombe Ayitofelo, shikupandako maano Defedi, ayi alakwe ese kuswa kuGilo, ndabala ine mishaabo. Munshila iyo miyeeyo yakwe Abusalomu yakubukila bwaami yakalinga kuya cishimpa, abalo beshikumukonkela bakalinga kuya cifula.
Ono shinkombe umwi wakesa kuli Defedi akuluula ayi, “Bene Isilaeli bamwi boonse bakashomesha kukonkela Abusalomu.”
Mpeeke Defedi wakaambila bacinenenene bakwe boonse mbwaakalingaabo muJelusalemu ayi, “Tulyeelete kuloboka bulya bweenka kwaamba ayi Abusalomu atatucaniiko. Atweendeshe mukwiinga inga washika coonoono mukukoma akucaya bali mundabala inene ino boonse.” 
Bacinenenene ba mwaami abo bakakumbula ayi, “Swebo sobasebenshi banu tulisuminite kucita cili coonse mwebo nobaami nceenga mwayanda.”
Mpomunyaawo mwaami wakanyamuka abamuŋanda yakwe boonse bakamukonkela. Sombi wakashiya bakasuwa bali likumi ayi banoolama ŋanda ya bwaami. 
Munshila iyo mwaami mbwaakanyamuka abantu abo boonse kabaya cimukonkela. Ingayi bashike kuŋanda yakweelaako, bakeemikana. 
Bacinenenene bakwe boonse bakamwiindilila pantu pomwi abeshikulindilila ba kubwalo. Bene Giti bali 600 abo bakamukonkela kuswa kuGati, abalo bakeenda pafwaafwi anguwe.
Mpeeke mwaami wakaambila Itayi mutanjilili wa bene Giti ayi, “Ino webo watukonkelelanshi? Boolela ukekaale aAbusalomu mwaami mupya ulya. Webo uli muswamashi alimwi kuno wakalobokelakobo kuswa kucishi cine mishaanu ayi ufunwe. 
Bona ndicilo mabalabo ndiwakesa. Ono utooyeeya kwaamba ayi alimwi sunu inga ndakulengesha kuya ciingooka aswebo? Nebo nshibwene ankoontooya. Boolela pantu pomwi abene mishaanu. Ndaseenga ayi nkuumbu sha Mwaami Lesa shibe awebo alimwi ayi ashomeke kuli ndiwe.”
Sombi Itayi wakakumbula mwaami Defedi ayi, “Bweenka mbocibete lushinisho ayi Mwaami Lesa ngumuumi, alimwi ayi mwebo nkambo nobaami bangu muli boomi, ncakwiila anebo nemusebenshi wanu ntooya kuli koonse mwebo nkambo nobaami bangu nkweshi muye nacibi kwaamba ayi cilaamba buumi nabi lufu.” 
Mpomunyaawo Defedi wakaambila Itayi ayi, “Ncibotu! Anu inda unooya kunembo.” Lyalo Itayi mwine Giti wakatolelela lweendo ulo pantu pomwi abashilumamba bakwe alimwi abamumaanda abo mbwaakalingaabo.
Mpeeke bantu bamumishi bakalila cakooloma ndibakabona mwaami abantu bakwe kabainda. Kuswawaawo mwaami Defedi wakasubuka cinyika ca Kidiloni pantu pomwi abantu boonse abo akululama kuluyanga.
Alakwe Sadoki wakalingaawo abene Lefi boonse abo bakalinga kunyamwite Libokoshi lya Cipangano ca Mwaami Lesa. Mpeeke bakatula Libokoshi ilyo panshi kushikila bantu boonse bamana kuswa mundabala inene ya Jelusalemu. Alakwe Abyata wakalingaawo. 
Kuswawaawo mwaami Defedi wakaambila Sadoki ayi, “Amubooshe Libokoshi lya Cipangano ca Mwaami Lesa kundabala inene ya Jelusalemu. Na Mwaami Lesa akanyumfwile nkumbu ulaakumboosha ayi nkaliboone alimwi, pantu pomwi amusena uyo molikala. 
Sombi na akaambe ayi, ‘Nshikondetwe pali nguwe,’ nebo ndilibambite kwaamba ayi akanciite cili coonse ncaasuni.” 
Mpomunyaawo wakaambila Sadoki mupailishi alimwi ayi, “Boolela kundabala inene muluumuno pantu pomwi aAyimaasi mwanaako musankwa alimwi aJonasani mwanaakwe Abyata. Mwebo nobilo aAbyata kamuya abana banu basankwa bobilo abo. 
Nebo ndanoolindila pashito shisubukilwaawo mulonga kushikila nkatambule maswi akunshibisha ayo eshi akaswe kuli ndimwe.” 
Mpeeke Sadoki aAbyata bakaboosha Libokoshi lya Cipangano ca Mwaami Lesa kuJelusalemu akwikala.
Defedi wakatolelela lweendo lwakwe akutanta Kalundu ka Olifi kaaya cilila buumpute. Paciindi ico wakalinga kulifwekete kumutwi alimwi kaali myeendobo. Abalo bamwi boonse bakalifweka kumitwi yabo akunooya cilila buumpute pakutanta kalundu ako. 
Ono Defedi wakalwiitikwa ayi pabaabo batookonkela aAbusalomu, Ayitofelo alakwe mpwaali. Mpomunyaawo Defedi wakapaila ayi, “NoBaami baLesa amumunyaaye busongo bwakupanda maano kwaamba ayi anokwaambabo shifwite.”
Defedi ndyaakashika peculu apo pakalinga musena Lesa mpwaakalinga kulambililwa, bakakumana aUshayi mwine Aki kaafwete shakufwala shakakwamoonwa alimwi kaalibikite lusuko pamutwi. 
Mpeeke Defedi wakamwaambila ayi, “Na tuye soonse, utoompa ncito. 
Sombi na waboolela kundabala inene akulwiita Abusalomu ayi, ‘Aambe musebenshi wanu nobaami. Kalekale ndakalinga musebenshi wa baishiwanu, ono bulya aambe musebenshi wanu.’ Munshila iyo inga wancaafwa kwiinda mukunoofulunganya sheesho Ayitofelo nsheenga kaalwiita mwaami. 
Cabota ncakwaamba ayi Sadoki aAbyata bapailishi nkobali kweenka uko. Inga koobalwiita cili coonse nceenga wanyuumfwa kuŋanda ya bwaami. 
Abalo bana babo basankwa, Ayimaasi mwanaakwe Sadoki aJonasani mwanaakwe Abyata, bali abo kweenka uko. Inga wabatuma kuleta makani ali oonse ngweenga wanyuumfwa.”
Lyalo Ushayi mubye Defedi wakaya washika muJelusalemu Abusalomu ndyaakalinga kwinjilabo mundabala inene iyo.
Mpeeke Defedi ndyaakeendakobo paniini kuswa peculu lya kalundu palya, wakabonabo Siba musebenshi wakwe Mefibosheti ngooyu utoomulindila ayi amwaanshe. Wakalinga kucite mbongolo shobilo shakalinga kubikitwe shakukalaawo, kashiyumwite shinkwa uli myaanda yobilo, shisankata shili mwaanda sha minyansa yakuyanika asha nkuyu alimwi ankomwe ya cipaya iswite waini.
Ono Defedi wakeepusha ayi, “Ino ishi shintu washiletelanshi?” Siba wakakumbula ayi, “Mbongolo ndaletela bamuŋanda yanu nobaami ayi beendeleewo, shinkwa ashisepo ndaletela bashilumamba banu ayi balye, alimwi abo boonse beshi baleme muluyanga ndabaletela waini kwaamba ayi ubaboosheshemo nkusu.”
Mpeeke mwaami Defedi wakeepusha ayi, “Ino Mefibosheti mwishikulu wakwe Saulo mwaami wako uli kuli?” Siba wakakumbula ayi, “Ulekala muJelusalemu mukwiinga ulishomete kwaamba ayi bulya bene Isilaeli balaakumubooshesha bwaami bwakalinga bwa bankambiyakwe baSaulo.”
Mwaami Defedi wakaambila Siba ayi, “Ono bulya shoonse shakalinga shakwe Mefibosheti, nshaako.” Siba wakaamba ayi, “Ndaalaala nemusebenshi wanu. Kamumfwita nkumbu lyoonse nkambo nobaami bangu.”
Ono Defedi ndyaakashika kuBayulimu shikamukowa wakwe Saulo wakesa mukumukumanya. Liina lyakwe wakalinga nguShimeyi mwanaakwe Gela. Wakalinga kwisa cicobola. 
Mpeeke wakawaala amabwe kuli Defedi abacinenenene bakwe cakutabombaawo, nakubi kwaamba ayi bashilumamba abeshikulindilila bakwe Defedi bakalinga kumushingulukite. 
Shimeyi wakacobola Defedi akwaamba ayi, “Swa! Swa! Omucayi webo, Satana wa muntu! 
Utoocinyumfwa, Mwaami Lesa wakupa mulandu pabamuŋanda yakwe Saulo boonse mbowakacaya peculu lya kubwesa bwaami bwakwe. Mwaami Lesa waaba bwaami bwako mumaansa amwanaako Abusalomu. Ono webo bulya wanyonyooka ceebo ca bucayi bwako!”
Mpomunyaawo Abishayi mwanaakwe Seluiya wakaambila mwaami Defedi ayi, “Nkambo mutoolekelanshi kabwa uyu kunoomucobola nobaami bangu? Amunsuminishe nje musutule mutwi peenka palya.”
Sombi mwaami wakaamba ayi, “Mwebo nobana bakwe Seluiya tamubeteko lubasu kumakani aya. Na utooncobola ceebo cakwaamba ayi Mwaami Lesa wamulwiita boobo, ngani ucite nkusu shakumwiipusha ncaatoocitila boobo?” 
Lyalo Defedi wakaambila Abishayi abacinenenene bakwe bamwi boonse ayi, “Amubone, mwanaangu musankwa utoopinga kuncaya, ino inga ceela kuli pawooyu mwine Benjameni! Amumuleeke mwiine ancobole ceebo Mwaami Lesa mbwaamulwiita. 
Mpashi Mwaami Lesa inga wanyumfwila nkumbu akuncitila shibotu ceebo cakucobolwa uku kwa sunu.”
Mpeeke Defedi wakatolelela kunooya munshila, Shimeyi alakwe kaainda kantalamukila mweela kalundu alimwi kaaya cicobola, kuwaala mabwe akumutukwita lusuko. 
Mwaami Defedi abaabo mbwaakalingaabo bakashika kuMulonga wa Joodani kabalemete abuumbi. Mpomunyaawo mwaami wakookesha uko.
Paciindi ncemunya ico, Abusalomu abashilumamba bamwi boonse bene Isilaeli wakaya muJelusalemu alakwe Ayitofelo kaali akwe. 
Ushayi mwine Aki, mubye Defedi ushomeka, ndyaakakumana aAbusalomu wakoolobesha ayi, “Koendela buumi omwaami! Koendela buumi omwaami!”
Mpeeke Abusalomu wakeepusha Ushayi ayi, “Sa ono bulya ingayi ndusuno ulu nduwatondesha kumubyo Defedi? Ino tookwe kuyitanshi anguwe?” 
Ushayi wakakumbula Abusalomu ayi, “Sobwe, nebo ndaakwikala awooyo usalwa kuMwaami Lesa, bashilumamba aba alimwi abamwi boonse bene Isilaeli kuba mwaami. Ndaakuba waakwe alimwi ndaakunoolibo anguwe. 
Alimwi ndishi kwaamba ayi taaku aumwi ngoonjelete kusebensela kuleka mwanaamwaami wangu. Ono bulya bweenka mbondakalinga kusebensela baishiwanu, mbweshi nkanoomusebensela amwebo.”
Ono Abusalomu wakaambila Ayitofelo ayi, “Tulwiiteeko, inga twacita buyani?”
Ayitofelo wakakumbula ayi, “Amukumanebo abakasuwa bakashiya baishiwanu ayi balame ŋanda ya bwaami iyi. Lyalo bene Isilaeli balaakunyumfwa ayi mwalipatisha cakutalyatana kuli baishiwanu. Munshila iyo beshikumukonkela baanji balaakuyuminishikwa.” 
Mpeeke bakayaka tente peculu lya ciluli. Lyalo Abusalomu wakakumana abakasuwa ba baishi, bene Isilaeli baanji kababweneeko.
Munshiku isho Ayitofelo wakalinga kucita na wapanda maano umwi muntu, cakalinga kubabo anga weepusha kuMwaami Lesa. Mboboobo Defedi aAbusalomu boonse bobilo mbobakalinga kulabilite Ayitofelo ubo.
Lyalo Ayitofelo wakaambila Abusalomu ayi, “Amunsuminishe nsale bashilumamba bali 12,000 kwaamba ayi nkonkele Defedi mashiku. 
Inga ndaya ndamulwana paciindi ndyaalefukite. Mpomunyaawo inga waloonda abalo bashilumamba bakwe inga bacica. Lyalo inga ndacayabo Defedi 
akuboosha bantu bakwe boonse kuli ndimwe bweenka mwanakashi mbwaaboola kuli ibaye. Nkokwaamba ayi kufwa kwakwe nkuboola kwa boonse. Balo bantu abo boonse taaku eshi akacisikwe.” 
Uyu muyeeyo wakaboneka kabotu kuli Abusalomu akubamaloba ba bene Isilaeli.
Nakubi boobo Abusalomu wakaamba ayi, “Ushayi mwine Aki amumwiite kwaamba ayi tunyumfwe mbweshi aambe alakwe.” 
Ushayi ndyaakashika, Abusalomu wakaamba ayi, “Ayitofelo wapa kale muyeeyo wakwe. Sa tucite mbwaayeeya? Na sobwe, utupeko muyeeyo wako.”
Ushayi wakakumbula Abusalomu ayi, “Sunu muyeeyo wapa Ayitofelo teshi ubotu. 
Mwebo mulibeshi baishiwanu abashilumamba babo mbobabete. Mbeshi nkondo alimwi mbakali anga ngubeya wabweselwa baana. Kuteshibo boobo bweenka, baishiwanu mbantu bacishi kulwana abuumbi, alimwi mashiku tabooni pantu pomwi abashilumamba babo. 
Ndishi kwaamba ayi bulya baliyubite mucimfwengo nabi mumusena umwi. Ono na bataangune kumulwana mwebo, uli woonse weshi akanyumfwe ulaakwaamba ayi bashilumamba bakwe Abusalomu bakakomwa. 
Lyalo nabibo shilumamba uyo ushomwa, mukali anga ninkalamu, ulaakuloonda mukwiinga beene Isilaeli boonse balishi kwaamba ayi baishiwanu mbasankwa kunkondo, abalo abo mbobali abo tabaloondi. 
Nebo muyeeyo wangu ngwakwaamba ayi mubunganyebo beene Isilaeli boonse kuswa kuDani tibili akuBiyasheba, kwaamba ayi bafule anga ngumuseese wa kuloombe lwa lweenge. Lyalo mwebo nobeene mubatanjilile kuya kunkondo. 
Defedi tulaakumulangoola kuli koonse nkwaabete akumulwana kaatana kwishiba citoocitika bweenka mbuli mume mbooloka. Lyalo taaku nabi womwi pakati ka bashilumamba bakwe eshi akacaale kaali muumi. 
Ono na wacicila mundabala inene imwi, swebo soonse inga twabwesa ntambo akwiikwelela mucinyika. Lyalo taaku nabi libwe lyeshi likacaaleeko kalicatite.”
Mpomunyaawo Abusalomu abene Isilaeli bamwi boonse bakaamba ayi, “Muyeeyo wapa Ushayi mwine Aki weendaawo kubota pawakwe Ayitofelo.” Ono cakacitika boobo mukwiinga Mwaami Lesa wakalinga weelibalabo kunyonyonganya muyeeyo ubotu wakwe Ayitofelo kwaamba ayi alete libona pali Abusalomu.
Mpeeke Ushayi wakaya walwiita Sadoki aAbyata bapailishi, muyeeyo wakapa Ayitofelo angwaakapa lakwe kuli Abusalomu abamaloba ba bene Isilaeli. 
Lyalo wakabaambila ayi, “Amweendeshe mutume nkombe kuli Defedi ayi, ‘Mutooni muluyanga pakusubukila mulonga. Mulyeelete kusubuka Mulonga wa Joodani mukwiinga inga mwebo nobaami abantu banu bamana kucaikwa.’ ”
Jonasani alimwi aAyimaasi bakalinga kwikala kuEni Logelo. Ono mulindu musebenshi wakalinga kweelete kuya mukubalwiita kwaamba ayi baye mukulwiita Defedi, mukwiinga balo bakalinga kuloonda kubonwa kabanjila mundabala inene ya Jelusalemu. 
Nakubi boobo cikula bwangu musankwa wakababona akulwiita Abusalomu. Babone boobo bakeendesha baya kuŋanda ya musankwa umwi mundabala ya Bayulimu. Musankwa uyo wakalinga kucite mukalo mulubansabo umo mobakaya mukuyuba. 
Mpeeke muka musankwa uyo wakabwesa cakufwekaawo, waciyala pamulomo wa mukalo akupalanganishilawo shili anga ngamaila peculu ayi kubule ushiba ayi pali mukalo.
Basankwa bakwe Abusalomu ndibakashika kumwanakashi uyo, bakeepusha ayi, “Ino Ayimaasi aJonasani bali kuli?” Mwanakashi uyo wakabakumbula ayi, “Basubuka kale mulonga.”
Basankwa abo ndibakaya, Ayimaasi aJonasani bakaswa mumukalo akuya mukushibisha Defedi. Bakamulwiita muyeeyo wakapa Ayitofelo mukupinga nguwe akumwaambila ayi, “Amunyamuke bulya onoono musubuke mulonga.” 
Mpomunyaawo Defedi abaabo mbwaakalingaabo bakasubuka Mulonga wa Joodani. Lyalo kakutana kuca boonse bakamana kusubuka.
Ono Ayitofelo ndyaakabona ayi muyeeyo wakwe wakakwa, wakabika cakwikalaawo pambongolo yakwe akuya kuŋanda yakwe mundabala ine mishaabo. Mpeeke ndyaakamana kubamba shakalinga kweelete muŋanda yakwe, wakalyaangilila. Aboobo wakafwa akubikwa mucuumbwe ca baishi.
Abusalomu abasankwa bakwe bene Isilaeli ndibakalinga kusubuka Mulonga wa Joodani, Defedi kaashikite kundabala ya Maanaimu. 
Abusalomu wakalinga wasala Amasa kuba mutanjilili wa bashilumamba bakwe mumusena wakwe Joabu. Amasa wakalinga mwanaakwe Jeta mwine Ishimaeli uyo wakeeba Abigelo mwanaakwe Naashi alimwi nankashi yakwe Seluiya nyina Joabu. 
Bene Isilaeli bakalinga aAbusalomu bakayaka misumba mucishi ca Gilyadi.
Ono Defedi ndyaakashika kuMaanaimu, Shobi mwanaakwe Naashi wa kuLaba mucishi ca bene Amoli, Makiya mwanaakwe Amiyelo wa kuLo Deba alimwi aBasilayi mwine Gilyadi wa kundabala ya Logelimu 
bakaletela Defedi abantu bakwe shakoonaawo, mbale shifongomene anongo shipusenepusene. Bakaleta awiti, bale, fulaulo, ciwaya, cilemba, nyangu, 
buuci, mabishi, mafuta aswa kumukupa alimwi ambelele. Bakacita boobo mukwiinga bakalyaamboosha ayi bantu balya balyeelete kufwa nsala, nyotwa alimwi balema ciine muluyanga.
Ono Defedi wakabunganya bantu abo mbwaakalingaabo akusala bamatanjilili ba bashilumamba bali shuulu aba bali myaanda. 
Pakubatuma, likoto lyomwi paotatwe wakalibika mumaansaakwe Joabu, limwi mumaansaakwe Abishayi mukwabo Joabu alimwi mwanaakwe Seluiya, lyalo lyakweelaako muli Itayi mwine Giti. Mpomunyaawo mwaami Defedi wakaambila bashilumamba ayi, “Anebo ntooyaanu.”
Sombi bashilumamba bakaamba ayi, “Mwebo tamweelete kuya aswebo. Swebo na tweecica nkondo balo inga tababikiiko maano. Nakubi kwaamba ayi pakati kesu musa bafwa, inga tababikiiko maano. Sombi mwebo mulyeelenebo abantu bali 10,000 pakati kesu. Anu inga cabota mwebo kuboola kundabala inene kwaamba ayi munootutumina lucafwo.” 
Mpeeke mwaami wakakumbula ayi, “Nebo ndilibambite kucita cili coonse nceshi mubone nobeene ayi ceendaawo kubota.” Lyalo wakeemikana kulubasu lwa mwinjililo bashilumamba ndibakalinga kwiinda mumakoto a bantu bali myaanda aabali shuulu.
Kuswawaawo Defedi wakaambila Joabu, Abishayi alimwi Itayi ayi, “Ceebobo ca ndime Abusalomu mutamuciisi.” Mpeeke bashilumamba boonse bakanyumfwa mwaami kaalwiita mutanjilili womwi awomwi pacikani cakutacisa Abusalomu.
Lyalo likoto lya bashilumamba lyakaya muluundu mukulwana abene Isilaelinyinaabo bamwi alimwi nkoondo yakabeta mumusaansa wa bene Efuleemu. 
Bashilumamba bakwe Abusalomu bakakomwa kubakwe Defedi nkomunya uko. Bushiku ubo bantu baanji bakacaikwa. Kwakafwa bali 20,000. 
Mpeeke nkondo yakaliyalabo luundu loonse. Lyalo bantu bakafwa mumusaansa bakeenda baabo bakacaikwa kumipeeni.
Ono cakuteengashila Abusalomu wakakumana abashilumamba bakwe Defedi. Abusalomu wakalinga kutantite pacifubwa cili anga nimbongolo. Mpeeke cifubwa ico ndicakeenda munshaacisamu ca mubanga, mutwi wakwe Abusalomu wakacatwa palusanda. Wakacaala kaaleleelabo calo cifubwa ncaakalinga kutantiteewo kaciyabo.
Lyalo umwi musankwa ndyaakabona boobo, wakaya walwiita Joabu ayi, “Abusalomu ndamubona utoolelela kucisamu ca mubanga.” 
Joabu wakakumbula ayi, “Utokwaamba ayinshi? Sa utooshinisha wamubona? Ino ceebonshi tookwe kumuyasa cakumulosha mpomunyaawo ndiwamubona? Mukwiinga niwacita boobo naakwiinga ndakupa maali a silifa ali likumi alaamba wa bushilumamba.”
Sombi musankwa uyo wakakumbula ayi, “Nakubi kwaamba ayi cilaamba kupekwa maali a silifa ali cuulu, nebo nshikoonshi kucita boobo kumwanaamwaami. Swebo soonse twakalinga kunyumfwite mwaami ndyaakalinga kwaambila ndimwe, baAbishayi alimwi abaItayi ayi, ‘Ceebobo ca ndime Abusalomu mutamuciisi.’ 
Shikani shoonse mwaami Defedi ulashinyumfwa alimwi taaku shimwiinda. Ono nintakwe kunyumfwila mwaami akucaya Abusalomu, naakwiinga mwebo nweenka mwandekela cikani ico.”
Mpomunyaawo Joabu wakaamba ayi, “Teshi mane ciindi kwaamba awebo!” Mpeeke wakabwesa masumo otatwe akukulunga Abusalomu mucaamba kaacili muumi mucisamu ca mubanga mulya. 
Mpeeke beshikunyamuna shakulwanisha shakwe Joabu bali likumi bakesa bashinguluka Abusalomu, bamuyasa akumucaya.
Lyalo Joabu wakalisha lupeenga lwakumana nkondo, abalo bakacileka kuya citandaanya bashilumamba bakwe Abusalomu. 
Kuswawaawo bakabwesa Abusalomu akumukulukisha mucilindi cilaamfu mumusaansa umo akupanga mulwi unene abuumbi wa mabwe pali nguwe. Paciindi ico bashilumamba bakwe Abusalomu bakacica akuya kumaandaabo.
Ono Abusalomu kaacili muumi wakayaka cintu cakwiibalukilwaawo muCinyika ca baMaami mukwiinga wakayeeya ayi, “Bulya mboontacitewo mwaana musankwa weenga wacaasha liina lyangu, lilaakuloba.” Cintu ico wakacitumba liina lyakwe alimwi abobulya ciciitwa ayi Cakwiibalukilwaawo cakwe Abusalomu.
Mpeeke Ayimaasi mwanaakwe Sadoki wakasenga Joabu ayi, “Amunsuminishe nkaluule makani abotu aya kubaami akwaamba ayi Mwaami Lesa wabapulusha kubalwani babo.” 
Sombi Joabu wakamwaambila ayi, “Teshi ndiwe weelete kuya mukuluula makani ayo sunu. Na koosuni inga waya bumwi bushiku, sombi sunu uteeleshi mukwiinga tulyeelete kulila mwanaamwaami musankwa wafwa.”
Nakubi boobo Joabu wakalwiita mwine Kushi umwi ayi, “Koya ukaluule kumwaami nshewabona.” Mwine Kushi uyo wakafukamina Joabu mukumulemeka akutalika kunooya cicica.
Kuswawaawo Ayimaasi mwanaakwe Sadoki wakaambila Joabu alimwi ayi, “Coonse ceelete kucitika, kacicitikabo. Nebo amunsuminishebo nooya cicica pesule lya mwine Kushi ulya.” Sombi Joabu wakakumbula ayi, “Omwanaangu, ceebonshi utooyanda kuya awebo? Aya teshi makani aakwiinga ayi umane kuluula wapekwa cilambu.”
Sombi Ayimaasi wakaamba ayi, “Nabi kube buyani nebo ndisunibo kuya.” Mpomunyaawo Joabu wakamwaambila ayi, “Anu koya!” Alakwe Ayimaasi wakacica akwiinda muCinyika ca Joodani. Aboobo wakamwiindila mwine Kushi ulya kushika.
Ono Defedi ndyaakalinga kushiite pakati lya mwinjililo wa pansengwe awa mukati, shikulindilila wakatanta peculu lya ciluli ca mwinjililo kufwaafwi alilinga. Ingayi alangilishe kunembo, wakabona muntu keesa cicica eenka. 
Shikulindilila uyo wakoolobesha kumwaami ayi aluule. Mpeeke mwaami wakaamba ayi, “Na uli eenka, ingayi kuli makani abotu ngaaleta.” Lyalo muntu uyo wakalinga kwisa cishika pafwaafwi.
Mpeeke shikulindilila uyo wakabona muntu aumwi keesa cicica akoolobesha kuli shikulama mwinjililo ayi, “Bona! Muntu aumwi waashika lubilo eenka!” Mwaami Defedi wakaamba ayi, “Alakwe ulyeelete waleta makani abotu.”
Shikulindilila wakaamba ayi, “Nebo ntoobona anga mutaanshi utoocica anga nguAyimaasi mwanaakwe Sadoki.” Mwaami wakaamba ayi, “Ayimaasi ngumuntu kabotu, utooleta makani abotu.” 
Lyalo Ayimaasi wakoolobesha ayi, “Shintu sheendabo kabotu!” Mpeeke wakafukamina mwaami cakushisha ciwa panshi akwaamba ayi, “Aalumbwe Mwaami Lesa, Lesa wanu! Wamupulusha kuswa kubaabo boonse bakabukila ndimwe nkambo nobaami bangu!”
Mpomunyaawo mwaami wakeepusha ayi, “Sa Abusalomu cikula bwangu ngumuumi?” Ayimaasi wakakumbula ayi, “Kwalo Joabu ndyaantuma nemusebenshi wanu, ndabona kupilingana kumwi, sombi nshikwe kwishiba calengesha.”
Mpeeke mwaami wakamwaambila ayi, “Imikana kulubasu uku, ulindile.” Mpomunyaawo Ayimaasi wakeenda kulubasu akwiimikana nkuko.
Lyalo mwine Kushi alakwe wakapola akwaamba ayi, “Nkambo nobaami bangu amukutike makani abotu! Mwaami Lesa wamupulusha kuswa kubaabo boonse bakamubukila.” 
Mpeeke mwaami wakeepusha mwine Kushi ayi, “Sa Abusalomu cikula bwangu ngumuumi?” Mwine Kushi uyo wakakumbula ayi, “Nicambotela cacitika kuli nguwe naakwiinga cacitika kubaabo boonse babukila ndimwe nkambo nobaami bangu.”
Cikani ico mwaami Defedi cakamupula mumala abuumbi. Wakaya mucipinda cakalinga kunembo lya mwinjililo wa mukati akulila. Pakunooya moomo wakalinga kunooya caamba ayi, “Omwanaangu Abusalomu! Omwanaangu musankwa, Omwanaangu Abusalomu! Anu nikwafwabo ndime kuleka ndiwe Abusalomu, maawe mwanaangu, maawe mwanaangu!”
Ono Joabu wakalwiitikwa kwaamba ayi mwaami Defedi wakamulila abuumbi Abusalomu. 
Mpeeke kwiinda ayi bashilumamba bakwe Defedi basekelele kukoma kwabo, bakoongumana abuumbi bushiku ubo ceebo cakunyumfwa ayi mwaami Defedi utoomulila abuumbi mwanaakwe. 
Bakaboolela mundabala inene ya Jelusalemu kaboomwitebo anga mbashilumamba bafwa nsoni ceebo bacica nkondo. 
Lyalo mwaami wakalifweka pameenso akulila cakooloma ayi, “Omwanaangu musankwa! Omwanaangu Abusalomu! Abusalomu omwanaangu musankwa!”
Ono Joabu wakaya kuŋanda ya mwaami akuya mukumwaambila ayi, “Sunu mwabalensha nsoni bashilumamba banu abo bakafuna buumi bwanu, bwa bana banu basankwa abanakashi alimwi abwa bamakaanu pantu pomwi abwa bakasuwa banu. 
Mwebo mulisuni bantu bamupatite akupata baabo bamusuni. Sunu mwacibika patuba kwaamba ayi bamatanjilili ba bashilumamba abasankwa babo taaku mbomubabona. Ono ndeshiiba kwaamba ayi nemwalinga kukondetwe abuumbi Abusalomu naalinga muumi sunu, swebo soonse katufwite. 
Ono bulya amunyamuke muye muyumyeyumye bashilumamba banu, mukwiinga na mubule kucita boobo, ndalumbila muliina lya Mwaami Lesa ayi kushika mashiku aya taaku nabi womwi pakati kabo eshi acaale kulubasu lwanu. Nkokwaamba ayi pashinkunka shoonse nshemwakeendaamo kuswa kubwanike bwanu, ici cilaakwiindaawo kubica.” 
Mpomunyaawo mwaami wakanyamuka waya wekala kufwaafwi amwinjililo wa ndabala inene ilya. Mpeeke basankwa bakwe bakanyumfwa kwaamba ayi nkwaabete uko, lyalo boonse bakaya babungana kweenka uko.
Mpeeke koonse koonse mumishi bakatalika kunokwaambana beene abeene. Bakalinga kwaambilana ayi, “Mwaami Defedi wakatupulusha kubene Filisiti akubalwani bamwi boonse. Ono mbulya waloonda Abusalomu akuswa mucishi cino. 
Twakananika Abusalomu kuba mwaami wesu, sombi wacaikwa kunkondo. Ino ono nceebonshi kwabula muntu utoolikumbooshawo shakweelesha kuboosha mwaami Defedi?”
Lyalo mwaami Defedi wakatumya maswi kuli Sadoki aAbyata bapailishi akwaamba ayi, “Mwiipushe bamatanjilili ba bene Juda ayi, ‘Ino nceebonshi mwebo mwaba bacaalishi mukucafwa ndime nemwaami kuboola kuŋanda yangu ya bwaami? Makani oonse ngobatokwaamba bene Isilaeli boonse akashika kuli ndime. 
Mwebo muli bamakwesu, ee, bulowa bomwi. Ino nceebonshi mwebo mwaba bacaalishi mukucafwa ndime nemwaami kuboola?’ 
Amasa lakwe mumulwiite ayi, ‘Webo tuli bulowa bomwi. Ono Mwaami Lesa ampe mulandu nabi unene cili buyani na kuswa sunu webo teshi ube mutanjilili wa likoto lya bashilumamba bangu mumusena wakwe Joabu.’ ”
Maswi akwe Defedi akakonda basankwa boonse bene Juda. Mpeeke abalo bakamutumina maswi akwaamba ayi, “Amuboole abashilumamba banu boonse.”
Lyalo pakuboolela, mwaami Defedi wakakumanishikwa abasankwa bene Juda abo bakalinga besa kuGilugala kwaamba ayi bamucafweeko pakusubuka Mulonga wa Joodani. 
Paciindi ncemunya ico Shimeyi mwanaakwe Gela wa mumukowa wakwe Benjameni wa kuBayulimu alakwe wakapola abasankwa bene Juda ayi bakumanye mwaami Defedi. 
Shimeyi wakalinga abasankwa bene Benjameni bali 1,000. Alakwe Siba, musebenshi wakwe Saulo ulya, wakesaabo kaali abana bakwe basankwa bali likumi abosanwe alimwi abasebenshi bakwe bali makumi obilo. Bakeendesha kushika kuJoodani mwaami Defedi kaatana. 
Bakasubuka mulonga kwaamba ayi bashindikile bamuŋanda yakubwalo akucita cili coonse mwaami Defedi ncaakalinga kusuni.
akwaamba ayi, “Ndaseenga nobaami bangu ayi mutambikilili mulandu pacilubo ncendakacita nebo nemusebenshi wanu kuli ndimwe nobaami bangu bushiku mbomwakaswa muJelusalemu. Mucilubeeko cakutaciyeeyawo tubili nkambo. 
Nebo nemusebenshi wanu ndeshiiba kwaamba ayi ndakabisha. Paceebo ceeco, nkambo nobaami bangu, ncendabeta mutaanshi kwisa mukumukumanya kuswa kumikowa ya kumatwa.”
Mpomunyaawo Abishayi mwanaakwe Seluiya wakaponsomoka ayi, “Shimeyi ulyeelete kucaikwa! Wakacobola mwaami uyo Mwaami Lesa ngwaakasala.” 
Sombi Defedi wakakumbula ayi, “Mwebo nobana bakwe Seluiya tamubeteko lubasu kumakani aya. Ndime ndaba mwaami wa Isilaeli sunu alimwi taaku mwine Isilaeli eshi acaikwe sunu.” 
Mpomunyaawo wakaambila Shimeyi ayi, “Teshi ufweewo,” akumushomesha cakulumbila.
Mpeeke Mefibosheti, mwishikulu wakwe Saulo, wakesa alakwe mukukumanya mwaami Defedi. Musankwa uyo, mwaami Defedi mbwaakaswita muJelusalemu, taakwe kusambawo kumyeendo, kucesawo ndesu nabi kucapawo shakufwala kushikila mwaami Defedi ndyaakakoma akupiluka. 
Mefibosheti ndyaakaswa kuJelusalemu mukukumanya mwaami, mwaami wakamwiipusha ayi, “Ino webo Mefibosheti tookwe kuyitanshi anebo?” 
Alakwe wakakumbula ayi, “Nkambo nobaami bangu, mbweeke mbomwishi kale ayi ndi mulema myeendo, ndakaambila musebenshi wangu ayi ambikileko cakwikalaawo pambongolo yangu kwaamba ayi nyendeleewo nooya amwaami. Sombi Siba musebenshi wangu nkunyinda kumaano 
akwisa mukubisha liina lyangu nemusebenshi wanu kuli ndimwe nobaami bangu. Ono mwebo nkambo busongo mbomucite bulibo anga mbwa munjelo wakwe Lesa, anu amucite cili coonse ceshi cimukoonde. 
Amubone nkambo, bamulunyungu lwa bakaapa boonse bakalinga kweelete kucaikwa kuli ndimwe nobaami bangu, sombi nebo nemusebenshi wanu mwakampa nkusu shakulita patebulu yomwi amwebo. Aboobo nshicitewo nkusu shakunoocisenga lucafwo alumwi kuli ndimwe nkambo nobaami bangu.”
Mpomunyaawo mwaami Defedi wakaamba ayi, “Mbubo ono. Nebo ndayeeya kale kwaamba ayi buboni bwakwe Saulo mububaane mwebo nobilo aSiba.” 
Mefibosheti wakakumbula ayi, “Sobwe nkambo, amuleke Siba abubweese boonse. Mukwiinga mwebo nobaami bangu mbomwesa kamulibo kabotu, kuli ndime cakwana.”
Mpeeke Basilayi wa kuGilyadi alakwe wakesa kuswa kuLogelimu ayi asubuke Mulonga wa Joodani pantu pomwi amwaami akumushindikilaako mushinso uniini kuswa kooko. 
Basilayi wakalinga wacembela abuumbi, kaacite myaaka ili 80. Ono wakalinga kubilite abuumbi alimwi ngowakalinga kupa shakulya mwaami Defedi ndyaakalinga kwikala kuMaanaimu. 
Lyalo mwaami Defedi wakamwaambila ayi, “Tiya soonse kuJelusalemu, ndaakunookulama.” 
Sombi Basilayi wakakumbula ayi, “Nebo nshiiku shaya kumateelo cakwaamba ayi inga ndayaanu kuJelusalemu nkambo. 
Amubone nebo ndicite kale myaaka ili 80 alimwi taaku acicimbotela. Nsheendya nabi nsheenwa shoonse nshishinyumfwiiwo akubota mukanwa lyangu, alimwi nabi beshikwiimba batokwiimba mbuli waawa, nshinyumfwiiwo maswi abo. Ncakwiila inga ndaya mukumupenshabo nobaami bangu. 
Nsheeleteewo kupekwa cilambu cinene mbuli ceeco. Aboobo ntoomushindikilabo mushinso uniini kuswa paMulonga wa Joodani. 
Lyalo inga mwandeeka ndapiluka kumisheesu nemusebenshi wanu kwaamba ayi nkafwite pafwaafwi acuumbwe ca bamashali bangu. Sombi Kimuamu mwanaangu musankwa ngooyu muyaakwe nkambo. Ulaakunoomusebensela alimwi inga mwamucitila cili coonse nceenga mwasuna nobeene.”
Mwaami Defedi wakakumbula ayi, “Ndalumba ntooyaakwe alimwi ndaakumucitila cili coonse ncoosuni ayi nkamucitile. Awebo ndaakukucitila coonse nceshi ukasune kuli ndime.”
Kuswawaawo bantu boonse bakasubuka Mulonga wa Joodani, lyalo mwaami alakwe wakasubuka. Mpeeke mwaami wakafyonta Basilayi mukulashanya akumupa coolwe. Mpomunyaawo Basilayi wakaboolela kumishaabo.
Lyalo mwaami Defedi ndyaakasubuka wakaya kuGilugala alakwe Kimuamu wakasubuka anguwe. Bashilumamba ba bene Juda amusa wa babene Isilaeli, abalo bakashindikila mwaami. 
Ono bene Isilaeli bakaya kumwaami Defedi akwiipusha ayi, “Ino nceebonshi bamakwabesu bene Juda ncibayeeyela ayi balicite nkusu shakumutola kumishaanu mwebo nobaami, ashakushindikila ndimwe, bamuŋanda yanu alimwi abasankwa banu boonse pakusubuka Mulonga wa Joodani?” 
Lyalo basankwa bene Juda bakabakumbula ayi, “Swebo twacita bobulya mukwiinga ndiswe bashikamukowa ba mwaami beene beene. Ino mwebo inga camucisa buyani? Sa twalyaawo shakulya shamwaami na kuli ncitwabwesa ayi ncesu?”
Abalo bene Isilaeli bakakumbula bene Juda ayi, “Swebo tulicite sheebo shiinda kufula pashaanu mankanda ali likumi shakwaamba pamwaami Defedi. Ino sunu mutooyanda kutunaamininanshi? Mutalubiiko kwaamba ayi ndiswe bataanshi kuyeeya shakupilusha mwaami kuŊanda yakwe.” Nakubi boobo basankwa bene Juda bakeendaawo kukumbula cabukali.
Ono muGilugala mwakalinga cikwapululwa ca muntu wiitwa ayi Sheba mwanaakwe Bikili wamumukowa wakwe Benjameni. Sheba uyo wakalisha lupeenga akoolobesha ayi,
Mpomunyaawo basankwa bene Isilaeli boonse bakapilukaamo akukonkela Sheba mwanaakwe Bikili. Sombi boonse bene Juda bakacaala aDefedi mwaami wabo kuswa kuMulonga wa Joodani tibili akuJelusalemu.
Defedi ndyaakashika kuJelusalemu wakabwesa bakasuwa bakwe abo mbwaakalinga washiya ayi banoolama ŋanda ya bwaami akubabika muŋanda yakalinga kulamwa abeshikulindilila. Wakalinga kubapa shoonse shiyandika sombi taakwe kukumanaabo tubili. Bakalinga kulamwa umo abeshikulindilila kushikila kukufwa kwabo. Ncakwiila bakalinga kwikalabo anga mbamukalubinje.
Lyalo mwaami Defedi wakalwiita Amasa ayi, “Koya ukeete bene Juda boonse. Balyeelete kupola kuno munshiku shotatwe alimwi awebo ulyeelete kubaako.” 
Sombi Amasa wakeendilisha panshiku nshaakapekwa ndyaakaya mukwiita bene Juda.
Mpeeke mwaami Defedi wakaambila Abishayi ayi, “Ono Sheba mwanaakwe Bikili utokwiindaawo kutupensha pali Abusalomu. Bwesa bashilumamba bangu umukonkele. Kwabula boobo atooya acane mandabala anene acite malinga, lyalo utootulobokelabo limwi.” 
Mpomunyaawo bashilumamba bakwe Joabu, beshikulindilila ba kubwalo pantu pomwi abashilumamba beshinkusu boonse bakaswa muJelusalemu akukonkela Sheba mwanaakwe Bikili. Wakabatanjilila nguAbishayi. 
Ndibakashika pamwaandami unene kuGibyoni, Amasa wakapola kwisa mukubakumanya. Paciindi ico Joabu wakalinga kufwete shakufwala shakwe sha nkondo. Mubukome wakalinga kwaangiteemo laamba kamukobeketwe acipokolo ca mupeeni. Ono ingayi atanunebo mweendo kuya kunembo, mupeeni wakaloka mucipokolo ca nguwo. 
Kuswawaawo Joabu wakaansha Amasa ayi, “Uli kabotu mukwabo?” Lyalo wakacata Amasa kundesu kwaamba ayi amufyoonte. 
Amasa taakalinga kulitabilite kumupeeni wakalinga kucite Joabu mulyaansa limwi. Mpeeke Joabu wakayasa Amasa mulifumo mpomunyaawo mala akalokela panshi. Amasa wakafwa peenka apo cakutamuyasaawo alimwi. Kuswawaawo Joabu aAbishayi mukwabo bakakonkela Sheba mwanaakwe Bikili.
Ono womwi pakati ka bashilumamba bakwe Joabu wakesa weemikana kufwaafwi amubili wakwe Amasa akoolobesha ayi, “Uyo woonse uli kulubasu lwakwe Joabu aDefedi, aakonkele Joabu!” 
Mubili wakwe Amasa wakalinga kwaalabanganabo mubulowa pakati ka nshila. Mpeeke shilumamba wakwe Joabu wakabona ayi muntu womwi awomwi wakalinga kwiimikana na washika pakalinga mubili wakwe Amasa. Aboobo wakaukwelela mucisuwa akuufweka cakufwala. 
Lyalo mubili wakwe Amasa ndiwakakushikwa munshila akufwekwa, bantu boonse abo bakakonkela Joabu kwaamba ayi bakonkele Sheba mwanaakwe Bikili.
Ono Sheba wakeenda mucishi coonse ca mikowa ya bene Isilaeli akuya mundabala ya Abelo Beti Maaka. Bamucipani cakwe Bikili boonse bakabungana akumukonkela mundabala inene yeenka iyo. 
Mpeeke bashilumamba bakwe Joabu bakanyumfwa kwaamba ayi bakalinga mundabala inene iyo. Mpeeke bakaya beeshinguluka akupanga cakutantilaawo ca bulongo ceelene alilinga. Lyalo bashilumamba bakwe Joabu bakatalika kuuma lilinga kwaamba ayi balimwaaye. 
Mpomunyaawo walutundu musongo umwi mukati mundabala inene iyo wakoolobesha ayi, “Amukutike! Amukutike! Amulwiite baJoabu bese kuno. Ndisuni kwaambaabo.” 
Mpeeke Joabu wakaya, lyalo walutundu uyo wakeepusha ayi, “Sa ndimwe baJoabu?” Joabu wakakumbula ayi, “Ee, ndime.”
Walutundu wakaamba ayi, “Kalekale bantu bakalinga kwaamba ayi, ‘Koya ukakumbulwe kundabala ya Abelo.’ Ncakwiila abalo mbobakalinga kucita. 
Ndabala yesu ino nindabala inene abuumbi, ndabala icite luumuno alimwi icite bantu banyumfwila bweendeleshi muno muIsilaeli. Ino nceebonshi mutooyanda kwiinyonyoola? Sa mutooyanda kunyonyoola buboni bwa Mwaami Lesa?”
Joabu wakakumbula ayi, “Sobwe, nshikoonshi kunyonyoola ndabala yanu napaceyi. 
Teshi ngomuyeeyo wesu uyo sobwe. Makani ali bobulya, musankwa wiitwa ayi Sheba mwanaakwe Bikili, wa mucishi ca tulundu ca Efuleemu, wayungoola bantu kubukila mwaami Defedi. Ono amwaabe musankwa eenkabo uyo mumaansa esu, lyalo tutooboolela.” Walutundu wakaambila Joabu ayi, “Ncibotu, tutowaala mutwi wakwe kuli ndimwe peculu lya lilinga.”
Mpeeke walutundu uyo wakaya kubantu bamwi boonse amuyeeyo wakwe wa busongo. Lyalo bakatimbula mutwi wakwe Sheba mwanaakwe Bikili akuuwaalila Joabu. Mpomunyaawo wakalisha lupeenga, mpeeke bashilumamba bakwe boonse bakapalangana akuboolela mwabo mwabo. Alakwe Joabu wakaboolela kumwaami Defedi muJelusalemu.
Muciindi ico Joabu wakalinga ngomutanjilili wa bashilumamba boonse bene Isilaeli. Wakalinga munene wa beshikulindilila Defedi nguBenaya mwanaakwe Jeoiyada. 
Adonilamu wakalinga kweendelesha beshikucatwa busha munkondo, Jeoshafati mwanaakwe Ayiludi kaali ngoshikulemba makani a buleelo. 
Shefa wakalinga ngomulembi wa kubwalo. Bapailishi bakalinga Sadoki aAbyata, 
alimwi aIla mwine Jaiya uyo wakalinga wa mulikoto lya bapailishi bakwe Defedi alakwe.
Muciindi ca bwaami bwakwe Defedi kwakaba nsala iyo yakatola myaaka yotatwe. Mpeeke Defedi wakeepusha Mwaami Lesa pacikani ico. Mwaami Lesa wakaamba ayi, “Nceebo cakwe Saulo alimwi abamuŋanda yakwe bacite mulandu wakutila bulowa. Saulo wakacaya bene Gibyoni.” 
Mpomunyaawo Defedi wakeeta bene Gibyoni akubandikaabo. Bene Gibyoni abo tebakalinga lubasu kubene Isilaeli, sombi mbobakapuluka pabene Amoli. Ono bene Isilaeli bakashomesha cakulumbila ayi teshi bakabacaaye. Nacibi boobo Saulo lakwe mukusunishisha bene Isilaeli abene Juda, wakalinga kusuni kumana kubanyonyoola. 
Lyalo Defedi wakabeepusha ayi, “Ino inga ndamucitilanshi? Ntooyanda kusonsola cilubo cakacita Saulo kuli ndimwe kwaamba ayi mwebo musengele coolwe bantu ba Mwaami Lesa.”
Mpeeke bene Gibyoni bakakumbula ayi, “Mulandu uli pakati kesu aSaulo pantu pomwi abamulunyungu lwakwe tookoonshi kumanishikwa mukulipilwa silifa nabi golodi. Swebo tatukoonshi kucaya nabi womwi muno mucishi ca Isilaeli.”
Lyalo bakakumbula mwaami Defedi ayi, “Saulo wakalinga kuyanda kutucaya soonse cakutashiyaawo nabi womwi pakati kesu muno mucishi ca Isilaeli. 
Aboobo amutupe bamulunyungu lwakwe basankwa bali bosanwe abobilo tuye tukabacaaye pameenso a Mwaami Lesa kuGibiya, ndabala yakwe Saulo, mwaami uyo Mwaami Lesa mwiine ngwaakasala.” Mpomunyaawo mwaami Defedi wakakumbula ayi, “Ncibotu, ntoobaaba mumaansaanu.”
Ono mwaami Defedi wakalekelela Mefibosheti mwanaakwe Jonasani, mwishikulu wakwe Saulo ceebo cakushomeshanya cakulumbila uko lakwe aJonasani, mwanaakwe Saulo, nkobakacita pameenso aMwaami Lesa. 
Sombi wakabwesa Alimoni aMefibosheti umwi, baana basankwa bobilo Saulo mbwaakashalila muli Lisipa mwanaakwe Aiya, pantu pomwi abaana basankwa bosanwe ba mwanaakwe Saulo mwanakashi wiitwa ayi Melabu, abo mbwaakashala kuli Adiliyelo mwanaakwe Basilayi mwine Meola. 
Mpeeke wakabaaba mumaansa a bene Gibyoni abalo bakaya mukubaangilila pameenso aMwaami Lesa, pakalundu. Lyalo bosanwe abobilo boonse abo bakafwita pantu pomwi. Bakacaikwa munshiku shitaanshi shakutalika kutebula, ciindi cakutebula bale kacilibo pafwaafwi.
Mpomunyaawo Lisipa mwanaakwe Aiya, kasuwa wakwe Saulo, wakabwesa lisaka akuliyala pamwaandami uko kwakalinga mituntu ya bantu abo. Wakalinga kusoola bayuni malumwi abanyama bamuluundu mashiku ayi batalyi mituntu ya bantu abo, kuswa ciindi cakutebula kushikila mfuula ndiyakaloka. 
Ono Defedi ndyaakalwiitikwa cakacita Lisipa mwanaakwe Aiya, kasuwa wakwe Saulo, 
wakaya mukubwesa mafuwa akwe Saulo alimwi aakwe Jonasani kuswa kubene Jabeshi Gilyadi. Mafuwa ayo, bene Jabeshi Gilyadi bakaabwesa cabushishi kuswa muBeti Shani, pamusena ucanika bantu baanji apo bene Filisiti mpobakaanjika mituntu, bushiku mbobakacaya Saulo paKalundu ka Gilubowa. 
Kuswawaawo Defedi wakabwesa mafuwa akwe Saulo aJonasani mwanaakwe alimwi aabasankwa balya bosanwe abobilo bakaangililwa. 
Mpeeke bakabika mafuwa akwe Saulo aJonasani mwanaakwe mucuumbwe cakwe Kishi ishi Saulo mundabala ya Sela mucishi ca bene Benjameni. Bakacita shoonse mwaami nshaakaamba, lyalo Mwaami Lesa wakakumbula mipailo njebakalinga kupailila cishi cabo.
Ono kwakabuka nkondo pakati ka bene Filisiti alimwi abene Isilaeli. Defedi wakaya abashilumamba bakwe mukulwana bene Filisiti. Ono munkondo imwi Defedi wakalema cakukopoka. 
Mpeeke musankwa upolomene wiitwa ayi Ishibibenobu, uyo wakalinga kuyumwite lisumo lya bulonse lyakalinga kulema makilogilamu ali 3.5 alimwi wakalinga kucite amupeeni upya, wakayeeya kucaya Defedi. 
Sombi Abishayi mwanaakwe Seluiya wakesa wacafwa Defedi mukulwana musankwa uyo akumucaya. Kuswawaawo bashilumamba bakalengesha Defedi kushomesha cakulumbila ayi teshi akayaabo tubili kunkondo. Mpeeke bakaamba ayi, “Kulangila kwa bene Isilaeli kuli pali ndimwe, aboobo tatusuni kwaamba ayi tukabulwewobo.”
Kuswawaawo kwakabuka aimwi nkoondo pakati ka bene Isilaeli abene Filisiti kuGobu, uko Sibekayi wa kuUsha nkwaakacaila musankwa upolomene wiitwa ayi Safu.
Pesule kuGobu kwakabuka aimwi nkoondo pakati kabo. Mpeeke Eloanani mwanaakwe Jeya wa kuBetileemu wakacaya Laami mukwabo Golyati wa kuGati, uyo wakalinga kucite lisumo lyakalinga kucite mutika anga ngumungwala.
Lyalo kwakabuka aimwi kuGati uko kwakalinga musankwa upolomene musembela kulwana. Musankwa uyo wakalinga kucite minwe yosanwe awomwi kulyaansa lyomwi lyomwi, tukumo tosanwe akomwi kucimpanta comwi comwi. 
Musankwa uyo ndyaakanyansha bene Isilaeli Jonasani mwanaakwe Shimeya mukwabo Defedi, wakaya wamucaya. 
Basankwa bapolomene bone aba bakalinga bamulunyungu lwa bantu bapolomene bene Gati. Ono boonse Defedi abashilumamba bakwe wakamana kubacaya.
Defedi wakeemba lwiimbo kuMwaami Lesa ndyaakamana kumupulusha kuswa kuli Saulo abalwani bakwe bamwi boonse. Mukulemeka Mwaami Lesa, wakeemba lwiimbo ulu ayi,
“Mwaami Lesa ngomwaandami wangu,
Lesa wangu ngomwaandami wangu, shikumfuna.
“Ndapaila kuMwaami Lesa weelete kulumbaishikwa,
“Lufu lwakamfwekelesha anga ngamaaba,
Lufu lwakalinga kumbelamina,
Ono mumapensho angu ndakapaila kuMwaami Lesa.
“Lyalo kwakaba citentanshi mucishi ca panshi.
Mumashono akwe mwakalinga kunoosuntabo bwiishi.
Mwaami Lesa wakapensula liculu akwisa panshi.
Wakalinga kuya buuluka kaatantite pamukelebu.
Munshinshe wakalinga kumushingulukite,
Mucitubilishi ca bulemu bwakwe
“Lyalo Mwaami Lesa wakaluluma kuswa kwiculu,
Wakawaala mifwi yakwe akupalanganya balwani bakwe.
Panshi lya lweenge pakacaalabo patuba,
“Ono Mwaami Lesa wakatambika lyaansa kuswa kwiculu akuncata.
Wakamfuna kuswa kubalwani bangu beshinkusu,
Bakandwana ciindi ndindakalinga mumapensho,
Wakancafwa kuswa mumeeno a nkalamu,
“Mwaami Lesa wanambula ceebo ndacita shiluleme.
Ncakwiila ndakonkela nshila sha Mwaami Lesa,
Ndalama milawo yoonse ya Mwaami Lesa,
Ndeenda kaantacite kampenda pameenso akwe,
Mwaami Lesa wanambula kweelana akululama kwangu.
“NoBaami baLesa mulashomeka kubaabo bashomeka kuli ndimwe,
Mulisalalite kubaabo basalalite kuli ndimwe.
Mulapulusha baabo balibombya,
“Mwebo noBaami baLesa muli mumuni wangu,
Mulampa nkusu ayi nkonshe kulwana balwani bangu,
Nshila ya Mwaami Lesa teecite kampenda.
Mwaami Lesa eenkabo ngoLesa.
Ono uyu Lesa eenka nceciyubilo cangu ciyumu nta,
Ulanengesha kulyata panshi cakushimpa,
Uleeisha maansaangu kulibambila kulwana.
“Nobaami baLesa, mwakampa lupulusho lwanu anga ndiyawo
Mulancafwa ayi ntacatwi busha munkondo,
Ndakalinga kutandaanya balwani bangu akubakoma.
Ndakalinga kubakoma cakutakonsha kubuka,
Mwakampa nkusu shakulwana munkondo
Ndimwe mwakalengesha balwani kucica kuboowa.
Bakalinga kuyandoola lucafwo, sombi taaku wakabapulusha.
Ndakalinga kubapela cakubabo anga ndusuko,
“Mwakamfuna kuswa kubene misheesu baashu,
Baswamashi balamfukamina mukumpa bulemu.
Ncakwiila boonse balaloonda,
“Mwaami Lesa ngumuumi! Aalumbaishikwe mwaandami wangu!
Ngoomboosheshako cishole kubalwani bangu,
Kubalwani bangu ngoompulusha.
Paceebo ceeco ndaakumulumbaisha pakati ka bamumishobo imwi.
Ncakwiila Lesa ulalengesha mwaami wakwe kukoma.
Ono aya ngamaswi akweelaako akwe Defedi.
“Mushimu wa Mwaami Lesa ulaamba muli ndime,
Lesa wa bene Isilaeli waamba,
ulabala anga ngumumuni wa macuunsa,
“Mboboobo Lesa mbweshi akape coolwe bamulunyungu lwangu.
Sombi bakunsengwe boonse bali anga njimyuumfwa iwaalwa kulubasu,
Sombi ulyeelete kusebensesha lisumo nabi cinshimbi cimwi,
Ono ngaaya meena a bashilumamba bakwe Defedi bakalinga kupukite. Kwakalinga Joshebu Basishebeti mwine Takemoni, mutanjilili wa “Bashilumamba Botatwe Bapukite.” Musankwa uyo wakalwana bantu bali 800 akubacaya boonse kulisumo munkondo yomwi.
Wakalinga kumukonkela nguEliyasa mwanaakwe Dodayi mwine Aowa. Alakwe wakalinga womwi wa “Bashilumamba Botatwe Bapukite.” Wakalinga aDefedi ndyaakasumuna bene Filisiti abo bakalinga kubungene kuPasi Damimu ayi balwane. Ciindi ico bashilumamba bene Isilaeli bamwi boonse kabali bamana kucica. 
Sombi lakwe wakeemikana akulwana bene Filisiti abo, wabacaya kushikila lyaansa lyakwe lyacatwa cifwe cakwaalilwa kuleka mupeeni. Bushiku ubo Mwaami Lesa wakalengesha bene Isilaeli kukoma cikankamika. Lyalo bashilumamba bakaboola kwakalinga Eliyasa akusaala baabo bakacaikwa.
Wakalinga kukonkela Eliyasa pakati ka “Bashilumamba Botatwe Bapukite” nguShama mwanaakwe Agi mwine Aalali. Bene Filisiti ndibakabungana kuLeyi uko kwakalinga muunda wa nyangu, bashilumamba ba bene Isilaeli bamwi boonse bakacica bene Filisiti abo. 
Sombi Shama lakwe wakeemikana pakati ka muunda akuufuna. Wakacaya bene Filisiti baanji ceebo Mwaami Lesa wakamulengesha kukoma cikankamika.
Bumwi bushiku, muciindi cakutebula basankwa botatwe pakati ka “Bashilumamba Makumi Otatwe Bapukite,” bakaya kucimfwengo ca kuAdulamu uko kwakalinga Defedi. Ciindi ico likoto lya bashilumamba ba bene Filisiti kabali bayaka misumba muCinyika ca Lefaimu. 
Paciindi ico Defedi wakalinga mucimfwengo alyalo likoto lya bashilumamba ba bene Filisiti lishikushinkila lyakalinga kuBetileemu. 
Ono Defedi wakafwa nyotwa akwaamba ayi, “Kubota muntu waya wakuletelawo maanshi akunwa kumukalo uli kufwaafwi amwinjililo wa ndabala ya Betileemu.” 
Mpomunyaawo bashilumamba bakalinga kupukite botatwe abo bakaya bapalanganya beshikushinkila bene Filisiti. Lyalo bakateka maanshi kufwaafwi amwinjililo wa ndabala ya Betileemu akwaatola kuli nguwe. Nakubi boobo Defedi taakwe kwaanwa, sombi wakaatila panshi mukulemeka Mwaami Lesa. 
Wakaamba ayi, “NoBaami baLesa, cintu ca mushobo uyu nsheelete kucicita napaceyi. Bantu aba beensha buumi bwabo mumaansa kuya mukuteka maanshi aya aboobo inga caba anga ntoonwa bulowa bwabo.” Munshila iyo wakakaka kunwa maanshi ayo.
Ono Abishayi mukwabo Joabu mwanaakwe Seluiya, lakwe wakalinga mutanjilili wa baabo bakalinga kwiitwa ayi Makumi Otatwe. Wakalwana basankwa bali 300 akubacaya alisumo. Paceebo ceeco alakwe wakapuka pakati ka “Bashilumamba Makumi Otatwe Bapukite.” 
Nakubi kwaamba ayi taakalinga kucite bulemu bweelene abwa “Bashilumamba Botatwe Bapukite,” wakalinga kulemekwa kwiinda “Bashilumamba Makumi Otatwe Bapukite” alimwi wakaba mutanjilili wabo.
Musankwa umwi wakalinga kupukite nguBenaya wa kuKabusiili mwanaakwe Jeoiyada. Musankwa uyo wakacita milimo iinji itondesha kubula boowa kwakwe. Benaya wakacaya bashilumamba beene beene bobilo ba bene Moabu. Bumwi bushiku kakuli caandwa wakenjila mucikanda akucaya nkalamu. 
Musankwa eenka uyo wakacaya mwine Ijipiti mulaamfu alimwi ushimpite uyo wakalinga kucite alisumo. Benaya wakaya wamulwana kaacitebo nkoli. Pakulwana wakamusompola lisumo lyakwe ilyo akumucaishaako mwiine. 
Iyi njemilimo itondesha kubula boowa yakacita Benaya mwanaakwe Jeoiyada womwi wa “Bashilumamba Makumi Otatwe Bapukite.” 
Wakalinga kupukite abuumbi pakati ka “Bashilumamba Makumi Otatwe Bapukite,” nakubi kwaamba ayi taakalinga kucite bulemu bweelene abwa “Bashilumamba Botatwe Bapukite.” Mwaami Defedi wakamupa bunene pakati ka beshikumulindilila.
Ono “paBashilumamba Makumi Otatwe Bapukite” pakalinga Asayelo mukwabo Joabu, Eloanani mwanaakwe Dodo wa kuBetileemu, 
Shama mwine Alodi, Elika mwine Alodi, 
Elesi mwine Peleti, Ila mwanaakwe Ikeshi mwine Tekowa, 
Abiyesa wa kuAnatoti, Mebunayi mwine Usha, 
Salimoni mwine Aowa, Maalayi wa kuNetofa, 
Elebu mwanaakwe Baana wa kuNetofa, Itayi mwanaakwe Libayi wa kuGibiya mucishi cakwe Benjameni, 
Benaya mwine Pilatoni, Idayi wa kushinyika sha Gaashi, 
Abiyaliboni mwine Alaba, Asimafeti wa kuBayulimu, 
Eliyaba mwine Shaaluboni, bana bakwe Jasheni, Jonasani, 
mwanaakwe Shama mwine Ala, Aiyamu mwanaakwe Shala mwine Ala, 
Elifeleti mwanaakwe Aasibayi wa kuMaaka, Eliyamu mwanaakwe Aitofelo wa kuGilo, 
Esilo mwine Kamelo, Palayi mwine Alabu, 
Igali mwanaakwe Natani wa kuSoba, Bani mwine Gadi, 
Seleki mwine Amoni, Naalayi mwine Biyaloti shikunyamwita Joabu mwanaakwe Seluiya shakulwanisha, 
Ila mwine Jatiya, Galebu mwine Jatiya, 
alimwi aUliya mwine Iti. Boonse pantu pomwi bakalinga 37.
Ono Mwaami Lesa wakakalalila bene Isilaeli. Mpeeke wakalengesha Defedi kubapensha ndyaakaamba ayi, “Kamuya mukabelenge bantu bene Isilaeli abene Juda.”
Mpomunyaawo Defedi wakaambila Joabu abamatanjilili ba bashilumamba bamwi abo mbwaakalingaabo ayi, “Kamuya mumishobo yoonse ya bene Isilaeli, nkokwaamba ayi kuswa kuDani kushikila akuBiyasheba, mukabelenge basankwa bakonsha kuya kunkondo kwaamba ayi nshibe mweelo mbobabete.”
Sombi Joabu wakatongookila mwaami Defedi ayi, “Mwaami Lesa, Lesa wanu aafushe bantu abo mankanda ali mwaanda kwiinda mbobabete bulya nobaami bangu kamuciliiwo. Ino ono nkambo nobaami bangu nceebonshi ncemusunini ayi bantu babelengwe?” 
Nakubi boobo maswi a mwaami Defedi taakwe kupilululwa. Lyalo Joabu abamatanjilili ba bashilumamba bakaswaako kumwaami akuya mukubelenga bene Isilaeli.
Mpeeke bakasubuka Mulonga wa Joodani akuyaka misumba kufwaafwi andabala ya Alowa kumalenge, ndabala iyo ili pakati ka cinyika ca kuGadi, lyalo mbaabo nkululama kuJasa. 
Kuswa kooko bakaya kuGilyadi, mbaabo kuKadeshi mucishi ca bene Iti. Lyalo bakaya kuDani, kuswa kooko bakashoomokela kuSidoni kumbo. 
Mpeeke bakaya kulubasu lwa kumalenge kundabala ya Taya yakalinga mulilinga. Lyalo bakeenda amumandabala oonse abene Ifi alimwi abene Kenani. Mukumanisha bakaya mukweela kuBiyasheba kulubasu lwa kumalenge a cishi ca Juda. 
Bakamanisha kwiinda mucishi coonse akuboola kuJelusalemu kapeendite myeenshi yosanwe ayone alimwi anshiiku makumi obilo.
Mpomunyaawo bakaluula mweelo wa basankwa boonse beelete kuya kunkondo. Mucishi ca Isilaeli bakalinga 800,000, mucishi ca Juda kamuli bali 500,000.
Pesule bantu ndibakamana kubelengwa, Defedi wakapenshekwa mumoyo abuumbi. Lyalo wakapaila kuMwaami Lesa ayi, “Ndabiisha abuumbi kucita cintu ici. Ono noBaami baLesa ndaseenga kwaamba ayi mulekelele cibiibi cangu nebo nemusebenshi wanu, mukwiinga ndaciita cintu cabuluya.”
Ono Defedi kaatana kubuka bushiku bwakaboolaawo, Mwaami Lesa wakaamba kuli Gadi mulaluki wakwe Defedi ayi, 
“Koya ulwiite Defedi ayi, ‘Mwaami Lesa waamba ayi kuli shintu shotatwe nshooelete kusalaawo comwi nceshi ncite kuli ndiwe.’ ” 
Lyalo Gadi wakaya kuli Defedi akumwaambila ayi, “Ono amusaleewo, kuba nsala kwamyaaka yotatwe mucishi canu? Kucica balwani abalo kabesa cimuyandoola kwamyeenshi yotatwe nabi kuba amwaalu mucishi canu kwanshiku shotatwe. Ono muyeeye pashintu ishi, lyalo mundwiite bukumbulo bwanu mboonjelete kutola kuMwaami Lesa.”
Mpomunyaawo Defedi wakaamba ayi, “Nebo ndi mumapensho anene abuumbi. Ono inga cabota kwaabwa mumaansa a Mwaami Lesa mukwiinga ngushinkumbu, kwiinda kwaabwa mumaansa a bantu.” 
Aboobo Mwaami Lesa wakatuma mwaalu pakati ka bene Isilaeli kuswa macuunsa ayo kushika ciindi cakalinga kweelete. Lyalo basankwa bali 70,000 bakafwa kuswa kuDani kuya mukushika akuBiyasheba. 
Mpeeke munjelo wakalinga kunyonyoola bantu ndyaakanyamuna lyaansa ayi anyonyoole Jelusalemu, Mwaami Lesa wakayeeya bumbi akukasha munjelo uyo ayi, “Mbubo ono! Cileke.” Lyalo wakacileka. Munjelo uyo wakalinga kwiimfwi palubansa lwakulupwitaawo lwakwe Alauna mwine Jebusi.
Ono Defedi ndyaakabona munjelo uyo wakalinga kunyonyoola bantu, wakaambila Mwaami Lesa ayi, “Ndime ndakabisha. Ino balo bacitanshi? Nebo abamuŋanda yangu ndiswe twakalinga kweelete kupekwa mulandu.”
Bushiku bweenka ubo Gadi wakashika kuli Defedi akumwaambila ayi, “Kamuya muyakile Mwaami Lesa cipaililo palubansa lwakulupwitaawo wakwe Alauna mwine Jebusi ulya.” 
Lyalo Defedi wakaya kulubansa ulo kweelana abwakamwaambila Mwaami Lesa kwiinda muli Gadi. 
Mpeeke Alauna ndyaakabona mwaami Defedi abacinenenene bakwe, wakaya wafukama cakushisha ciwa panshi mukumulemeka. 
Mpomunyaawo Alauna wakeepusha ayi, “Ino nkambo nobaami bangu mweenda buyani kuli ndime nemusebenshi wanu?” Lyalo Defedi wakakumbula ayi, “Ndesa mukuula lubansa lwakulupwitaawo kwaamba ayi njakile Mwaami Lesa cipaililo ingaawo mwaalu umane pakati ka bantu.”
Alauna wakaambila Defedi ayi, “Ncibotu, nobaami inga mwaciita cili coonse cimusangalasha kubenga kuMwaami Lesa. Abasune mba ba mulambu wakutenta. Ishi shileyi amajoko aya shibebo nkuni. 
Shintu shoonse ishi nebo neAlauna ndamupabo nobaami.” Alauna wakaambila Defedi alimwi ayi, “Mwaami Lesa, Lesa wanu aatambule mulambu wanu.”
Sombi mwaami Defedi wakaamba ayi, “Ndyeelete kuula shintu ishi. Nshikoonshi kubenga mulambu wakutenta kuMwaami Lesa, Lesa wangu kwakubula kuloshawo lipepe, sobwe.”
Mpomunyaawo Defedi wakayakila Mwaami cipaililo uko akubenga milambu yakutenta alimwi aya bwanabwankashi. Mpeeke Mwaami Lesa wakakumbula mupailo wakwe, lyalo mwaalu wakamana pakati ka bene Isilaeli.
