Panuma ya mfwa yakwa Saulo, Davidi abwelele ukufuma uko aile lwisha no kucimfya abena Amaleki no kuya ikala mu Sikilagi inshiku shibili. 
Ubushiku bwalenga shitatu, umuntu umo aisa ukufuma ku nkambi yakwa Saulo, ninshi ne nsalu shakwe nashilepauka no lukungu luli ku mutwe wakwe. Ilyo afika pali Davidi, alambalala panshi mukupeela umucinshi.
Elyo Davidi amwipusha ati, “Bushe ni kwisa wafuma?” Nao ayasuka ati, “Ine nafyukafye ukufuma ku nkambi ya bena Israeli.”
Davidi amwipusha ati, “Cinshi cicitike? Njeba.” Nao ayasuka ati, “Abashilika abengi nabafulumuka ukufuma ku bulwi, elyo kabili abengi nabo nabafwa, na Saulo no mwana wakwe Yonatani nabo nabafwa.”
Elyo Davidi atile ku mulumendo uwamuletele ilyashi, “Bushe iwe wishibe shani ukuti Saulo elyo no mwana wakwe Yonatani nabafwa?”
Umulumendo ayasuka ati, “Ine naciba pa mulu wa lupili lwa Giliboa elyo namona Saulo ninshi ifumo nalimulasa elyo aba maceleta na benda pali bakabalwe balepalamina apo ali. 
Ilyo acipilibuka amona, elyo acinjita. Na ine nacasuka nati, ‘Ndi pano mukwai.’ 
Elyo anjipusha ati, ‘Bushe niwe ani?’ Na ine nayasuka nati, ‘Ndi mwina Amaleki.’ 
Epakunjeba ati, ‘Isa pano ndi, wise unjipaye! Ine ndifye mu mfwa, nelyo ncili umumi.’ 
Kanshi efyo naciya palama pali ena no kumwipaya, pantu nacishiba ukuti filya aciwa, teti abuuke no kuba no mweo. Elyo nabuula icisote icali ku mutwe wakwe, ne kosa ilyali ku kuboko no kufileta kuno kwine kuli shikulu wandi.” 
Awe Davidi na bantu bakwe bonse abo ali nabo babuula ifyakufwala fyabo no kulepaula. 
Baloosha no kulila elyo bafunga ukulya mpaka icungulo, pali Saulo na Yonatani umwana wakwe, pa fita fyakwa Yawe elyo na pa ŋanda yakwa Israeli pantu bafwile ku lupanga.
Elyo Davidi aipusha umulumendo uwamuletele ilyashi ati, “Bushe ni kwi ufumine?” Nao ayasuka ati, “Ine ndi mwana wa mwinafyalo umwina Amaleki.” 
Elyo Davidi amwipusha ati, “Bushe mulandu nshi tawacikwatila umwenso wakwimya ukuboko kobe mukonaula umusubwa wakwa Yawe?”
Elyo Davidi aita umo pa bantu bakwe nokutila, “Kabiye, umukome!” Kanshi epakumukoma, mpaka afwa. 
Elyo Davidi amweba ati, “Umulopa obe, ube pa mutwe obe. Pantu akanwa kobe ekakushinine ilyo usosele auti, ‘Ine nine njipeye umusubwa wakwa Yawe.’”
Elyo Davidi aimbile ulwimbo lwa cililo pali Saulo no mwana wakwe Yonatani. 
Kabili akonkomeshe abena Yuda ukuti bafwile ukusambilisha ulu lwimbo lwakufwa ku buta, ngefyo calembwa mu citabo cakwa Yasha ukuti,
“Ubucindami bobe we Israeli bwaipailwa pa mpili shobe.
Tecakwesha ukucilandapo mu Gati,
“Imwe mwe mpili sha Giliboa,
Ukufuma ku mulopa wa abo baipeye,
“Saulo na Yonatani abatemwikwa kabili abantu abasuma,
“Imwe mwe bana banakashi bakwa Israeli loosheni Saulo,
“Yangu ifyo impalume shafwila mu bulwi ee!
Ndi no bulanda pa mulandu wa iwe Yonatani we munyinane.
“Yangu ifyo impalume shafwa ee!
Nomba panuma ya ifi Davidi aipwishe Yawe ati, “Bushe kuti nayako ku musumba umo uwaba mu Yuda?” Yawe nao atile, “Kabiye.” Elyo Davidi ati, “Bushe ni kwi ndi nokuya?” Nao Yawe atile, “Kabiye ku Hebuloni.” 
Kanshi Davidi epakusenda abakashi bakwe bonse babili, Ainoamu umwina Yesireli elyo na Abigaili, mukamfwilwa wakwa Nabali umwina Kameli. 
Elyo Davidi na bantu ali nabo, cila umo no lupwa lwakwe, baima no kuya ikala mu misumba ya ku Hebuloni. 
Elyo abantu bakwa Yuda baya ku Hebuloni, no kuya suba Davidi ukuba imfumu ya ba mu ŋanda yakwa Yuda. Nomba panuma ya nshita ilyo Davidi bamweba ukuti abashiikile Saulo bantu ba ku Yabeshi Gileadi, 
atumine inkombe ku bantu ba ku Yabeshi Gileadi no kubeba ati, “Yawe amupaale pa luse mwalangile kuli Saulo imfumu yenu pakumushiika. 
Nacibe ukuti Yawe amulange icitemwiko icishipwa na bucishinka bwakwe, na ine wine ndi nokucita cimo cine kuli imwe pa mulandu wafyo mwacitile. 
Kanshi nomba beni abakosa kabili abashipa apo Saulo imfumu yenu alifwa. Kabili iŋanda yakwa Yuda nainsuba ukuba imfumu pali bena.”
Lelo Abune mwana Neri, umukalamba wa fita fyakwa Saulo ena asendele Ishi Bosheti mwana Saulo no kumutwala ku Manaimu. 
Aya cita Ishi Bosheti ukuba imfumu pa bena Gileadi, Ashuri na Yesireli kabili na pa bena Efulemu, Benjamini elyo na bonse abena Israeli.
Ishi Bosheti mwana Saulo ali ne myaka amakumi yane (40) ilyo aishile ba imfumu ya bena Israeli kabili ateekelepofye imyaka ibili. Nomba aba mu ŋanda yakwa Yuda bena bakonkele Davidi. 
Inshita iyo Davidi aikele pa bufumu mu Hebuloni pa ba ŋanda yakwa Yuda yakumene imyaka cine lubali na citika.
Nomba Abune mwana Neri na babomfi bakwa Ishi Bosheti mwana Saulo bafuma ku Manaimu no kuya ku Gibeoni. 
Elyo Yoabu mwana Seruiya na babomfi bakwa Davidi nabo bafuma no kuya bakumanya pa cishiba ca Gibeoni. Akabungwe kamo kaikala bushilya bumo ubwa cishiba, elyo akabungwe kambi nako lubali lubiye. 
Elyo Abune atile kuli Yoabu, “Shi natubuulepo abalumendo bamo tuleke balwe pa ntanshi yesu.” Yoabu nao asumina ati, “Cisuma, nabacite ifyo fine.” 
Kanshi abalumendo epakwima no kubapenda. Abakwa Benjamini na Ishi Bosheti bali ikumi limo na babili (12), elyo na babomfi bakwa Davidi bali nabo bene ikumi limo na babili (12). 
Cila umo aikata umulwani wakwe mu mutwe no kulasa ulupanga mu lubafu lwa mubiye no kuwa panshi bonse bafwa. Kanshi eco palya pa cifulo ca mu Gibeoni petilwa Helikati Hasulimu. 
Ubulwi pa bushiku bulya bwali ubwabipisha. Abune na bantu bakwe abena Israeli babacimfya ku bantu bakwa Davidi.
Nomba abana batatu abakwa Seruiya eko bali Yoabu, Abishai na Asaeli. Nomba uyu Asaeli amolu yali ayayanguka nge nama ya mu mpanga. 
Asaeli epakukunkunika Abune, amutamfishe ukwabula ukwalukila nangufye ni ku kulyo nangu ku kuso. 
Elyo Abune alolesha kunuma nokutila kuli ena, “Bushe niwe Asaeli?” Nao ayasuka ati, “Nine wine.” 
Elyo Abune amweba ati, “Pilibukila ku kulyo nangu ku kuso kobe, eko wikateko umulumendo umo no kumupoka ifyanso fyakwe.” Lelo Asaeli akaana ukuleka ukumubutusha. 
Kabili Abune asoka Asaeli ati, “Leka ukumbutusha! Mulandu nshi ningakwipaila? Bushe kuti namoneka shani ku menso yakwa munonko Yoabu?” 
Nalyo line Asaeli akaanininafye ukuleka ukumukonka. Kanshi Abune epakulasa coco we fumo lyakwe cimfutyanuma mwifumo lyakwa Asaeli, lyafumina napanuma. Awe awa na panshi no kufwa. Kanshi umuntu onse uwafika apawilile Asaeli, talepitilila aleiminina.
Lelo Yoabu na Abishai bena bakonkanyapofye ukukunkunika Abune. Kabili akasuba ilyo kalaba mukuwa, bafika ku lupili lwa Ama kuntanshi ya Gia mu nshila ya ku matololo ya Gibeoni. 
Elyo abantu bakwa Benjamini balongana kunuma yakwa Abune bapanga akabungwe no kuya iminina abene pa mulu wa lupili. 
Abune abilikisha kuli Yoabu ati, “Bushe cine cine ulupanga lwakulakomaulafye lyonse? Bushe tawishibe ukuti ici cintu cikaba icabipa pakulekelesha? Bushe cikafika ku nshita nshi ilyo ukeba abantu bobe ukuleka ukukunkunika bamunyinabo?” 
Yoabu ayasuka ati, “Mu cishinka cakwa Lesa wamweo, aubula ukulanda, abantu nga bacitwalililafye ukukunkunika bamunyinabo ukufika na ku lucelo.” 
Elyo Yoabu alisha ipenga, na bonse abantu baiminina shika. Baleka ukukunkunika abena Israeli, no bulwi bwine bwapwa.
Abune na bantu bakwe baenda bushiku bonse nokulalanya Araba, baya abuka no mumana wa Yordani, ukupula mu Bitironi yonse elyo baya ku Manaimu. 
Elyo Yoabu abwelulwike kukukunkunika Abune, no kulonganika abantu bakwe bonse. Panuma yakulonganika abantu, elyo asanga ukuti abantu ikumi limo na pabula (19) tabalipo ukwabula ukupendelako Asaeli. 
Lelo abantu bakwa Davidi ninshi nabepayapo imyanda itatu elyo na makumi mutanda (360) abena Benjamini abali na Abune. 
Basenda icitumbi cakwa Asaeli no kuya mushiika mu nshinshi yakwa wishi ku Betelemu. Elyo Yoabu na bantu bakwe baenda nabatantama bushiku bonse nokuya fika ku Hebuloni ilyo bwaca.
Ubulwi bwalitantalile pakati ka ŋanda yakwa Saulo ne yakwa Davidi. Davidi wena alekoselakofye nganshi, ilyo iŋanda yakwa Saulo yena yaile ilepwafye amaka.
Davidi atendeke ukukwata abana abaume ilyo ali ku Hebuloni, ne beli lyali ni Amunoni, nyina ali ni Ainoamu umwina Yesireli. 
Uwali uwacibili ni Kileabu nyina ali ni Abigaili mukamfwilwa wakwa Nabali umwina Kameli. Uwabutatu ni Abusalomu, nyina ali ni Maka umwana mwanakashi wakwa Talimai imfumu ya ku Geshuri. 
Umwana uwakulenga bune ni Adoniya nyina ali ni Hagiti. Uwalenga busano, ni Shefatiya, nyina ali ni Abitali. 
Elyo uwalenga mutanda ni Itilemu, nyina ali ni Egila muka Davidi. Aba e bana bafyalilwe mu Hebuloni abakwa Davidi.
Mu nshita ya bulwi pakati ka ŋanda yakwa Saulo ne ŋanda yakwa Davidi, Abune akonkenyepo ukuba uwamaka mu ŋanda yakwa Saulo. 
Nomba Saulo ali no mukashi uo ashaupile mu bwinga, ishina lyakwe ni Risipa umwana umwanakashi wakwa Aia. Elyo Ishi Bosheti aeba Abune ati, “Bushe cinshi ico wasendamina no mukashi wakwa tata ulya ashaupile mu bwinga?” 
Awe Abune afulwa nganshi pafyo Ishi Bosheti amwebele, elyo amwasuka ati, “Bushe ine ndi mutwe wa mbwa wa ku lubali lwakwa Yuda? Ukufika pa bushiku bwa lelo, ine naliba uwanakila iŋanda yakwa wiso Saulo, ulupwa lwakwe elyo na ku banankwe. Nshakulubwila na mu minwe yakwa Davidi. Lelo iwe wampela umulandu pali uyu umwanakashi! 
Shi Lesa nacitepo cimo pali Abune, nangu cibefye icibi, nga cakuti nshicitile Davidi ifyo Yawe alapile ukumucitila. 
Alapile ukusesha ubufumu ukufuma ku ŋanda yakwa Saulo, no kushimpa icipuna cabufumu icakwa Davidi pali Israeli na Yuda, ukufumafye ku Dani ukufika na kuli Beresheba.” 
Ishi Bosheti afilwa ukuti alandeko amashiwi na yambi kuli Abune, pantu alemutiina.
Elyo Abune atuma inkombe kuli Davidi ati, “Bushe umwine calo nani? Cita icipangano na ine, elyo nkakwafwa ukuleta Israeli yonse kuli iwe.” 
Nao Davidi atila, “Cisuma, ndi nokucita icipangano na iwe. Lelo kuli icintu cimo ndefwaya kuli iwe. Tecakwesha ukwisa ku cinso candi, lelo icantanshi kano ukalete Mikali umwana umwanakashi wakwa Saulo ilyo ukesa mukumona.” 
Elyo Davidi atuma inkombe kuli Ishi Bosheti, mwana Saulo ati, “Mpeeleni umukashi wandi Mikali, uo nakobekele ne mwine pa mutengo wa mwanda umo (100) uwankanda sha pa mpela ya mibili ya Bafilisiti.” 
Kanshi Ishi Bosheti epakutuma abakuya mupokolola ukufuma ku mulume wakwe Paliteli mwana Laishi. 
Lelo umulume wakwe akonkele panuma alelila nshila yonse mpaka ku Bahurimu. Elyo Abune atila kuli ena, “Bwelelamo ku mushi!” Kanshi nao epakubwelelamo.
Elyo Abune aebele abakalamba ba mu Israeli nokutila, “Mu nshita yonse iyapita mwalefwaya ukubuula Davidi ukuba imfumu yenu. 
Eico nomba citeni ici cintu! Pantu Yawe ewalaile Davidi ukutila, ‘Ni muli Davidi umubomfi wandi ndi nokulubwila abantu bandi abena Israeli ukufuma mu maboko ya Bafilisiti, elyo na mu maboko ya bonse abalwani babo.’” 
Abune umwine aebako na bena Benjamini kabili aya na ku Hebuloni kukwebako Davidi fyonse ifyo abena Israeli ne ŋanda yonse iyakwa Benjamini balefwaya ukucita. 
Elyo Abune uwakwete abantu amakumi yabili (20) afikile kuli Davidi ku Hebuloni, Davidi amupekanishisha umutebeto pamo na bantu bakwe. 
Elyo Abune atila kuli Davidi, “Shileka nje bwangu no kulonganika abena Israeli bonse kuli shikulu imfumu yandi, pakuti bengacita icipangano na iwe kabili pakuti nomba niwe ukabe niwe mfumu pali bonse abo umutima obe utemenwe.” Kanshi Davidi epakulekako Abune ukuti aleya, nao aile umutende.
Tapapitile nshita, abantu bakwa Davidi abaile na Yoabu babwela ukufuma kukutapa ifyuma, kabili baishile ne fitapwa ifingi. Lelo Abune wena ninshi tali na Davidi mu Hebuloni pantu ninshi alimulekeleko, no kuya aile umutende. 
Ilyo Yoabu ne fita fyonse ali nafyo bafika, bamweba ati Abune mwana Neri acisa ku mfumu elyo imfumu nayo yamulekako ukuya kabili aciyafye umutende.
Kanshi Yoabu epakuya ku mfumu nokutila, “Bushe cinshi ucitile? Mona, Abune acisa kuli iwe, ngeco wacimulekelako pakuti aye cinshi? 
Walimwishiba Abune mwana Neri, ukuti acisa mukukubepa no kumona imyendele yobe, kabili nokufwailisha muli fyonse ulebomba.” 
Ilyo Yoabu afumine kuli Davidi, atumine inkombe panuma yakwa Abune mukuya mubwesha ukufuma ku cishima ca Sira. Lelo Davidi taishibepo nangu cimo. 
Nomba ilyo Abune abwelele ku Hebuloni, Yoabu amusenda pambali ya mpongolo, kwati alefwaya ukulanda nankwe mu nkaama. Kanshi kulya kwine Yoabu epakumulasa mwifumo, no kufwa afwa pakulandula umulopa wakwa munyina Asaeli.
Panuma ilyo Davidi aumfwile pali ici, asosa ati, “Ine pamo no bufumu bwandi tuli bakaele umuyayaya pa cinso cakwa Yawe pa mulandu wa mulopa wakwa Abune mwana Neri. 
Shi umulopa wakwe wingapongolokela pa mutwe wakwa Yoabu na pali bonse aba mu ŋanda yakwa wishi! Shi mu ŋanda yakwa Yoabu mwikalabula muntu ushikwete ifilonda ififumwa mafina nangu ifibashi, uwendela ku nkonto, abakukomwa ku lupanga nangu uwabula ifilyo.” 
Yoabu na munyina Abishai baipeye Abune pa mulandu wakuti nao aipeye Asaeli munyinabo mu bulwi bwa ku Gibeoni.
Elyo Davidi aebele Yoabu na bantu bonse abo ali nabo ati, “Lepauleni ifyakufwala fyenu no kufwala insalu shabulanda no kuloosha pa mfwa yakwa Abune.” Imfumu Davidi nayo ninshi ilekonka panuma ya citumbi. 
Abune bamushiikile mu Hebuloni, ne mfumu yalilile umusowa uukalamba pa nshinshi yakwa Abune, pamo pene na bantu bonse nabo balilile nganshi.
Imfumu epakwimba ulwimbo lwa malilo pali Abune ulwakuti,
Amaboko yobe tayakakilwe,
Elyo abantu bonse baishile nokupapata Davidi pakuti alye icakulya ilyo akasuba kaciliko. Nomba Davidi nao epakulapa ati, “Shi Lesa nancitepo cimo, cibe nangufye icintu icabipisha nga cakuti nalya umukate nangu icintufye conse ilyo akasuba takalawa!”
Awe abantu bonse baishiba no kutemwa icine cine ngefyo conse ico imfumu yacitile calibasekeshe. 
Kanshi pali bulya bushiku abantu bonse, pamo na bena Israeli bonse baishibe ukuti imfumu yena tayakwetemo ulubali mukwipaya Abune mwana Neri. 
Elyo imfumu yaebele abantu baiko ati, “Bushe tamwishibe ukuti umwana wa mfumu kabili umukalamba wa bena Israeli eufwile ilelo? 
Ilelo nshikwete amaka, nangu ndi imfumu iyasubwa, pantu aba bantu, abana baume bakwa Seruiya, bantu bakosa nganshi ukuncila. Shi Yawe engabwesesha ububi ku uucita ububi ukulingana ne micitile yakwe iyabubifi!”
Ilyo Ishi Bosheti mwana Saulo aumfwile ukuti Abune nafwa mu Hebuloni, anenuka, na bena Israeli bonse pamo basakamikwa. 
Nomba uyu umwana wakwa Saulo umwaume ali na bantu babili abali intungulushi sha mpuka ishalesansa. Umo ni Baanaya umbi nao ni Rekabu. Bonse aba, bali bamwana Rimoni umwina Beroti ukufuma mu luko lwakwa Benjamini, pantu Beroti nao apendelwa ku ciputulwa cakwa Benjamini. 
Pantu abantu ba mu Beroti bafulumukile ku Gitaimu no kuya ikala kulya kwine nga beni ukufika na mu bushiku bwa lelo.
 Nomba Yonatani mwana Saulo ali no mwana umwaume uwalemene amolu yonse. Ali ne myaka isano ilyo ilyashi lyakufwa kwakwa Saulo na Yonatani lyaishile ukufuma ku Yesireli. Umuleshi wakwe amusendele no kufulumuka, nomba lintu ali mukufulumuka, umwana apona elyo aba icilema. Ishina lyakwe ali ni Mefibosheti.
Nomba Rekabu na Baanaya bamwana Rimoni umwina Beroti, baimine no kuya ku ŋanda yakwa Ishi Bosheti, baya fika kulya ilyo akasuba kaba pakati ka mutwe, ninshi nalala aletuusha mu nshita ya kasuba. 
Baile mukati nankati ka ŋanda kwati nalimo balefwaya ukubula iŋanu shimo, elyo bamulasa mu lufumo afwa. Elyo Rekabu na ndume nankwe Baanaya baongoloka baya no kuya. 
Nomba ilyo baingile mu ŋanda, basangile nalala pa musengele mu muputule wakwe, epakumulasa bamwipaya, bamuputulako no mutwe. Basenda umutwe baenda bushiku bonse mu nshila ya bena Araba. 
Awe bafisha umutwe wakwa Ishi Bosheti kuli Davidi ku Hebuloni nokutila ku mfumu, “Moneni umutwe wa mulwani wenu Ishi Bosheti mwana Saulo, uwafwaile ubumi bwenu. Muli buno bushiku Yawe nalandwilako imfumu kateeka wandi kuli Saulo elyo na bana bakwe.” 
Elyo Davidi epakwasuka Rekabu na ndume nankwe Baanaya bamwana Rimoni umwina Beroti ati, “Awe Mu cishinkafye cakwa Yawe wamweo uwampuswishe mu mafya ayengi, 
ilyo umuntu umo anjebele ukuti, ‘Saulo nafwa,’ ninshi wena aletontonkanya ukuti aletele imbila isuma, nalimwikete nokumwipaila mu Sikilagi. Ici cali e cilambu namupeele pa mbila yakwe! 
Pali bufi ilyo ababifi ba bantu nga imwe baipaya umuntu uwakaele mu ŋanda yakwe kabili pa musengele wakwe, bushe nomba tekuti nombe umulopa wakwe ukufuma mu maboko yenu elyo no kumonaula ukufuma pano isonde?”
Elyo Davidi apeela icipope ku bantu bakwe, nabo babepaya. Babaputaula amaboko yabo na molu elyo batanika imibili yabo pa cishiba ca mu Hebuloni. Lelo umutwe wakwa Ishi Bosheti wena baya ushiika mu nshinshi yakwa Abune ku Hebuloni.
Elyo inko shonse isha bena Israeli shaishile kuli Davidi ku Hebuloni no kumweba ati, “Ifwe tuli munofu obe kabili umulopa obe. 
Mu nshita shapita, ilyo Saulo ali imfumu pali ifwe, iwe niwe waletungulula Israeli mu bulwi bwabo. Kabili Yawe atile kuli iwe, ‘Iwe uli nokucema abantu bandi abena Israeli, kabili ukaba kateeka wabo.’” 
Elyo abakalamba ba bena Israeli bonse baishile kuli Davidi ku Hebuloni, imfumu nayo epakucita icipangano nabo ku Hebuloni pa cinso cakwa Yawe. Elyo basuba Davidi amafuta yakuba imfumu ya bena Israeli.
 Davidi ali ne myaka amakumi yatatu (30) ilyo aishile pa bufumu, no kuteeka ateekelepo imyaka amakumi yane (40). 
Mu Hebuloni ateekele icalo ca Yuda imyaka cine lubali na citika. Elyo mu Yerusalemu ateekele Israeli pamo na Yuda pa myaka amakumi yatatu na itatu (33).
 Elyo imfumu Davidi na bantu baiko baile ku Yerusalemu kukulwisha abena Yebusi, abaleikala muli ici calo. Abena Yebusi baebele Davidi ati, “Iwe muno tawaingilemo. Pantufye impofu nangu abalemana amolu ebalekutamfya.” Bena baletontonkanya ukuti, “Davidi tekuti engilemo.” 
Lelo Davidi apokolwele ilinga lya Sioni, nomba uwitwa umusumba wakwa Davidi.
Pali bulya bushiku, Davidi atile, “Uyo onse uuli nokucimfya abena Yebusi, afwile ukubomfya umufolo umupita amenshi pakufika kuli abo abalemana ne mpofu ababa abalwani bakwa Davidi.” E mulandu wine basosela abati, “Impofu na balemana tabali na kwingila kwisano lya mfumu.” 
Awe Davidi epakuya ikala mukati ke linga nokulaita umusumba ukuti wakwa Davidi. Akuulamo umusumba ukushinguluka, ukufuma ku fibumbili ifyakwikasha ilinga ukufika na mukati. 
Kabili amaka yakwa Davidi yaleya yalecililakofye, pantu Yawe Lesa umwine wa fita aleba nankwe.
Nomba Hiramu imfumu ya ku Turi yatumine inkombe kuli Davidi, nabasenda imilando ya fimuti ifyalepesha ifya keda, bakabasa wa mbao elyo na bakasona wa mabwe mukukuulila Davidi isano. 
Elyo nao Davidi aishiba nokuti Yawe namusuminisha ukuba imfumu pa bena Israeli kabili nasansabalika ubufumu bwakwe pa mulandu wa bantu bakwe abena Israeli. 
Panuma, ilyo afumine mu Hebuloni no kwisa ku Yerusalemu, Davidi aupilepo na bambi bakashi basano, kabili alundapo na bakashi abo ashaupile mu bwinga. Kabili afyalilapo abana abaume na banakashi na bambi. 
Aya e mashina ya bana abo afyele kulya: Shamua, Shobabu, Natani, Solomoni, 
Ibihali, Elishua, Nefegi, Yafiya, 
Elishama, Eliada elyo na Elifeleti.
Ilyo Abafilisiti baumfwile ukuti nabasuba Davidi ukuba imfumu ya bena Israeli, baima na maka nganshi ukuya balemufwaya. Lelo Davidi ilyo aumfwa ukuti balemufwaya, aya ingila kwilinga. 
Nomba Abafilisiti baisa no kusalanganina mwishika lya Refaimu. 
Elyo Davidi epakwipusha Yawe ati, “Bushe kuti naya no kulwisha Abafilisiti? Bushe ulebapeela mu maboko yandi?” Elyo Yawe amwasuka ati, “Kabiyefye pantu icine cine ndepeela Abafilisiti mu maboko yobe.” 
Kanshi Davidi epakuya ku Baali Perasimu no kuya bacimfya kulya kwine. Asosa nokuti, “Ngefyo amenshi yapongoloka, Yawe napongolokela pa balwani bandi pa cinso candi.” Kanshi eco betila icifulo cilya ukuti Baali Perasimu. 
Awe Abafilisiti basha no tulubi twabo kulya kwine, elyo Davidi na bantu bakwe batusenda.
Kabili Abafilisiti babwekeshapo ukwisa tantama mwishika lya Refaimu. 
Kanshi Davidi epakwipusha Yawe, nao ayasuka ati, “Wibalungama pakunina pamulu, lelo ushinguluke ku numa yabo no kubasanshila ku ntanshi ya fimuti fya basamu. 
Eico bwangu bwangu nga waumfwa inshindo pa mulu wa fimuti fya basamu, wangufyanye pantu ninshi ni Yawe ewile pantanshi yobe kukulwisha ifita fya Bafilisiti.” 
Davidi nao epakucita ifyo Yawe amukonkomeshe. Davidi aipeye Abafilisiti inshila yonse ukufuma ku Gibeoni ukufikafye na ku Gesa.
Kabili Davidi alonganike pamo ifita ifyasalilwe ukufuma mu bena Israeli amakana amakumi yatatu (30,000). 
Elyo Davidi na bantu bonse abasalilwe baima ukufuma ku Baala wa mu calo cakwa Yuda kukuya buula ukufuma kulya Imbokoshi ya Cipangano iyakwa Lesa, iyo beta peshina lyakwa Yawe umwine wa fita, uwaikala apasansama pakati ka bakerubi ababa pa mulu wa Mbokoshi ya Cipangano. 
Babika Imbokoshi ya Cipangano iyakwa Lesa peceleta ilipya pakupekanya ukuifumya mu ŋanda yakwa Abinadabu iyali pa mulu wa lupili. Usa na Ahio abana baume bakwa Abinadabu ebaletungulula ili celeta. 
Bafumisha iceleta panse ukufuma mu ŋanda yakwa Abinadabu iyali pa mulu wa lupili ninshi Imbokoshi yakwa Lesa ili pamulu. Elyo Ahio ewaletangila ku ntanshi ye celeta. 
Davidi ne ŋanda yonse iya bena Israeli ninshi bena balesefya na maka yabo yonse pa cinso cakwa Yawe, baleimba inyimbo, balelisha amaseese, insango, insombo, ifisekese elyo ne miwaya.
Ilyo bafikile ku lubansa batwilapo iŋanu ulwakwa Nakoni, Usa atambalika ukuboko no kwikatilila Imbokoshi ya Cipangano cakwa Lesa, pantu iŋombe shapene ukuwa. 
Awe Yawe afulilwa nganshi Usa, pa mulandu wa milimo acitile iyakutambika ukuboko aikata ku Mbokoshi yakwa Lesa. Kanshi Lesa nao epakumwipaya palya pene pa mbali ya Mbokoshi.
Elyo Davidi nao afulwa pa mulandu wa cipyu cakwa Yawe pali Usa. Kanshi ukufika na mu bushiku bwa lelo cilya cifulo eco citilwa Peresi Usa. 
Davidi muli bulya bushiku atiinine Yawe nokutila, “Bushe kuti Imbokoshi ya Cipangano iyakwa Yawe yaisa shani kuli ine?” 
Davidi tasuminisha ukuti Imbokoshi ya Cipangano cakwa Yawe ifike kuli ena mu musumba wakwa Davidi. Lelo aitwalafye ku ŋanda yakwa Obedi Edomu umwina Gati. 
Imbokoshi yakwa Yawe yashele mu ŋanda yakwa Obedi Edomu umwina Gati pa myeshi itatu. Awe Yawe nao epakumupaala pamo na ba ŋanda yakwe bonse.
Nomba imfumu Davidi yaumfwile ukuti, “Yawe napaala aba mu ŋanda yakwa Obedi Edomu na fyonse ifyo akwata pa mulandu wa Mbokoshi ya Cipangano iyakwa Lesa.” Kanshi Davidi epakuya senda Imbokoshi yakwa Lesa ukufuma ku ŋanda yakwa Obedi Edomu, atwala mu musumba wakwa Davidi no kusekelela. 
Kanshi epakutila ati lyonse ilyo abakusenda Imbokoshi ya Cipangano iyakwa Yawe nga batampula intampulo mutanda, Davidi aipaya cilume wa ŋombe elyo ne ciponti ca ŋombe icaina ifye lambo lyakwa Yawe. 
Davidi ninshi afwele icakufwala ca pa mulu wa mwingila ica efodi, alecinda pa cinso cakwa Yawe na maka yakwe yonse. 
Kanshi Davidi na ba ŋanda yakwa Israeli yonse, pakuleta Imbokoshi yakwa Yawe, balepunda no kulisha amapenga. 
Nomba ilyo baleingisha Imbokoshi yakwa Yawe mu musumba wakwa Davidi, Mikali umwana mwanakashi wakwa Saulo ninshi alelengela pa nsolokoto. Nomba ilyo amona imfumu Davidi ilecilauka no kucinda pa cinso cakwa Yawe, awe amususha mu mutima wakwe.
Ifi efyo baletele Imbokoshi yakwa Yawe no kuibika mu cifulo mukati ke tenti lintu Davidi aimike umwakwisa ifikilisha. Elyo Davidi acitile amalambo ya cakoca ne mituulo yakwampana pa cinso cakwa Yawe. 
Elyo panuma yakupwisha ukutuula amalambo ya cakoca ne mituulo yakwampana, Davidi apaala abantu mwishina lyakwa Yawe umwine wa fita. 
Elyo apeela umukate umo umo, icimamantwa ca tuncindu cimo cimo elyo ne cimamantwa ca myangashi cimo cimo kuli cila muntu mwibumba lyonse ilya bena Israeli, bonse abaume na banakashi. Elyo abantu bonse epakubwelelamo cila umo kumwabo.
Nomba ilyo Davidi abwelele kukupaala aba mu ŋanda yakwe, Mikali umwana umwanakashi wakwa Saulo aisa fuma kukumukumanya nokutila, “Yangu ifyo imfumu ya bena Israeli yaicindamika ilelo, yaifuula iyine pa cinso ca basha banakashi aba babomfi bakwe kwatifye ni umo uwa mu bawelewele engacita!” 
Davidi atile kuli Mikali, “Ni pa cinso cakwa Yawe uwansala, ambika na pa cifulo apali wiso, elyo na pali bonse aba mu ŋanda yakwe no kumpeela ubufumu pa bantu bakwa Yawe abena Israeli epo nacilacindila. 
Ndi nokubafye uwaicefya nganshi ukucila pali fino ndi. Kabili ndi nokuba uwasuulwa nganshi mu menso yandi ne mwine. Lelo kuli aba banakashi abasha ulandilepo, ine ndi nokucindikwa kuli bena.” 
Mikali nao umwana umwanakashi wakwa Saulo takwetepo abana ukufika na pa bushiku bwa mfwa yakwe.
Panuma ya ifi, imfumu yaikele bwino mwisano lyaiko kabili Yawe amulengele ukutuusha ku balwani bakwe bonse aba mushingulwike. 
Elyo Davidi atile kuli Natani kasesema, “Nomba mona, ine njikele mwisano lya fimuti fya keda, ilyo Imbokoshi ya Cipangano iyakwa Lesa yena ilifye mukati ke tenti.” 
Elyo Natani atile ku mfumu, “Conse ico uli naco mu mano kacitafye, pantu Yawe ali na iwe.” 
Lelo bulya bwine bushiku, ishiwi lyakwa Yawe lyaisa kuli Natani, nokumweba ati,
“Kabiye kebe umubomfi wandi Davidi, utile, ‘Ifi efyasosa Yawe ati, bushe niwe uli nokunkuulila iŋanda iyakwikalamo? 
Ine nshatala njikala mu ŋanda ukutula pa bushiku nafumishe abena Israeli mu Egupto ukushinta pa bushiku bwa lelo. Ine naikalilafye ukwendauka, ukufuma pali ici cifulo no kuya pa cifulo cimbi mwitenti nge cakwikalamo. 
Monse umo nyendauka pamo na bena Israeli bonse, bushe nalitala nsosa kuli kateeka nangu umo uo nakonkomesha ukucema abantu bandi abena Israeli ukuti, bushe ico mushankuulila iŋanda ya fimuti fya keda cinshi?’”
“Eico nomba, eba umubomfi wandi Davidi utile, ifi efyasosa Yawe umwine wa fita ati, ‘Nakusendele ukufuma mu mpanga ya mulemfwe, na mukukonka umukuni wa mpaanga kukwisa ba kateeka pa bantu bandi abena Israeli. 
Lyonse mbafye na iwe konse uko wapitila, kabili nalipwisha abalwani bonse pa cinso cobe. Nomba ndi nokulenga ishina lyobe ukuba ilyalulumbi, kwati mashina ya bantu abacindami aba mwisonde. 
Kabili nkapekanya incende iya bantu bandi abena Israeli, iyakuti emo nkababike pakuti bakaikwatile icifulo cabo umo bashakalebasunkanya. Abantu imbifi tabakatale ababacusha nakabili, ngefyo balecita kukutendeka. 
Cili nokuba ukufumafye pa nshita nasontele abapingushi pakati ka bantu bandi abena Israeli. Kabili ndi nokulenga ukakwate ukutuusha ukufuma ku balwani bobe bonse. Kabili Yawe nasosa kuli iwe ati, Yawe umwine ali nokukukuulila iŋanda. 
Ilyo inshiku shobe shikapwa kabili waya lala ukwalala ne fikolwe fyobe, ine ndi nokubuula umwana obe ukuba impyani yobe. Na ine nkakosha ubufumu bwakwe. 
Uyu wine euli nokukuula iŋanda iye shina lyandi, kabili ndi nokukosha icipuna ca bufumu bwakwe pe na pe. 
Ine nkaba wishi, elyo na ena akaba umwana wandi. Ilyo lyonse acita icilubo, ine ndi nokumukanda ne nkonto ya bantu bandi, mukumupuma ne mpumo shipuma abantu. 
Lelo icitemwiko candi cena tacakatale acifuma pali ena, pamo ngefyo nacifumishe pali Saulo, uo nafumishe pa cinso cobe. 
Iŋanda yobe elyo no bufumu fili nokubelelela pe na pe pa cinso candi. Icipuna cabufumu cobe cili nokukoshiwa pe na pe.’”
Awe Natani epakuya sosa amashiwi aya yonse kuli Davidi no kumulondolwela ubusokololo bonse.
Elyo imfumu Davidi yaingile mukati no kwikala ku cinso cakwa Yawe, yasosa aiti,
Kabili kwati ifi fyacepa mu kumona kobe we Mfumu Yawe, walanda na pa mulandu wa mikalile ya kuntanshi iya ŋanda ya mubomfi obe. Bushe iyi e mibeele ubombelamo ku muntu uuli onse, we Mfumu Yawe?
“Bushe finshi fimbi ificilile apa Davidi engasosa kuli iwe? Pantu umubomfi obe walimwishiba, we Mfumu Yawe. 
Pa mulandu we shiwi lyobe elyo ukulingana no bufwayo bobe, naucita icintu ici icikankala no kulenga cishibikwe na ku mubomfi obe.
“Kwena uli mukulu we Mfumu Yawe! Takuli umbi uwalingana na iwe. Kabili takuli Lesa umbi lelo kanofye iwe, pamo ngefyo twayumfwila fwe bene na matwi yesu. 
Kabili ni bani ababa nga bantu bobe abena Israeli pano isonde? Bushe kwaliba umushobo na umbi uo Lesa wabo aile lubula nga bantu abakwe umwine, no kucindamika ishina lyakwe? Bushe kwaliba bambi abo Lesa wabo alecitila ifipeshamano ifikulu elyo ne fyakutiinya mukutamfya imishobo pamo ne milungu yabo ku cinso ca bantu bobe, abo walubula ukufuma ku Egupto? 
Pantu naushimpa abantu bobe abena Israeli nga bantu bobefye pe na pe. Kabili niwe Yawe waisa ba Lesa wabo.
“Nomba kabili, we Yawe Lesa, ubake pe na pe icilayo ico walaya palwa mubomfi obe pamo ne ŋanda yakwe. Ucite ukulingana no kulaya kobe, 
pakuti ishina lyobe licindamishe pe na pe. Elyo abantu bakatila, ‘Yawe umwine wa fita ni Lesa wa bena Israeli!’ Kabili iŋanda ya mubomfi obe Davidi ili nokubelelela pa cinso cobe.
“We Yawe umwine wa fita, Lesa wa bena Israeli, wasokolola ifi ku mubomfi obe mukutila, ‘Ine nkakukuulila iŋanda.’ Kanshi umubomfi obe nao nasanga ukushipa pakupepa kuli iwe ili ipepo. 
We Mfumu Yawe, iwe uli Lesa! Amashiwi yobe yacishinka. Kabili naulaya umubomfi obe ifintu ifisuma. 
Nomba ube uwasekela mukupaala iŋanda ya mubomfi obe, pakuti itwalilile pe na pe pa cinso cobe. Pantu niwe we Mfumu Yawe ulandile, elyo ne paalo lyobe pa ŋanda ya mubomfi obe ili nokuba iyapaalwa pe na pe.”
Nomba panuma ya ifi fyonse, Davidi aishile cimfya Abafilisiti no kubanasha. Elyo apokolola na Metegi Ama ukufuma mu maboko ya Bafilisiti. 
Kabili Davidi acimfya na bena Moabu. Abalalika panshi mu milongo, elyo alabapima na ku mwando. Abali mu mitande ibili abapingula ukwipaiwa. Elyo abo bonse abali mu mutande wacitatu basuminishiwa ukuba abomi. Kanshi abena Moabu epakusanguka ababomfi bakwa Davidi no kwamba ukulaleta umutuulo.
Kabili Davidi alwishishe no kucimfya Hadadesa mwana Reobu imfumu ya ku Soba, ilyo aile kukubweshapo ubufumu bwakwe mu ncende iyakonka umumana wa Yufurate. 
Davidi amupokolola amaceleta yakwe ikana limo (1,000), bakensha ba maceleta amakana cine lubali (7,000), elyo ifita fya pa makasa nafyo amakana amakumi yabili (20,000). Kabili Davidi alemanika bakabalwe ba maceleta bonse, ashapofye umwanda umo (100).
Ilyo abena Aramu ba ku Damasiko baishile kukwafwilisha Hadadesa imfumu ya ku Soba, Davidi aipeyepo abashilika babo amakana amakumi yabili na yabili (22,000). 
Davidi epakubika utwamba twa bashilika bakwe mu calo ca bena Aramu wa ku Damasiko. Elyo abena Aramu nabo baba ababomfi bakwa Davidi, bayamba no kulasonka umusonko. Yawe alengele Davidi ukucimfya konse uko aya.
Davidi apokolwele inkwela sha golide isha bakangalila ba fita bakwa Hadadesa no kushileta ku Yerusalemu. 
Ukufuma ku Beta na Berotai, imisumba iyali iyakwa Hadadesa, imfumu Davidi yapokeleko umukuba uwingi nganshi. 
Kabili ilyo imfumu Toi iya ku Hamati yaumfwile ukuti Davidi nacimfya ifita fyonse ifyakwa Hadadesa, 
yatuma umwana wakwe Yoramu ku mfumu Davidi mukumuposha no kumutasha pa kucimfya kwakwe mu bulwi na Hadadesa, pantu inshita ishingi alelwa na Toi. Yoramu amuletela ifipe umwali silifa, golide elyo no mukuba.
Elyo imfumu Davidi afituulile kuli Yawe, pamo ngefyo acitile kuli silifa na golide yafumine ku mishobo yonse intu acimfishe. 
Yafumine ku bena Edomu na bena Moabu, ku bena Amoni na ku Bafilisiti elyo na ku bena Amaleki. Kabili atuulile ne fitapwa afumishe kuli Hadadesa umwana wakwa Reobu, imfumu ya Soba. 
Kanshi Davidi epakuba uwaishibikwa nganshi panuma yakubwela ukufuma kukulwisha abena Edomu amakana ikumi limo na cine konse konse (18,000) mwi Shika Lyamucele. 
Awe Davidi abikile utwamba twa bashilika mu ncende ishalekana lekana mu Edomu monse. Elyo na bonse abena Edomu baba ababomfi bakwa Davidi. Yawe alengele Davidi ukucimfya konse uko aya.
Davidi ateekele icalo ca bena Israeli conse mu mulinganya. Alecita ubupingushi ubwacishinka ku bantu bakwe bonse. 
Yoabu umwana wakwa Seruiya ali e mukalamba wa fita. Yehoshafati umwana wakwa Ailudi ewali kalemba wa fyalecitika mu calo. 
Sadoki umwana wakwa Aitubu elyo na Aimeleki umwana wakwa Abiyata ebali bashimapepo. Seraya nao ali ni kalemba wa milandu. 
Benaya umwana wakwa Yehoiyada ali e ntungulushi ya bena Kereti elyo na bena Peleti. Elyo bamwana Davidi nabo bali ni bampandamano ba mfumu.
 Elyo Davidi aipwishe ati, “Bushe pacili na nomba uusheleko uwa mu ŋanda yakwa Saulo, uo ningalangilako uluse pa mulandu wakwa Yonatani?” 
Nomba kwaliko umubomfi umo uwa mu ŋanda yakwa Saulo, ishina lyakwe ni Siba. Awe epakuya mwita ukuti amonane ne mfumu Davidi. Elyo imfumu yatila kuli ena, “Bushe eiwe Siba?” Nao ayasuka ati, “Nine, umubomfi wenu.” 
Kabili imfumu yaipwishe ati, “Bushe nakabili kuti kwaba uusheleko uwa mu ŋanda yakwa Saulo, uo ningalangilako uluse lwakwa Lesa?” Elyo Siba ayasuka imfumu ati, “Kuciliko umo umwana wakwa Yonatani, uwalemana amakasa yonse.” 
Imfumu aiti, “Nga ali kwi?” Siba ayasuka ati, “Ali ku ŋanda yakwa Makiri umwana wakwa Amieli mu Lo Deba.” 
Kanshi imfumu Davidi epakutuma abakumubuula ukufuma mu ŋanda yakwa Makiri umwana wakwa Amieli.
Ilyo Mefibosheti umwana wakwa Yonatani, mwana Saulo, aishile kuli Davidi, akontama pakumuposha no mucinshi. Elyo Davidi atila, “Bushe eiwe Mefibosheti!” Nao ayasuka ati, “Nine mubomfi wenu.” 
Elyo Davidi amweba ati, “Witiina! Pantu mu cine cine ine ndekubelela uluse pa mulandu wakwa wiso Yonatani. Ine ndi nokukubwesesha impanga yonse iyali iyakwa sokulu Saulo, kabili inshiku shonse wakulalya petebulo lyandi.” 
Elyo Mefibosheti akontama amupeela umucinshi nokusosa ati, “Bushe ne mubomfi wenu nine ani, pakuti musakamane imbwa iyafwa nga ine?”
Elyo imfumu yaitile Siba, umubomfi wakwa Saulo no kusosa kuli ena ati, “Ine nimpeela conse icali cakwa sokulu na ku ba lupwa lwakwe ku mwishikulu wakwe. 
Kanshi iwe pamo na bana bobe abaume elyo na babomfi bobe mwakulamulimina no kumuletela ifisabo pakuti umwishikulu wakwa sokulu elabulwa icakulya. Nomba Mefibosheti ena, inshiku shonse akulalya petebulo lyandi.” Nomba Siba ali na bana baume ikumi limo na basano (15), elyo na babomfi amakumi yabili (20).
Elyo Siba epakwasuka imfumu ati, “Umubomfi wenu ali nokulacita conse ico shikulu imfumu yandi yakonkomesha.” Kanshi Mefibosheti epakulalya petebulo lyakwa Davidi, kwatifye ni umo uwa mu bana ba mfumu.
Mefibosheti alikwetepo umwana umwaume umwaice uwe shina lya Mika. Elyo bonse abaleikala ku ŋanda kwa Siba balifye ababomfi bakwa Mefibosheti. 
Kabili Mefibosheti aikele mu Yerusalemu, pantu lyonse ena alelya petebulo lya mfumu. Elyo ali uwalemana amakasa yonse yabili.
Ilyo ifi fyonse fyapitile, imfumu ya bena Amoni yafwa, elyo umwana waiko Hanuni apyana wishi pa bufumu. 
Elyo Davidi atontonkanya ati, “Kanange uluse kuli Hanuni umwana wakwa Nahashi pamo ngefyo wishi na ena alangile uluse kuli ine.” Kanshi Davidi epakutuma inkombe kuli Hanuni kukulanga icililishi cakuloosha wishi.
bacilolo ba bena Amoni basosa kuli Hanuni abati, “Bushe muletontonkanya ukuti Davidi alecindika wiso mukutuma abantu bakwe kuli imwe mukulanga icililishi cakuloosha? Bushe Davidi tabatuminefye mukulengula umusumba no kufwailisha bwino pakuti bakese tulwisha no kuupoka?” 
Kanshi Hanuni epakwikata abantu bakwa Davidi, ababeya lubali citika wa myefu, aputula na malaya yabo pakati pa matako no kubabweseshamo.
Ilyo Davidi bamwebele pa fyacitike, atumine inkombe shakuya bakumanya, pantu abantu bakwa Davidi balilengelwe insoni nganshi. Imfumu epakusosa aiti, “Ikalenifye ku Yeriko mpaka imyefu yenu ikakule elyo mukabwele.”
Ilyo abena Amoni bamona ukuti nabaleta ulupato pakati kabo na Davidi, bayashima ifita fya pa nkasa amakana amakumi yabili (20,000) ku bena Aramu ukufuma ku Beti Rehobu na ku Soba, elyo ne mfumu ya ku Maaka na bantu ikana limo (1,000), elyo nakabili na bantu amakana ikumi limo na yabili (12,000) ukufuma ku Tobi.
Ilyo Davidi aumfwa ifi, Davidi atumako Yoabu ne fita fyonse ifya baume babulwi ababulamba. 
Abena Amoni nabo epakufuma mu nkambi no kutantama mu mpuka shakulwilamo pa mpongolo ya musumba wabo. Lelo abena Aramu ba ku Soba na ku Rehobu na bantu ba ku Tobi elyo na Maaka, bena balifye abene beka mu mpanga pa lwalala. 
Ilyo Yoabu amona ukuti kuli imilongo yabulwi kuntanshi elyo na ku numa yakwe, asalapo fimo ifita ifyacenjela nganshi mu Israeli no kufitantamika ukulungamana na bena Aramu. 
Ifita fimbi ifyashala apeela mu maboko yakwa munyina Abishai kukufyangalila. Kabili afitantika ukulungamana na bena Amoni. 
Elyo Yoabu asosa ati, “Nga cakuti abena Aramu bancila amaka, awe lyena uli nokwisafye mukumpokololako. Lelo nga cakuti abena Amoni bakucila amaka, elyo ndi nokwisa mukukupokololako. 
Natube abakosa kabili abashangila pakuti tulwileko na maka abantu besu pamo ne misumba yakwa Lesa wesu. Shi Yawe nacitepo icilewama mu menso yakwe.”
Kanshi Yoabu na bashilika ali nabo bafuma mukulwisha abena Aramu, awe nabo bafulumuka ukufuma pantanshi yabo. 
Cilya abena Amoni bamona ukuti abena Aramu balafulumuka, nabo bene bafulumuka pa cinso cakwa Abishai, kabili baya ingila na mu musumba. Kanshi Yoabu epakubwela ukufuma kukulwisha abena Amoni, baisa na ku Yerusalemu.
Panuma ilyo abena Aramu bamwene ukuti babacimfya ku bena Israeli, balonganika ifita nakabili. 
Hadadesa aita abena Aramu abaleta ukufuma kwishilya lya mumana wa Yufurate. Baya ku Helamu, na Shobaki umukalamba wa fita fyakwa Hadadesa ewalebatungulula.
Ilyo Davidi bamwebele pali ici, alongenye abena Israeli bonse, bayabuka Yordani no kuya ku Helamu. Abena Aramu batantamika imilongo ya fita fyabo mukukumanya Davidi mu bulwi, bayamba no kumulwisha. 
Lelo abena Aramu bafulumuka pantanshi ya bena Israeli. Kabili Davidi nao epakwipaya abali pa maceleta yabo imyanda cine lubali (700) elyo ifita fyabo ifya pa makasa amakana amakumi yane (40,000). Kabili bacena Shobaki umukalamba wa fita fya nkondo, nao afwila na palya pene. 
Ilyo imfumu shonse ishali ishinono kuli Hadadesa shamona ukuti nabacimfiwa ku bena Israeli, bapanga umutende na bena Israeli mukuba ababomfi babo. Eico abena Aramu baletiina ukulayafwako abena Amoni nakabili.
 Kabili pakwaluka kwa mwaka pa nshita ilya imfumu shifuma ukuya ku nkondo, Davidi atumine Yoabu pamo na bacilolo bakwe elyo ne fita fyonse ifya bena Israeli. Nabo baya ipaulula abena Amoni no kupokolola umusumba onse uwa Raba. Lelo Davidi wena ninshi nashala mu Yerusalemu.
Icungulo cimo Davidi aima pa busanshi bwakwe no kwamba ukwendauka pa mutenge wa ŋanda ye sano. Lintu acili pa mutenge, alolesha panshi amona umwanakashi aleowa. Uyu mwanakashi ali umusuma nganshi. 
Elyo Davidi atuma uwakwipusha pali uyu mwanakashi. Umwaume asosa ati, “Bushe uyu, te Batisheba, umwana umwanakashi wakwa Eliamu kabili umukashi wakwa Uria umwina Hiti?” 
Elyo Davidi atuma abakuya mubuula. Awe nao aisa kuli Davidi no kulala nankwe. Pali iyi nshita ninshi Batisheba ali uwasanguluka ku kukowela kwakwe. Elyo abwelela kumwakwe. 
Umwanakashi uyu, aimita elyo atuma amashiwi kuli Davidi atila, “Ine ninjimita.”
Davidi kanshi epakutuma amashiwi kuli Yoabu ati, “Ntumina Uria umwina Hiti.” Nao Yoabu atuma Uria kuli Davidi. 
Ilyo Uria afikile kuli Davidi, amwipusha umutende wakwa Yoabu ifyo uli, ifyo ifita fili elyo nefyo inkondo ileenda. 
Elyo Davidi aeba Uria ati, “Kabiye, tentemukila ku ŋanda yobe no kusamba amakasa yobe.” Awe Uria afuma mwisano aya. Kabili imfumu yamukonkesha icabupe ukufuma kwisano kwine. 
Lelo Uria taile kumwakwe ngefyo bamwebele, asendeme pa mwinshi wa mpongolo pamo pene na bonse ababomfi bakwa shikulu wakwe.
Ilyo Davidi aumfwa ukuti Uria taciya ku ŋanda, amwipusha ati, “Bushe taufumine pa lwendo ulutali? Cinshi ico tawailile ku ŋanda?” 
Uria atile kuli Davidi, “Imbokoshi ya Cipangano, abena Israeli elyo na bena Yuda bonse bekala mu matenti. Kabili shikulu Yoabu elyo na babomfi bakwa shikulu nabo bacita inkambi mu mpanga, pa lwalala. Nga ine kuti naya shani ku ŋanda yandi kukulya, kukunwa elyo no kulala no mukashi wandi? Icine cine apo iwe uli no bumi, teti ncite icintu ica musango ngoyu!” 
Elyo Davidi atila kuli ena, “Cisuma ikala pano pene ubushiku bwa lelofye, mailo nkakuleka ukubwelelamo.” Kanshi Uria epakushala mu Yerusalemu pali bulya bushiku elyo nobwakonkelepo. 
Elyo Davidi aita Uria kukulya no kunwa nankwe, amulenga no kukolwa. Lelo mu cungulo Uria aya mukusendama pa butanda bwakwe pamo na babomfi bakwa shikulu wakwe. Kumwakwe ku ŋanda kwena taileko iyoo.
Ubushiku bwakonkelepo ulucelo, Davidi alemba inkalata kuli Yoabu no kupeela Uria ukusenda. 
Muli kalata alemba atila, “Bika Uria apo ubulwi bulumishe mu mulongo wantanshi. Elyo mubwelele kunuma yakwe pakuti bamukome no kufwa.”
Kanshi cilya Yoabu aba pakushinguluka uyu musumba, alishibe apali ifita ifyakosa nganshi mukucingilila uyu musumba, epo abika Uria. 
Ilyo abantu ba mu musumba bafuma mukulwisha Yoabu, bamo abaume bakwa Davidi abali ifita fyakwe baipaiwa pamo pene na Uria umwina Hiti nao afwila kumo.
Elyo Yoabu atumine kuli Davidi amashiwi yonse aya pa mulandu wa bulwi. 
Akonkomesha kapaso ati, “Ilyo uleya pwisha ukusosa imilandu yonse iyi iya bulwi ku mfumu, 
limbi aya mashiwi kuti yaimya ubukali ku mfumu, kabili kuti yakwipusha aiti, ‘Nga mulandu nshi mwapalamineko ku musumba kukulwa? Bushe tamwaishibe ukuti aba pa cibumba kuti bamilasa imifwi? 
Nga uwaipaye Abimeleki mwana Yerubesheti nani? Bushe te mwanakashi amulashile impelo ye libwe ukufuma pelinga pakuti afwe mu Tebeshi? Mulandu nshi mwaikalile mupepi ne linga?’ Nga cakuti yakwipusha pali ici, elyo utile kuli yena, ‘No mubomfi wenu Uria umwina Hiti nao nafwa.’”
Awe inkombe yalile, elyo ilyo yafika, yaeba Davidi amashiwi yonse bamutumine ukusosa. 
Inkombe yaeba Davidi aiti, “Abantu balitucila amaka no kwisa mukutulwisha pa lwalala. Lelo kwena twali bafulumuna mpakafye na ku mwinshi wakwingilila pa mpongolo ya musumba. 
Elyo abali na mata balashile ababomfi benu ne mifwi ukufuma pa cibumba no kwipayapo bamo abantu ba mfumu. Nakabili no mubomfi wenu Uria umwina Hiti nao nafwa.” 
Elyo Davidi aeba inkombe ati, “Eba Yoabu utile, ‘Ici, ciikusakamika, ulupanga lwena lwipaya uyu elyo noyu wine. Ikatishafye ukulwisha umusumba no kuonaula. Umwebe Yoabu ifi pakumukoselesha.’”
Ilyo muka Uria aumfwile ukuti umulume wakwe nafwa, alaloosha umulume wakwe. 
Na panuma ya nshita yakuloosha, Davidi atuma abakuya leta muka Uria ku ŋanda kumwakwe. Awe nao aisa ba umukashi wakwe. Kabili amufyalila umwana umwaume. Lelo ici cintu Davidi acitile tacasekeshe Yawe.
 Elyo Yawe atuma Natani kuli Davidi. Ilyo afika kuli ena, amweba ati, “Kwali abantu babili mu musumba umo, umo umukankala elyo umbi nao umupina. 
Umukankala alikwete iŋombe ne mpaanga ishingi. 
Lelo umupina takwetefye nangu cimo kanofye akakota ka mpaanga ako ashitile. Alekakusha bwino no kukulila pamo nankwe elyo na bana bakwe. Kalepeelwako ifilyo fimo fine, ukunwena ku lukombo lumo lwine nankwe elyo kabili kalelala mu maboko yakwe. Awe kalifye kwati mwana umwanakashi kuli ena.
“Nomba kwaishile umulendo ku mukankala lelo umukankala afilwa ukubuulapo imo impaanga nangu iŋombe iyakuti apekanishishepo umulendo uwamufikilile. Mu nshita yakubuula impaanga yakwe, asenda akapaanga ka mupina no kupekanya icakulya ca mweni uwamufikile.” 
Elyo Davidi aikatwa no bukali kuli uyu muntu, no kweba Natani ati, “Mu cishinkafye cakwa Yawe uwamweo, umuntu uyu uucitile ici wena alingilefye ukufwa! 
Afwilefye ukubweseshapo impaanga shine pa kapaanga akakota kamo pa mulandu wa ici acitile, pantu no luse takwete.”
Elyo Natani atile kuli Davidi, “Uyu muntu niwe! Ifi efyo Yawe, Lesa wakwa Israeli asosa ati, ‘Nine nakusuba ukuba imfumu pa bena Israeli, kabili nine nakupokolola ukufuma mu minwe yakwa Saulo. 
Nine napeela iŋanda yakwa sokulu kuli iwe pamo pene na bakashi bakwa sokulu mu maboko yobe. Nine nakupeele iŋanda yakwa Israeli ne yakwa Yuda. Kanshi nga cakuti ifi fyonse naficepesha, nga nalikupeelelapo na fimbi. 
Bushe cinshi wasuulile ishiwi lyakwa Yawe nokucita icabubifi pa cinso cakwe? Iwe walipaya Uria umwina Hiti no kusenda umukashi wakwe, aba umukashi obe. Wamwipaya ku lupanga lwa bena Amoni. 
Nomba ecalenga ulupanga talwakatale alufuma mu ŋanda mumobe pantu walinsuula no kusenda muka Uria umwina Hiti mukuba umukashi obe?’
 “Ifi efyo Yawe asosele, ‘Ukufuma mu ŋanda yobe mwinefye, ine ndi nokukuletela icimfulunganya. Mu mensofye yobe ine nkabuula abakashi bobe no kubapeela ku mubiyo uo waishiba nganshi, nao akalala nabo pakabalika. 
Iwe wacitile mu bumfisolo, lelo Ine nkacita pakabalika kabili pa cinso ca bena Israeli bonse.’”
Elyo Davidi aeba Natani ati, “Ine nincita ububifi kuli Yawe.” Nao Natani amwasuka ati, “Yawe nakubelela uluse pa bubifi bobe. Tauli nakufwa iyoo. 
Nomba pa mulandu wakuti naucita ici, naulenga abalwani bakwa Yawe bamupontele, umwana uo wafyala ali nokufwa.”
Panuma ilyo Natani aile kumwakwe, Yawe aumine no kulwalika umwana mwaume untu muka Uria afyele kuli Davidi. 
Davidi nao epakupapata kuli Lesa pa mulandu wa mwana. Afungile ukulya no kuya mu ŋanda yakwe, alambalala panshi inshiku ishingi. 
Elyo abakalamba ba mwisano lyakwe baisa iminina mu mbali yakwe pakuti bamwimye panshi, awe akanininafye. Akaana no kulya pamo nabo icakulya.
Pa bushiku bwalenga cine lubali, umwana afwa. Elyo ababomfi bakwa Davidi baba no mwenso uwakumweba ukuti umwana nafwa, pantu batontonkenye abati, “Lintu umwana acili umumi, twalelanda na Davidi, lelo taletumfwa iyoo. Nomba kuti twamweba shani ati umwana nafwa? Awe limbi kuti acitapo icabipa.” 
Davidi amona ukuti ababomfi bakwe baletotoshanya elyo ailuka ukuti umwana nafwa. Aipusha ati, “Bushe umwana nafwa?” Nabo bayasuka abati, “Ee, nafwa.” 
Awe Davidi aima ukufuma panshi. Panuma yakowa, asuba na mafuta no kufwala ifyakufwala fimbi, aya ingila na mu ŋanda yakwa Yawe mukupepa. Cilya afuma aipusha ababomfi bakwe ukumupeelako icakulya nao alya. 
Ababomfi bakwe epakumwipusha abati, “Nga cinshi ulecitila umusango uyu? Ilyo umwana acili umumi, walifungile ukulya, kabili waleloosha. Lelo nomba ilyo umwana afwa, waima no kulya!” 
Davidi ayasuka ati, “Ilyo umwana ali umumi, nalefunga ukulya no kuloosha. Ine naletontonkanya nati, ‘Bushe nani eshibe? Yawe nalimo kuti ambelela uluse no kuleka umwana abe umumi.’ 
Lelo nomba apo nafwa, cinshi ningafungila ukulya? Bushe kuti namubwesha nakabili. Ine nkaya kuli ena, lelo ena takabwelele kuli ine iyoo.”
Elyo Davidi alakoselesha umukashi wakwe Batisheba, kabili aya kuli ena no kulala nankwe. Awe nao afyala umwana umwaume, bamwinika ishina lya Solomoni. Yawe amutemwa nganshi. 
Pantu Yawe amutemwa nganshi, atuma ishiwi ukupitila muli Natani kasesema mukumwinika ishina lya Yedidiya.
Kabili Yoabu ali pa bulwi ku Raba umusumba ukalamba ku bena Amoni no kupokolola uyu musumba wa mfumu. 
Elyo Yoabu atuma inkombe kuli Davidi nokutila, “Ine nindwisha Raba ne fishima fya menshi nimpokolola. 
Nomba longanikeni impuka ya fita fyonse no kwisa shinguluka, umusumba no kuupoka. Pantu ine nga naupoka kuti nawinika ishina lyandi”. 
Elyo Davidi alonganika impuka ya fita fyonse no kuya ku Raba kukulwisha no kupokolola umusumba. 
Abuula ne cisote cabufumu ukufuma ku mutwe wa mfumu yabo. Ukufina kwaciko kwali italanta lya golide limo, kabili mukati mwali no tumabwe utwauma umutengo. Baisa cibika pa mutwe wakwa Davidi. Kabili abuula ifitapwa ifingi nganshi ukufuma mu musumba. 
Elyo afumya abantu abali mu musumba, abatwala kukubomba imilimo yakubomfya ifyakuputwilako imbao, bancinde elyo na masembe. Kabili abapeela imilimo yakutama matafwali. Ifi efyo acitile na ku misumba yonse iya bena Amoni. Elyo Davidi ne fita fyakwe fyonse babwelelamo ku Yerusalemu.
Ilyo ifi fyonse fyapitile, Amunoni mwana Davidi alitemenwe Tama uwali umusuma nganshi. Ali ni nkashi yakwa Abusalomu umwana wakwa Davidi. 
Awe Amunoni tepakucululuka mu mutima, icakuti camufisha na mukulwala pa mulandu wakwa nkashi yakwe Tama. Pa mulandu wakuti Tama ali ni nacisungu, calikosele kuli Amunoni ukuti acite ico alefwaya kuli Tama. 
Nomba Amunoni alikwetepo umunankwe ishina lyakwe ni Yonadabu umwana wakwa Shimeya, munyina wakwa Davidi. Yonadabu ali umucenjeshi nganshi. 
Awe aipusha Amunoni ati, “Bushe mulandu nshi iwe, we mwana wa mfumu, ulemonekela uwabulanda cila lucelo? Bushe teti unjebeko?” Amunoni atile kuli ena, “Ine nalitemwa Tama, inkashi yakwa munyinane Abusalomu.” 
Elyo Yonadabu amweba ati, “Kabiye ku busanshi bobe usendame kwati naulwala. Ilyo bawiso baleisa kukukumona, ubebe ati, ‘Ndefwaya nkashi yandi Tama ese apekanye icakulya pa cinso candi ilyo ndemonako, pakuti ese andisheko ukufuma mu minwe yakwe.’”
Awe Amunoni aya lambalala pa musengele apashanya kwati mulwele. Ilyo imfumu yaisa mukumumona, Amunoni asosa ku mfumu ati, “Kuti natemwa nkashi yandi Tama aisa mpangilako utumikate utwawamisha pa cinso candi pakuti ndye ku filefuma ku minwe yakwe.”
Elyo Davidi atumine ishiwi kuli Tama kwisano ati, “Kabiye ku ŋanda yakwa ndume yobe Amunoni uye mupekanishako ifyakulya fimo.” 
Awe Tama epakuya ku ŋanda yakwa ndume yakwe Amunoni, uko asendeme. Abuula umufuba umo, aukasawila, apangamo umukate ninshi Amunoni alemonako, elyo afumbika. 
Epakubuula pani afumyapo umukate nokupeela Amunoni ukuti alye, nao akaana ukulya. Elyo asosa ati, “Fumya abantu bonse kuno.” Abantu bonse epakufumamo bamusha baya. 
Elyo Amunoni aeba Tama ati, “Ndetela ifyakulya kuno ku muputule wandi uwakusendamako pakuti undisheko ne minwe yobe.” Tama nao abuula umukate acipekanya no kutwala kuli ndume yakwe Amunoni ku muputule wakwe uwakusendamako. 
Lelo ilyo atwala kuli ena ukuti alye, Amunoni amufukukila nokutila, “Isa tulale na iwe, we nkashi yandi.” 
Nao Tama atila kuli Amunoni, “Tecakwesha we ndume yandi! Wimpatikisha. Pantu ica musango uyu tacatala acicitika mu bena Israeli! Wicita ici cintu icabipa. 
Nomba ine, ni kwi nkatwala uyu musebanya wandi? Na iwe, uli nokubafye iciwelewele ca muntu mu bena Israeli. Nakupapata landafye ku mfumu pantu tekuti ikaanye ine ukupwa kuli iwe.” 
Lelo Amunoni akaana ukumfwa kuli Tama, nomba ico icakuti ali na maka ukumucila, asuka amunasha, asendama nankwe kumupatikisha.
Elyo Amunoni apata Tama nganshi, kabili impatila yakwe kuli Tama yacilile pafyo amutemenwe. Amunoni aeba Tama ati, “Ima, no kufuma uleya!” 
Tama nao akaana, nokutila kuli ena, “Iyoo nshaye! Ala ukuntamfya calabipishapo nganshi ukucila nefyo ucitile kale kuli ine.” Lelo Amunoni wena akaanininafye ukumfwa kuli Tama. 
Amunoni epakwita umubomfi wakwe nokumweba ati, “Shifumya uyu mwanakashi muno elyo wisalisheko ku ciibi panuma nga afuma.” 
Awe umubomfi wakwe amufumya elyo aisalako ne ciibi panuma ilyo Tama afuma. Tama afwele umwingila wa maboko ayatali uwamutengo, pantu efyakufwala abana ba mfumu abanakashi banacisungu balefwala. 
Tama epakuisuba imito mu mutwe no kulepula insalu ya mwingila wakwe afwele. Abika na maboko pa mutwe wakwe, aya aleloosha apakalamba ilyo aleya.
Elyo ndume yakwe Abusalomu asosele kuli Tama ati, “Bushe ni Amunoni ndume yobe ewakubifya? Nomba talala we nkashi yandi. Ala ni ndume yobe. Tecakwesha ukubika ici cintu ku mutima.” Elyo Tama aikala na mu ŋanda yakwa ndume yakwe Abusalomu, umweo uwa nkumbabulili.
Ilyo imfumu yaumfwile fyonse ifi, yalifulilwe nganshi. Nomba imfumu yalifililwe ukumucita icintu nelyo cimo pantu uyu ewali umwana wakwe ibeli, elyo alimutemenwe nganshi. 
Lelo Abusalomu tatalile alanda ishiwi nangu limo kuli Amunoni, ilibi nangu ilisuma, pantu alimupatile pakupatikisha ukusendama na nkashi yakwe.
Panuma ya myaka ibili, ilyo bakabeya ba mpaanga shakwa Abusalomu bali ku Baali Hasori mupepi no mupaka wa ku Efulemu, Abusalomu aitile bonse abana ba mfumu abaume. 
Abusalomu epakuya ku mfumu nokutila, “Umubomfi obe aisa na bakabeya ba mpaanga. Bushe imfumu na bacilolo baiko kuti batemwa ukwisa sangwako?” 
Imfumu yamwasuka aiti, “Iyoo mwana wandi. Ifwe bonse tekuti tuyeko, epali twakucushafye.” Awe Abusalomu aesha ukupatikisha imfumu, nalyo line yakaana ukuyako lelo yamupeelafye ipaalo.
Elyo Abusalomu atile, “Nga cakuti teifyo, napapata kanshi lekeni tuleyafye na munyinane Amunoni.” Nayo imfumu epakumwipusha aiti, “Bushe mulandu nshi ulefwaila ukuya nankwe?” 
Nomba mu mupatikisha wakwa Abusalomu, imfumu epakuleka Amunoni pamo na bana ba mfumu abaume bonse ukuya nankwe.
Elyo Abusalomu apeela icipope ku babomfi bakwe ati, “Umfweni! Ilyo mwalaisa mona Amunoni asansamuka panuma yakunwa umwangashi, na ine naisa mweba ati, ‘Ipayeni Amunoni,’ mwitiina, mumwipayefye. Bushe teine mpeele ici cipope? Mubefye abakosa kabili abashipa.” 
Eico kanshi ababomfi bakwa Abusalomu bacitile ifyo Abusalomu abakonkomeshe ukucita kuli Amunoni. Elyo abana ba mfumu abaume bonse baima, banina cila muntu pali punda wakwe no kufulumuka.
Ilyo bacili mu nshila baleya, kwafika akasebo kuli Davidi akakutila, “Abusalomu naipaya bonse abana ba mfumu abaume, tapali nangu umo pali bena uushelepo.” 
Awe imfumu yaima apo yaikele no kulepaula ifyakufwala fyaiko no kulambalala panshi. Kabili bonse ababomfi baiko abaiminine pantu yali, nabo balepaula ifyakufwala fyabo. 
Lelo Yonadabu mwana Shimeya, munyina wakwa Davidi asosa ati, “Mwe shikulu mwitila amuti ni bonse abana ba mfumu bepeye iyoo, ni Amunoni eufwilefye. Ifi fyalimoneke kuli Abusalomu ukuti eyali amapange yakwe nakale, ukutulafye pa bushiku Amunoni alele na nkashi yakwe Tama kumaka. 
Mwe shikulu wandi, cimusakamika ku kasebo kakutila abana ba mfumu abaume nabafwa. Ni Amunoni ekafye eufwile.” 
Ninshi pali iyi nshita Abusalomu nafulumuka. Nomba umulinshi umo uwaiminine ainuna amenso lwa pamulu elyo amona abantu abengi bali mu musebo, lwa ku masamba yakwe baleisa mu mbali ya lupili. Elyo umulinshi aya eba imfumu ukutila, “Ine namona abantu ku ntunga ya ku Horonaimu, mu mbali ya lupili.” 
Yonadabu nao asosa ku mfumu ati, “Moneni abana ba mfumu abaume aba pano, neci cacitikafye pamo ngefyo umubomfi wenu asosele.” 
Ilyofye apwa ukulanda, awe abana ba mfumu abaume baingila, balalila imisowa mukwikatisha. Imfumu nayo pamo na babomfi baiko, balaloosha apakalamba.
Lelo Abusalomu afulumwike no kuya kuli Talimai mwana Amihudi, imfumu ya Geshuri. Lelo imfumu Davidi yena yalalooshafye umwana waiko inshiku shonse. 
Panuma yakufulumuka kwakwa Abusalomu aile ikala ku Geshuri pa myaka itatu. 
Kabili umupashi wa mfumu Davidi walefuluka ukuya kuli Abusalomu, pantu balimukoselesheko pa mulandu wa mfwa yakwa Amunoni.
Nomba Yoabu umwana wakwa Seruiya alishibe ukuti mu mutima wa mfumu muli ukufuluka Abusalomu. 
Kanshi Yoabu epakutumapo umuntu umo ku Tekoa no kuya letako umwanakashi uwamano ukufuma kulya kwine, amweba ati, “Umoneke kwati uli ne cililo. Ufwale ifyakufwala fya malilo, kabili tecakwesha ukubomfya amafuta yakukuyemfya iyoo. Umonekefye kwati mwanakashi uupwile inshiku ishingi mu bulanda bwakuloosha uwafwa. 
Elyo nomba uye ku mfumu no kuya landa aya mashiwi.” Elyo Yoabu epakumweba amashiwi yakuya landa.
Ilyo umwanakashi uwafumine ku Tekoa aile ku mfumu, alambalala panshi ubukupeme, ashimpa ne mpumi yakwe panshi mukupeela umucinshi nokusosa ati, “Ngafweni, mwe mfumu!” 
Elyo imfumu yamwipusha aiti, “Bushe cinshi cilekucusha?” Nao ayasuka ati, “Ine icine cine ndi mukamfwilwa. Umulume wandi alifwa. 
Ine ne mubomfi wenu nali na bana baume babili nomba ilyo bali mu mpanga balelwa no wakubalamununa tapali. Umo akomene umunankwe no kumwipaya. 
Nomba ulupwa lonse lwaimina umubomfi wenu, nokutila, ‘Tufumisheni uwaipeye munyina, pakuti na ifwe tumwipaye pa bumi bwakwa munyina uo aipaya. Nangu calaba ukuti tulofye mpyani yakwe pamo pene.’ Nomba nga bacita ifi, bakashimya umusolilo wandi uwashala, no kulenga ishina lya mulume wandi pamo na bana nangu abakukonkapo bonse mpanga yonse pano isonde lyonse bakalobelele.”
Elyo imfumu yatile ku mwanakashi, “Kabiye ku ŋanda yobe na ine nalapeela amafunde aya pa mulandu obe.” 
Lelo umwanakashi uwafumine ku Tekoa nao atila kuli ena, “Mwe shikulu imfumu yandi, shi lekenifye umulandu ube pali ine wine pamo no lupwa lwakwa tata. Kabili shi lekeni imfumu pamo ne cipuna caiko ibe iyakaele.”
Elyo imfumu nayo yayaswike aiti, “Nga cakuti kwaba umuntu uwakwisa sosa icintiinya kuli iwe, umulete kuli ine, pantu takabwekeshepo ukukucusha.” 
Elyo umwanakashi asosa ati, “Kanshi shi lekeni imfumu ibukishe Yawe, Lesa waiko, ukuti acingilile kalandula wa mulopa ukufuma ku bonaushi na bumbi, pakuti umwana wandi eonaulwa.” Imfumu nayo yasosa aiti, “Mu cishinkafye cakwa Yawe uwamweo, takuli umushishi nangufye umo uwa ku mutwe wa mwana obe uukaponena panshi.” 
Elyo umwanakashi asosa ati, “Shilekeni umubomfi wenu asosepo ishiwi limo kuli shikulu imfumu yandi.” Imfumu nayo yayasuka aiti, “Landa.” 
Umwanakashi atile, “Bushe cinshi nomba imfumu yacitile icilubo camusango ifi pa bantu bakwa Lesa? Pantu pakupingula muli iyi nshila, imfumu yaipeela icilubo iyine, pakukanabwesha umwana waiko, uko abutukile? 
Pantu tuli benakufwa, twapala nga menshi ayetikila panshi ayashingalonganikwa pamo nakabili. Lelo Lesa tasenda ubumi, ena alafwaya inshila yakubweseshamo umuntu uo batamfya ukuti etaluka kuli ena.
“Kanshi nomba ninjisa kuli imwe mwe shikulu imfumu yandi ukuti nsose ici, pantu abantu nabanenga ukutiina. Kanshi umubomfi wenu epakutontonkanya ati, ‘Kankaye landafye ku mfumu, nalimo kuti yamona ifyo ingacita pafyo umubomfi waiko alomba. 
Pantu imfumu yalaumfwa, no kulubula umubomfi waiko ukufuma ku maboko ya muntu uulefwaya ukonaula bonse ine elyo no mwana wandi umwaume ku cuma cacishilano Lesa atupeela.’
“Eico nomba umubomfi wenu atontonkenye ukuti, ‘Ishiwi lyakwa shikulu imfumu yandi lilendetela ukutuusha.’ Pantu shikulu imfumu yandi aba kwati ni malaika wakwa Lesa mukwishiba ifisuma ne fyabipa. Shi Yawe Lesa wenu abe na imwe.”
Elyo imfumu yatile ku mwanakashi, “Tecakwesha ukufisa nangu kamo ukufuma kufyo nalakwipusha.” Umwanakashi nao ayasuka ati, “Lekeni shikulu imfumu yandi ilande.” 
Elyo imfumu yaipusha aiti, “Bushe te Yoabu waibikamo muli ifi fyonse?” Umwanakashi ayasuka ati, “Icine cinefye napo imwe muli abomi mwe shikulu imfumu yandi, takwingaba nangu umo uwingapilibukila ku kulyo nangufye ni ku kuso, ukufuma ku cintu conse ico shikulu imfumu yandi ilesosa. Ee cacine, mubomfi wenu Yoabu uwanjebele ukuti ncite ifi. Kabili ewabikile na mashiwi yonse aya mu kanwa ka mubomfi wenu. 
Umubomfi wenu Yoabu ewacitile ifi pakuti umulandu ubele mu musango umbi. Shikulu wandi alikwata amano kwati ni malaika wakwa Lesa. Aleshiba conse icilecitika mu calo conse.” 
Elyo imfumu yatila kuli Yoabu, “Cisuma, nalacita ico walanda. Kabiye, kabweshe umulumendo Abusalomu.” 
Yoabu alambalala panshi ubukupeme panshi mukupeela umucinshi, elyo apaala imfumu. Yoabu epakutila, “Ilelo umubomfi wenu aishiba ukuti asangwa uwatemwikwa ku menso yenu, mwe shikulu imfumu yandi pantu imfumu yacita ico umubomfi waiko alombele.”
Elyo Yoabu aile ku Geshuri nokuya buula Abusalomu ukumubwesesha ku Yerusalemu. 
Lelo imfumu yasosa aiti, “Afwile ukuyafye ku ŋanda kumwakwe. Tafwile ukumoneka ku cinso candi iyoo.” Kanshi Abusalomu epakuya ku ŋanda kumwakwe. Kabili tamwenepo icinso ca mfumu nakalya.
Kanshi mu calo conse ica bena Israeli, tamwali umuntu uo balelumbanya pakuyemba pamo nga Abusalomu. Ukufumafye pa mulu wa mutwe wakwe ukufika na ku katende ka lukasa lwakwe, takwali kalema nelyo kamo muli ena. 
Inshita yonse ilyo amona ukuti umushishi wa ku mutwe wakwe wafulisha, aleya mukuubeya. Aleupimisha, kabili ukufina kwauko kwaleba amashekeli pa cipimo ca mfumu imyanda ibili (200).
Abusalomu afyele abana batatu elyo no mwanakashi umo. Ishina lya mwana umwanakashi ali ni Tama. Tama ali umusuma nganshi mukumoneka.
Abusalomu aikele imyaka ibili mu Yerusalemu ukwabula ukumonanapo ne mfumu. 
Elyo Abusalomu aita Yoabu pakuti engamutuma ku mfumu. Lelo Yoabu akaana ubwite bwakuya kuli ena. Kabili epakutumako intumi na imbi iyacibili, nalyo line akaana ku bwite. 
Elyo asosa ku babomfi bakwe ati, “Moneni, ibala lyakwa Yoabu lyasuntinkana ne bala lyandi, elyo alilimamo na bale mulya mwine. Kabiyeni no kulyoca ku mulilo.” Kanshi ababomfi bakwa Abusalomu epakuya oca ibala ku mulilo.
Elyo Yoabu aima aya ku ŋanda yakwa Abusalomu nokutila kuli ena, “Mulandu nshi ababomfi baocela ibala lyandi ku mulilo?” 
Abusalomu ayasuka ati, “Mona nalituma ishiwi kuli iwe nati isa kuno pakuti ningesa kutuma ku mfumu, kukwipusha ukuti, ‘Bushe mulandu nshi nafumina ku Geshuri? Nga caliwemefye ne mwine nga cakuti na nomba njikala kulya kwine!’ Elyo nomba, ine ndefwaya ukumonana ne mfumu kanshi nga cakuti nasangwa no mulandu uli onse, lekenifye injipaye.”
Kanshi Yoabu epakuya ku mfumu no kuyeba ici. Elyo imfumu yaita Abusalomu, nao aingila, akontamina panshi mukupeela umucinshi pakuiposha. Imfumu nayo yatomona Abusalomu pakumuposha.
Ilyo ifi fyonse fyapitile, Abusalomu aipekanishishe umwine iceleta, bakabalwe elyo na bantu amakumi yasano (50) abakutangila pa ntanshi yakwe. 
Abusalomu aleima ulucelo no kwiminina pa mbali ya musebo uwaya ku mpongolo. Ilyo lyonse umuntu aisa na kasebo akakutwala ku mfumu kukupingulwa, Abusalomu amwita no kumwipusha ati, “Bushe ni ku musumba nshi ufumine?” Nao ali nokwasuka ati, “Umubomfi wenu afumine mu luko lumo lwa nko sha bena Israeli.” 
Elyo Abusalomu ali nokusosa kuli ena ati, “Mona, umulandu obe ulifye bwino kabili uwatambalala, lelo tapali nangu umo pa bemininako imfumu uwingakumfwa.” 
Abusalomu alundapo nokutila, “Nga cakuti nine bacitile umupingushi mu calo, umuntu onse uwamulandu nangu uwakuilishanya kuti aisa kuli ine, na ine kuti namona ukuti apingulwa mu mulinganya.” 
Elyo kabili umuntu onse ilyo aya kuli ena ukuti amukontamine pakumuposha, Abusalomu ena aletambikafye ukuboko kwakwe no kumwikata, elyo amutomona. 
Abusalomu efyo alecita ku bena Israeli bonse, abaleya ku mfumu kukufwaya ubwafwilisho bwa bupingushi bwamulinganya. Ifi efyo Abusalomu alesembeleka imitima ya baume ba bena Israeli.
Nomba pa mpela ya myaka ine, Abusalomu atile ku mfumu, “Shilekeni nje ku Hebuloni no kuya fikilisha icilayo nacitile kuli Yawe. 
Ilyo umubomfi wenu aleikala ku Geshuri mu Aramu, acitile icilayo cakutila, ‘Nga cakuti Yawe ambweseshamo ku Yerusalemu, ndi nokulapepela Yawe mu Hebuloni.’” 
Elyo imfumu yamweba ati, “Kabiye umutende.” Kanshi Abusalomu epakuya na ku Hebuloni. 
Elyo Abusalomu mu nkaama atuma inkombe monse mu nko sha bena Israeli mukusosa ati, “Ilyo lyonse muli nokumfwa ukulila kwa mapenga, elyo mukalebilisha amuti, ‘Abusalomu ali ni mfumu mu Hebuloni.’” 
Kanshi abantu imyanda ibili (200) ebashindike Abusalomu ukufuma ku Yerusalemu. Aba bonse ebalalikwe nga bashimucindikwa. Kabili bena bali abakaele abashaishibe nangufye kamo pali uyu mulandu. 
Ilyo Abusalomu acili aletuula amalambo, atuma uwakwita Aitofeli umwina Giloni, cilolo wakwa Davidi, ukufuma ku Gilo umusumba wakwe. Kabili ukwikatana pamo kwakosa nganshi, na balekonka Abusalomu balafulilakofye.
Kabili kwaishile umo uwakweba Davidi ukuti, “Imitima ya bena Israeli nayalukila kuli Abusalomu.” 
Elyo Davidi aeba ababomfi bakwe abo ali nabo mu Yerusalemu ati, “Iseni! Tufulumukefye, pantu takuli nangu umo uuli nokupusuka ukufuma kuli Abusalomu. Nombalinefye tufwile ukuya, epali ayangufyanya ukulwisha no kucimfya elyo atonaula, aonaula no musumba ku lupanga.” 
Elyo bacilolo ba mfumu bamwasuka abati, “Ababomfi benu bali abaipekanya ukucitafye conse ico shikulu imfumu yesu isalile.” 
Awe imfumu epakufuma na baŋanda bonse bamukonka. Lelo ashakofye abakashi bakwe abo asaupile mu bwinga ikumi limo kukusunga isano lya mfumu. 
Kanshi imfumu epakufuma na bantu bonse bamukonka. Elyo baya iminina pa ŋanda yakulekelesha. 
Abantu bonse baleenda balemupita mumbali, ninshi bali pamo bonse na bena Kereti, abena Peleti, elyo na bonse imyanda mutanda (600) iya bena Gati abamushindike ukufuma ku Gati baleenda ukupita pa cinso ca mfumu. 
Elyo imfumu yasosa kuli Itai umwina Gati aiti, “Bushe cinshi ico na iwe walatukonkela? Bwelelamo uye ikala ne mfumu Abusalomu. Ala iwe uli mwinafyalo, uli mweni uwafuma ku calo ca kumwenu. 
Iwe ni mailo waishilefye. Elyo ilelo wati tube abakwendauka bonse, ilyo ine nshishibe uko ndi nokuya? Bwelelamo, elyo usende na bamunonko. Shi uluse ne cishinka fileba na iwe.” 
Elyo Itai ayasuka imfumu ati, “Mu cishinkafye cakwa Yawe uwamweo, kabili apofye shikulu wandi imfumu yandi yabumi, uko konsefye shikulu imfumu yandi ili nokuba cibe ni mu bumi nangu ni mfwa, eko no mubomfi wenu ali nokuba.” 
Elyo Davidi aeba Itai ati, “Cisuma tuleya, tangila.” Awe Itai umwina Gati epakuya pamo na bantu bakwe bonse ne ndupwa shintu ali nasho. 
Abantu bonse mu calo bapumunapo imisowa ikalamba balalila ilyo balepita. Awe imfumu nayo epakwabuka umukonko wa Kidironi, elyo abantu bonse bena balepitililafye ukulungama ku matololo.
Abiyata epo ali pamo na Sadoki, na bonse abena Levi abalesenda Imbokoshi ya Cipangano cakwa Lesa. Elyo babika Imbokoshi yakwa Lesa panshi na Abiyata atuulapo na malambo mpakafye abantu bonse bapwa ukufuma mu musumba. 
Elyo imfumu yaeba Sadoki aiti, “Bwesesha Imbokoshi yakwa Lesa mu musumba. Nga cakuti nasanga uluse ku cinso cakwa Yawe, ali nokumbwesha no kunenga kabili ukuimona pamo ne cifulo cakwe icakwikalamo. 
Lelo nga cakuti atila, ‘Ine nshisekelele muli iwe,’ awe lyena ine ndifye uwaipekanya ukuti acite conse kuli ine ico atemenwe.” 
Imfumu nayo epakusosa kuli Sadoki shimapepo aiti, “Bushe iwe, teiwe kamona iyoo? Bwelelamo umutende ku musumba, no mwana obe umwaume Aimasi elyo na Yonatani mwana Abiyata. Iwe na Abiyata sendeni abana benu babili abaume. 
Ndi nokuya mukulolela mu mawanga ya mu matololo mpaka ishiwi likafume kuli imwe mukanjebe.” 
Kanshi Sadoki na Abiyata epakusenda Imbokoshi yakwa Lesa no kuibwesesha ku Yerusalemu. Kabili eko baikala no kwikala.
Lelo Davidi atwalilila ukunina ulupili lwa Miolifa. Ilyo alenina ulupili ninshi aleya alelila nokulila. Ku mutwe wakwe kwalifimbilwe kabili aleendafye ukwabula indyato ku makasa. Bonse abantu abo ali nabo, ku mitwe yabo kwalifimbilwe. Elyo nabo bene ilyo balenina ulupili baile balelila. 
Nomba Davidi bamweba ukuti, “Aitofeli nao ali pamo na bekatene na Abusalomu.” Elyo Davidi apepa ati, “We Yawe, bwesheni Aitofeli ku mano yaciwelewele.”
Ilyo Davidi afikile pa mulu wa lupili, apo abantu balepepela Lesa, Hushai umwina Aki epo ali kukumusengela, ninshi nalepula umukansu wakwe, na ku mutwe wakwe kuli ulukungu. 
Davidi asosa kuli ena ati, “Nga cakuti waile na ine, uli nokubafye icisendo kuli ine. 
Lelo nga cakuti wabwelelamo ku musumba no kusosa kuli Abusalomu auti, ‘Ine ndi nokuba umubomfi wenu, mwe mfumu. Ine nali umubomfi wakwa wiso mu nshita yapita, lelo nomba ndi nokuba umubomfi wenu.’ Elyo lyena kuti mwangafwilisha kukufulunganya bumpandamano bwakwa Aitofeli. 
Bushe bashimapepo Sadoki na Abiyata tabakabe na iwe kulya? Ulebeba conse ico uli nokumfwa mwisano lya mfumu. 
Abana babo abaume babili, Aimasi mwana Sadoki na Yonatani mwana Abiyata nabo bali kulya kwine pamo nabo. Ulebatuma kuli ine, na conse ico umfwile.”
Kanshi Hushai umunankwe wakwa Davidi, afika ku Yerusalemu ilyofye Abusalomu aleingila mu musumba.
 Ilyo Davidi acilile panono pa mulu wa lupili apo balepepela, akumanya Siba, kangalila wakwa Mefibosheti alepembela ukumukumanya, ali na bapunda nakakilapo ne fyakwikalapo. Kabili pali ne mipusa ya mikate imyanda ibili (200), ifisansangu fya myangashi umwanda umo (100) elyo ne nyambi ya mwangashi imo. 
Elyo imfumu yaipusha Siba aiti, “Bushe cinshi waletela ifi?” Siba nao ayasuka ati, “Bapunda aba, ba mu ŋanda ya mfumu abakuninapo. Elyo umukate ne fisabo fyakulya fya bashilika. No mwangashi wakunwa abanakuka mu matololo.” 
Elyo imfumu yaipusha aiti, “Ngo mwishikulu wakwa sokulu ali kwi?” Siba epakumwasuka ati, “Ala ekala mu Yerusalemu, pantu atontonkanya ukuti ubushiku bwa lelo iŋanda yakwa Israeli ili nokumubwesesha ubufumu bwakwa shikulu wakwe.” 
Elyo imfumu yasosa kuli Siba aiti, “Ala fyonse ifyo Mefibosheti akwata nomba fyobe.” Siba nao asosa ati, “Mwe shikulu imfumu yandi, ine ndi panshi no kuicefya. Shi lekeni nsange ukutemwikwa ku cinso cenu.”
Ilyo imfumu Davidi yafikile ku Bahurimu, umuntu umo uwa mu mukowa umo wine no lupwa lwakwa Saulo, ishina lyakwe ni Shimei mwana Gera, aishile alelapisha ninshi aleisa. 
Shimei aleposela Davidi pamo na bacilolo ba mfumu bonse amabwe, nangu ifita fyonse na bakumulinda balifye ku mbali shonse, ku kulyo na ku kuso. 
Ilyo Shimei alelapisha alesosa ati, “Fuma muno, fuma muno we ntalamisoka we, we cinangwa camuntu! 
Yawe nakulandula pa mulopa onse wasumya mu ŋanda yakwa Saulo, mu cifulo cakwe umo wateeka. Yawe nao napeela ubufumu ku mwana obe Abusalomu. Kabili mona, wailetelela pantu uli ntalamisoka!”
Elyo Abishai mwana Seruiya atile ku mfumu, “Bushe mulandu nshi iyi mbwa iyafwa ilelapishisha shikulu imfumu yandi? Shileka njeko no kumuputulako umutwe wakwe.” 
Lelo imfumu yasosa aiti, “Bushe imwe na ine cinshi tuli naco cimo mu mano, imwe mwe bana baume bakwa Seruiya? Nga cakuti aletipwila pantu Yawe eumwebele ati, ‘Lapisha Davidi,’ tapali uwingamulesha ukutila, ‘Cinshi ulecitila ifi?’”
Elyo Davidi atile kuli Abishai na bacilolo bakwe bonse, “Umwana, umwaume wa munofu wandifye, eulefwaya ukunjipaya. Nomba palibufi kuti caba shani kuli uyu umwina Benjamini! Mulekeni umwine. Lekeni alelapisha, pantu ni Yawe eumwebele ukucita ifi. 
Nalimo kuti Yawe alolesha pa bulanda bwandi no kunambwilapo ubusuma pakulapishiwa ndepokelela ilelo.”
Awe Davidi na bantu bakwe bakonkanyapo ukulaya mu musebo, ninshi Shimei nao aleya, alekonka ulupili mumbali, nabalungatana na Davidi, aleya alelapisha, alemuposela na mabwe elyo no kumufukwila ulukungu. 
Imfumu na bantu yali nabo bonse bafika pa cifulo cakulalapo ninshi nabanaka nganshi. Kabili apa epo atuushishe.
Nomba Abusalomu na bantu bakwe bonse aba mu Israeli baile ku Yerusalemu, elyo Aitofeli nao ali pamo nankwe. 
Elyo Hushai umwina Aki, umubiye wakwa Davidi, aya kuli Abusalomu nokutila kuli ena, “Shi ubumi nabutwalilile we mfumu!” 
Elyo Abusalomu aipusha Hushai ati, “Bushe kanshi ici e citemwiko ulanga ku mubiyo? Cinshi ico ushaila pamo no munobe?” 
Hushai asosa kuli Abusalomu ati, “Iyoo, umuntu uusalilwe na Yawe, na bantu aba elyo na bonse abena Israeli, eo ine ninshi nkaba uwakwe. Uyu wine eo nkashala pamo nankwe. 
Elyo kabili, bushe ni ani uo ndi nokubombela? Bushe teti mombele umwana? Ifyo, nabombele wiso efyo ndi nokulakubombela na iwe wine.”
Elyo Abusalomu atile kuli Aitofeli, “Tupandeko amano yobe. Bushe tuli nokucita shani?” 
Aitofeli ayasuka ati, “Usendame na bakashi abo ashaupile mu bwinga bonse abakwa wiso, abo asha mukulinda isano. Elyo lyena Israeli yonse ikomfwa ukutila cine cine nausebanya wiso. Ici cikalenga iwe na bonse abakukonka ukuba abamaka nganshi.” 
Kanshi abantu epakwanshika itenti lyakwa Abusalomu pa mulu wa mutenge. Elyo nao Abusalomu alalala na bakashi abashaupilwe mu bwinga abakwa wishi mu menso ya bena Israeli bonse.
Nomba mu nshiku shilya bumpandamano Aitofeli apeele bwali kwati muntu umo uuleipusha kuli Lesa. Ifi efyo bonse Davidi na Abusalomu balemona fyonse ifya bumpandamano bwakwa Aitofeli.
Elyo Aitofeli atile kuli Abusalomu, “Ine ndi nokusala abantu amakana ikumi na yabili (12,000), no kuya ilelo line ubushiku mukukunkunika Davidi. 
Ndeya mulwisha ilyo acili uwatompoka no kunaka. Kabili ndeya mutiinya. Elyo abantu bakwe nabo bali nokufulumuka. Elyo ndi nokukoma imfumu yekafye, 
kabili nkabwesesha na bantu bonse kuli iwe. Imfwa ya muntu uo ufwaya ikalenga ukubwela kwa bonse. Abantu bonse bakaba umutende.” 
Ubupekanyo ubu bwaba busuma kuli Abusalomu pamo na bakalamba bonse aba mu Israeli.
Lelo Abusalomu asosele ati, “Shi iteni na Hushai mwana Aki, pakuti twise umfwa nao ifyo engasosapo.” 
Ilyo Hushai aisa kuli ena, Abusalomu atila, “Ni Aitofeli eutupandile aya mano. Bushe kuti twacita ifi asosele? Nga teifyo, twebeko amatontonkanyo yobe.” 
Nao Hushai epakwasuka Abusalomu ati, “Bumpandamano bwakwa Aitofeli uno muku tebusuma.” 
Kabili atila, “Bawiso walibeshiba, pamo na bantu babo, ukuti babulwi kabili bakutiina nganshi kwatifye cinama ca mu mpanga cibea ico bafyushisha utwana. Elyo na cimbi cakutila, wiso untu wasalapuka nganshi ku bulwi. Ena tasendame apalelala ifita fyakwe. 
Moneni na nombaline wena nafisama mu lucengo nangu ku ncende imbi. Nga cakuti Davidi na bantu bakwe ebabalilapo ukusansa ifita fyobe, uyo onse uwaumfwa pali ici, kuti asosa atila, ‘Ifita fyakwa Abusalomu nabafipaulula.’ 
Ici cikalenga ukuti ne cita conse icashipa nganshi, icaba no mutima kwati mutima wa nkalamo, awe cili nokusunguluka ku mwenso. Pantu Israeli yonse yalishiba ukuti wiso wa bulwi, kabili bonse abo aba nabo bantu abashipa. 
Kanshi ine ndekupanda amano yakutila, ‘Leka Israeli yonse ukufuma ku Dani ukufika ku Beresheba, abafulisha ngo musensenga wa ku lulamba lwa bemba, bakalongane kuli iwe. Na iwe wine we mwine niwe ukabe katungulula wabo mu bulwi.’ 
Nomba ilyo tukamusansa konse uko akasangwa, elyo tuli nokumuwililila ngefyo umume uwa pa mushili. Nangu ni ena, nangufye ni onse uwa mu bantu bakwe uukashala umumi, bonse bakepaiwa. 
Nga cakuti abutukila mu musumba umo, elyo Israeli yonse ikaleta imyando ku musumba ulya, tukaukulila ku mukonko, mpaka tapakashale nangufye kalibwe akacepesha.”
Abusalomu na bantu bonse abena Israeli epakusosa abati, “Bumpandamano bwakwa Hushai umwina Aki, bwawamapo ukucila ubwakwa Aitofeli.” Pantu Yawe napanga ukufulunganya bumpandamano bwakwa Aitofeli mukuleta icinkunka pali Abusalomu.
Elyo Hushai aebele Sadoki na Abiyata bashimapepo ati, “Aitofeli e mpandamano wakwa Abusalomu na bakalamba ba mu Israeli kukucita cakuti elyo na cakuti, lelo ine nimbapandako amano ayakucita ifyaibela. 
Eico nombalinefye tuma ishiwi no kweba Davidi auti, ‘Wisendama mu fyabu fya mu matololo, lelo wabukile kwishilya ukwabula ukufilwa.’ Pantu limbi imfumu na bantu bonse ili nabo baleisa ipaiwa.”
Nomba Yonatani na Aimasi baleikala ku Eni Rogeli. Awe umubomfi umukashana eko aleya no kubeba, kabili nabo baleya no kweba imfumu Davidi, pantu cali icayafya nganshi ukumonekela uko baleingila mu musumba. 
Lelo akalumendo kamo kena kabamona no kweba Abusalomu. Kanshi bonse babili baima bwangu no kuya ku ŋanda ya umo mulumendo mu Bahurimu. Uyu muntu alikwete icishima mu lubansa lwa ŋanda yakwe, emo baingila. 
Awe umukashi epakubuula icakukupika pa cishima, akupikapo, ayanikapo ne mbuto. Kanshi tapali nelyo umo uwaishibe pali ici. 
Ilyo abantu bakwa Abusalomu baisa pa ŋanda ya uyu mwanakashi, baipusha abati, “Bushe bali kwi Aimasi na Yonatani?” Umwanakashi nao abasuka ati, “Nababuka umulonga.” Awe nabo abantu bafwayafwaya, lelo tabasangilepo nangu umo nakalya, kanshi epakubwelelamo ku Yerusalemu. 
Panuma ya aba bantu ilyo baya, Aimasi na Yonatani bafuma mu cishima no kuya eba imfumu Davidi abati, “Ima bwangu wabuke umumana. Pantu ifi efyo Aitofeli apandile amano pali iwe.” 
Kanshi Davidi na bantu bonse abalemukonka baima no kwabuka umumana wa Yordani. Elyo na pakuca ulucelo, takwashele nelyo umo uushayabwike umumana wa Yordani.
Nomba Aitofeli ilyo amona ukuti tabakonkele ifyo abapandile amano, akaka icikakilo pali punda wakwe no kwima ukuya ku ŋanda yakwe, ku musumba wakwe. Apekanya bwino iŋanda yakwe elyo aikulika afwa, na bantu bamushiika mu nshinshi yakwa wishi.
Davidi aile ku Mahanaimu, ilyo Abusalomu ayabwike umumana wa Yordani pamo pene na bena Israeli bonse. 
Elyo Abusalomu abikile Amasa ukuba umukalamba wa fita mu cifulo cakwa Yoabu. Amasa ali mwana wa muntu umo uo baleita ishina lya Yete umwina Israeli. Yete aupile Abigaili, umwana umwanakashi wakwa Nahashi, inkashi yakwa Seruiya nyina wakwa Yoabu. 
Abena Israeli na Abusalomu bacita inkambi mu calo ca bena Gileadi.
Ilyo Davidi aishile ku Mahanaimu, Shobi umwana wakwa Nahashi wa ku Raba wa bena Amoni, kabili Maki umwana wakwa Amieli wa ku Lo Deba, na Basilai umwina Gileadi wa ku Rogelimu, 
baleta ifyakusendamapo, ifyakufimbana, imbale ne nongo. Kabili baleta iŋanu, bale, ubunga, imbuto ishasalulwa, cilemba, elyo ne landa. 
Baletele ubuci, umukaka uwasasamina, impaanga elyo no mukaka uwatikama ukufuma ku mukaka wa ŋombe kuli Davidi na bantu bakwe pakuti balye. Pantu batile, “Abantu bali ne nsala, nabanaka kabili bali ne cilaka mu matololo.”
Elyo Davidi alonganike abantu ali nabo, no kusontapo abakalamba ba pa makana (1,000) elyo na bakalamba ba pa myanda (100). 
Awe Davidi epakwakanya impuka sha fita patatu. Impuka imo abika mu minwe yakwa Yoabu, impuka imbi mu minwe yakwa Abishai munyina wakwa Yoabu umwana wakwa Seruiya, elyo imbi nayo mu minwe yakwa Itai umwina Gati. Elyo imfumu yaeba ifita aiti, “Icine cinefye na ine wine, tuleya bonse pamo.” 
Lelo abantu batile, “Tecakwesha ukuti iwe we mfumu uye. Pantu nga cakuti ifwe twatitikishiwa, twafulumuka, tabakatusakamane ifwe iyoo. Nangufye nalimo citika wa pali ifwe afwa, nalyo line tabakatusakamane. Pantu iwe we mfumu naucila pali ifwe nangu tube amakana ikumi limo (10,000). Iwe cawama ukuti ube mu musumba pakuti uletutuminako ubwafwilisho.” 
Elyo imfumu nayo yayasuka aiti, “Ine ndifye nokucita conse icamoneka icisuma kuli imwe.” Awe imfumu epakwiminina pa mbali ya mpongolo ilyo abantu bonse balefuma mu mpuka mu mpuka sha myanda elyo na mu makana. 
Elyo imfumu yakonkomesha Yoabu, Abishai na Itai aiti, “Pa mulandu wa ine, namulomba munsungileko umulumendo Abusalomu.” Elyo ne mpuka shonse shalyumfwile ifyo imfumu yakonkomeshe pa mulandu wakwa Abusalomu kuli cila mukalamba wa fita.
Kabili ifita fyakwa Davidi fyaile mu mpanga mukulwisha abena Israeli. Elyo ubulwi bwabelele mu mutengo wa Efulemu. 
Abena Israeli babacimfya ku bantu bakwa Davidi. Kabili kwali impendwa iyikulu nganshi iya bantu abo baipeye ukulingana na bantu amakana amakumi yabili (20,000). 
Ubulwi bwasalangenefye mu calo conse. Elyo umutengo nao waipeye abantu abengi ukucila na bafwile ku lupanga.
Awe cabafye nkuma, Abusalomu ninshi nanina pa mfalashi, yayapita mwisamba lya misambo ya cimuti cikulu ica oki, umutwe wakwa Abusalomu wakofya mu cimuti. Elyo ashala alepelelafye mu lwelele, ninshi imfalashi anininepo yena ileyafye. 
Ilyo umuntu umo amona ici, aeba Yoabu ati, “Nimona Abusalomu alepelela mu cimuti ca oki.” 
Yoabu nao asosa ku muntu uumwebele ifi ati, “Watila shani! Wacimumona? Cinshi ico ushacimukomawila palya pene, aponena na panshi? Lyena nga nakupeela indalama amashekeli ya silifa ikumi limo no mushipi wa mpalume.” 
Nao umuntu ayasuka Yoabu ati, “Nangufye wingampeela indalama amashekeli ikana limo (1,000) no kuyapima na mu lupi lwandi, awe ine teti njimye ukuboko kwandi no kwipaya umwana wa mfumu. Pantu bonse ala twacilayumfwila ilyo imfumu yacilakonkomesha iwe na Abishai na Itai ati, ‘Munsungileko bwino umulumendo Abusalomu.’ 
Kanshi ine ncita icabipa mu bumi bwandi no kumwipaya, pantu takwaba icintu nelyo cimo icifiswa ku mfumu, na iwe wine nga nauntaluka.” 
Elyo Yoabu atila, “Ine nshikwete nshita yakonawila kuli iwe ngefi.” Abuula amafumo yatatu mu minwe yakwe no kuyalasa pa cifuba cakwa Abusalomu ilyo ninshi acili umumi ku cimuti ca oki. 
Elyo bakasenda wa fyanso fyakwa Yoabu bashinguluka Abusalomu, bamulasa no kumwipaya. 
Elyo Yoabu epakulisha ipenga, ne fita fyaleka ukukunkunika abena Israeli pakuleshiwa na Yoabu. 
Epakubuula Abusalomu, bamuposa mu cilindi icikalamba mu mutengo, no kutulikapo umwina ukulu uwa mabwe. Mu nshita iyi ninshi abena Israeli nabafulumuka cila umo ku ŋanda yakwe. 
Ilyo Abusalomu acili umumi, aliimikile umwine ilibwe lya cibukisho cakwe mu mukonko wa mfumu. Pantu atontonkenye ukuti, “Ine nshakwatapo umwana umwaume uwakulenga ishina lyandi ukwibukishiwa.” Ainike ici cibukisho ce libwe ishina lyakwe, ukushinta na lelo line bacita Icibukisho cakwa Abusalomu.
Elyo Aimasi mwana Sadoki atile, “Shilekeni mbutukileko no kutwala ilyashi ku mfumu ukuti Yawe nakulubula ukufuma mu minwe ya balwani bobe.” 
Lelo Yoabu amweba ati, “Telelo uli nokutwala ilyashi ku mfumu. Uli nalimo ukutwala ili lyashi inshita imbi, lelo teti ucite ifi mu bushiku bwa lelo iyoo, pantu umwana wa mfumu nafwa.” 
Elyo Yoabu aeba umo umwina Kushi ati, “Kabiye kebe imfumu ifyo wamona.” Umwina Kushi nao epakukontamina panshi pakupeela umucinshi kuli Yoabu elyo abutuka. 
Aimasi umwana wakwa Sadoki atile kuli Yoabu, “Nangu cibe shani, napapata ndekafye na ine nkonke ulubilo pa numa ya mwina Kushi.” Lelo Yoabu ayasuka ati, “Mwana wandi cinshi ico na iwe ulefwaila ukukonkela? Iwe taukwete ilyashi nangu limo ilingapeelelwapo icilambu kuli iwe.” 
Nao Aimasi atile, “Nangu cibe shani, ndebutuka nkonke.” Kanshi Yoabu epakumweba ati, “Butuka.” Elyo Aimasi akonka ulubilo mu mbali ya nshila ye wanga no kucilawila umwina Kushi.
Davidi acili ekele pakati ka mpongolo shibili, umulinshi anina pa mulu wa mutenge wa mpongolo pa cibumba. Ilyo ainuna amenso, amona umuntu umwaume alebutuka eka. 
Umulinshi apunda ku mfumu no kuyeba pali ici. Elyo imfumu yatila, “Nga cakuti alifye eka afwile ali ne lyashi ilisuma.” Nao umuntu esafye no kupalamina. 
Kabili umulinshi amona umuntu na umbi alebutuka, elyo aita umulinshi wa pa mpongolo ati, “Mona umuntu na umbi alebutuka eka!” Elyo imfumu yatile, “Nao wine afwile aleletafye ilyashi ilisuma.” 
Elyo umulinshi atila, “Namona ine kwati muntu wantanshi ukubutuka kwakwe kupalile Aimasi mwana Sadoki.” Imfumu yatila, “Muntu umusuma uuli ne lyashi lisuma.” 
Awe Aimasi akuuta ku mfumu nokutila, “Fyonse filifye bwino!” Pakuposha imfumu akontamina panshi nokutila, “Napaalwe na matotelo Yawe Lesa wenu pakulubula abantu abaimishe amaboko yabo kuli shikulu imfumu yandi.”
Elyo imfumu yaipwishe aiti, “Bushe umulumendo Abusalomu ali umutende?” Nao ayasuka ati, “Namwene icimfulunganya icikalamba mu nshitafye ilyo Yoabu ali nokuntuma ne mubomfi wenu. Elyo na ine ne mubomfi wenu, kwena nshishibe ifyo cali.” 
Nayo imfumu yamweba aiti, “Iminina kumbali no kulolela pano pene.” 
Kabili nao umwina Kushi afika no kusosa ati, “Mwe shikulu imfumu yandi, umfweni ilyashi ilisuma! Yawe namulubula imwe ilelo ukufuma kuli bonse abamwimine.” 
Elyo imfumu yaipusha umwina Kushi aiti, “Bushe umulumendo Abusalomu ali umutende?” Umwina Kushi nao ayasuka ati, “Shi abalwani bakwa shikulu imfumu yandi, na bonse abakwimina kukucita ububi bengaba ngo mulumendo uyu.” 
Awe capapwishe imfumu. Yaile pa muputule wa pamulu ukupitila ku mwinshi wa mpongolo no kulalila. Ilyo yaile, yatile, “Iye we mwana wandi Abusalomu! Mwana wandi Abusalomu! Cawama nga cakuti nine mfwile ukucila iwe. Iwe Abusalomu, umwana wandi, umwana wandi!”
Elyo Yoabu aishile umfwa ukuti, “Imfumu ilelilafye no kuloosha Abusalomu.” 
Kabili ukucimfya kwa fita fyonse pali bulya bushiku kwasangwike ukuloosha ku bantu bonse, pantu ifita fyonse fyaumfwa ukuti pa bushiku bulya imfumu ilelilishika pa mwana waiko. 
Awe abantu basokelele mu musumba pali bulya bushiku kwati ni filya abantu basokelela ne nsoni nga bafuma ku bulwi. 
Imfumu yafimbile ku menso no kulila umusowa uukalamba ileti, “We mwana wandi Abusalomu! We Abusalomu, mwana wandi!”
Awe Yoabu aingila mu ŋanda umwali mfumu nokutila, “Ilelo walenga abantu bobe bonse insoni abapuswishe ubumi bobe ne myeo ya bana bobe abaume elyo na bakashi bobe pamo na bakashi bobe abo washaupile mu bwinga. 
Pantu iwe watemwa abakupata elyo wapata abakutemwa. Ilelo walanga apabuuta ukuti abakalamba ba fita na bantu babo tabali cintu kuli iwe. Ine namona ukuti iwe nga wacisansamuka ilelo, Abusalomu eo aba umumi na ifwe bonse atufwa. 
Nomba kabiye, fuma no kuya koselesha abantu bobe. Ine nalapa napalifye Yawe ukuti iwe nga taufumine nokuya, takwabe umuntu nangu umo uuleshala na iwe pakuti buce. Ici cili nokukubipila nganshi ukucila na pa mashamo yakuponena ukufuma ku bulumendo bobe ukufika na nomba.”
Kanshi imfumu epakwima no kwikala pa cipuna caiko pa mpongolo. Ilyo baeba abantu ukuti, “Imfumu ikele pa mpongolo,” awe bonse baisa longana ku cinso caiko.
Mu ncendefye monse umwali inko sha bena Israeli, abantu bonse balaumana abene beka, balasosa abati, “Imfumu eyatulubwile mu maboko ya balwani besu. Kabili eyatupuswishe ukufuma mu maboko ya Bafilisiti. Lelo nomba moneni, naifulumuka mu calo pa mulandu wakwa Abusalomu. 
Nomba Abusalomu, uo twasuba ukututeeka, nao nafwa mu bulwi. Nomba cinshi mushilelandilapo palwa kubwesha imfumu?”
Imfumu Davidi epakutuma ishiwi kuli Sadoki na Abiyata bashimapepo ati, “Landeni ku bakalamba ba bena Yuda mutile, ‘Bushe mulandu nshi imwe mwabela abakushalikisha kukubwesha imfumu kwisano lyaiko? Pantu conse icasoswa calyumfwika na ku mfumu uko ikala. 
Imwe nimwe bamunyinane, umunofu wandifye kabili umulopa wandi. Kanshi ico mwingabela abakushalikisha mukubwesesha imfumu kwisano cinshi?’ 
Kabili sosa kuli Amasa auti, ‘Bushe iwe tauli munofu wandifye kabili umulopa wandi? Shi Lesa mukulu nancitile conse ico engafwaya, nangufye ici cililepo, nga cakuti ukufuma pali nomba ukuya kuntanshi, nga cakuti tauli nokuba umukalamba wa fita fyandi mu cifulo cakwa Yoabu.’” 
Awe Amasa epakwalula imitima ya bantu bonse abena Yuda kwatifye mutima wa muntu umo. Elyo batuma ne shiwi ku mfumu abati, “Bweleni, imwe na bantu benu bonse.” 
Elyo imfumu nayo yabwelela no kuya lwa ku Yordani. Abena Yuda nabo bonse eko baya mukukonkela imfumu ku Giligali no kuileta ku Yordani. 
Shimei umwana wakwa Gera, umwina Benjamini uwa mu Bahurimu, ewayangufyanya ukutentemukila pamo na bantu bakwa Yuda kukukumanya imfumu Davidi! 
Kabili ali na bena Benjamini ikana limo (1,000). Siba nao epo ali nga kangalila wa ŋanda yakwa Saulo, abana bakwe abaume ikumi limo na basano (15) elyo na babomfi amakumi yabili (20). Awe bayangufyanya ukuya ku Yordani, ilyo imfumu tailafikako. 
Elyo bonse bayabuka kukwabusha abana ba mfumu elyo no kubomba fyonse ifyo yalekabila. Ilyo Shimei umwana wakwa Gera ayabwike Yordani awile panshi ku cinso ca mfumu, 
nokutila kuli ena, “Shi mwe shikulu wandi mwimpeela mulandu. Mwiibukisha ifyo umubomfi wenu acitile pa bushiku shikulu imfumu yandi yafumine mu Yerusalemu. Shi imfumu nga ingacifumya mu mutima waiko. 
Pantu ine ngo mubomfi wenu nalishiba ukuti nalibifya, lelo mu bushiku bwa lelo, ine ninjileta kuno ngo wakubalilapo pali bonse aba ŋanda yakwa Yosefu ukwisa no kukumanya shikulu imfumu yandi.”
Elyo Abishai umwana wakwa Seruiya atile, “Bushe Shimei talingile ukwipaiwa pali ici? Alilapishe umusubwa wakwa Yawe.” 
Elyo Davidi nao ayaswike ati, “Bushe imwe na ine, cinshi tuli naco cimo mu mano icakuti imwe mwe bana baume bakwa Seruiya mu bushiku bwe lelo musanguke abalwani bandi? Bushe mu bushiku bwe lelo ebo bengepayamo umuntu mu Israeli? Bushe ine muleti nshishibe ukuti ilelo nine imfumu ya bena Israeli?” 
Kanshi imfumu epakutila kuli Shimei, “Tauli nakufwa.” Ne mfumu epakumulaya mu mulapo.
 Mefibosheti, umwishikulu wakwa Saulo nao alishile mukwisa kumanya imfumu. Talesunga bwino amakasa yakwe nangufye ukubeya umwefu, talecapa ifyakufwala ukufuma ubushiku imfumu yaile no kufika ubushiku yabwelele mu cibote. 
Ilyo afikile ukufuma ku Yerusalemu ukukonkela imfumu, imfumu yamwipusha aiti, “Bushe cinshi calengele ukuti ukaane ukunkonka, Mefibosheti?” 
Nao ayasuka ati, “Mwe shikulu imfumu yandi, apo ine ne mubomfi wenu ndi cilema, natile ndi nokuikakila icikakilo pali punda elyo ndi nokuninapo, nkaye pamo ne mfumu. Lelo Siba umubomfi wandi ewambepele ati ali nokucita. 
Kabili nabepesha no mubomfi wenu kuli shikulu imfumu yandi. Shikulu imfumu yandi aba kwati ni malaika wakwa Lesa, kanshi citeni icalamuwamina mu menso yenu. 
Pantu ulupwa lwakwa tata lonse lwalingilefye ukuti shikulu imfumu yandi ilwipaye. Lelo mwapeele umubomfi wenu incende pali abo abalya petebulo lyenu. Bushe ni nsambu nshi ndi nasho ishakupapata ku mfumu nakabili?” 
Elyo imfumu yatila kuli ena, “Cinshi ico ulesosa nakabili? Ine napingula ukuti iwe na Siba muli nokwakana impanga.” 
Nao Mefibosheti atile ku mfumu, “Shilekeni abuulefye fyonse, apo imfumu nomba naifika kwisano umutende.”
 Basilai umwina Gileadi, nao alitentemwike ukufuma ku Rogelimu mukwabusha imfumu umumana wa Yordani elyo no kuilangilila inshila ukufuma palya. 
Nomba Basilai ali mukote nganshi, ali ne myaka amakumi cine konse konse (80). Ewalepeelako imfumu ifyakulya, ilyo yaleikala mu Mahanaimu, pantu ali muntu umukankala nganshi. 
Elyo imfumu epakweba Basilai aiti, “Isa twabuke bonse no kuya ikala bonse mu Yerusalemu. Kabili nakulakupeela fyonse ifyo ulekabila.” 
Lelo Basilai nao ayasuka imfumu ati, “Bushe imyaka yandi ishele iyakwikala umumi ni inga pakuti ningaya ku Yerusalemu pamo ne mfumu? 
Ine nomba ndi ne myaka cine konse konse (80). Bushe ine kuti naishiba ukulekanya pakati kakuti ici cisuma nangu ukuti ici naco cibi? Bushe umubomfi obe kuti asonda icilyo ico ndyako neco nwako? Bushe na nombaline ncili ndeumfwa amashiwi ya bakemba abaume nangu abanakashi? Cinshi umubomfi wenu engabela icakufinya shikulu imfumu yandi? 
Umubomfi wenu alifye nokwabuka ne mfumu umumana wa Yordani intamfu iyinono. Nomba mulandu nshi imfumu inganambwila no kumpeela icilambu muli uyu musango? 
Shi umubomfi wenu lekeni abwelelemofye, pakuti nkafwilefye mu musumba wandi mupepi ukuli inshinshi yakwa tata na mayo. Lelo shi moneni umubomfi wenu Kimuamu, eo mulekeni abuke umumana pamo na shikulu imfumu yandi. Kanshi mumucitile conse icingawama mu menso yenu.”
Elyo imfumu yatile, “Kimuamu ali nokwabuka pamo na ine, elyo na ine, ndi nokumucitila conse icingakusekesha ku cinso cobe. Kabili na conse ico utemenwe ukuti ndi nokukucitila lyena nkacita.” 
Kanshi abantu epakwabuka no mumana wa Yordani, elyo imfumu nayo yayabuka. Imfumu epakutomona Basilai no kumupaala. Elyo Basilai abwelelamo kumwakwe ku ŋanda.
Ilyo imfumu yayabukila ku Giligali, Kimuamu ayabwike nankwe pamo. Impuka shonse ishakwa Yuda elyo na citika wa mpuka shonse isha bena Israeli bayafwilishe bonse mukwabusha imfumu umumana. 
Kabili moneni bwangu bwangu abantu bonse abena Israeli baleisa ku mfumu no kulasosa kuli yena abati, “Bushe mulandu nshi bamunyinefwe abena Yuda basendela imfumu no lupwa no kubabusha umumana wa Yordani pamo pene na bantu bakwe bonse?” 
Elyo abantu bonse abena Yuda bayasuka abena Israeli abati, “Tucitile ici pantu imfumu muntu uupalamine na ifwe nganshi. Nomba ico mwingafulwa cinshi? Bushe ifwe tulya icili conse icifuma ku mfumu? Bushe natusendapo icintu nangu cimo ukuba icesu?” 
Elyo abena Israeli bayasuka abena Yuda abati, “Ifwe natukwata icakaniko ukulingana ne kumi limo mu mfumu. Kabili na cimbi nici, ifwe natukwatapo insambu ishingi pali Davidi ukucila isho imwe mukwete. Kanshi cinshi ico mwatusuulila? Bushe teifwe twali abantanshi abakulanda palwa kubwela kwakwa Davidi imfumu?” Lelo abena Yuda bayasuka bukali bukali ukucila abena Israeli.
 Elyo kwali intalamisoka yamuntu, ishina lyakwe ni Sheba umwana wakwa Bikiri, umwina Benjamini. Alilishishe ipenga no kulapunda ati, “Ifwe tatuli na cakaniko muli Davidi, tatukwetemo ne cishilano muli mwana Yese! Mwe bena Israeli bonse kabiyeni cila umo kumwakwe!” 
Kanshi bonse abena Israeli epakusha Davidi nokulakonka Sheba umwana wakwa Bikiri. Lelo abena Yuda bena mu cishinka bashala ne mfumu yabo, ukufuma ku Yordani mpaka ku Yerusalemu.
 Ilyo Davidi abwelele kwisano lyakwe mu Yerusalemu, abuula abakashi balya abo ashaupile mu bwinga ikumi, abo ashile mukusunga isano, ababika mu ŋanda yakubalindilamo. Alabapeela fyonse ifyo balekabila, lelo talekumana nabo iyoo. Basungilwe bucitente mpaka ubushiku bwa mfwa yabo. Baikele kwati ni bamukamfwilwa.
Elyo imfumu yasosa kuli Amasa ati, “Njitila abena Yuda bonse bese kuli ine mu nshiku shitatu, na iwe wine ulingile ukuba kuno kwine.” 
Lelo ilyo Amasa aya mukwita Yuda, akokola ukucila pa nshita imfumu yamupimine. 
Elyo Davidi atila kuli Abishai, “Nomba Sheba umwana wakwa Bikiri ali uwabonaushi ububi kuli ifwe, ukucila ububi bwakwa Abusalomu. Iwe buula abantu bakwa sokulu no kumukonka lunkwa lunkwa, epali asanga imisumba ya malinga no kupusukilamo ukufuma kuli ifwe.” 
Kanshi abantu bakwa Yoabu, abena Kereti, abena Peleti elyo na shonse impalume shabulamba, shafuma shaya ukulingana no kukonkomeshiwa kwakwa Abishai. Awe bafuma mu Yerusalemu mukukonka lunkwa lunkwa Sheba umwana wakwa Bikiri.
Ilyo bacili pa cilibwe icikalamba icaba mu Gibeoni, Amasa aisa mukubakonkela. Yoabu afwele tumba yakwe iyabulwi, napikila mu musana ulupanga, ulwali mu citubo. Ilyo apalaminako, ulupanga lwasolomoka ukufuma mu citubo lwawa panshi. 
Elyo Yoabu asosa kuli Amasa ati, “Bushe we munyinane, uli shani?” Nao Yoabu aikata Amasa ku mwefu ku kuboko kwa ku kulyo kukumutomona. 
Nomba Amasa tamwene ukuti Yoabu ali no lupanga mu minwe yakwe. Yoabu epakumulasa mwifumo, na mala yapongolokela panshi. Kabili tabwekeshepo ukumulasa nakabili, Amasa afwa no kufwa. Elyo Yoabu na Abishai munyina, epakukonka lunkwa lunkwa Sheba umwana wakwa Bikiri.
Awe umo uwa mu bantu bakwa Yoabu aiminina pambali ya citumbi cakwa Amasa nokusosa ati, “Uyo onse uwatemwa Yoabu, kabili uuli uwakwa Davidi, nakonke Yoabu!” 
Ninshi icitumbi cakwa Amasa cilefuntaukafye mu mulopa waciko mukati ka musebo. Uyu muntu amona nokuti fyonse ifita fyaimiminafye palya pene. Ilyo amona ukuti onse umuntu naiminina, epakusesha icitumbi ukucifumya mu musebo, amulalika mu mpanga, amufimba ne cakufwala. 
Na panuma ilyo Amasa aseshiwa mu musebo, abantu bonse batwalilila pamo na Yoabu ukukonka lunkwa lunkwa Sheba umwana wakwa Bikiri.
Uyu Sheba ninshi napita kale mu nko shonse isha bena Israeli ukufika na ku Abeli Beti Maka no kupitilila ukuya ku mpanga yonse iya bena Beri, bonse epakulongana no kumukonka. 
Bonse abantu pamo na Yoabu bashinguluka umusumba wa Abeli Beti Maka umwali Sheba. Batulumanika imina ya fisoso fya maloba ukufika ku musumba, ukulinganafye ne linga lyabelele kunse, elyo batampa ukubolaula icibumba pakuti baciwishe. 
Umwanakashi wamano uwali mu musumba alabilikisha ati, “Umfweni! Umfweni! Shi ebeni Yoabu ese kuno pakuti njise nande nankwe.” 
Nao aya kuli ena elyo amwipusha ati, “Bushe iwe niwe Yoabu?” Nao atila, “Nine wine.” Umwanakashi ati, “Umfwa kufyo umubomfi obe alesosa.” Nao Yoabu ayasuka ati, “Ndeumfwa.”
Awe umwanakashi atwalilila mukusosa ati, “Mu nshiku shakale abantu balesosa abati, ‘nga ulefwaya ubwasuko busuma kabiye ku Abeli, elyo ukapwisha umulandu.’ 
Ifwe tuli aba mutende kabili aba cishinka mu Israeli. Imwe mulefwayafye ukonaula umusumba uuli e nyina mu Israeli. Cinshi ico mulefwaila ukumina icuma ca cishilano cakwa Yawe?” 
Yoabu nao epakwasuka ati, “Awe nacitaluke kuli ine icakumina nangu ukonaula umusumba! 
Uyo teo e mulandu iyoo. Umuntu uwe shina lya Sheba umwana wakwa Bikiri ukufuma ku calo ca mpili ica Efulemu, eubifishe ku mfumu Davidi. Mpeni uyu wine umuntu eka, na ine nalafumako ku musumba.” Elyo umwanakashi ayasuka Yoabu ati, “Umutwe wakwe twalauposa kuli imwe pa mulu wa cibumba.”
Elyo umwanakashi aya ku bantu bonse no kubalondolwela amano yakwe. Nabo epakuputula umutwe wakwa Sheba umwana wakwa Bikiri no kuuposela kuli Yoabu. Kanshi nao epakulisha ipenga, na bantu bakwe basalangana ukufuma mu musumba, cila muntu abwelelamo ku ŋanda kumwakwe. Yoabu nao abwelelamo ku mfumu mu Yerusalemu.
Yoabu ali e mukalamba wa fita fyonse ifya bena Israeli. Benaya umwana wakwa Yehoiyada ali nao e mukalamba pa bena Kereti na bena Peleti. 
Adoramu nao ali kangalila wa bamulaasa. Yehoshafati umwana wakwa Ailudi nao ali ni kalemba wa fyalecitika mu calo. 
Shefa ali ni kalemba wa milandu. Sadoki na Abiyata bali ni bashimapepo. 
Elyo Ira umwina Yairi nao ali shimapepo wakwa Davidi.
Mu nshiku sha kuteeka kwakwa Davidi, kwali icipowe pa myaka itatu, calebako cila mwaka. Kanshi Davidi epakwipusha Yawe. Nao Yawe amwasuka ati, “Saulo no lupwa lwakwe bacili no mulandu wakusumya umulopa, pantu balipaya abena Gibeoni.” 
Awe imfumu epakwita abena Gibeoni no kulanda nabo. Nomba abena Gibeoni tabali ba mu bena Israeli iyoo, lelo bena bali bena Amoli abasheleko, abo abena Israeli balapilepo umulapo ukuti bena bakabasha. Lelo Saulo mukutemwisha abena Israeli na bena Yuda, eco alefwaila ukwipaya abena Gibeoni. 
Davidi epakwipusha abena Gibeoni ati, “Bushe ico mulefwaya ukuti mucitile cinshi? Kabili nalacita shani pakuti ningawamya pa bubifi mukuleka mukapaale icuma ca cishilano cakwa Yawe?” 
Abena Gibeoni nabo bamwasuka abati, “Ifwe tatwakwata nsambu shakwipusha silifa nangu golide ukufuma kuli Saulo nangu ku lupwa lwakwe. Kabili tecansambu kuli ifwe ukubuula umo umwina Israeli no kumwipaya.” Davidi akonkeshapo ukubepusha nakabili ati, “Cinshi ico mulefwaya ine ukumucitila?” 
Nabo kabili bayasuka imfumu ati, “Pamo ngo muntu uwatonawile kabili uwapangile no kutulofya pakuti twibako nangu ukukwatamo incende mu calo ca bena Israeli, 
shi tulubwilenifye abana abaume bakwe cine lubali tukabepaye no kubatwala pa lwalala mukubakulikila pa cinso cakwa Yawe ku Gibea icifulo cakwa Saulo uo Yawe asalile.” Nayo imfumu epakusumina aiti, “Cisuma ndi nokubalubwila kuli imwe.”
 Lelo imfumu yalangulukila Mefibosheti umwana wakwa Yonatani mwana Saulo pa mulandu wa mulapo bacitile pa cinso cakwa Yawe, uwali pakati kakwa Davidi elyo na Yonatani umwana wakwa Saulo. 
Lelo imfumu epakubuula Amoni, Mefibosheti, abana abaume babili abakwa Risipa umwana mwanakashi wakwa Aia, abo afyele kuli Saulo, pamo pene na bana abaume basano abo Merabi umwana umwanakashi wakwa Saulo afyele kuli Adirieli umwana wakwa Basilai umwina Meholati. 
Aba bonse imfumu Davidi yabalubwila na mu maboko ya bena Gibeoni, nabo babepaya no kubatwala pa lwalala epo babakulikila pa cinso cakwa Yawe. Bonsefye cine lubali bafwilefye pamo. Baipaiwa mu nshiku shantanshi isha bulobololo bwa fisabo, pakutendeka ubulobololo bwa bale.
Risipa umwana umwanakashi wakwa Aia abuula insalu shabulanda no kuyanshikila icakwikalapo pa mwalala. Ukufuma pa kwamba kwa kusombola mpaka imfula yaloboka ukufuma ku mulu yalokela na pa fitumbi, Risipa talekele ifyuni fya mu lwelele fiwepo akasuba nangufye finama fya mpanga mu bushiku. 
Baebele Davidi ifyo Risipa umwana wakwa Aia acitile, uwali umukashi wakwa Saulo uo ashaupile mu bwinga. 
Ilyo Davidi aumfwileko, aimine aya senda amafupa yakwa Saulo pamo no mwana wakwe Yonatani ukuyafumya ku bakalamba abekalacalo ba mu Yabeshi Gileadi. Aba ebayafyushishe mu bumfisolo ukufuma mu lubansa lwa cintubwingi ulwa Beti Shani, uko Abafilisiti babakulikile, panuma yakwipaya Saulo pa Giliboa. 
Davidi epakuleta amafupa yakwa Saulo no mwana wakwe Yonatani ukuyafumya kulya, na mafupa ya bantu balya abo baipeye mukukulikwa pa lwalala, bayalonganya pamo.
Bashiikile amafupa yakwa Saulo na yakwa Yonatani umwana wakwe mu nshinshi yakwa Kishi, wishi wakwa Saulo ku Sela mu calo cakwa Benjamini. Kabili bacitile fyonse ifyo imfumu ya bakonkomeshe. Elyo na panuma ya ifyo, Lesa epakwasuka amapepo, alangulukila ne calo.
Kabili kwali ubulwi pakati ka Bafilisiti na bena Israeli. Davidi atentemwike na bantu bakwe kukulwisha Abafilisiti. Davidi alinakile nganshi pali ubu bulwi. 
Elyo Ishibi Benobu, umo uwa pa lupwa lwakwa Rafa, uo ifumo lya mukuba lyakwe lyafinine amashekeli imyanda itatu (300) kabili uwaipangeshe no lupanga ulupya, atile, “Ndi nokwipaya Davidi.” 
Lelo Abishai mwana Seruiya epakwisa kuli Davidi kukumupususha. Awe alasapo Umufilisiti uyo, amwipaya. Elyo abantu bakwa Davidi balapa pa cinso cakwe abati, “Tecakwesha nakabili ukuya na ifwe ku bulwi, epakuti icisaniko ca bena Israeli cikashima.”
Nomba umuyila inshiku, ubulwi na bumbi bwabako na Bafilisiti, ku Gobu. Muli ubu bulwi Sibekai umwina Hushati aipeye Safa, uwali uwa mu lupwa lwakwa Rafa.
Nakabili kwali ubulwi na Bafilisiti ku Gobu, Elianani umwana wakwa Yaare Oregimu umwina Betelehemu nao aipeye Goliati umwina Gati, uwali ne fumo lya musako kwati mulando wakupikwilapo insalu.
Nakabili ku bulwi na bumbi ubwacitike ku cifulo ca Gati, kwaliko icimuntu icalunduka nganshi. Cali ne minwe mutanda kuli cila cisansa, kabili cali ne fikondo mutanda kuli cila lukasa, fyonse pamo fyali amakumi yabili na fine (24). Nao wine ali uwa mu lupwa lwakwa Rafa. 
Kanshi ilyo ena asebenye abena Israeli, Yonatani mwana Shimeya, munyina Davidi alimwipeye. 
Aba bonse bane bali ba mu lupwa lwakwa Rafa mu Gati, kabili bonse bafwile ku minwe yakwa Davidi na bantu bakwe.
Davidi aimbile amashiwi ya muli ulu lwimbo kuli Yawe, ilyo Yawe amupokolwele ku balwani bakwe bonse na ku kuboko kwakwa Saulo.
“Yawe e cilibwe candi, ilinga lyandi kabili kapokolola wandi.
Lesa wandi e cilibwe candi, umo ine nguba,
Ndekuuta kuli Yawe uwalinga ukulumbanya,
“Pantu amatamba ya mfwa yalinshingulwike,
Imyando ya ku calo ca bafwa yalimpombele.
Mu kupelelwa kwandi nalilile kuli Yawe,
“Isonde lyalitenkene no kusunkana,
Mu myona yakwe mwafumine icushi.
Afumine ku mulu no kwisa ikila pano panshi,
Kabili aninine na pali kerubi no kupupuka.
Alengele imfifi ukumushinguluka monse monse,
Ukufuma mu lubuuto lwa pa ntanshi yakwe,
Yawe abulukuta nge mfula mu mulu,
Aposa imifwi no kusalanganya abalwani,
Kabili panshi ya bemba palamoneka,
“Elyo atambalike ukuboko kwakwe ukufuma mu mulu,
Ampokolwele ku balwani bandi abamaka,
Banjimine mu bushiku bwa cinkunka candi,
Amfumishemo no kumbika apapabuka,
“Yawe nancitila ukulingana no bulungami bwandi.
Pantu ine ndacita ififwaya Yawe,
Nshafumako ku mafunde yakwe yonse ayaba ku ntanshi yandi,
Kanshi ine ndi uwabula akalema ku cinso cakwa Yawe,
Eico Yawe nanambula ukulingana no bulungami bwandi.
“Ku wacishinka, na iwe we mwine ulailanga uwacishinka.
Kuli abo abapwililika, na iwe we mwine ulailanga ukuba uwapwililika.
Iwe upususha abaicefya,
Mu cinefye ala niwe cisaniko candi, we Yawe.
Ku maka yobe kuti nasansa impuka ya mulalo,
Lelo Lesa ena, inshila yakwe yalilungama,
“Nga Lesa umbi nani, uwingacila pali Yawe?
Ala ni Lesa eumpangasha amaka,
Eulenga makasa yandi ukuba nga makasa ya nsebula,
Alasambilisha ne minwe yandi ku bulwi,
Kabili walimpeela inkwela ye pusukilo.
Kabili walikusha inshila umwakupita intampulo shandi,
Nakunkunike abalwani bandi no kubonaula,
Napwishishefye bonse umupwilapo, icakuti bafilwa ukwima,
Pantu walimpangeshe amaka yakulwilako,
Walengele na balwani bandi bamfutatile inuma shabo pakufulumuka,
Bafwaile uwakubafwa, lelo takwali nangu umo uwakubapususha.
Nalibonawile baba ngo lukungu lwa panshi.
“Walimpuswishe ukufuma ku bantu bandi abansangukila.
Abenafyalo baisa mukumpakata.
Bena bonse baba abatompoka imitima,
“Nakalebalika kuli Yawe! Napaalwe na matotelo Icilibwe candi!
E Lesa uunandwilako,
Kabili uumpususha ku balwani bandi.
“Eico kanshi ine ndifye nokulalumbanya iwe we Yawe pakati ka mishobo ya benafyalo.
Ulalenga imfumu yobe ukucimfya,
Aya e mashiwi yakulekelesha ayakwa Davidi.
“Umupashi wakwa Yawe ulandila muli ine.
Lesa wakwa Israeli nalanda,
aba kwati lubuuto lwa kacelo,
“Bushe iŋanda yandi tayaba ifi kuli Lesa?
Lelo abantu babifi bena baba nge myunga ya mu matololo iyakuposafye,
Elyo umuntu onse pakuikatako,
Aya e mashina ya mpalume shabulwi shakwa Davidi: Yoshebu Basebeti umwina Takemoni, umukalamba wa baume bene bene batatu. Aimishe ifumo lyakwe mukulwisha abantu imyanda cine konse konse (800), abo aipeye pa muku umofye.
Kabili uwamukonkelepo pali bumpalume ali ni Eleasa umwana umwaume wakwa Dodo umwina Ahoyi. Pamo nga umo uwali pa mpalume shitatu, ali na Davidi ilyo baile sonsomba Abafilisiti uko balongene ku bulwi ku Pasi Damimu. Elyo abena Israeli bafulumuka. 
Awe Eleasa wena ashipa, alaipaya na Bafilisiti mpakafye amaboko yakwe yanakuka, ne minwe yalambatila ku lupanga. Nao Yawe alenga nokuti bacimfye apakalamba pa bushiku bulya. Awe ne fita fyonse fyabwelela na kuli Eleasa, kukubuulako ifitapwa ku bafwa.
Uwakonka pali Eleasa ni Shamaya umwana mwaume wakwa Age umwina Harari. Ilyo Abafilisiti balongene pamo mu mpuka shabo pa cifulo cimo apali ibala lye landa, abena Israeli balifulumwikepo. 
Lelo Shamaya wena ashipa, aiminina na pakati ke bala. Alicingilila, elyo aipaya Abafilisiti. Awe Yawe nao alengele ukuti bacimfye apakalamba.
Elyo batatu pa ntungulushi amakumi yatatu (30), batentemwike baisa kuli Davidi ku lucengo lwa Adulamu, mu nshiku shabulobololo, ninshi impuka ya Bafilisiti nabacita inkambi mwishika lya Refaimu. 
Pa nshita ilya Davidi ali mwilinga, elyo akamba ka bashilika ba Bafilisiti nako kaleikala mu Betelemu. 
Awe Davidi nao alefwaisha amenshi elyo asosa ati, “Yangu ifyo ningatemwa nga cakuti umo andetelako amenshi yakunwa ukufuma mu cishima ca mupepi ne mpongolo ya ku Betelehemu.” 
Awe impalume shitatu shaima, shalalanya pakati ka mipaka ya Bafilisiti, shatapa na menshi ukufuma mu cishima caba mupepi ne mpongolo ya Betelehemu no kusenda ukutwala kuli Davidi. Lelo Davidi akaana ukunwa amenshi. Mu cifulo cakunwa Davidi ayetila kukuyatuula ku cinso cakwa Yawe. 
Atile ati, “Yawe nampusushe, nacibe ukutali ici cintu! Bushe uku tekunwa umulopa wa bantu abaile nabashitika ubumi bwabo abene kukufwa?” Kanshi Davidi akaana ukunwa. Efyo ishi mpalume shitatu shacitile.
Abishai munyina wakwa Yoabu umwana mwaume wakwa Seruiya ewali umukalamba pali ishi mpalume shitatu. Ena ewaimishe ifumo lyakwe alasaula abalwani imyanda itatu (300) no kubepaya. Elyo aisa ba ne shina ilyalumbuka nga aba bene batatu. 
Bushe ena tewalumbwike nganshi ukucila pali batatu? Icakuti aisa ba no mukalamba wabo, nangu cali ukuti tapendelwe pakati kabo.
Benaya umwana mwaume wakwa Yehoiyada, umwina Kabiseli, ali ni mpalume yapilikita kukulwa, umuntu uwacitile ifintu ifingi ifyabulamba. Aipeye abantu abapambana abena Moabu. Elyo kabili atentemukila mu cilindi ninshi kuli na menshi makasa, no kwipayamo inkalamo. 
Kabili aipaya no mwina Egupto uwalunduka nganshi. Nangu umwina Egupto akwete ifumo mu minwe yakwe, Benaya nao aile kuli ena ne nkontofye. Amusompola ifumo mu minwe, amwipaila na kwifumo lyakwe line. 
Efintu ifyo Banaya umwana mwaume wakwa Yehoiyada acitile. Uyu nao wine ishina lyakwe lyali ilyaishibikwa kwati ni mpalume shitatu isha bantu. 
Ali uwacindikwa nganshi ukucila pali onse uwa pa makumi yatatu (30), nomba tapendelwe pali balya batatu. Elyo Davidi epakumucita ukuba kangalila wa bakalinda wakwe. 
Impalume shimbi isha mu ba makumi yatatu (30) ni aba:
Shamaya umwina Harodi,
Helesi umwina Paliti,
Abiesa umwina Anatoti,
Salimoni umwina Ahoyi,
Helebu umwana mwaume wakwa Baanaya umwina Netofa,
Benaya umwina Piratoni,
Abi Aliboni umwina Aribati,
Eliaba umwina Shaaliboni
Yonatani umwana mwaume wakwa Shamaya umwina Harari,
Elifeleti umwana mwaume wakwa Ahasibai umwina Maakati,
Hesiro umwina Kameli,
Igali umwana mwaume wakwa Natani umwina Soba,
Seleki umwina Amoni,
Ira umwina Itira,
elyo na Uria umwina Hiti.
Kabili ubukali bwakwa Yawe bwabwekeshepo ukwisa pa bena Israeli. Awe aluminisha Davidi pakuti abaletelele, amweba ati, “Ima kabiye uye penda abena Israeli elyo na bena Yuda.” 
Elyo Davidi epakweba Yoabu ne ntungulushi sha fita fyali nankwe ati, “Ima kabiyeni piteni mu nko shonse isha bena Israeli ukufuma ku Dani ukufika ku Beresheba no kupenda abantu pakuti njishibe bali banga.” 
Lelo Yoabo nao ayasuka imfumu ati, “Shi Yawe Lesa obe engafushishako impuka, ukuti shibe imiku umwanda umo (100). Kabili epakulenga na menso yakwa shikulu imfumu yamone ici. Nomba cinshi shikulu imfumu yandi ilefwaila ukucitila ici cintu?” 
Awe imfumu yapatikisha Yoabu ne ntungulushi sha fita, baima baya mukupenda abantu bonse aba mitundu ya bena Israeli.
Panuma yakwabuka umumana wa Yordani, bacita inkambi mupepi na Aroeli, ku musumba uwabela ku kapinda ka ku kulyo, uwabela pakati ka mukonko, elyo bayapita ku Gadi no kutwalilila ukuya ku Yaseri. 
Elyo baya ku Gileadi na ku calo ca Talitimu Hodishi, na ku Dani Yani no kushingulukila na ku Sidoni. 
Kabili baile ukulungama ku musumba we linga wa Turi elyo na kuli yonse imisumba ya bena Hifi na bena Kenani. Mukulekelesha elyo baile ku Beresheba mu matololo ya Negebu mu calo ca bena Yuda.
Cilya bapwa ukupitana mu calo conse pa myeshi pabula ne nshiku amakumi yabili (20) babwelelamo ku Yerusalemu. 
Yoabu nao apeela ku mfumu impendwa ya bantu abo bapendele. Mu bena Israeli ababulamba bali amakana imyanda cine konse konse (800,000), abena Yuda nabo bali amakana imyanda isano (500,000) abengabomfya ulupanga.
Davidi aumfwile umutima wakunta panuma yakupenda abantu ababulamba. Elyo asosa kuli Yawe ati, “Ine nimbifya apakalamba paco ncitile. Nomba we Yawe, nakupapata, fumya umulandu uyu pa mubomfi obe, pantu ico ncitile cabuwelewele.” 
Ilyo Davidi ashibwike mu lucelo lwakonkelepo, kwafuma ishiwi kuli Yawe ukweba Gadi kasesema, kamona wakwa Davidi aliti, 
“Kabiye kebe Davidi auti, ifi efyo Yawe asosa ati, ‘Nalakupeela ifya kusalapo fitatu. Salapo cimo ico ulefwaya, ico mfwile ukucita kuli iwe.’” 
Kanshi nao Gadi epakuya kuli Davidi no kumweba ati, “Bushe ulefwaya pa myaka itatu kukese icipowe mu calo? Nangu pa myeshi itatu ukalefulumukafye abalwani bobe ilyo bakukonka lunkwa lunkwa? Nangu ukuti icikuko pa nshiku shitatu cikese onaula icalo cobe? Kanshi nomba tontonkanya, unjebe icakuya eba uuntumine.” 
Elyo Davidi ayasuka Gadi ati, “Awe kwena ndi uwacucutika nganshi. Shi katuibikefye mu minwe yakwa Yawe, pantu uluse lwakwe lukalamba nganshi. Lelo mwileka mponene mu minwe ya bantunse.”
Kanshi Yawe epakutuma icikuko pa bena Israeli, ukufuma pali lulya lucelo ukushinta na pakupwa kwa nshita iyapiminwe. Abantu abafwile ukufuma ku Dani ukufika na ku Beresheba bali amakana amakumi cine lubali (70,000). 
Lelo ilyo malaika atambalike ukuboko pa Yerusalemu kukuonaula, Yawe nao epakulangulukila abantu pa mulandu wa macushi. Aeba malaika uwaleipaya abantu ati, “Capwa! Bwesha ukuboko kobe.” Ninshi malaika wakwa Yawe ali pa lubansa lwakutwilapo ulwakwa Arauna umwina Yebusi.
Ilyo Davidi amona malaika uwaleipaya abantu, asosa kuli Yawe ati, “Ala ne wabifishe nine no kulufyanya. Lelo aba ni mpaangafye. Ni finshi bacitile? Uleke ukuboko kobe kube pali ine no lupwa lwandi.”
Pa bushiku bwine ubu, Gadi aile kuli Davidi nokutila kuli ena, “Ima kabiye mukukuulila Yawe ubulambo pa lubansa lwakutwilapo ulwakwa Arauna umwina Yebusi.” 
Davidi nao epakuya, pamo ngefyo Yawe akonkomeshe ukupitila muli Gadi. 
Ilyo Arauna alolesha no kumona imfumu na bantu baiko baleisa kuli ena, afumina panse no kukontama pa cinso ca mfumu, ashimpa ne mpumi panshi.
Elyo Arauna asosa ati, “Mulandu nshi shikulu imfumu yaishila ku mubomfi wenu?” Davidi nao ayasuka ati, “Naisa kukushita ulubansa lobe ulwakutwilapo, apakuti tukuulile Yawe ubulambo, pakuti icikuko cipwe ku bantu.” 
Awe Arauna ayasuka Davidi ati, “Shi, shikulu imfumu yandi naibuule icaisekesha no kutuula kuli Yawe. Moneni iŋombe ishilume ishi, ishakutuula ilambo lya cakoca. Kabili moneni imilando yakutwilako elyo na makoli ya ŋombe aya, e nkuni. 
Moneni fyonse ifi, mwe mfumu, Arauna apeela kuli imwe.” Elyo kabili asosa ati “Shi Yawe Lesa obe engapokelela ilambo lyobe.”
Lelo imfumu yayasuka Arauna aiti, “Iyoo ine ndefwayafye ukushita. Ine nshilefwaya ukutuula ku mfumu Lesa wandi amalambo yakoca ayo nshishitile iyoo.”
Davidi akuulile Yawe ubulambo kulya no kutuula amalambo ya cakoca na yakwampana. Elyo Yawe aumfwile amapepo mwipunda lya calo, ne cikuko pa bena Israeli capwa.
