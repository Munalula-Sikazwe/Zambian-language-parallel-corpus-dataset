Ami Pawulu, kapostolu kaKristu Yesu mwaya muchima waNzambi, nimanakwetu Timotewu,
tudi nakuyisonekela mukanda, enu akwakujila, nianakwetu ashinshika amudi Kristu, ekala kuKolosi. Luwi lwikali nanenu nikuwunda kwakufuma kudi Nzambi Tata yetu.
Chitwayilombelelaŋa mafuku ejima, twamusakililaŋa Nzambi, Tata yaMwanta wetu Yesu Kristu,
nanochu chitwatiyili nsaŋu yakukuhwelela kwenu kumwamukuhwelelaŋa Kristu Yesu, nikukeŋa kwenu kumwakeŋaŋa nachu akwakujila ejima;
nanochu chimukweti kuchiŋeja kwanayiswekeluwu mumawulu. Kuchiŋejoku mwachitiyili dehi kwizu dawalala wansaŋu yayiwahi;
yinashiki kudenu neyi chiyinashiki mumpata yamunu mwishina mwejima, hiyikusoŋa nyikabu, yidi nakutwalekahu nakuvula. Dichi chineli nimudenu nawa, kufumisha kwifuku dimwatiyili himukwiluka nsaŋu yaluwi lwaNzambi chalala;
mwomwayilejeluwu kudi mukwetu nduŋu netu Epafwarasa twakeŋa, yena washinshika, himukwakukalakela Kristu, watukalakelaŋa ninetu nawa.
Yena watulejeli nsaŋu yakukeŋa kwenu kwamudi Spiritu Wajila.
Dichi dinu ninetu nawa, kufumisha kwifuku ditwachitiyili hitwalekaŋa kuyilombelelaku. Tunakeŋi netu, mwinzali nakwiluka kwalala kwakwiluka mwakeŋayi Nzambi, namaana ejima ninakashinshi kaSpiritu;
kulonda mwendi nakumutelela Mwanta, nakumutiyisha kuwaha kwakweni, nakusoŋa nyikabu munyidimu yayiwahi yejima, nakukula mukumwiluka Nzambi.
Ayikoleshi naŋovu jejima mwaya ŋovu jalubanji lwakulema kwindi, kulonda musweji kutatakena nakuduŋumika namuzaŋalu;
nakumusakilila Tata natwilishi atela kutambula iseka dawuswana wawakwakujila muchejeji.
Yena natupulwishi muwanta wamwidima, natutuntululi twiŋili muchiyuulu chaMwanindi akeŋayi.
Mudi yena tukweti kutukuula, yowu kutwanakena nshidi jetu.
Diyi chimfwana chaNzambi wakámonewaŋa; diyi wedi wayuma yaleŋeluwu yejima.
Muloŋa mudi yena dimu mwaleŋeleluwu yuma yejima, niyamumawulu niyahamaseki; niyuma yamonewaŋa, niyuma yakámonewaŋa; hela matanda awanta, hela mawanta antúmba, hela akwakuyuula, hela akwaŋovu. Yuma yejima ayileŋeleli mudi yena; diyi aleŋeleleluwu yuma yejima.
Yena diyi wakusambila, hadiŋi yuma yejima yichidi kanda; mudi yena dimu mwakolela yuma yejima.
Yena diyi mutu wamujimba yowu chipompelu; diyi tachi, diyi wedi wamudi afu, kulonda akekali wabadika, yuma yejima yikuminumu.
Nzambi watiyili kuwaha nankashi kwinzala kwindi kwejima kushakama mudi Mwanindi;
kulonda akakundamishi yuma yejima kudi yomweni nayena; eŋa, akakundamishi hela yuma yahamaseki, hela yuma yamumawulu, nanichi chaneliyi mudimu wakuwundisha namashi akukulusu yindi.
Ninenu hamwaka mwadiŋi aambuka naNzambi, mwadiŋi ayilumbu munyichima yenu, munyidimu yenu yatama.
Ilaŋa katataka nayikundamishi dehi mumujimba windi waheseki nakufwa kwindi, kulonda akayimiki kumesu indi nakujila, nakubula himwatamina, hela hakuyinkela nyiloŋa.
Chochenochu neyi mukushakama mukwitiya kwakukuhwelela nakushimata, nakukakela mbe, nakubula kufuma mukuchiŋeja kwekala munsaŋu yayiwahi yimwatiyili, yanashimunuwu mwahita kuleŋa kwejima kwekala mwishina dewulu. Dichi ankunjikili ami Pawulu kwikala mukwakukalakela nsaŋu yeniyi.
 Hinukuzaŋalala dinu namakabi inakabaŋa hansaŋu yenu; nawanishaŋa mumujimba wami lukadi lwaKristu lwasheli hansaŋu yamujimba windi, yowu chipompelu.
Chochipompelu chananyinkuwu mudimu wakuchikalakela, mwomwankunjikililiyi Nzambi kudenu, kulonda niwanishi izu daNzambi;
 chochijindilu chajindiluwu yisaka yejima mwahita nyaka yejima, hakwinza katataka anayimwekesheli antu indi ajila.
Nzambi watiyili kuwaha kuyileja wena chekala maheta alubanji lwakulema achijindilu ichi mukachi kawaJentili, yowu Kristu wudi mudenu, diyi lubanji lwakulema kwachiŋejaŋawu.
Diyi twashimunaŋa etu, nakukonkomwena antu ejima, nikutaŋisha antu ejima namaana ejima, kulonda twakashikiji antu ejima ela dehi alala chikupu mudi Kristu.
Diyi nsaŋu yinakabakenaŋa nikulwisha mwomwaya kukoŋa kwindi kwakoŋaŋa mudami naŋovu yayeni.
Muloŋa nakeŋi nami mwiluki chinaswejaŋa kuyilwishila enu ninawa adi kuLayodikeya, niakwetu ejima anabuli kunmona mesu namesu;
kulonda ayikundeji munyichima yawu, anuŋaŋani mukukeŋa, amoni maheta ejima akwiluka chalala chikupu mwalumbulukila chijindilu chaNzambi, yowu Kristu.
Mudi yena dimu mwanaswekeluwu maheta ejima amaana nakashinshi.
Chinukuhosha mwenimu nalondi nami abuli kuyiluwaŋesha namazu akudimbeka.
Hela nabuli kwikala nenu mumujimba, ilaŋa nidi nenu muspiritu, nakuzaŋalala chinatalaŋa kwoloka kwenu, nichakola kukuhwelela kwenu kwamudi Kristu.
Dichi dinu mwomu mwatambwilili Kristu Yesu, Mwanta, endelenuŋa mudi yena mwomwenomu,
nakushimata nakutuŋewa mudi yena, nakukola muchikuhwelelu mwayilejeluwu, nakusweja kusakilila.
 Babalenu hakenda kamwekana muntu wukuyipuupa namaanindi namakasu amukunkulwayi, mwaya yaaku yawantu, mwaya yuma yampata yamunu mwishina yakuhemesha, hidimu mwaya Kristuku.
Muloŋa mudi Kristu, kwinzala kwawuNzambi wejima kwashakamaŋa mumujimba windi.
Mudi yena dimu mwanayiwanishuwu, diyi wekala wahewulu dawakwakuyuula nawakwawanta ejima.
Mudi yena nawa ayalamishili bayi nakwalama kwakwila namakasaku, chiŋa nakuvuula mujimba wachisemwa chaheseki nakwalama kwaKristu.
 Ayijiikili chimu nindi muchijimikilu, ayisaŋwili chimu nindi nakukuhwelela mudimu wakoŋeliyi Nzambi chamusaŋwiliyi Kristu mudi afu.
Ninenu mwádiŋi afwa nanyiloŋa yenu nakubula kwalama kunyijimba yenu, enu ayihandishili chimu naKristu, hakutwanakena nyiloŋa yetu yejima.
 Wajimaŋesheli mukanda wayijila watusonekeleluwu, wadiŋi wakutwinka nachu nyiloŋa; hakuwufumisha nakuwupopela hakulusu yindi.
Wafuŋunwini akwakuyuula niakwawanta, hakuyitiyisha nsonyi hatooka, hakuyimika mushindu nakulusu yindi.
Neyi kudi muntu wukukeŋa kuyisompesha hansaŋu yakudya hela yakunwa, hela yefuku dachawija hela yakwaluka kakweji, hela yaSabata, bayi mumwitejaku.
Yumoyu himwevulu wayuma yakenza, ilaŋa yuma yayeni yambala yaKristu.
Neyi kudi muntu wukukeŋa kuyiya yuma yakukeŋa kuyisomwenawu, nanochu chadizozaŋayi, chadifukulaŋayi kudi aŋelu, bayi mumwitejaku. Himuntu nakuhweleli yuma yanamoniyi, nadinki tuhu wanta wayitoŋojoka yindi yachisemwa chaheseki.
Wadambulaŋa naMutu kwanuŋaŋena mujimba wejima, awudiishaŋa nakuwunuŋa namanuŋi nanyijila, nakuwukulisha kudi Nzambi.
Neyi mwafwili chimu naKristu, nakwambuka kuyuma yakuhemesha yamunu mwishina, muloŋanyi mukwovwahila yijila neyi kwiji muyantu ampata yamunu mwishina?
Himukwovwahila yijila yakwila nawu, Chinjila kukwata; chinjila kutompa; chinjila kukunka;
mwaya yijila nakuleja kwawantu. Yuma yejimiyi chakuyilawu keŋa yinoŋi kwayu.
Yumiyi yamwekanaŋa neyi yikweti maana akuwahisha kudifukula, nakudizoza nakukabisha mujimba; ilaŋa hiyikweti ŋovu yakulekesha yafwilaŋa chisemwa chahesekuku.
Neyi ayisaŋwili chimu naKristu, fwilenu yuma yekala mwiwulu, mwekalayi Kristu nashakami kuchikasa chaNzambi chachidiilu.
Toŋojokenu yuma yamwiwulu, bayi yahamasekuku.
Muloŋa mwafwa dehi, niwumi wenu anawusweki naKristu mudi Nzambi.
Chakamwekeshawu wumi wetu, diyi Kristu, enu nawa akayimwekesha chimu nindi mulubanji lwakulema.
Dichi jahenu yidi yenu yidi hamaseki, wujila, wuzondu wamumuchima, kufwila kwila yuma yatama, kusweja kukeŋa yatama, nilwisu chochimu nakupesha.
Hansaŋu iyi dihu henjilaŋa kuzuwa kwaNzambi kwakuzuwila akwakujikwa.
Enu nawa dimu mumwendeleli hamwaka chimwashakamini nakwila yumiyi.
Ilaŋichi fumishenu yuma yejimiyi; kuzuwa, nindombu, ninkunyi, nikutukana; lekenu kuhosha yuma yikweti nsonyi.
Bayi muhosha yakutwamba muntu namukwawuku, muloŋa munavuuli dehi muntu wamukulu nimwelaŋayi;
 munavwali dehi muntu wamwiha, wayaŋa nakubalumuka wamwiha nakwiluka chalala, kulonda afwani neyi wamuleŋeli.
Mwenomu himwekala kaGriki nakaYudeya, hela kwalama nakubula kwalamaku. Himwekala hela mukwetuŋa dacheŋi, hela muchidi waSikita, hela nduŋu hela mwanaku, ilaŋa Kristu diyi hohu kankawindi chikupu mwejima.
Ochu chimudi antu aNzambi atondewa, ajila, akeŋewa, vwalenu muchima wawushona, niluwi, nikudizoza, nikwovwaha mumuchima, nikuduŋumika;
 nakudovwahila nikudanakena muntu namukwawu. Neyi kudi muntu wukweti muloŋa namukwawu amwanakeni. Neyi chayanakenenuwu enu kudi Mwanta, ninenu nawa ilenu chochimu.
Hayuma yejimiyi alunjikuhu kukeŋa diku kwasweja kunuŋa antu hamu.
Itejenu kuwunda kwaKristu kuyuuli munyichima yenu, dichi chayitambikililuwu mumujimba wumu; ikalenu akwakusakilila nawa.
Itejenu izu daKristu dilumbami mudenu namaana ejima; muditaŋishaŋa, mudikonkomwenaŋa muntu namukwawu namasamu, natumina, nitumina twawuspiritu, nakumwimbila Nzambi nakuluŋa munyichima yenu.
Hela mukuhosha hela mukukalakala, ilenu yuma yejima mwijina daMwanta Yesu, nakusakilila Nzambi Tata mwijina dindi.
Enu ambanda, ovwahilenu amfumujenu, dichi chinateli mudi Mwanta.
Enu amayala, keŋenu aŋodijenu, bayi muyitalumokelaku.
Enu anyana, ovwahilenu anvwali jenu muyuma yejima, muloŋa dichi chuma chamutiyishaŋa Mwanta kuwaha.
Enu atata, bayi muvuloka anyanenuku, akenda kamona kukala.
Enu anduŋu, ovwahilenu anyanta jenu ahanu hamaseki muyuma yejima; bayi chakumesu hohu neyi chakutiyisha antu kuwahaku, chiŋa namuchima wumu hohu, nanochu chimwamutiyaŋa Mwanta woma.
Yuma yejima yimukwila yilenu namuchima wakukalakela Mwanta, bayi chakukalakela antu hohuku;
nakwiluka nenu mwakatambula wuswana wakuyisomwena kudi Mwanta, muloŋa mwakalakelaŋa Mwanta Kristu.
Muloŋa muntu wukwila chatama wakatambwilamu cheŋi chatama cheliliyi; hikwekala kwakama antu kumesuku.
Enu anyanta, shakamenu nawanduŋu jenu mwaloŋa mwesekana, nanichi chimuneluki nenu enu nawa mukweti Mwanta mwiwulu.
Kakelenu mbe nakulombela, mutonenumu nakusakilila.
Chimukulombelaŋa mutulombelelaŋaku ninetu nawa, kulonda Nzambi atwenzulwili chenzelu chakwiŋila nansaŋu, tushimuni chijindilu chaKristu chankasilawu munyonji,
nichimwekeshi muchatelela.
 Endenuŋa namaana kumesu awantu adi hanzi, nakukwatila mafuku maana.
Kuhosha kwenu kwikali kwakavumbi, kwakutowesha namuŋwa mafuku ejima, kulonda mwiluki mwakwakwila antu ejima.
Manakwetu Tikikusa twákeŋa, mukwakukalakala washinshika, mukwetu nduŋu netu mudi Mwanta, wakayileja nsaŋu jami jejima.
Ami namutemeshi kudenu hansaŋu yoyeniyi, kulonda mwakeluki chitwashakama, akakundeji nyichima yenu.
Namutemeshi hamu namwinenu Onesimusa, manakwetu washinshika twakeŋa. Wena akayileja nsaŋu jakunu jejima.
 Arisitaka twekala nindi mukaleya, nayimushi; niMaku musonyaBaranaba; anayileji chimwakamwila, neyi wakashika kudenu mwakamutambuli; niYesu atenaŋawu ijina dikwawu nawu Yusitu nayimushi.
Diwu akwakwalama akalakalaŋa hamu nanami mudimu wawanta waNzambi wowenawa hohu, diwu amayala ankundejaŋa.
Mwinenu Epafwarasa, nduŋu yaKristu Yesu, nayimushi; wayilwishilaŋa mukulombela kwindi mafuku ejima, nindi mwimani mbe mwikali antu alala chikupu, mwiluki chikupu mwanakeŋiyi Nzambi mwejima.
Muloŋa ami namushimuni wunsahu nami wayikabakenaŋa ninenu niwena adi kuLayodikeya nikuHerapoli.
Iŋaŋa Luka twákeŋa, niDemasi, anayimushi.
Imushenu anakwetu adi muLayodikeya; imushenu niNyamfwasa nichipompelu chekala mwitala dindi.
Neyi iwu mukanda munawutaŋi dehi, wutemeshenu kuchipompelu chawaLayodikeya akawutaŋi nawa; ninenu nawa mwakataŋi mukanda wakafuma kuLayodikeya.
Mwakamwili Akipusa nenu, Shaku muchima kumudimu wuwunatambuli mudi Mwanta, wuwukalakali chalala.
Ami Pawulu nasoneki kwimushiku nachikasa chamami aweni. Anukenu nyonji yami. Luwi lwikali nanenu.
