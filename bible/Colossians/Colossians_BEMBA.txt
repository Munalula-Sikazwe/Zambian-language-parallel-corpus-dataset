Ine Paulo, Lesa ku kufwaya kwakwefye anjita ukuba umusole wakwa Kristu Yesu. Ine ndi na Timote munyinefwe. 
Twamulembela mwe bamushilo abaikala mu Kolose, mwe bamunyinefwe mwe bali muli Kristu. Icikuuku no mutende wakwa Lesa Shifwe fileba na imwe.
Lyonse ilyo tumupepelako, tulatasha Lesa Wishi wa Mfumu yesu Yesu Kristu. 
Ala twalyumfwa palwa cisumino cenu muli Kristu Yesu nefyo mwatemwa abamushilo bonse. 
Icisumino ne citemwiko cenu fyashinta pafyo musubila ifyo Lesa amusungila bwino mu mulu. Ilyo amshiwi yacishinka aya Mbila Nsuma yabalilepo ukufika kuli imwe, elyo mwaumfwile na pesubilo ili 
ilyaba mu Mbila Nsuma iyilaleta ipaalo, no kulasalanganina isonde lyonse. Efintu yacita muli imwe ukutula pa bushiku buntu mwabalilepo ukumfwa ifya cikuuku cakwa Lesa, no kwishiba bwino ifyo caba. 
Ni Epafula ewamufundile pa cikuuku cakwa Lesa, kabili musha munensu uwakwa Kristu uwacishinka uo twatemwa, uutubombelako ico abombela Kristu. 
Ewatwebeleko pa citemwiko ico Mupashi amupeela.
Eico pa mulandu wa ifi, lyonsefye tulamupepelako ukutula pa bushiku twaumfwile ifi pali imwe. Tulomba Lesa ukuti amupeelesha amano yonse ayakwishiba fyonse ifyo afwaya. Aya mano no kwiluka, ni Mupashi wakwe eupeela. 
Elyo muleikala umo Imfumu ifwaila. Kabili mulecita lyonse ifyakusansamusha Imfumu. Mu milimo yenu mulefuma ifisuma. Lyena elyo mukamona ukwishibilako Lesa. 
Tulamulombela kuli Lesa ukuti, ku maka yonse ayafuma ku maka yakwe ayacindama, mube abakosa pakuti mube no mutekatima no kushipikisha muli fyonse. 
Kabili muletasha Lesa Tata ne nsansa, ewamulenga ukuba abalinga ukupyana ifyo Lesa abikila abamushilo mu Bufumu bwalubuuto. 
Alitupokololako ku maka ya mfifi no kutuleta mu Bufumu bwakwa Mwane uo atemwa. 
Uyu ewatulubula, pantu atubelela uluse ku fyabubifi fyesu.
Kristu e cata cakwa Lesa uushimoneka. E beli pa fibumbwa fyonse. 
Pantu ni ku maka yakwa Kristu, Lesa abumbila ifintu fyonse ifyaba mu mulu na muno calo, ifimoneka ne fishimoneka, imipashi yamaka, bashamfumu, bakateeka na bamaka bonse. Ni ku maka yakwa Kristu, Lesa abumbila ifintu fyonse, kabili ni Kristu eo ifintu fyonse fili nokubombela. 
Ilyo ifintu fyonse fishilabako Kristu eko ali, kabili ewakumbinkanya ifintu fyonse. 
E mutwe wa lukuta lonse ulwaba umubili wakwe. E ntulo ya fintu fyonse. E beli mukubuuka ku bafwa. Pakuti ena ekafye abe uwantanshi muli fyonse. 
Pantu Lesa umwine apingwile ukuti Mwane abe na Bulesa bonse. 
Lesa apingwile nokuti ku maka yakwa Mwane, eko Lesa awikishanye ne fintu fyonse. Lesa alipanga icibote mukuwikishanya ne fintu fyonse ifya pano calo ne fya mu mulu pa mulandu wa mfwa yakwa Mwane iya pa musalaba.
Na imwe bene kale mwali ukutali na Lesa, kabili mwali abalwani bakwe pa mulandu wa fyabipa ifyo mwaletontonkanya no kucita. 
Lelo nomba pa mulandu wa mfwa yakwa Mwane, Lesa alimuwikishanya nankwe, pakuti amulete mube abamushilo, abakaele, ababula icilubo pa cinso cakwe. 
Mufwile ukutwalilila mu cisumino icakuulwa pa mufula uwakosa. Mwileka nelyo cimo cimusunkanye, cimufumye kuco mwasubilamo ukutula apo mwaumfwilile Imbila Nsuma. Ine, ne Paulo, nine mubomfi wa iyi Imbila Nsuma iyashimikwa ku muntu onse icalo conse.
Nomba ndi uwasansamuka pa mulandu wakuculila pali imwe. Pantu ku macushi ya mubili wandi wine, ndepwishishisha amacushi ayaciliko ku macushi Kristu aculila umubili wakwe, ulukuta lwakwe. 
Ine, Lesa alinsonta ukuba umubomfi wa lukuta lwakwe. Lesa ewampeele uyu mulimo wakubila Imbila Nsuma umupwilapo kuli imwe. 
Imbila Nsuma e nkaama Lesa afishile mu myaka yapita na mu nkulo shonse, lelo nomba naisokolola ku bamushilo. 
Lesa apangile ukwishibisha inkaama yakwe iyacindamisha ku Benafyalo. Inkaama niyi iyakuti Kristu aba muli imwe, eico kanshi mwakulashukilako ubucindami bwakwa Lesa. 
Eico kanshi tubila Kristu ku muntu onse. Tusoka no kufunda abantu na mano yonse, pakuti twafwe umuntu onse abe uwapwililika pa cinso cakwa Lesa, ku maka yakwa Kristu. 
Pakucita ici ndabombesha nganshi, mombela ku maka Kristu ampeela ayabomba muli ine.
Ndemwishibishako ifyo mombesha nganshi pali imwe na ba mu Laodikea, ukubikapofye na bonse abo abashamonapo. 
Ncita ifi pakuti imitima yabo ilesansamuka nokuti bekale abatemwana, abomfwikisha icishinka. Elyo bakeshibe inkaama yakwa Lesa, neyi inkaama ni Kristu wine. 
Kristu e cipao umo Lesa afisa ifyuma fya mano yonse no kwishiba konse.
Ndemweba nati, mwileka muntu nelyo umo amubepaike ku mashiwi yabufi. 
Eico nelyo nshili na imwe ku mubili, mu mupashi mwena ndi na imwe. Kabili ndi ne nsansa pakumona ifyo mwatekanya nefyo imwe bonse pamo mwaba ne cisumino icakosa muli Kristu.
Apo mwasumina ukuti Kristu Yesu ni Mfumu, muleikala abaampana pamo nankwe. 
Mwandemo ne mishila muli Kristu, mushimpwe umo ali. Mube abakosa mu cisumino cenu umo mwine mwafundilwe. Kabili muletasha Lesa lyonsefye.
Moneni mwileka nelyo umo ukuti amuteeke ubusha na mano yabuntunse aya bucenjeshi bwafye, ayafuma kufyo bafunda mu ntambi sha bantu, na ku mano ya pano calo, tekuli Kristu iyoo. 
Pantu mu mubili wakwa Kristu emwaisula Bulesa bonse. 
Kabili mwalipeelwa umweo uwapwililika pa mulandu wa ico mwaba muli ena. Kristu e mutwe ukucila pali bakateeka na bamakafye bonse.
Kabili mukuba muli ena, mwalisembululwa. Tekusembululwa kwa ku bantu, lelo kwakwa Kristu ukwaba mukufuma kukuteekwa no mubili wabuntunse. 
Ilyo mwabatishiwe, mwashiikilwe pamo na Kristu. Kabili mu lubatisho mwabukile pamo na Kristu pa mulandu wa cisumino cenu mu maka yakwa Lesa, uwabushishe Kristu ku bafwa. 
Kale mwali abafwa pa mulandu wa fyabubifi fyenu na pa mulandu mwali abashasembululwa ukufuma ku mubili wabuntunse. Lelo nomba Lesa alimulenga ukuba abamweo pamo na Kristu. Lesa alitubelela uluse ku fyabubifi fyesu fyonse. 
Lesa alifuuta imisha yesu yonse iya mafunde ayaletupeela umulandu, aliyafumyapo yonse no kuyapampamina pa musalaba. 
Pa musalaba epo acimfishe amaka ya bakateeka na bamaka aba mu lwelele, no kubabika pa lwalala ukuti bonse bamone uko alebasenda bunkole.
 Eico mwileka umuntu nelyo umo amupingule pafyo mwingalalya nefyo mwingalanwa, nangu pa nshiku shakupepapo, nangu pakusefya umweshi upya, nangu ni Sabata. 
Ifi fintu fyali fyakwishibilakofye ifintu ifyali nokwisa. Icintu cacine cine ni Kristu. 
Mwileka nelyo umo amusuule ukuti alimucila pa mulandu wa fimonwa, ukuicefya kwabufi no kupepa bamalaika. Uwaba ifi aitutumunafye apabula nelyo cimo, akonkafye amano yabuntunse. 
Kabili alileka ukunakila Kristu uwaba e mutwe wa lukuta, umubili wakwe. Kristu eulenga umubili onse ukwate amaka, eulenga nokuti ifilundwa ne mishipa filundane pamo, no kukula emo ukulila ngomo Lesa alefwaila.
Imwe mwalifwa pamo na Kristu, eico nomba imipashi iyiteeka pano calo tayaba na maka pali imwe. Kanshi cinshi ico mwikalila nga bantu ba cino calo? Cinshi ico munakila amafunde yatila, 
“Wilaikata kuli ici!” “Wilasonda kuli cilya!” “Wilakumya kuli cimbi ico!”? 
Ala aya mafunde ya pa fintu ifyonaika ilyo bafibomfya. Aya mafunde ne mifundile, fyabuntunsefye. 
Ee cine cine aya mafunde ayakulaipatikisha ukupepa, ukuicefya bufi bufi no kulacusha umubili buluku buluku, yamoneka ukuba nga yamano, lelo tayaba na maka yakwansha ulunkumbwa lubi lwa mubili.
Imwe mwalibushiwa ku bafwa pamo na Kristu. Eico nomba akufwayeni ifintu ifya mu mulu, umo Kristu aikala pa cipuna cakwe icabufumu, lubali lwa ku kulyo kwakwa Lesa. 
Bikeni imitima yenu pa fintu fya mu mulu, te pa fintu fya muno calo. 
Pantu mwalifwa, ne myeo yenu yalifisama pamo na Kristu muli Lesa. 
Umweo wenu uwacine cine ni Kristu. Ilyo akamoneka, na imwe mukamoneka pamo nankwe mu bucindami bwakwe.
Mufwile ukuleka ifwe imibeele yenu yonse iyabuntunse, iyili ngo bulalelale, ubupulumushi, ulunkumbwa lubi, amano yabi, ulunkumbwa lwa fyuma, pantu ulunkumbwa lwa fyuma e cimo ngo kupepa utulubi. 
Ni pa mulandu wa ifi fintu epo ubukali bwakwa Lesa bwishila abantu abashimunakila. 
Na imwe bene e mibeele mwaleendelamo kale ilyo mwaleikala muli iyo misango.
Lelo nomba muli nokutaluka kuli fyonse ifili ngefi, ubukali, icipyu no lupato. Imwe tamufwile kutukana insele, nelyo ukulanda ilyashi ilibi. 
Mwilabepana, pantu mwalifuma muli bumuntu bwakale na mu mibeele yabuko. 
Mwalingila muli bumuntu bupya. Lesa e kabumba wa bumuntu bupya. Amulenga ukuti mulealukilako cipya cipya mu cata cakwe, epakuti amulete kukumwishiba bwino bwino. 
Muli bumuntu bupya tamwaba kapatulula kakuti uyu Mwinafyalo noyu Muyuda, uyu alisembululwa noyu tasembululwa, uyu mututu noyu mwina mpanga, uyu musha noyu muntungwa. Lelo kuli ifwe bonse, Kristu ewacindamisha kabili aba muli ifwe bonse.
 Imwe muli basalwa bakwa Lesa, abamushilo kabili abo atemwa. Kanshi nomba toleni imisango iyalinga, muleba abaluse, abacikuuku, abafuuka, abamutembo no mutekatima. 
Muleshipikishanya no kubeleshanya uluse nga umo ali no mulandu ku munankwe. Mulebeleshanya uluse ngefyo Imfumu yamubelela uluse. 
Na pali iyi mibeele, lundenipo icitemwiko, pantu ecikakanya no kukumbinkanya ifintu fyonse pamo umupwilapo. 
Umutende untu Kristu apeela, eo ulemutungulula mufyo mulepingula. Ni pali uyu mutende epo Lesa amwitila pakuti mube umubili umo. Kanshi muletasha Lesa. 
Lekeni amashiwi yakwa Kristu ayacindamisha yaleikala mu mitima yenu. Mulebomfya nganshi amano mukufundana no kupandana amano, muleimba inyimbo sha malumbo ne shakwa Lesa ne sha bena Lesa. Muleimbila Lesa no kumutasha ne mitima yenu yonse. 
Lekeni fyonse ifyo mulecita no kusosa, muleficita pa mulandu wa Mfumu Yesu, kabili eo muletashishako na Lesa Tata.
Mwe bakashi, mulenakila abalume benu ngefyo abanakila Imfumu bafwile ukulacita.
Mwe balume, muletemwa abakashi benu, mwilaba abasashila kuli bena.
 Mwe bana, mulenakila abafyashi benu lyonsefye, pantu ici ecisansamusha Imfumu.
Mwe bashibo, mwilakalifya abana benu imitima, epali banenuka.
 Mwe basha mulenakila bashikulwinwe ba pano calo muli fyonse. Telyo balipofye iyoo, pakuti bamutashe, lelo nelyo bashilipo. Mulebomba bwino no mutima onse, pa mulandu wakucindika Imfumu. 
Fyonse ifyo mulebomba, mulebomba ne mitima yenu yonse, kwati mulebombela Imfumu te bantu iyoo. 
Muleibukisha ukuti Imfumu ikamupeela icilambu yalaya abantu baiko. Pantu Kristu e Shikulwinwe wine wine uo mubombela. 
Na onse uwalufyanya akakandwa ukulingana no kulufyanya kwakwe, pantu Lesa taba na mucishacinani.
 Mwe bashikulwibo, mulesunga abasha benu mu nshila isuma, kabili iyalungama. Muleibukisha ukuti na imwe bene mwalikwata Shikulwinwe mu mulu.
Mwilanenuka mukupepa. Mulebikako amano mukupepa, muletasha na Lesa. 
Muletupepelako na ifwe bene, pakuti Lesa atupekanishishe inshila pakubila amashiwi ya nkaama yakwa Kristu. Ni pa mulandu wine uyu epo bamposela mu cifungo. 
Eico kanshi mulepepa ukuti ndebila Imbila bwino bwino ngefyo mfwile ukucita.
Mulecenjela kufyo mulecita ku bantu abashasumina. Mulebomfya bwino ne nshita yonse iyo mwashukila. 
Imilandile yenu ileba lyonse iyacikuuku ku bantu ne yakubafwilisha. Mwishibe ukwasuka cila muntu bwino bwino.
 Munyinefwe uo twatemwa Tukiko, musha uwacetekelwa uubombela Imfumu pamo na ifwe, eukamweba fyonse pali ine. 
Namutuma kuli imwe kukwisa musansamushako no kumwebako ifyo bonse tuli. 
Akesa na Onesimo, munyinefwe uo twatemwa kabili uwacetekelwa nganshi, kabili wa mwibumba lyenu. Bakesa mwebako fyonse ificitika kuno.
Alisitako, uo tuli nankwe mu cifungo amuposha, pamo na Mako umufyala wakwa Banaba. Eulya namwebele kale ukuti nga aisa uko mukamupokelele. 
Yesu, kabili uwitwa Yusito, nao amuposha. Aba benefye batatu e Bayuda abasumina, ababomba na ine umulimo wa Bufumu bwakwa Lesa, kabili ebankoseleshako nganshi.
Epafula, uwaba nao wa mwibumba lyenu kabili umusha wakwa Kristu Yesu, nao amuposha. Lyonsefye alamupepelako pa maka. Alomba Lesa ukuti mube abakosa mu cisumino, abapwililika, abashitwishika mu cisumino, kabili abanakila Lesa muli fyonse. 
Ala ine wine ndi kambone pafyo abombesha pali imwe pamo na ba mu Hielapoli na Laodikea. 
Luka shiŋanga wesu uo twatemwisha nganshi pamo na Dimasi bamuposha.
Muposhepo bamunyinefwe aba mu Laodikea, na Numfa no lukuta ululongana mu ŋanda mumwakwe. 
Nga mwapwisha ukubelenga iyo kalata, mumone ukuti babelengela no lukuta lwa mu Laodikea. Elyo na imwe mukabelenge kalata yandi imbi iyikafuma ku Laodikea. 
Kabili mwebe Akipo ukuti, afwile ukubikako amano ukupwisha umulimo untu apeelwe uwakubombela Imfumu.
Ine, ne Paulo, nalemba no kuboko kwandi aya mashiwi yakumuposha. Muleibukisha ukuti naba mu cifungo! Icikuuku cileba na imwe.
