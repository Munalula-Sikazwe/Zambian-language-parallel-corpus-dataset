Ndime Paulu mutumwa wa Kilisito Jesu mukuyanda kwa Leza, tuli a Timoti mukwesu.
Ndamulembela nywebo nobasalali baku Kolose bakwesu basyomeka muli Kilisito. Leza Taata amubede aaluse akumupa luumuno.
Lyoonse tulamulumba Leza Wisi wa Mwami wesu Jesu Kilisito notumukombela. 
Nkaambo tulimvwide zyalusyomo lwanu ndomujisi muli Kilisito Jesu, azyaluyando lwanu kubasalali boonse. 
Mulacita oobo akaambo kalulangilo ndomujisi mulizeezyo Leza nzyamubambilide kujulu. Eezi mwakazimvwa ciindi majwi aalusinizyo, nkokuti Makani Mabotu naakamusikila kusaanguna. 
Akamusikila mbubonya mbuli mbwaakasika munyika yoonse, akuzyala micelo mubantu, akukula. Kuzwa ciindi eeco mwazibisya cabwini zyaluse lwa Leza. 
Mwakaiya eezi kuzwa kuli Epafulasi mubelesima uuyandika, walo uuli mutwanga uusyomeka wa Kilisito mubusena bwesu. 
Ngonguwe wakatuzibya zyaluyando lwakamupa Muuya Uusalala. 
Nkankakaako, kuzwa nitwakamvwa, tatuleki kumukombela pe. Tulamukumbilila kuti muzibye busongo bupa Muuya akuti muzibisisye nzyayanda. 
Ndendilyo nomuyooenda mbuli buyanda Mwami, akumubotezya lyoonse. Mukucita milimo mibotu iiindene-indene, buumi bwanu buyootondezya micelo mibotu alimwi akukula mukuziba Leza wabwini. 
Tulalomba kuti Leza amuyumye-yumye anguzu zyakwe mpati zilemekeka kuti muzuunyane muli zyoonse cakukkazika moyo akutangala. 
Kamulumbaizya Taata, walo wakatucita kuti tube bantu beelede mubwami bwakwe bwamumuni. 
Wakatugwisya kuzwa munguzu zyamudima akutunjizya mubwami bwa Mwanaakwe uuyandika. 
Mulinguwe twakanununwa nkokuti twakalekelelwa zinyonyoono zyesu.
Leza uutaboneki wakabonwa muli Kilisito. Ngo Mwanaa Leza, wiindilila zilenge zyoonse. 
Mulinguwe Leza wakalenga zyoonse zyakujulu azyaansi, ziboneka azitaboneki, beendelezi, bapati, abasinguzu bamwi bamuuya. Leza wakalenga zyoonse mulinguwe alimwi wakazilengela nguwe. 
Kilisito nguuindilila zintu zyoonse, alimwi mulinguwe zintu zyoonse zilijatene. 
Ngomutwe wamubili, nkokuti mbungano. Ngomutaanzi, wakasaanguna kubuka kuzwa kubafu kuti muli zyoonse azwidilile. 
Cakabotela Leza kuti buleza bwakwe boonse bukkale mulinguwe. 
Muli Kilisito Leza wakayanzanya zintu zyoonse kulinguwe mwini, zyaansi alimwi azyakujulu. Wakaleta luumuno mulufu lwa Mwanaakwe aciingano.
Kwaamba ndinywe kaindi mwakali kulaale a Leza, alimwi tiimwakali kumuyanda mumyoyo yanu, nkaambo kamilimo yanu mibi. 
Pele lino Leza wamuyanzanya mulufu lwa Mwanaakwe wakali amubili mbuli yesu. Wakacita oobo kuti amwiimike kumbele lyakwe mbuli basalala, banyina kampenda, balondokede. 
Lino amukkazike myoyo, mutazungaani mulusyomo lwanu, mutasowi lulangilo lumupa Makani Mabotu ngomwakamvwa. Leza wakandipa, mebo nde Paulu, mulimo wakukambauka Makani Mabotu aaya aakambaukilwa bantu boonse munyika.
Lino ndakondwa kuti ndamupengela nkaambo mukupenga ooku ndilamanizya mumubili wangu mapenzi aasyaala aali mbuli aa Kilisito ngaakapengela mubili wakwe, nkokuti mbungano. 
Eelyo mebo ndimubelesi wambungano eeyi, nkaambo Leza wakandipa mulimo wakucita akati kanu. Mulimo ooyo ngwakuti ndikambauke majwi aakwe oonse. 
Majwi aayo mmaseseke aakasisidwe ciindi coonse kumazyalani oonse, lino Leza waayubununa kubantu bakwe. 
Leza wakayanda kuti bamasi oonse bazibe maseseke mabotu kwiindilila aabuvubi bwabulemu bwakwe. Maseseke aayo ngu Kilisito uuli muli ndinywe, alimwi nguumupa lulangilo lwakutambula bulemu. 
Kilisito ngonguwe ngotukambauka. Tulacenjezya bantu boonse, kubaiisya abusongo boonse mbotupedwe kuti basime muli Kilisito. 
Amuzeezo ooyu ndabeleka kapati munguzu zya Kilisito zibeleka mulindime canguzu.
Njanda kuti muzibe mbuli mbwemupengela kapati, nywebo abaku Lawodisiya, aboonse aabo batana ndibona. 
Njanda kuti eezi zibakkazike myoyo akuti baswaangane antoomwe muluyando akuba aacamba nkaambo kakuzibisya zya Leza, kwaambisya, maseseke kuzibisya aaamba zya Kilisito. 
Mulinguwe momusisidwe lubono loonse lwaluzibo abusongo. 
Ndaamba boobu kutegwa kutabi muntu uukonzya kumuyunga amajwi aabucenjezu. 
Nikuba kuti nsiko mumubili, pele moyo wangu uli kuli ndinywe. Ndakondwa kumvwa kuti zyoonse muzicita kabotu akuti lusyomo lwanu muli Kilisito lulizuunyene.
Lino mukuti mwakatambula Kilisito Jesu kuti abe Mwami wanu amukkalilile mulinguwe. 
Musimpye miyanda akuyaka buumi bwanu mulinguwe. Mwiime nji mulusyomo, mbubonya mbuli mbumwakaiisigwa, alimwi kamumutembaula lyoonse.
Amucenjele kuti kutabi naba omwe uunyonyoona lusyomo lwanu abusongo bwabuntunsi buli mbwalucengo buyo. Kayi eezi zizwa kutunsiya-nsiya twabakaindi akumizeezo yabuntunsi buyo, kutali kuli Kilisito pe. 
Nkaambo mulinguwe buleza boonse bulikkede mumubili wakwe. 
Nkabela mulinguwe anywebo mulijisi buumi buzwide. Nguuinda mami amalelo oonse.
Mulinguwe mwakapalulwa, kutali kupalulwa kucitwa amaanza, pele kupalula kwa Kilisito, nkokuti kugwisigwa kwabuntunsi bwanu alinguwe. 
Mwakazikkwa a Kilisito nimwakabbapatizigwa mulubbapatizo oolo, alimwi mwakabusigwa anguwe nkaambo mwasyoma nguzu zya Leza wakamubusya kuzwa kubafu. 
Nywebo kaindi mwakalifwide nkaambo kazibi zyanu akutapalulwa kwamyoyo yanu. Pele lino Leza wakamubusya antoomwe a Kilisito, wakatulekelela zibi zyesu zyoonse. 
Wakamwaya mulandu wakuti tubambe zyoonse zyaamba Mulawo mukuubambula aciingano. 
Muli Kilisito, Leza wakagwisya nguzu zyamami amalelo oonse akwaausya nsoni antangalala naakatondezya kuzunda kwakwe.
Aboobo kutabi muntu naba omwe uumupa kaambo kwaamba nzyomulya naa kunywa naa kaambo kapobwe lyamwaka amwaka, naa mwezi mupya naa buzuba bwa Sabata. 
Eezi zyoonse ncimvule buyo cazeezyo zyabwini ziciboola, pele zyabwini eezyo ngu Kilisito. 
Kutabi muntu naba omwe uumuunina mukulailila kuti bantu balibombye akukomba bangelo. Bali boobo balayanda kwaamba zyazeezyo nzyobati bakabona muzilengaano. Balalisumpula kakunyina akaambo, nkaambo balatobela zyabuntunsi. 
Aabo tabajatilili Kilisito walo uuli ngomutwe wambungano. Kayi muli Kilisito mubili woonse ulatambula nguzu akujatana zizo zyoonse. Nkaako mubili ulakomena mbuli buyanda Leza.
Lino mwakafwa a Kilisito aboobo tamujisi lubazu azilengwa zyabuntunsi. Nkaambo nzi ncomucicita mbuli kuti mulaabuumi bwabuntunsi? Nkaambo nzi nomuciswiilila milawo eeyi yakuti, 
“Utajati,” “Utalabili,” “Utagumi?” 
Milawo anjiisyo eezi nzyabantu, zyaamba zyazintu zimana zyamana kubelesegwa. 
Eezi ziboneka aanga nzyamaanu ncobeni, twaambe mbuli nobaamba zya milawo miyumu ya kulibombya akupenzya mubili. Pele tazikwe mpindu mukulesya zisusi zyamubili pe.
Naa mwakabusigwa a Kilisito, amubikke myoyo yanu kuzintu zyakujulu, ooko Kilisito nkwabede, ulikkede kubbazu lyalulyo lwa Leza. 
Amuyandaule zyakujulu, kutali zyaansi aano pe. 
Nkaambo nywebo mwakafwa, aboobo buumi bwanu bulibambidwe a Kilisito kuli Leza. 
Kilisito ngobuumi bwanu, eelyo aakulibonya anywebo muzoolibonya mubulemu mbuli nguwe.
Amujaye zyoonse zyabuntunsi zili mulindinywe, mbuli bwaamu, busofwaazi, zisusi, kunyomenena, abusyacivulemwangu. Kuyandisisya eezi kulikozyenye akukomba baleza bapange. 
Akaambo kazintu eezi, bukali bwa Leza bulabazida batamuswiilili. 
Kaindi mwakali mbuli mbabo nimwakali kuzicita.
Pele lino amuzileke zili mbuli zeezi zyoonse, kunyema, bukali, kukweekana, kubejelezyanya, amatusi. 
Mutanoocengani, nkaambo mwakasiya buumi bwanu bwabuntunsi amicito yabo, 
nkabela mwanjila mubuumi bupya. Buumi oobu Mulengi wanu ulabubambulula buzuba abuzuba kuti mumuzibe mbuli mbwabede. 
Mubuumi oobu taakwe kwiindana akati ka Bajuda abamasi, bapalule abatali bapalule, bataiide, bazilikooko, bazike abazyale. Kwiindana ooku takujisi makani, pele cipati ngu Kilisito uuli muli boonse.
Lino ndinywe bantu mbaakasala kuti mube basalala abayandwa bakwe. Nkankakaako ncomweelede kuba aankumbu, luzalo, lubomba, batete moyo, alweengelelo. 
Amweengelelane akulekelelana. Kuti naa umwi kajisi kaambo kumweenzinyina uleelede kumulekelela mbubonya mbuli Mwami mbwaakamulekelela walo. 
Nkabela kwiinda eezi zyoonse, amube aaluyando, luli ncecaanzyo cazintu zyoonse mubulondosi. 
Alimwi luumuno lupa Kilisito alweendelezye myoyo yanu. Leza wakamwiita kuti mube aaluumuno oolu nkaambo muli zizo zyamubili omwe. Amube amyoyo yakulumba. 
Majwi aa Kilisito aaendelezye myoyo yanu lyoonse nomwiisyanya akucenjezyanya cabusongo boonse. Amwiimbe antembauzyo, nyimbo, nyimbo zimwi zyamuuya, amwiimbile Leza amyoyo yakulumba. 
Nkabela kufumbwa nzyomucita, nikuba kwaamba, amuzicite zyoonse muzina lya Mwami Jesu, akulumba Leza Taata kwiindila mulinguwe.
Nobakaintu, amulibombye kubalumi banu mbubonya mbomweelede mu Mwami. 
Nobalumi anywebo, amuyande bakaintu banu, mutabi aalunya. 
Nobana, amuswiilile bazyali banu muzintu zyoonse, nkaambo eeci ncecikondelezya Mwami. 
Anywebo nomawisi, mutanoobanyemyi caali bana banu kuti batali kutyompokelwi. 
Anywebo nobazike, amubaswiilile muzintu zyoonse basimalelo banu ansi aano. Citabi cipa meso mukuti bamulumbaizye, pele amubaswiilile amoyo oonse, nkaambo mulemeka Mwami. 
Kufumbwa cintu ncomucita, amubeleke amoyo woonse uumaninide mbuli kuti mubelekela Mwami lwakwe, kutali bantu buyo. 
Nkaambo mulizi kuti muyookona eezyo Mwami nzyaakasyomezya bantu bakwe. Muli zyoonse mubelekela Mwami wanu Kilisito. 
Pele muntu uucita zitaluleme, uuyoobweedezelwa bubi bwakwe, nkaambo Leza tasalululi.
Nobasimalelo, amucitile bazike banu ciluleme ceelede, nkaambo mulizi kuti mulijisi Simalelo kujulu.
Amujatisye kukomba cakutaleka akulumba, mutatokwaali. 
Alimwi amutukombele, kuti Leza atupe ciindi cibotu cakuti tukambauke majwi aakwe akwaambilizya maseseke aa Kilisito. Nkaambo kangawe ndaangidwe. 
Amundikombele kuti mpandulule mbweelede.
Bweende bwanu akati kabakunze bube bwabusongo, alimwi amucenjele kuti mucibelesye kabotu ciindi canu. 
Lyoonse majwi aanu abe aaluzyalo aayaka bamwi kuti muzibe mbomweelede kwiingula muntu.
Lino Tikikasi mukwesu uuyandika uzoomuzibya makani aangu oonse. Ngusimilimoma uusyomeka uubelekela Mwami. 
Ncindamutumina ncakuti muzibe mbotubede, akuti azoomuyumye-yumye. 
Ndamutuma a Onesimasi mweenzuma uusyomeka uuyandika uuli ngoumwi wanu. Bazoomwaambila zyoonse zili kuno.
Alisitakosi sintolongoma ulamujuzya alimwi a Maako mweenzinyina Banabasi. Zya Maako mwakatambula kale malailile aakuti naa wasika kulindinywe, mumutambule kabotu. 
Ulamujuzya Josyuwa uutegwa Jasitasi. Aaba mba Bajuda balikke babelesima bandigwasya mumulimo wabwami bwa Leza, alimwi balandiyumya-yumya kapati. 
Epafulasi umwi wanu, mubelesi wa Kilisito Jesu ulamujuzya. Lyoonse ulamuyeeya mukukomba kwakwe, kuti muzyandamane, mutabi bateteete mukucita zyoonse nzyayanda Leza. 
Ndime kamboni uubwene kuti ulabeleka kapati akaambo kanu alimwi akaambo kabaabo bali ku Lawodisiya abaku Helapolisi. 
Luka musilisi uuyandika a Dimasi balamujuzya.
Amundijuzizye bakwesu boonse bali ku Lawodisiya alimwi a Nimfa antoomwe ambungano iibungana muŋanda yakwe. 
Lugwalo oolu lwamana kubalwa kulindinywe, lukabalwe akwalo kumbungano yaku Lawodisiya, nkabela anywebo mukalubale lugwalo ndundakatuma ku Lawodisiya. 
Amwaambile Aakiposi kuti, “Bamba kabotu milimo yoonse yakupa Mwami kuti wiizuzikizye.”
Mebo nde Paulu, ndalemba lujuzyo oolu ajanza lyangu ndemwini. Kamuyeeya kuti ndaangidwe.
