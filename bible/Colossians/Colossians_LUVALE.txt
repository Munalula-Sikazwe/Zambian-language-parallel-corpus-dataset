Ami Paulu, ngukaposetolo kaKulixitu Yesu cakumucima waKalunga, nandumbwetu Cimoteu,
kuli enu vaka-kujila vandumbwetu vaka-kufwelela muli Kulixitu muli kuKolose. Kuli enu kupwenga likoji nakuunda vyakuli Kalunga Setu.
 Tweji kumusakwililanga Kalunga, Ise yaMwata wetu Yesu Kulixitu, nakumilombelanga makumbi osena,
 mwomwo tunevu lyehi kufwelela cenu muli Kulixitu Yesu, nazangi muli nayo nawa yakuvazanga vakakujila vosena,
mwomwo halutalililo luze vanamitulikila mumelu, luze mwevwile hakulivanga kumazu amucano amujimbu wamwaza.
Ukiko nawa unahete kuli enu, nganomu weji kwimanga mihako nakuvula nakumafuci ekosena nawa, nganomu weji kulingilanga namuli enu nawa, kufumisa kulikumbi lize mwevwile nakutacikiza kanawa likoji lyaKalunga mumucano.
Nganomu vaminangwile nawa kuli Epafwase, ou mukwetu twazanga mutwatwamina muundungo, ikiye napu muka-kumizacila waKulixitu wakuxixika hali etu.
Ikiye nawa natulweze lyehi zangi yenu muli Xipilitu.
 Xikaho nayetu nawa, kufuma kulikumbi lize twacivwile, katwalitwamina kumilombela nakulembelela hali enu ngwetu, mukazale nacinyingi cakutacikiza kanawa mwaya mucima wenyi, mumanganosena nakunangakana camuli Xipilitu cosena,
mangana ngwetu, mutambukenga nganomu atela Mwata, mumwivwisenga kuwaha mwosena, mwimenga mihako kumilimo yamwenemwene yosena, mukulenga mucinyingi cakumutacikiza kanawa Kalunga.
Ngwetu, amizamikisenga nangolo josena, nge kutesa natwima jaupahu wenyi, cakutwala kukukakacila cosena, nakukulitalilila cikoki navakwenu, hamwe nakuwahilila,
mumusakwililenga Setu, Ou natulingisa lyehi kupwa twatela kutambwila hamwe kuuswana wavakakujila mumusana.
Ikiye Ou atuyowele mungolo jamilima, kaha natunungulwila muwangana waMwanenyi Ou azanga.
 Muli Ikiye mukiko vene tuli nakusokoka cetu, cikiko kutukonekela milonga yetu yaxili.
Ikiye alifwana henyihenyi naKalunga, Ou vahona kumona, Ikiye twatwa kuvyuma vyakutanga vyosena.
Mwomwo muli Ikiye mukiko vene vavitengelele vyuma vyosena, navize vyamumelu, navyevi vyahamavu, navyuma vamona, navyuma vahona kumona, cipwe matanda amawangana, cipwe mawata, cipwe mawangana, cipwe vaka-ngolo, vyuma vyosena vavitanga muli Ikiye nahali Ikiye.
Ikiye apwa ximbu vyuma vyosena kanda, kaha muli Ikiye mukiko mwakolela vyuma vyosena.
Ikiye napu mutwe wamujimba, ukiko liuka, Ikiye vene kuputuka, Ikiye twatwa wamuvafu, mangana muvyuma vyosena Ikiye apwenga wakulitulaho.
Mwomwo kuzalilila cauKalunga cosena camwene kuwaha kutwama muli Ikiye,
kaha hakuzata muli Ikiye, hakuneha kuunda namanyinga akukulusu yenyi, numbanyi ngwenyi, vyuma vyosena akaviwanyise naivene, muli Ikiye vene, cipwe vyuma vyahamavu, cipwe vyuma vyamumelu.
Nayenu nawa, enu mwapwilenga muvakuhandunuka nenyi hamwaka, mwapwilenga muvaka-kole mumicima yenu havilinga vyenu vyavipi,
oloze oholili namiwanyisa lyehi naKalunga mumujimba wacisemwa cenyi cahamavu, hakufwa cenyi. Mangana ngwenyi, akamimike kumeso enyi muvaka-kujila, nakatenga pimbi, nacuma cakumihanyina mulonga pimbi,
kaci nge namutwamanga mulufwelelo muvakujikizamo nakuzamamo mbe, nge kamwexi kusosoloka kulutalililo lwakumujimbu wamwaza, ou mwevwile, ou vanavambulila lyehi vosena vakutanga kuli Kalunga vali hano hamavu, kukiko vene vangulingixilami Paulu kupwa ngumuka-kuzacila.
Oholili nguli nakuwahilila muvihuli vyami evi ngweji kumonanga hali enu, kaha vize vyasalileko vyakuluyando lwaKulixitu lwamumujimba wami nguli nakuumanyixilavyo mujimba wenyi, ukiko liuka.
 Halikiko vene vangulingixilile kupwa ngumuka-kuzacila, nge omu yaya milimo yakuli Kalunga, eyi anguhanyine hali enu, yakutesamo mwaya mazu aKalunga,
akiko mangana akuswekawa anapunga akusweka hamyaka yeka yosena nahakusemunwina ceka cosena, oloze makumbi ano vanawasolola kuli vaka-kujila jenyi.
Vakivo Kalunga asakwile ngwenyi, avajimbwile luheto lwaupahu wamangana akuswekawa ali muli vaka-mafuci, awa akwamba ngwawo, Kulixitu ali muli enu, Ikiye lutalililo lwaupahu.
Ikiye vene Ou tweji kwambululangetu, nakuhuhumuna vatu vosena nakunangula vatu vosena mumanganosena, mangana ngwetu, tukemike vatu vosena yakukupuka lyehi mwosena kumeso enyi muli Kulixitu.
Hakiko vene ngweji kukilikicilanga nawa, nakuhundangananga nge kutesa nakuzata cenyi ceji kuzatanga muli ami nangolo.
Mwomwo ngunasake ngwami, mutacikize omu ngweji kuhundangananga cikuma hali enu nahali vaka-Lauciseya nawa nahali vosena vaze vacili kanda vangumone kumeso ami kucisemwa cami cahamavu,
mangana ngwami, micima yavo vayivendejeke, vakivo hakulinunga mumwe muzangi, nakutwala kuluheto lwakwinjikiza cakunangakana lwosena. Mangana vakatacikize kanawa mangana aKalunga akusweka, Ivene Kulixitu,
muli Ikiye mukiko vene mwatwama vikumba vyamangana nacinyingi vyosena vyakuswekamo.
Ngunambe ngoco mangana kucina mutu umwe mwakamitangisa namazu acilembekexi.
Mwomwo cipwe kumujimba wami nguli kuno kweka, oloze muxipilitu yami nguli nenu hamwe, nakuwahilila hakumona kulonga cenu nakuzama cakufwelela cenu cakumufwelela Kulixitu.
Xikaho, mwomwo mwamwitavilile Kulixitu Yesu Mwata, tambukilenunga muli Ikiye,
 hakupwa mwazamixila lyehi miji yenu muli Ikiye nakumitunga muli Ikiye, nakuzama mbe mulufwelelo, nganomu vaminangwilile, nakusakwilila cikuma.
 Nyingililenunga kucina nakukapwa mutu mwakamitwala muufunge namanganenyi autu nakutangisa cenyi camokomoko, nge omu vyaya vize navamisela kuli vatu kulama, nge omu vyaya vyuma vyavakamavu vyaunyike, oloze kexi omu atwala Kulixituko.
Mwomwo muli Ikiye mucatwama kuzalilila cauKalunga cosena mumujimba.
Kaha muli Ikiye mukiko vanamizalixila, Ou napu mutwe wamawanganosena navaka-ngolo vosena.
Muli Ikiye mukiko vamijihanyinyine nawa kujihana kana cakuzeneka kulinga namavoko, hakuzula mujimba wacisemwa cahamavu mukujihana cakuli Kulixitu.
Mwomwo vanamifunjila naikiye hamwe mukumimbapacisa, mukiko muvamisangwila nawa naikiye hamwe, hakufwelela kukuzata caKalunga, Ou amusangula kuvafu.
Kahenu mwapwilenga muvafu muvilinga vyenu vyakuhingika, muulima wacisemwa cenu cahamavu, amiyoyesele naikiye hamwe, hakutukonekela vilinga vyetu vyakuhingika vyosena.
Mwomwo mazu-vasoneka ajiximbi aze apwile akutupayisa, aze atukikile, awajimbangana lyehi, kaha nawehulako hakuwapapalila kukulusu.
Mawangana navaka-ngolo avazulile vitwa vyavo, avevwixile sonyi kumeso avosena, avatwala ngoco mucendo cavafunge jenyi.
Xikaho kanda vakamihana mulonga havyakulya kuli mutu umweko, cipwe havyakunwa, cipwe halikumbi lyaciwanyino, cipwe hakumweka cakakweji, cipwe halikumbi lyasambata.
Vyumevi vinapu muvwimbimbi wavyuma vize vyapwile nakwiza, oloze mujimba unapu waKulixitu.
Kanda vakamivindamisa fweto yenu kuli mutu umwe mukulinyisa nge mwaya mucima wenyi, namukuvalemesa vangelo, namukukava vyuma ngwenyi namono, nakulivwimba camokomoko camumucima wenyi wacisemwa cahamavu,
oloze kexi kununga Mutweko. Kuli Ikiye kukiko vene mujimba wosena hakutambula ngolo nakulinungasana hamanungililo namixisa, hinauzovolokanga nakuzovoloka kana cakuli Kalunga.
Xikaho kaci nge mwafwile naKulixitu hamwe nakuhandunuka kuvyuma vyavaka-mavu vyaunyike, ikaze mweji kulyononwenanga kujiximbi nge noholyapwa mucili muvaka-kuyoyela muli vaka-mavu?
Ngwavo, Kanda ukwatako, ngwavo, kanda umakilako, ngwavo, kanda usalikako livokoko,
nge omu jaya jiximbi javatu nakunangula cavo. (Vyosenevi navinonga hakulikafwa navyo.)
Vyumevi kuyitala yinafwane nge mangana, hakulemesa mwaya micima yavatu, nahakulinyisa, nahakuliyanjisa kumujimba, oloze kavyexi naulemu numba vizeyese kufwila cacisemwa cahamavuko.
Xikaho kaci nge vamisangula lyehi naKulixitu hamwe, sakenunga vyuma vize vili mwilu, muze muli Kulixitu, natwame kulivoko lyaKalunga lyacilyo.
 Jikenu micima yenu kuvyuma vili mwilu, kexi kuvyuma vili hamavuko.
Mwomwo mwafwa lyehi, kaha kuyoya cenu vanacisweke naKulixitu hamwe muli Kalunga, xikaho.
Omu mwakasoloka Kulixitu, Ikiye kuyoya cetu, numbanyi mukasoloke nayenu nawa hamwe naikiye muupahu.
Xikaho jihenu vyuma vyakumijimba yenu vili hano hamavu, naujila, namajilo, nazangi yayipi, nakufwila vyuma vyavipi, nacipululu, cikiko cinapu kulemesa makombelo.
Mwomwo havyumevi hakiko vene nayijila ndombo yaKalunga hali vana vakulikanga.
 Mukiko mumwatambukililenga nayenu nawa hamwaka, omu mwatwaminenga muvyumevi.
Oloze jino, nayenu nawa zulenu vyuma vyosenevi, nandombo, namatoto, nakupihisa, nakasautu, nakuhanjika mazu akwivwisa sonyi mutunwa twenu.
Kanda mukalyonga navakwenuko, mwomwo munamuzulu lyehi mutu uze wamwaka navilinga vyenyi hamwe,
kaha munamuvwale lyehi mutu ou wamuhya, ou vali nakulingisa kupwa wamuhya mucinyinyi, mukulifwana nayOu amutangile.
Mukiko kamwexi kaHelaseko, cipwe kaYuleya, cipwe ungalami, cipwe ulima, cipwe muka-lilimi lyeka, cipwe kaSukute, cipwe ndungo, cipwe mwanakacisemiko, oloze Kulixitu napu vyosena, ali muli vosena.
Xikaho lingenu mwavava vaKalunga asakula, vaka-kujila, vakuzanga, vwalenu micima yakeke, nakukokweza, nakulinyisa mumicima, nakuvova, nakulitalilila cikoki navakwenu,
livwililenunga navakwenu mumicima yenu, likonekelenunga navakwenu, kaci nge mutu ali namulonga namukwavo, nganomu amikonekelelenu Mwata, lingenungamo nayenu nawa.
Kaha kuvyuma vyosenevi hakilenuko zangi, yikiko vene oyo yakuminungisa yahakukupuka mwosena.
Kaha kuunda caKulixitu ayulenga mumicima yenu, kukiko vene vamisanyikilile mumujimba umwe, kaha pwenunga muvaka-kusakwilila.
Mazu aKulixitu atwamenga muli enu akulisala, linangulenunga mumanganosena, lihuhumunenunga navakwenu najisamu, namyaso yakulemesa Kalunga, namyaso yaXipilitu, mwimbilenunga Kalunga nalikoji mumicima yenu.
Kaha vyexovyo namulinganga, cipwe hakuhanjika, cipwe kuvilinga, lingenunga vyosena mulijina lyaMwata Yesu, mumusakwililenga Kalunga Setu muli Ikiye.
 Enu mapwevo, ononokenunga kuli malunga jenu, nganomu catela muli Mwata.
Enu malunga, vazangenunga mapwevo jenu, kanda muvalaminanga kokoko.
Enu vana, ononokenunga kuli visemi vyenu muvyuma vyosena, mwomwoco nacimwivwisa Mwata kuwaha, xikaho.
Enu masevo, kanda muvasowangizanga vana venuko, kucina navakahomba.
Enu vandungo, ononokenunga kuli vaze vanapu vakaka jenu kucisemwa cahamavu, muvyuma vyosena, kexi nakuzata kumeso avo kaha, nge muvaka-kuwahisa vatu kahako, oloze namucima umwe, nakumwivwa Mwata woma.
Kaha vyexovyo namulinganga, vizatenunga namyono yenu nge kumuzacila Mwata, kexi vatu kahako,
hakutacikiza ngwenu, Kuli Mwata kukiko vene natukatambwila fweto yauswana wetu. Mweji kumuzacilanga Mwata Kulixitu muundungo.
Mwomwo muka-kuhengesa mwakatambula ceka haze ahengeselele, kaha kavexi kukamona vatu mweka namwekako.
Enu vakaka javo, vahanenunga vandungo jenu oco cakwoloka cakutamo, hakutacikiza ngwenu, Nayetu nawa tuli nakaka yetu mwilu.
 Kakacilenunga kukulomba, tonenungako nakusakwilila.
Tulombelenunga nayetu nawa, mangana Kalunga atusokolwele kucikolo twambululenga mazu, tuvuluke mangana aKulixitu akusweka, hakiko vene vangukaxila.
Mangana nguwalumbunune kanawa nganomu mwatelami kuhanjika.
 Tambukenunga mwamangana kumeso avaze vali kuweluka, lilanjilenunga tando yino yakuzata.
Kuhanjika cenu cipwenga makumbi osena nalikoji, cakutova mungwa, mangana mukatacikize omu mwatelenu kukumbulula mutu himutu.
 Vyuma vyami vyosena Tukiku mwakamijimbwilavyo, ikiye ndumbwetu twazanga, muka-kuzata wakuxixika, mukwetu mutwatwamina muundungo muli Mwata.
Ikiye vene ngunamutumina hoho vene kuli enu, mangana ngwami, mukatacikize omu twatwamina, ha ngwami, akavendejeke micima yenu.
Kaha ngunatumu hamwe naOneximu nawa, ikiye ndumbwetu wakuxixika, ou twazanga, ikiye minenu. Navakamijimbwila vyuma vyakuno vyosena.
 Alixitaku, ou mukwetu mutwatwamina muufunge, namimeneka, naMako nawa, ou musonyi waMbalanape (munatambula lyehi luximbi lwakumuvuluka. Kaci nge mweza kuli enu, mwitavilenu).
Kaha naYesu nawa namimeneka, ou vavuluka ngwavo, Yuxitu. Ava vanapu vakuli vangalami. Ava kaha vanapu vakwetu mutwazacila milimo yawangana waKalunga. Vakivo vanapu vaka-kunguvendejeka.
 Epafwase namimeneka, ikiye minenu, ndungo yaKulixitu Yesu, ikiye eji kumihundanganyinanga cikuma mukulomba cenyi, mangana ngwenyi, mukemane muvakukupuka lyehi mwosena muvaka-kwinjikiza kanawa mwosena mwaya mucima waKalunga.
Mwomwo ngucinjiho cenyi ngwami, eji kumisungwilanga cikuma, enu navaze vali kuLauciseya nawa, navaze nawa vali kuHelapole.
 Luka namimeneka, ou ndotolo twazanga, naNdemase nawa.
Vamenekenu vandumbwetu vaze vali kuLauciseya, naNumufwa nawa naliuka lyamuzuvo yenyi.
Kahomu namutanga mukanda uno muli enu, mukavamba vakautange nawa kuliuka lyavakaLauciseya, kaha nayenu nawa tangenu mukanda uze wakuLauciseya.
Mwambenu Alakipu ngwenu, Oyo milimo kana unatambula kuli Mwata, yilamenga kanawa mangana ukayimanyise.
 Eci cikiko kumeneka cayami Paulu cakulivoko lyami ami lyavene. Anukenunga malenge ami. Likoji atwamenga nayenu.
