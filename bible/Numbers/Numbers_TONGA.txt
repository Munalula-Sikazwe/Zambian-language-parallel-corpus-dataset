Lino mubuzuba butaanzi bwamwezi wabili wamwaka wabili ciindi Baisilayeli kabazwide kale mu Ijipiti, Mwami Leza wakaambaula a Mozesi mutente lyakuswaanganina munkanda ya Sinai wakati, 
“Yebo a Aloni mubale Baisilayeli muziinga amumikwasyi yabo. Mukalembe boonse 
aabo bajisi myaka iili makumi obilo naa kwiindilila waawo, baalumi boonse bakonzya kuya kunkondo. 
Muciinga comwe-comwe mutole muntu umwi mupati waciinga eeco kuti amugwasye. 
Mbaaba baalumi muciinga comwe-comwe bakasalwa. Kuzwa kuli Lubeni kwakasalwa Elizuu mwanaa Syedeyuu, 
kuzwa kuli Simiyoni ngu Syelumiyeli mwanaa Zulisyadayi, 
kuzwa kuli Juda ngu Nasyoni mwana wa Aminadabu, 
kuzwa kuli Isakaa ngu Netaneli mwanaa Zuwaa, 
kuzwa kuli Zebuluni ngu Aliyabu mwanaa Heloni, 
kuzwa kubana ba Josefa, kuli Efulemu ngu Elisyama mwana wa Amihudi, kuli Manase ngu Gamaliyeli mwanaa Pedazuu, 
kuzwa kuli Benjamini ngu Abidani mwanaa Gideyoni. 
Kuzwa kuli Dani ngu Ahiyeza mwana wa Amisyadayi, 
kuzwa kuli Asya ngu Pagiyeli mwana wa Okulani, 
kuzwa kuli Gadi ngu Eliyasafu mwanaa Dyuweli, 
kuzwa kuli Nafutali ngu Ahila mwana wa Enani.” 
Aaba mbabakasalwa kuzwa kumbungano ya Baisilayeli, basololi bamikowa, abapati baziinga.
Empty verse
Empty verse
Mbubonya mbuli Mwami Leza mbwaakalailila, bakabalwa boonse ooko kunkanda ya Sinai.
Lino kuzwa muciinga ca Lubeni, mwana wakusaanguna wa Isilayeli, bakalemba mwaalumi umwi aumwi mumikwasyi yabo wakajisi myaka iili makumi obilo naa kwiindilila wakali kukonzya kuya kunkondo. 
Mweelwe wa Balubeni wakali zyuulu zili makumi one acisambomwe amyaanda yosanwe.
Kuzwa kuciinga ca Simiyoni bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi osanwe afuka amyaanda yotatwe.
Kuzwa kuciinga ca Gadi bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi one azisanu amyaanda iili cisambomwe amakumi osanwe.
Kuzwa kuciinga ca Juda bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi aali ciloba azine amyaanda iili cisambomwe.
Kuzwa kuciinga ca Isakaa bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi osanwe azine amyaanda yone. 
Kuzwa kuciinga ca Zebuluni bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi osanwe aciloba amyaanda yone.
Kuzwa kuciinga ca Josefa, nkokuti bana ba Efulemu bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi one amyaanda yosanwe.
Kuzwa kubana ba Manase bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi otatwe azibili amyaanda yobilo.
Kuzwa kuciinga ca Benjamini bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi otatwe azisanu amyaanda yone.
Kuzwa kuciinga ca Dani bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi aali cisambomwe azibili amyaanda iili ciloba.
Kuzwa kuciinga ca Asya, bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili makumi one acimwi amyaanda yosanwe.
Kuzwa kuciinga ca Nafutali bakalemba mwaalumi umwi aumwi, mumikwasyi yabo wakajisi myaka iili makumi obilo naa kwiindilila, wakali kukonzya kuya kunkondo. 
Mweelwe wabo wakali zyuulu zili myaanda iili makumi osanwe azitatu amyaanda yone.
Aaba mbibakabalwa a Mozesi a Aloni abapati ba Isilayeli bali kkumi ababili bakasalwa umwi aumwi kuzwa kuciinga cawisi. 
Mbombuboobu Baisilayeli boonse mbubakabalwa, nkokuti mwaalumi umwi aumwi wakajisi myaka iili makumi obilo naa kwiindilila wakali kukonzya kuya kunkondo. 
Antoomwe bakali zyuulu zili myaanda iili cisambomwe azitatu amyaanda yosanwe amakumi osanwe.
Pele bana baciinga ca Levi tiibakabalwa ambabo pe, 
nkaambo Mwami Leza wakaambila Mozesi kuti, 
“Utabali Balevi antoomwe a Baisilayeli bamwi. 
Pele ubacite kuti babe balangi batente lyacizuminano ca Leza azibelesyo zyalyo. Mbambabo beelede kuyumuna tente azibelesyo zyalyo zyoonse, nkabela baleelede kulibamba lyalo akuyaka zivuka zyabo kulizinguluka. 
Tente lyalonzegwa Balevi mbabeelede kulimwaya alimwi anolisimpwa mbabeelede kulisimpa. Kufumbwa muntu uyooswena aafwiifwi uyoojaigwa. 
Baisilayeli boonse bayooyaka matente aabo muzibunga-zibunga, umwi aumwi kubusena kusimpidwe ndembela yaciinga cakwe. 
Balevi balo mbabeelede kuyaka matente aabo kuzinguluka tente lyacizuminano ca Leza, kuti Leza atasubuli buleya bwa Baisilayeli. Balevi mbabeelede kubamba tente eelyo. 
Mbombuboobu Baisilayeli mbubakacita zintu zyoonse mbuli Mwami Leza mbwaakalailila Mozesi.”
Lino Mwami Leza wakalailila Mozesi a Aloni kuti, 
“Baisilayeli baakuyaka zivuka zyabo, muntu umwi aumwi akabe kumukowa wakwe, ooko kuli ndembela yawo. Bayake cakulanzya kutente lyakuswaanganina kabalizingulukide. 
Batiyakile nkolili kujwe mbamukowa wa Juda. Bayooyaka muli lwabo kundembela yabo. Mupati wabo ngu Nasyoni, mwana wa Aminadabu. 
Bantu aabo nibakabalwa bakali zyuulu zili makumi aali ciloba azine amyaanda iili cisambomwe. 
Kuzwa kwakayaka mukowa wa Isakaa. Mupati wamukowa wa Isakaa ngu Netaneli mwanaa Zuwaa. 
Bantu aabo nibakabalwa bakali zyuulu zili makumi osanwe azine amyaanda yone. 
Kuzwa waawo kwakayaka mukowa wa Zebuluni. Mupati wabo ngu Eliyabu mwanaa Heloni. 
Bantu aabo nibakabalwa bakali zyuulu zili makumi osanwe aciloba amyaanda yone. 
Aboobo bakayaka kubbazu lya Juda bakalizyuulu zili mwaanda amakumi aali lusele acisambomwe amyaanda yone. Aabo mbabanoosaanguna kwalongwa.
“Lino kulubazu lwakumusanza kunooli bamukowa wa Lubeni andembela yabo. Mupati wabo ngu Elizuu mwanaa Syedeyuu. 
Bantu aaba nibakabalwa bakali zyuulu zili makumi one acisambomwe amyaanda yosanwe. 
Kuzwa waawo kwakayaka mukowa wa Simiyoni. Mupati wabo ngu Syelumiyeli mwanaa Zulisyadayi. 
Bantu aaba nibakabalwa bakali zyuulu zili makumi osanwe afuka amyaanda yotatwe. 
Kuzwa waawo kwakayaka mukowa wa Gadi. Mupati wabo ngu Eluyasafu mwanaa Dyuweli. 
Bantu aabo nibakabalwa bakali zyuulu zili makumi one azisanu amyaanda iili cisambomwe. 
Aboobo bakayaka kubbazu lya Lubeni, bakali zyuulu zili mwaanda amakumi osanwe acimwi amyaanda yone amakumi osanwe. Aabo mbabanooli babili kwalongwa.
“Lino batobela mbunga zyobilo eezi mbamukowa wa Levi nkaambo zivuka zyabo nzezili akati kamikowa yosanwe. Balo mbabanoobweza tente. Nkabela bantu bayoonyamuka mbubonya mbuli mbubayakide zivuka zyabo, kumbali aandembela yabo.
“Lino kulubazu lwakumbo, kunooli bamukowa wa Efulemu andembela yabo. Mupati wabo ngu Elisyama mwana wa Amihudi. 
Bantu aabo nibakabalwa bakali zyuulu zili makumi one amyaanda yosanwe. 
Kuzwa waawo kwakayaka mukowa wa Manase. Mupati wabo ngu Gamaliyeli mwanaa Pedazuu. 
Bantu aabo nibakabalwa bakali zyuulu zili makumi otatwe azibili amyaanda yobilo. 
Kuzwa waawo kwakayaka mukowa wa Benjamini. Mupati wabo ngu Abidani mwanaa Gideyoni. 
Bantu aabo nibakabalwa bakali zyuulu zili makumi otatwe azisanu amyaanda yone. 
Aboobo bakayaka kubbazu lya Efulemu bakali zyuulu zili mwaanda alusele amwaanda omwe. Aabo mbabanooli batatu kwalongwa. 
Lino kulubazu lwakunyika kunooli bamukowa wa Dani andembela yabo. Mupati wabo ngu Ahiyeza mwana wa Amisyadayi. 
Bantu aabo nibakabalwa, bakali zyuulu zili makumi aali cisambomwe azibili amyaanda iili ciloba. 
Kuzwa waawo kwakayaka mukowa wa Asya. Mupati wabo ngu Pagiyeli mwana wa Okulani. 
Bantu aabo nibakabalwa bakali zyuulu zili makumi one acimwi amyaanda yosanwe. 
Kuzwa waawo kwakayaka mukowa wa Nafutali. Mupati wabo ngu Ahila mwana wa Enani. 
Bantu aabo nibakabalwa bakali zyuulu zili makumi aali lusele amyaanda yone. 
Aboobo bakayaka kubbazu lya Dani bakali zyuulu zili mwaanda amakumi osanwe aciloba amyaanda iili cisambomwe. Aaba mbabanoosyaalizya kwalongwa.”
Lino mweelwe wabantu boonse wa Baisilayeli bakalembwa mumikowa yabo wakali zyuulu zili myaanda iili cisambomwe azitatu amyaanda yosanwe amakumi osanwe. 
Pele mbubonya mbuli Mwami Leza mbwaakalailila Mozesi, Balevi tiibakalembwa akubalilizigwa a Baisilayelinyina bamwi pe.
Mbombuboobu Baisilayeli mbubakacita zyoonse mbubonya mbuli Mwami Leza mbwaakalailila Mozesi. Bakakkala muzivuka zyabo umwi aumwi kwakali ndembela yamukowa wakwe, alimwi nibakeenda bakanyamuka mumikowa yabo mbubonya mbuli mbubakalaililwa.
Ngaaya mazyalani aa Aloni a Mozesi kusikila ciindi Mwami Leza naakaambaula a Mozesi acilundu ca Sinai. 
Aloni wakalijisi bana bone aaba: Nadabu ngowakusaanguna umwi ngu Abihu, Eliyazaa, a Itamaa. 
Bakananikwa akubikkwa mubupaizi, 
pele Nadabu a Abihu bakafwa nibakapaizya mulilo uutatambuliki ku Mwami Leza munkanda ya Sinai. Bakanyina bana balombe pe. Nkaambo kaako Eliyazaa a Itamaa balikke mbibakabeleka mubupaizi Aloni wisi kacipona.
Lino Mwami Leza wakaambila Mozesi kuti, 
“Leta bamukowa wa Levi kuli Aloni mupaizi kuti bamubelekele milimo. 
Baleelede kumumanina milimo walo ambungano yoonse kutente lyakuswaanganina, babe bakutausi ooko. 
Mbabanoolanga zibelesyo zyoonse zyatente lyakuswaanganina akucita milimo yoonse yalyo mukubelekela Baisilayeli. 
Balevi babelekele Aloni abana bakwe bapaizi. Mu Baisilayeli aaba mbaabayoopegwa kucita milimo eeyi. 
Aloni abana bakwe balo kabacita milimo yabupaizi buyo. Naa uumbi muntu waswena aafwiifwi kubusena busalala uleelede kujaigwa.”
Lino Mwami Leza wakaambila Mozesi kuti, 
“Ndasala Balevi kuzwa mu Baisilayeli mubusena bwakuti mbweze bana balombe bakusaanguna kuti babe bangu. Balevi mbibangu 
nkaambo kakuti bana balombe bakusaanguna boonse mbibangu. Ciindi nindakajaya bana bakusaanguna Baijipiti ndakasalazya bana bataanzi ba Baisilayeli kuzwa kumukwasyi umwi aumwi nikuba banyama boonse bakusomona mbibangu. Ndime Mwami Leza.”
Lino munkanda ya Sinai Mwami Leza wakalailila Mozesi kuti, 
“Bala Balevi mumikowa amikwasyi yabo. Bala balombe boonse bali aamwezi omwe aiindilila.” 
Nkaako Mozesi wakababala mbubonya mbuli Mwami Leza mbwaakamulailila. 
Levi wakalijisi bana botatwe mbaaba: Gesyoni, Kohati a Melali. 
Mbaaba baciinga ca Gesyoni, Libini a Syimeyi. 
Bakohati mbaaba: Amulamu, Izihaa, Hebuloni, a Uziyeli. 
Bamelali mbaaba: Mali a Musyi. Aaba mbabaciinga ca Levi.
Lino ziinga zyobilo zyakazwa kumukowa wa Gesyoni nzeezi: Balibini a Basyimeyi. 
Mweelwe wabana balombe bamwezi omwe naa kwiindilila wakali zyuulu zili ciloba amyaanda yosanwe. 
Aaba bakayakide zivuka kumbo kusule aatente. 
Eliyasafu mwanaa Layeli nguwakali mupati wamukowa ooyu. 
Bagesyoni mbebakali kulanga tente lyakuswaanganina, cibumbilizyo camukati acaanze, azisitilizyo zyamulyango, 
zisitilizyo zyabbuwa azyacipaililo azyaanzyo zyalyo zyoonse.
Lino ziinga zya Kohati nzeezi: Baamulamu, Baiza, Hebuloni, a Bauziyeli. 
Mweelwe wabana balombe bamwezi omwe naa kwiindila wakali zyuulu zili lusele amyaanda iili cisambomwe. Bakohati mbabakali kulanga busena busalala. 
Aaba bakayakide zivuka zyabo kumusanza watente lyakuswaanganina. 
Nkabela Elizafani mwana wa Uziyeli wakali ngomupati wamukowa wa Kohati. 
Bakohati mbebakali kulanga bbokesi lyacizuminano, tebule, cikkazikilo calambe, zipaililo, zibelesyo zyabupaizi, zisitilizyo, azimwi zili boobo.
Lino Eliyazaa mwana wa Aloni mupaizi wakali ngomupati wa Balevi. Nguwakali kulanga bakali kubamba busena busalala.
Lino ziinga zya Melali nzeezi, Bamali a Bamusyi. 
Mweelwe wabana balombe bamwezi omwe naa kwiindilila wakali zyuulu zili cisambomwe amyaanda yobilo. 
Buliyeli mwana wa Abiheli wakali ngomupati wa Bamelali. Aaba bakayakide zivuka zyabo kunyika lyatente lyakuswaanganina. 
Bamelali bakapedwe mulimo wakulanga zibeela zyatente aminkulu yalyo, zicinda zyalyo, azikkazikilo zyalo azibelesyo zyalyo zyoonse, 
antoomwe azicinda zizingulukide bbuwa azikkazikilo zyazyo, atumanzyo azyaanzyo.
Lino Mozesi a Aloni abana bakwe bakakkalile kumbele lyatente lyakuswaanganina kulubazu lwakujwe. Aabo mbabacita milimo yakubamba busena busalala mukubelekela Baisilayeli boonse. Muntu uumbi uuswena aafwiifwi uleelede kujaigwa. 
Mweelwe wa Balevi boonse muziinga amikwasyi yabo nibakabalwa kweendelana akulailila kwa Mwami Leza, bakali zyuulu zili makumi obilo azibili. Aaba mbana bamwezi omwe akwiindilila kubikkilizya abaalumi boonse.
Lino Mwami Leza wakaambila Mozesi kuti, “Bala bana ba Baisilayeli boonse bakusaanguna mumikwasyi yabo, aabo bali amwezi omwe akwiindilila, ulembe mazina aabo. 
Ndime Mwami Leza! Undipe Balevi mubusena bwabana bakusaanguna ba Baisilayeli bamwi alimwi abana bazivubwa zya Balevi bakusaanguna mubusena bwazeezyo zya Baisilayeli. Ndime Mwami Leza.”
Mpawo Mozesi wakabala bana bakusaanguna boonse ba Baisilayeli mbubonya mbuli Mwami Leza mbwaakamulailila. 
Wakalemba mazina aabana bamwezi omwe akwiindilila. Mweelwe wabo wakali zyuulu zili makumi obilo azibili amyaanda yobilo amakumi aali ciloba abatatu.
Lino Mwami Leza wakaambila Mozesi kuti, 
“Balevi bakkale mubusena bwabana bakusaanguna ba Baisilayeli, alimwi azivubwa zya Balevi zikkale mubusena bwazya Baisilayeli. Mukowa wa Levi nguwangu. Ndime Mwami Leza. 
Lino mukuyanda kunununa bana bakusaanguna bali myaanda yobilo amakumi aali ciloba abatatu baindilila baalumi Balevi, 
weelede kutambula mali amasyekeli aansiliva osanwe kuzwa kumuntu omwe-omwe. Mali aayo aendelane amweelwe wakuŋanda ya Leza ooko syekeli lyomwe nkolili magela aali makumi obilo. 
Mali aayo waape Aloni abana bakwe. 
Mpawo Mozesi wakatambula mali aalununuzyo lwabaabo bakaindilila mweelwe wabaabo bakanununwa a Balevi. 
Mali aayo akali kusika kucuulu comwe amyaanda yotatwe amakumi aali cisambomwe aasanu. 
Nkabela Mozesi wakaapa mali kuli Aloni abana bakwe, mbubonya mbuli mbwaakalaililwa a Mwami Leza.”
Lino Mwami Leza wakaambila Mozesi a Aloni kuti, 
“Mutalike kubala Bakohati kuzwa ku Balevi bamwi muziinga amumikwasyi yabo. 
Mubale boonse aabo baalumi bali aamyaka iisika kumakumi otatwe kusikila kuli bali aamyaka iili makumi osanwe bakonzya kubelekela mutente lyakuswaanganina. 
Mbabanoobamba zintu zisalalisya oomo.
“Lino ciindi cakulonga Aloni abana bakwe baleelede kunjila mutente lyakuswaanganina, bakaangunune cisitilizyo cili kumbele lyabbokesi lyacizuminano, bamana bakalivumbe ancico. 
Bakabikke kkutu lisukidwe kabotu atala aacisitilizyo, mpoonya bakabikke mulembo wacijulu-julu alindilyo, bamana bakasekke tukulisyo mulindilyo.
“Lino bayale mulembo uumbi wacijulu-julu atala atebule libikkwa cinkwa cisalala cili alindilyo lyoonse. Alinguwo babikke mitiba, myuungo, mfulu, ankomeki zyakupaizya cakunywa. Cinkwa eeco batakacigwisyi pe. 
Lino bakavumbe azintu zili mpawo amulembo uusalala pyu alimwi akkutu lisukidwe kabotu. Bamana bakasekke tukulisyo.
“Bakabweze amulembo wacijulu-julu bakavumbe cikkazikilo calambe amalambe aaco, atumanzyo, nkaye alimwi ansazi zyoonse. 
Bayooziputaila zyoonse eezyo mukkutu lisukidwe kabotu akuzibikka atukulisyo.
“Lino cipaililo cangolida bakacivumbe amulembo wacijulu-julu alimwi akkutu lisukidwe kabotu akusekka tukulisyo. 
Babweze zibelesyo zyoonse zyamubusena busalala zikaputailwe mumulembo wacijulu-julu alimwi akkutu lisukidwe kabotu, akuzibikka atukulisyo.
“Bakagwisye twe kuzwa acipaililo, nkabela bakavumbe mulembo wacisombo alincico. 
Kwamana bakabikke alincico zibelesyo zyaco zyoonse, nkokuti nkaye, ngobyoobyo, mafosyolo, amitiba. Bakazivumbe eezi akkutu lisukidwe kabotu. 
Bamana bakasekke tukulisyo baakumanizya kuvumba zibelesyo zyoonse eezi, bamukowa wa Kohati mbabayoozibweza. Pele tabeelede kuziguma pe, inga bafwa. Ncobeelede nkubweza buyo.
“Lino Eliyazaa mwana wa Aloni mupaizi, ngunooyoolanga mungwimba wamalambe aatente, tununkilizyo, cipaizyo camaila, mafuta aakunana, alimwi azintu zimwi zili mutente zipedwe ku Mwami Leza.”
Lino Mwami Leza wakaambila Mozesi a Aloni kuti, 
“Mutalekeli kuti Bakohati banyonyooke 
mukuti baswena aafwiifwi azintu zisalalisya eezi. Mboobu mbomweelede kucita. Aloni abana bakwe bakanjile mubusena busalalisya akupa Bakohati umwi aumwi mulimo amukuli wakwe. 
Pele balo lwabo batakanjili nikuba kulanga zintu zisalalisya naaceya kuti batafwi.”
Lino Mwami Leza wakaambila Mozesi kuti, 
“Bala Bagesyoni muziinga amumikwasyi yabo. 
Bala baalumi boonse bali aamyaka iili makumi otatwe kusikila kuli bali aamyaka iili makumi osanwe, boonse bakonzya kubelekela mutente lyakuswaanganina. 
Njeeyi milimo yaciinga ca Gesyoni. 
Kabayumuna zisitilizyo zyaanze zyatente lyakuswaanganina acivumbyo calyo, akkutu lisukidwe kabotu alincico, acisitilizyo caamulyango watente, 
azisitilizyo zyabbuwa zizingulukide tente acipaililo acisitilizyo cakumulyango wabbuwa, azyaanzyo azimwi zibelesegwa kuliyaka. Bagesyoni babambe milimo yoonse eeyi. 
Banoobalanga nibabweza nikuba kucita milimo eeyi ngu Aloni abana bakwe. 
Eeyi njemilimo ya Bagesyoni kutente lyakuswaanganina. Bayooicita kabalangwa a Itamaa mwana wa Aloni mupaizi.
“Bala abalo Bamelali muziinga amumikwasyi yabo. 
Bala baalumi boonse bali aamyaka iili makumi otatwe kusikila kuli bali aamyaka iili makumi osanwe, boonse bakonzya kubelekela mutente lyakuswaanganina. 
Aaba mulimo wabo ngwakubweza zibeela zyatente aminkulu yazyo, zicinda azikkazikilo zyazyo, 
zicinda zizingulukide bbuwa azikkazikilo zyazyo, nembe zyalyo, zyaanzyo, azibelesyo zyakucitya milimo yazyo. Muntu umwi aumwi apegwe milimo njeelede kucita. 
Eeyi njemilimo yapegwa Bamelali yakubeleka kutente lyakuswaanganina. Bayooicita kabalangwa a Itamaa mwana wa Aloni mupaizi.”
Lino Mozesi a Aloni abapati babuleya bakabala baalumi Bakohati muziinga amumikwasyi yabo, 
kuzwa kuli bali aamyaka iili makumi otatwe kusikila kuli bali aamyaka iili makumi osanwe, boonse bakonzya kubelekela mutente lyakuswaanganina. 
Mweelwe wabo wakali zyuulu zyobilo amyaanda iili ciloba amakumi osanwe. 
Ooyu wakali ngomweelwe wamukowa wa Kohati aabo bakabelekela mutente lyakuswaanganina, aabo Mozesi a Aloni mbibakabala mbuli Mwami Leza mbwaakalailila Mozesi. 
Mweelwe wa Bagesyoni muziinga zyabo amumikwasyi yabo, 
kuzwa kuli boonse bali aamyaka iili makumi otatwe kusikila kuli bali aamyaka iili makumi osanwe, boonse bakonzya kubelekela kutente lyakuswaanganina. 
Mweelwe wabo wakali zyuulu zyobilo amyaanda iili cisambomwe amakumi otatwe. 
Ooyu wakali ngomweelwe wamukowa wa Gesyoni aabo bakabelekela kutente lyakuswaanganina, aabo Mozesi a Aloni mbibakabala mbuli mbwaakalailila Mwami Leza.
Mweelwe wa Bamelali muziinga amumikwasyi yabo 
kuzwa kuli boonse bakali aamyaka iili makumi otatwe kusikila kuli bali aamyaka iili makumi osanwe, boonse bakonzya kubelekela kutente lyakuswaanganina, 
mweelwe wabo wakali zyuulu zyotatwe amyaanda yobilo. 
Ooyu wakali ngomweelwe wamukowa wa Melali, aabo Mozesi a Aloni mbibakabala mbuli Mwami Leza mbwaakalailila Mozesi.
Mbuboobo Mozesi, Aloni abapati ba Baisilayeli mbubakabala Balevi muziinga amumikwasyi yabo. 
Baalumi boonse kuzwa kuli bali aamyaka iili makumi otatwe kusikila kuli bali aamyaka iili makumi osanwe. Babeleka akuyumuna tente lyakuswaanganina 
bakali zyuulu zili lusele amyaanda yosanwe amakumi aali lusele. 
Muntu umwi aumwi wakapegwa milimo yakwe akubweza ncaakeelede mbuli Mwami Leza mbwaakalailila Mozesi.
Lino Mwami Leza wakaambila Mozesi kuti, 
“Lailila Baisilayeli kuti batande kuzwa muzivuka muntu oonse uujisi cinsenda naa dondamwaka, naa uulisofwaazya akuguma mutumba. 
Tanda mwaalumi naa mukaintu kuti batasofwaazyi zivuka ooko nkwebede abantu bangu. 
Nkabela Baisilayeli bakacita oobo. Bakabatandila kunze boonse kuzwa muzivuka mbubonya mbuli Mwami Leza mbwaakalailila Mozesi.”
Lino Mwami Leza wakaambila Mozesi kuti, 
“Ambila Baisilayeli kuti ciindi mwaalumi naa mukaintu nabisizya umwi munzila niiba buti, tasyomeki ku Mwami Leza, uli aamulandu. 
Uleelede kulyaamba cibi cakwe eeco ncaakacita alimwi aboozye zyoonse nzyakanyonyoona akubbadela kwasanu kupa yooyo ngwaakabisizya. 
Pele kuti ooyo wakabisizigwa kali wakafwa alimwi kuti katajisi wamukowa uukonzya kubbadelwa, nkokuti ciyoobbadelwa ciyoopegwa ku Mwami Leza kuti cikabe camupaizi. Abbadela ape amugutu wacipaizyo cakumanya mulandu wacibi cakwe. 
Azyalo zipego zyoonse Baisilayeli nzibapa kuli Leza inga zinooli zyamupaizi ooyo wazitambula kuzwa kulimbabo. 
Zyoonse muntu nzyayanda kupa kuli Leza nzizyakwe, pele kufumbwa ncaapa kumupaizi ncamupaizi.”
Lino Mwami Leza wakalailila Mozesi kuti, 
aambile Baisilayeli kuti, “Na mukaintu wasiya mwaalumi wakwe akucita zyakutasyomeka 
mukweenda aaumbi, nkabela makani aaya kaatazizilwe amwaalumi kuti mukaintu walisofwaazya, alimwi kakunyina kamboni, 
kuti naa mwaalumi waba abufwi naa kumuyeeyela, nikuba kuti taakacicita, 
ooyo mwaalumi uleelede kutola mukaintu kumupaizi. Alimwi uleelede kutolelela cituuzyo cansangwa yabusu bwamaila, pele teelede kubuvwela amafuta aaoliva nituba tununkilizyo, nkaambo kakuti ncituuzyo cabufwi cakuyubununa masimpe.”
Lino mupaizi ulaleta mukaintu aafwiifwi akumwiimika kubusena bwa Mwami Leza. 
Mupaizi akatile maanzi aasalala mumutiba wabulongo alimwi akabweze alusuko lwaacibuye catente lyakuswaanganina akulubikka mumaanzi aayo. 
Amana mupaizi uyoopombosola masusu aamukaintu ooyo, ndendilyo nayoobikka mumaanza aakwe busu bwacituuzyo caciyubunuzyo nkokuti cabufwi. Walo mumaanza unoojisi maanzi aayo aalula aakonzya kuleta lusinganyo. 
Lino mupaizi uyoomukonkya mukaintu akuti, “Kuti naa tookeenda aaumbi akulisofwaazya kokwetwe, utacisigwi amaanzi aaya aalula aakonzya kuleta lusinganyo. 
Pele kuti koli wakalisofwaazya mukweenda amwaalumi uumbi nkokuti wabisizya mulumaako.”
Eelyo mupaizi aambile mukaintu ooyo majwi aaya aalusinganyo, “Leza akucite kuti bantu bako bakusampaule akukusinganya waakubola zibelo akuzimba da. 
Maanzi aaya aakonzya kuleta lusinganyo anjile mwida lyako kuti lizimbe azibelo zibole.”
Lino uyoolemba lusinganyo oolu mubbuku, amana alinyike mumaanzi aalula aayo kuti majwi aseemuke. 
Mpoonya anywisye mukaintu ooyo maanzi aalula aakonzya kuleta lusinganyo, nkabela maanzi aayo alamunjila akumucisya kapati.
Pele katanamunywisya, mupaizi uyootambula cituuzyo cabusu cabufwi kuzwa kumukaintu, nkabela uyoozumbaanya cituuzyo eeco ku Mwami Leza akuyoocibikka acipaililo. 
Amana mupaizi ulabuula janza lyabusu akubutenta acipaililo, cibe caciibalusyo. Amana buyo anywisye mukaintu maanzi aayo. 
Kuti naa ncobeni wakalisofwaazya akucita cakutasyomeka kumulumaakwe, maanzi aayo aalula aakonzya kuleta lusinganyo aanywa alanjila mwida akumucisya, nkabela da lyakwe lilazimba azibelo zyakwe zilabola. Nkaako ooyo mukaintu ulaba cisesyo akati kabantu bokwabo. 
Pele kuti naa mukaintu ooyo taakalisofwaazya, kasalala, mulandu wamana, ulakonzya kuzyala.
“Ooyu ngomulawo wabufwi ciindi mukaintu watasyomeka akulisofwaazya kakwetwe, 
niciba ciindi mulumi naafwida mukaintu wakwe bufwi. Mupaizi uleelede kwiimika mukaintu kubusena bwa Leza akucita mbubonya mbuli bwaamba mulawo ooyu. 
Kuti kali wakacicita, uyoosubulwa mbubweelede cibi cakwe, pele mwaalumi twakwe mulandu pe.”
Lino Mwami Leza wakaambila Mozesi kuti, 
“Lailila Baisilayeli kuti kufumbwa mwaalumi naa mukaintu uukonzya kuti ulaba mu Bunazili akulyaaba ku Mwami Leza, 
teelede kunywa waini naa zimwi zikola nuuba musinza wansaansa uusaside. Atalyi nsaansa niziba ziyanikidwe. 
Ciindi nacili mu Bunazili, teelede kulya zyansaansa, nseke naaba makwa pe.
“Kwaciindi coonse nacili mu Bunazili kweendelana acikonke cakwe, teelede kunyoolwa nikuba kugelwa pe. Abe kalondokede mane ciindi ncaakalyaaba ku Mwami Leza ciinde. Uyoolekelela masusu kuti alampe. 
Ciindi eeci coonse atasweni munsi amutumba pe. 
Nikuba kuti wafwidwa wisi nibaba banyina naba munyina naba mucizi wakwe, teelede kulisofwaazya akaambo kakuswena munsi amufu, nkaambo cikonke cakulyaaba ku Mwami Leza cili alinguwe. 
Ciindi coonse nacili mu Bunazili ulilyaabide ku Mwami Leza. 
“Kuti naa muntu wafwa lufu lwakwaanzuka munsi lyakwe, masusu aakwe alasofwaala, nkaako uleelede kulindila mazuba aali ciloba kuti alinyoole akulisalazya. 
Nkabela mubuzuba bwalusele alete bana bankwilimba bobilo naa nziba zyobilo, azipe kumupaizi kumulyango watente lyakuswaanganina. 
Lino mupaizi uyoopaizya cimwi cibe cipaizyo cacinyonyoono alimwi cimwi cibe cakumanya mulandu, nkaambo wakabisya mukuba aafwiifwi amutumba. Mubuzuba bwalusele oobo uyoosalazya masusu aakwe alimwi. 
Alisalazye ku Mwami Leza kwamazuba ngalyaabide kulinguwe. Nkabela alete kagutu kamwaka omwe, kabe cipaizyo cakumanya mulandu. Aboobo ciindi cakusaanguna tacicibalwi nkaambo wakasofwaala akati kaco.
“Lino ngooyu mulawo wa Bunazili ciindi cakulyaaba kwakwe camana. Uleelede kuletwa kumulyango watente lyakuswaanganina. 
Ooko akape zipaizyo zyakwe eezi ku Mwami Leza: kagutu kamwaka omwe katakwe kampenda kacipaizyo cakutenta, kabelele kazyazi kamwaka omwe kacipaizyo cacinyonyoono, alimwi amugutu uutakwe kampenda wacipaizyo calumvwano. 
Atuuzye maila, azyakunywa, lusuwo lwazinkwa zitakwe mimena, maseke aakagaigwa busu bunante buvweledwe mafuta atunkwa tupapalete tulambidwe amafuta aaoliva.
“Lino mupaizi uyoozileta kubusena bwa Mwami Leza akupaizya cipaizyo cacinyonyoono acipaizyo cakutenta. 
Ape lusuwo lwazinkwa zitakwe mimena akupaizya mugutu, abe cipaizyo calumvwano ku Mwami Leza antoomwe acituuzyo camaila acakunywa.
“Lino Munazili uleelede kulinyoola masusu ngaakapa ku Mwami Leza kumulyango watente lyakuswaanganina. Abikke masusu aaya acipaililo kunsi kwacipaizyo calumvwano eeco.
“Lino zyamana eezi mupaizi akabweze kuulu kwamugutu kwa kumbele akujike antoomwe akkekke akankwa kapapalete kuzwa mulusuwo azibikke mumaanza aa Munazili. 
Nkabela mupaizi uyoozizumbaanya ku Mwami Leza, zibe cipaizyo cakuzumbaanya. Zilasalala, nzyamupaizi antoomwe akatiti kazumbaanywa acibelo capegwa. Kuzwa waawo Munazili ulakonzya kunywa waini.
“Eeyi njemilawo ya Munazili wakonka akulyaaba ku Mwami Leza kubikkilizya azimwi zyoonse nzyakonzya kupa. Mbubonya mbuli kucikonke cakwe uleelede kucita kweendelana amulawo wa Bunazili.”
Lino Mwami Leza wakalailila Mozesi kuti, 
aambile Aloni abana bakwe kuti, “Mboobu mbomunooleleka Baisilayeli, kamuti, 
‘Mwami Leza amuleleke akumubamba.
Mwami Leza amulange muluyando akumubeda aaluse.
Mwami Leza amulange muluyando akumupa luumuno.
Mbombuboobu mbubayoobikka zina lyangu a Baisilayeli,
Lino Mozesi naakamana kwiimika tente lyakukombela, wakalinanika mafuta, walisalazya azibelesyo zyoonse zili mulindilyo, acipaililo azibelesyo zyaco. 
Eelyo bapati ba Baisilayeli, nkokuti basololi bamikwasyi amisyobo bakali kweendelezya mulimo wakubalwa, bakaleta milumbo yabo. 
Bakaleta milumbo yabo eeyi kubusena bwa Mwami Leza, ŋola zili cisambomwe zivumbidwe, abasune bali kkumi ababili, musololi omwe-omwe wakapa musune omwe, basololi bobilo bakapa ŋola yomwe. Eezi zyakapedwa kutente lyakukombela.
Lino Mwami Leza wakaambila Mozesi kuti, 
“Itambule milumbo eeyi kuti ibelesegwe milimo iicitwa kutente lyakuswaanganina, wiipe ku Balevi mbubonya mbuli buyandika mulimo waumwi aumwi.”
Nkaako Mozesi wakatambula ŋola abasune, wapa Balevi. 
Wakapa ŋola zyobilo abasune bone ku Bagesyoni mbubweelede milimo yabo. 
Azimwi zyone abasune bali lusele wakapa Bamelali mbubweelede milimo yabo. Wakali kubalanga ngu Itamaa mwana wa Aloni mupaizi. 
Pele taakwe wakapegwa ku Bakohati nkaambo kakuti milimo yabo yakali yakuyumuna zintu zisalala nzibakapegwa.
Lino basololi bakaleta milumbo yakupa cipaililo kuli Leza buzuba nicakananikwa. 
Nkaambo Mwami Leza wakaambilide Mozesi kuti, “Buzuba bumwi abumwi kwamazuba aali kkumi aabili kufumbwa musololi alete mulumbo wakwe wakupa cipaililo ku Mwami Leza.”
Lino mubuzuba butaanzi Nasyoni mwana wa Aminadabu wamusyobo wa Juda nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, amutiba wanindi wansiliva wakusansaizya uulema masyekeli aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe amafuta bube cituuzyo camaila. 
Alimwi wakapa acipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele kali aamwaka omwe, zibe cipaizyo cakutenta. 
Wakapa asijembwe omwe wacipaizyo cazinyonyoono. 
Kumane wakapa basune bobilo, bagutu bosanwe, basijembwe bosanwe, atubelele tosanwe tuli aamwaka omwe, zibe cipaizyo calumvwano. Eeyi njemilumbo ya Nasyoni mwana wa Aminadabu.
Lino mubuzuba bwabili Netaneli mwanaa Zuwaa, wamusyobo wa Isakaa, nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe mafuta, bube cituuzyo camaila. 
Alimwi wakapa acipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele kali aamwaka omwe, zibe cipaizyo cakutenta. 
Wakapa asijembwe omwe wacipaizyo cazinyonyoono. 
Kumane wakapa basune bobilo, bagutu bosanwe, basijembwe bosanwe, atubelele tosanwe twamwaka omwe, kuba cipaizyo calumvwano. Eeyi njemilumbo ya Netaneli mwanaa Zuwaa.
Mubuzuba bwatatu Eliyabu mwanaa Heloni, wamusyobo wa Zebuluni, nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, amutiba wanindi wansiliva uulema masyekeli aali mwaanda amakumi otatwe, amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza, yoonse yobilo yakazwide busu bunante bwakavweledwe amafuta, bube cituuzyo camaila. 
Alimwi wakapa acipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele komwe kuti zibe cipaizyo cakutenta. 
Wakapa sijembwe wacipaizyo cazinyonyoono. 
Kumane wakapa basune bobilo, bagutu bosanwe, basijembwe bosanwe atubelele tosanwe twamwaka omwe zibe cipaizyo calumvwano. Eeyi njemilumbo ya Eliyabu mwanaa Heloni.
Lino mubuzuba bwane Elizuu mwanaa Syedeyuu, wamusyobo wa Lubeni nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe mafuta, bube cituuzyo camaila. 
Alimwi wakapa cipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele kali aamwaka omwe, zibe cipaizyo cakutenta. 
Wakapa asijembwe omwe wacipaizyo cazinyonyoono. 
Kumane wakapa basune bobilo, bagutu bosanwe, basijembwe bosanwe, atubelele tosanwe twamwaka omwe, zibe cipaizyo calumvwano. Eeyi njemilumbo ya Elizuu mwanaa Syedeyuu.
Lino mubuzuba bwamusanu Syelumiyeli mwanaa Zulisyadayi wamusyobo wa Simiyoni nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, alimwi amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe mafuta, bube cituuzyo camaila. 
Alimwi wakapa cipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele kali aamwaka omwe, zibe cipaizyo cakutenta. 
Wakapa asijembwe omwe wacipaizyo cazinyonyoono. 
Kumane wakapa basune bobilo, bagutu bosanwe, basijembwe bosanwe, atubelele tosanwe tuli aamwaka omwe, zibe cipaizyo calumvwano. Eeyi njemilumbo ya Syelumiyeli mwanaa Zulisyadayi.
Lino mubuzuba bwacisambomwe Eliyasafu mwanaa Deyuweli wamusyobo wa Gadi nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe mafuta, bube cituuzyo camaila. 
Alimwi wakapa acipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele komwe kali aamwaka omwe, zibe cipaizyo cakutenta. 
Wakapa asijembwe omwe acipaizyo cazinyonyoono. 
Kumane wakapa basune bobilo, bagutu bosanwe, basijembwe bosanwe, atubelele tosanwe tuli aamwaka omwe zibe cipaizyo calumvwano. Eeyi njemilumbo ya Eliyasafu mwanaa Deyuweli.
Lino mubuzuba bwaciloba Elisyama mwana wa Amihudi waciinga ca Efulemu nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, alimwi amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe amafuta, bube cituuzyo camaila. 
Alimwi wakapa cipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele kali aamwaka omwe, zibe cipaizyo cakutenta. 
Wakapa asijembwe wacipaizyo cazinyonyoono. 
Kumane wakapa basune bobilo, bagutu bosanwe, basijembwe bosanwe, atubelele tosanwe tuli aamwaka omwe zibe cipaizyo calumvwano. Eeyi njemilumbo ya Elisyama mwana wa Amihudi.
Lino mubuzuba bwalusele, Gamaliyeli mwanaa Pedazuu musololi waciinga ca Manase nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, alimwi amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe mafuta, bube cituuzyo camaila. 
Alimwi wakapa cipampuzyo cangolida cilema masyekeli aali kkumi cakazwide tununkilizyo.
Wakapa kapoho komwe, mugutu omwe akabelele kali aamwaka omwe, zibe cipaizyo cakutenta. 
Wakapa asijembwe omwe wacipaizyo cazinyonyoono. 
Kumane wakapa basune bobilo, bagutu bosanwe, basijembwe bosanwe, atubelele tosanwe tuli aamwaka omwe zibe cipaizyo calumvwano. Eeyi njemilumbo ya Gamaliyeli mwanaa Pedazuu.
Lino mubuzuba bwafuka, Abidani mwanaa Gideyoni waciinga ca Benjamini nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, alimwi amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe amafuta bube cituuzyo camaila. 
Alimwi wakapa acipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele kali aamwaka omwe, zibe cipaizyo cakutenta. 
Kumane wakapa basune bobilo, bagutu bosanwe, basijembwe bosanwe, atubelele tosanwe tuli aamwaka omwe, 
zibe cipaizyo calumvwano. Eeyi njemilumbo ya Abidani mwanaa Gideyoni.
Lino mubuzuba bwakkumi, Ahiyeza mwana wa Amisyadayi wamusyobo wa Dani, nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, alimwi amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe mafuta, bube cituuzyo camaila. 
Alimwi wakapa cipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele komwe kali aamwaka omwe, zibe cipaizyo cakutenta. 
Wakapa asijembwe omwe wacipaizyo cazinyonyoono. 
Kumane wakapa basune bobilo, bagutu bosanwe, basijembwe bosanwe atubelele tosanwe tuli aamwaka omwe zibe cipaizyo calumvwano. Eeyi njemilumbo ya Ahiyeza mwana wa Amisyadayi.
Lino mubuzuba bwakkumi abumwi Pagiyeli mwana wa Okulani musololi wamusyobo wa Asya nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, alimwi amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe mafuta, bube cituuzyo camaila. 
Alimwi wakapa cipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe, akabelele kali aamwaka omwe, zibe cipaizyo cakutenta. 
Wakapa asijembwe omwe wacipaizyo cacinyonyoono. 
Kumane wakapa basune bobilo, bagutu bosanwe, basijembwe bosanwe atubelele tosanwe tuli amwaka omwe. Eeyi njemilumbo ya Pagiyeli mwana wa Okulani.
Lino mubuzuba bwakkumi aabili, Ahina mwana wa Enani, wamusyobo wa Nafutali nguwakaleta milumbo yakwe. 
Wakapa mutiba wansiliva uulema masyekeli aali mwaanda amakumi otatwe, alimwi amutiba wanindi wansiliva wakusansaizya uulema masyekeli aali makumi aali ciloba, mbubonya mbuli mweelwe wakuŋanda ya Leza. Yoonse yobilo yakazwide busu bunante bwakavweledwe mafuta, bube cituuzyo camaila. 
Alimwi wakapa cipampuzyo cangolida cilema masyekeli aali kkumi cakazwide tununkilizyo. 
Wakapa kapoho komwe, mugutu omwe akabelele komwe kali aamwaka omwe, zibe cipaizyo cakutenta. 
Wakapa asijembwe omwe wacipaizyo cazinyonyoono. 
Wakapa basune bobilo, bagutu bosanwe, basijembwe bosanwe atubelele tosanwe tuli aamwaka omwe, zibe cipaizyo calumvwano. Eeyi njemilumbo ya Ahila mwana wa Enani.
Lino eeyi njiyakali milumbo yabasololi ba Baisilayeli ciindi cipaililo nicakananikwa kuti cipegwe ku Mwami Leza. Eezi mmitiba yansiliva iili kkumi aibili, mitiba yanindi yansiliva yakusansaizya iili kkumi aibili, zipampuzyo zyangolida zili kkumi azibili. 
Mutiba omwe-omwe wansiliva wakali kulema masyekeli aali mwaanda amakumi otatwe, nkabela mutiba wanindi wansiliva wakusansaizya omwe-omwe wakali kulema masyekeli aali makumi aali ciloba. Antoomwe mitiba yansiliva yakali kulema masyekeli aali zyuulu zyobilo amyaanda yone, mbubonya mbuli mweelwe wakuŋanda ya Leza. 
Cipampuzyo comwe-comwe cangolida cakazwide tununkilizyo cakali kulema masyekeli aali kkumi, mbubonya mbuli bulema masyekeli aali mwaanda amakumi otatwe. Antoomwe zipampuzyo zyangolida zyakazwide tununkilizyo zyakali kulema masyekeli aali mwaanda amakumi obilo. 
Mubanyama boonse bakali bacipaizyo cakutenta kwakali tupoho tuli kkumi atubili, bagutu bali kkumi ababili, atubelele tuli kkumi atubili twamwaka omwe, antoomwe acituuzyo camaila. Basijembwe bali kkumi ababili bakali bacipaizyo cazinyonyoono. 
Eelyo banyama boonse bacipaizyo calumvwano bakali bapoho bali makumi obilo abane, bagutu bali makumi aali cisambomwe, basijembwe bali makumi aali cisambomwe, atubelele tuli makumi aali cisambomwe twamwaka omwe. Eezi nzezyakali milumbo yakaletwa ciindi cipaililo nicakananikwa kuti cipegwe ku Mwami Leza.
Lino Mozesi naakanjila mutente kuti aambaule a Mwami Leza, wakamvwa Mwami Leza kaambaula kulinguwe kuzwa atala aacivunisyo cabbokesi lyacizuminano akati kabakelibu bobilo.
Lino Mwami Leza wakaambila Mozesi kuti, 
“Lailila Aloni kuti ciindi nabikka malambe aali ciloba acikkalilo cawo aleelede kumunikila kumbele.”
Nkaako Aloni wakacita oobo, wakabikka malambe kuti kaamunikila kumbele, mbubonya mbuli Mwami Leza mbwaakalailila Mozesi. 
Mboobu cikkazikilo camalambe mbucakapangwa. Cakali cangolida yoondedwe kuzwa kutako kuyoosika kumaluba-luba, mbubonya mbuli Mwami Leza mbwaakatondezya Mozesi.
Lino Mwami Leza wakaambila Mozesi kuti, 
“Zandula Balevi kuzwa ku Baisilayeli bamwi, bapegwe kulindime. 
Mboobu mbotibacite, basansaile maanzi aakubasalazya, nkabela balinyoole mubili woonse akusanzya zisani zyabo. Ndendilyo nibayoosalala mu Mulawo. 
Aawo Balevi bakatole kapoho acipaizyo cabusu bunante buvweledwe mafuta, alimwi bakatole akapoho kabili kacipaizyo cacinyonyoono. 
Lino notikabunganye Baisilayeli boonse akwiimika Balevi kumbele lyatente lyakuswaanganina. 
Waakwiimika Balevi kubusena bwa Mwami Leza, Baisilayeli bakabikke maanza amitwe ya Balevi. 
Kwamana Aloni akabape kulindime, babe cipo cilibedelede ca Baisilayeli kuti bakandimanine milimo. 
Kwamana abalo Balevi bakabikke maanza amitwe yabapoho bobilo aabo. Umwi uyoopegwa ku Mwami Leza mbuli cipaizyo cazinyonyoono, umwi uyooba cipaizyo cakutenta cakumanya milandu ya Balevi.
“Lino undipe Balevi, babe cipo cilibedelede kulindime, Aloni abana bakwe mbabanoobeendelezya. 
Mbombuboobu mbobayoozandulwa Balevi kuzwa ku Baisilayeli bamwi kuti babe bangu. 
Waakumana kupa Balevi mbuli cipo cilibedelede, bayookonzya kucita milimo yabo mutente lyakuswaanganina. 
Ndabasala kuti babe mubusena bwabana bakusaanguna ba Baisilayeli, bana bangu ndemwini. 
Ciindi nindakajaya bana bakusaanguna ba Baijipiti, ndakalisalila bana bakusaanguna ba Baisilayeli babe bangu, abazivubwa zyabo mbubonya buyo. 
Lino ndasala Balevi mubusena bwabana bakusaanguna ba Baisilayeli bamwi. 
Nkabela ndakapa kuli Aloni abana bakwe kuti babe cipo kuzwa ku Baisilayeli kababacitila milimo yamutente lyakuswaanganina. Alimwi babakwabilile kuzwa kucuumo cinga cilabasikila naa baswena aafwiifwi abusena busalala.”
Lino Mozesi a Aloni a Baisilayeli boonse bakacitila Balevi mbubonya mbuli Mwami Leza mbwaakalailila Mozesi. 
Balevi bakalisalazya akusanzya zisani zyabo, kumane Aloni wakabapa ku Mwami Leza mbuli cipo cilibedelede. Alimwi wakacita cipaizyo cakumanya milandu kuti basalale ncobeni. 
Kusule aakooku Balevi bakatalika kucita milimo yabo mutente lyakuswaanganina kabalangwa a Aloni abana bakwe. Bakacita mbubonya mbuli Mwami Leza mbwaakalailila Mozesi.
Lino Mwami Leza wakaambaula a Mozesi kuti, 
“Nceeci ceelede kucita Balevi, baalumi kuzwa kumyaka iili makumi obilo aisanu akwiindilila waawa banoobeleka mutente lyakuswaanganina. 
Pele baba aamyaka iili makumi osanwe, baleke milimo akutacibeleka limbi pe. 
Balakonzya kugwasya beenzinyina mutente lyakuswaanganina, pele lwabo beni balikke tabakoonoobeleka pe. Mbombuboobu mbomweelede kulailila Balevi mumilimo yabo.”
Lino Mwami Leza wakakanana a Mozesi munkanda ya Sinai mumwezi mutaanzi mumwaka wabili ciindi Baisilayeli kabazwide kale mu Ijipiti wakati, 
“Baisilayeli baleelede kubamba Pobwe Lyakwiindilila muciindi cibikkidwe. 
Kutalikila kumangolezya mubuzuba bwakkumi aane mumwezi nguwenya ooyu, mulibambe kweendelana amalailile aalyo oonse.” 
Aboobo Mozesi wakaambila Baisilayeli kubamba Pobwe Lyakwiindilila. 
Nkabela bakacita mbubonya oobo ciindi camangolezya mubuzuba bwakkumi aane mumwezi mutaanzi kabacili munkanda ya Sinai. Bantu bakacita zyoonse mbubonya mbuli mbobakalaililwa a Mozesi.
Pele baalumi bamwi tiibakakonzya kusekelela antoomwe abeenzinyina nkaambo bakaguma mutumba, wakabasofwaazya. Bakainka kuli Mozesi a Aloni 
akwaamba kuti, “Iswe tulisofweede nkaambo twaguma mutumba, nikuba boobo nkaambo nzi ncotutakonzyi kupa cipaizyo ku Mwami Leza a Baisilayelima muciindi eeci cibikkidwe?”
Mozesi wakaingula kuti, “Amulindile, mbone mbuli Mwami Leza mbwatilailile andinywe.”
Lino Mwami Leza wakalailila Mozesi kuti aambile Baisilayeli kuti, 
“Kuti naa umwi wanu naa walunyungu lwanu wasofwaala akaambo kakuguma mutumba, nikuba yooyo uuli mulweendo, ulakonzya kubamba Pobwe Lyakwiindilila lya Mwami Leza. 
Aabo balizumizidwe kubamba pobwe eeli kakwiindide mwezi omwe muciindi camangolezya mubuzuba bwakkumi aane mumwezi wabili. Nkabela bayoolibamba mukulya zinkwa zitakwe mimena anduluulu. 
Tabeelede kusiya cakulya kusikila buce, alimwi tabeelede kupwaya kafuwa nobalya. Bayoobamba pobwe kweendelana amalailile aamilawo yalyo yoonse. 
Pele kuti kakuli umwi uutasofweede alimwi katali mulweendo, kwamana tabambi pobwe eeli, ooyo takooyoobalilizigwa kuti ngumwi wabantu bangu. Kayi taakwe naapa cipaizyo kulindime muciindi cibikkidwe. Uleelede kusubulwa bweelede.
“Kuti naa muzwamasi uukkala andinywe kayanda kubamba Pobwe Lyakwiindilila, kalibamba kweendelana amalailile aamilawo yalyo. Eeci cilajatikizya sicisi naa muzwamasi.”
Lino mubuzuba tente lyacizuminano ca Leza nilyakaimikwa, kkumbi lyakalivumba. 
Ciindi camasiku lyakali kuboneka mbuli mulilo. 
Ciindi kkumbi nilyakeenda, Baisilayeli bakalonga, alimwi kkumbi nilyakaima, bakayaka zivuka mpolyakaimina. 
Bantu bakalonga akuyaka Mwami Leza naakabalailila. Kwaciindi kkumbi nilyakavumbide tente, bakalikkede. 
Nikuba kuti likkale kwaciindi cilamfu cili buti, tiibakalonga pe. 
Cimwi ciindi kkumbi lyakakkede buyo mazuba masyoonto, mbombuboobu mbubakeenda naa kukkala mbuli bwaamba malailile aa Mwami Leza. 
Cimwi ciindi kkumbi lyakakkala buyo kuzwa mangolezya kusikila cifumo-fumo, mbulyakeendela buyo abalo nkulonga. Naaba masiku naa masikati mbulyakeendela buyo abalo nkulonga. 
Nikuba kuti mazuba ngabili, nuuba mwezi omwe, nuuba mwaka omwe, kkumbi nilyakakkede atente abalo bakalikkede. Pele kuti na lyeenda, abalo nkweenda. 
Bakali kuyaka naa kulonga kweendelana amalailile aa Mwami Leza.
Lino Mwami Leza wakaambila Mozesi kuti, 
“Panga myeembo yobilo yansiliva yoondedwe, ibe yakwiita bantu kuti babungane alimwi akubazibya kuti balonge. 
Ciindi myeembo yoonse yobilo yasibwa, bantu boonse baleelede kubunganina kumulyango watente. 
Pele kwasibwa buyo omwe, basololi baziinga zya Isilayeli mbebayooswaangana balikke. 
Alimwi naa yasibwa buyo asyoonto, misyobo iiyakide kujwe njiielede kulonga. 
Kuti naa yasibwa asyoonto lwabili, misyobo iili kumusanza njiielede kulonga. Aboobo myeembo yasibwa asyoonto njakulonga. 
Pele kwayandika mbungano yoonse, myeembo isibisigwe kapati. 
Myeembo isibwe buyo abana ba Aloni, mupaizi. Eeci mucitobele kwamazyalani oonse aaciboola.
“Kuti mwalwanwa munyika yanu, mukuti mulivune kuli basinkondonyoko, muleelede kusiba myeembo eeyi. Ndendilyo mebo nde Mwami Leza wanu, nenjoomuvuna kuli basinkondonyoko. 
Alimwi amuziindi zyakusekelela, mbuli pobwe lyamwezi mupya amapobwe amwi, baleelede kusiba myeembo nomupa zipaizyo zyakutenta azyalumvwano. Zinooli ciibalusyo kuli Leza wanu. Ndime Mwami Leza wanu.”
Lino mubuzuba bwamakumi obilo mumwezi wabili mumwaka wabili ciindi bantu kabazwide kale mu Ijipiti, kkumbi lyakavumbide atente lyacizuminano lyakeenda. 
Mpoonya Baisilayeli bakatalika kulonga kuzwa munkanda ya Sinai. Kkumbi lyakazooimina munkanda ya Palani.
Lino bakeenda ciindi eeci cakusaanguna mbubonya mbuli Mwami Leza mbwaakalailila Mozesi. 
Bantu ba Juda mbibakasaanguna kweenda andembela yabo muzibunga-zibunga, nkabela mupati wa mbunga yabo wakali Nasyoni mwana wa Aminadabu. 
Netaneli mwana wa Zuwaa ngowakali mupati wamusyobo wa Isakaa. 
Eliyabu mwanaa Heloni ngowakali mupati wamusyobo wa Zebuluni.
Lino tente lyakukombela nilyakali kumwaigwa, bamukowa wa Gesyoni a Melali mbibakali kulibweza. 
Bakabatobela mbamusyobo wa Lubeni andembela zyabo muzibunga-zibunga, nkabela mupati wa mbunga yabo wakali Elizuu mwanaa Syedeyuu. 
Syelumiyeli mwanaa Zulisyadayi ngowakali mupati wamusyobo wa Simiyoni. 
Eliyasafu mwanaa Deyuweli ngowakali mupati wamusyobo wa Gadi.
Mpoonya kwakatobela bamukowa wa Kohati bakabwezede zibelesyo zisalala. Nkabela tente lyakukombela lyakaimikwa Bakohati kabatanasika. 
Kuzwa mbabo kwakaza bamusyobo wa Efulemu andembela zyabo muzibunga-zibunga, nkabela mupati wa mbunga yabo wakali Elisyama mwana wa Amihudi. 
Gamaliyeli mwanaa Pedazuu ngowakali mupati wamusyobo wa Manase. 
Abidani mwanaa Gideyoni ngowakali mupati wamusyobo wa Benjamini.
Kumamanino kwakaza bamukowa wa Dani andembela zyabo muzibunga-zibunga. Bakali kucingilila bantu musule, nkabela mupati wabo wakali Ahiyeza mwana wa Amisyadayi. 
Pagiyeli mwana wa Okulani ngowakali mupati wamusyobo wa Asya. 
Ahila mwana wa Enani ngowakali mupati wamusyobo wa Nafutali. 
Mbombuboobu mbunga zya Baisilayeli mbuzyakali kweenda ciindi cakulonga.
Lino Mozesi wakaambila Hobabu mwanaa Luweli wisizyala Mozesi Mumidiyani kuti, “Tuya kubusena Mwami Leza mbwaakati ndiyoomupa. Wakasyomezya Baisilayeli kuti bayoosumpuka. Aboobo atweende ayebo kuti tukaabane lusumpuko ooko.”
Pele walo wakaingula kuti, “Peepe, mebo ndilabweeda kucisi cangu kumukowa wangu.”
Mozesi wakati, “Akaka, utapiluki. Ulizi nkotukonzya kuyooyakila munkanda. Uli mbuli meso eesu. 
Kuti tweende limwi, tuyooabana anduwe zibotu zyoonse Mwami Leza nzyayootupa.”
Lino Baisilayeli bakalonga kuzwa kucilundu ca Mwami Leza, bakeenda kwamazuba otatwe. Bbokesi lyacizuminano ca Mwami Leza lyakali kumbele lyabo, bakeenda andilyo kwamazuba otatwe kuti bakajane busena bwakulyookezezya. 
Nibakalonga, kkumbi lya Mwami Leza lyakali amutwe wabo ciindi casikati.
Ciindi coonse bbokesi lyacizuminano ca Mwami Leza nilyakali kulonzegwa, Mozesi wakali kwaamba kuti,
Alimwi ciindi nilyakakkazikwa, Mozesi wakali kwaamba kuti,
Lino bantu bakatalika kutongookela Mwami Leza akaambo kamapenzi aabo. Leza naakamvwa eezi wakakalala kapati, wakatuma mulilo wakutenta zivuka zili kumagolelo. 
Bacibona oobo bantu bakalilila Mozesi, Mozesi wakakomba ku Mwami Leza, mpoonya mulilo wakazima. 
Nkankakaako busena oobo ncobwakaitwa kuti Tabela nkaambo mulilo wa Mwami Leza wakatenta ooko.
Lino kwakali bamasi mbubakali aabo. Aaba bakafwa nkosya, abalo Baisilayeli bakatalika kutongooka bakati, “Akaka nikwali nyama! 
Inswi ziya nzitwakali kulya buyo ku Ijipiti, makowa, banamunywa, tubbandula-myeendo, hanyesi, azitungulu! 
Okuno twiide kulya mana, aalo ngaaya atunsunkwida!”
Lino mana akali mbuli nseke zyanzembwe, alimwi akali kulangika mbuli bulimbo. 
Bantu bakali kubweza mana, baaziya nikuba kwaatwa. Bakali kwaajika akupanga tunkwa. Akali kunona mbuli tunkwa twakakangizigwa mumafuta aaoliva. 
Lume nilwakali kuwa ciindi camasiku kuzivuka, amana akawidilizya.
Lino Mozesi wakabamvwa bantu boonse kabatongooka kumatente aabo. Nkaako Mwami Leza wakakalala kapati. Nkabela Mozesi wakausa kapati. 
Eelyo wakaambila Mwami Leza kuti, “Ino nkaambo nzi wandipenzya boobu, ndemutwanga wako? Ncinzi ncindacita citakubotezyi kuti ulekele bantu boonse aaba kulindime? 
Sena ndime ndakabamita bantu boonse aaba? Sena ndime ndakabazyala? Ncinzi ncotimbemuleli wabo uubanyamuna mumaanza mbuli bavwanda kunyika eeyo njookasyomezya acikonke kumawisi? 
Ani inga nyama ndiijana kuli yabantu boonse aaba? Baide kundililila kabati, tupe nyama, tulye! 
Nsikonzyi kuyumuna dwi lyabantu aaba endikke pe. Ndalema! 
Kuti naa mbocibede oobu, ani ndijaye buyo ono. Ee, kuti wandibeda aaluse, ndijaye kuti nketacipenzegwi kwiinda waawa!”
Lino Mwami Leza wakaambila Mozesi kuti, “Ndiletela bapati ba Baisilayeli bali makumi aali ciloba, aabo mbozi kuti mbasololi, alimwi mbeendelezi babo. Bazooime anduwe kutente lyakuswaanganina. 
Ndilaboola nzooambaule anduwe ooko, nkabela nzooabanya Muuya ngwindakakupa abalo. Bayookugwasya kubweza mukuli wakulanga bantu kutegwa utabi noubweza olikke buyo.
“Lino ambila bantu kuti, ‘Amulilondole, juunza muzoojana nyama yakulya.’ Nkaambo Mwami Leza wakumvwa kulila kwanu kwakuyanda nyama akwaamba kwanu kuti, ‘Swebo twakali kabotu mu Ijipiti.’ Iiyi Mwami Leza uyoomupa nyama, muzoolye. 
Tamukooilya buyo buzuba bomwe naa obilo, naa osanwe, naa aali kkumi, naa mazuba aali makumi obilo.” 
Munoolya mwezi oonse uuzwide kusikila ikamusunkwide, nkaambo mwakamukaka Mwami Leza uuli akati kanu, ngomwakatongookela nimwakati, “Twakazwida nzi ku Ijipiti!”
Pele Mozesi wakaambila Mwami Leza kuti, “Bona baalumi mbendili aabo bali zyuulu zili myaanda iili cisambomwe, wamana waamba kuti uyoobapa nyama mwezi oonse! 
Nikuba kuti twajaya ŋombe ambelele zyoonse naa kuzuba nswi zyoonse zyamulwizi tabakoozulila pe!”
Aawo Mwami Leza wakaingula Mozesi kuti, “Sena nguzu zya Mwami Leza nzisyoonto? Lino ulabona naa ncindaamba cilacitika naa pe.”
Aboobo Mozesi wakainka wakwaambila bantu makani oonse Mwami Leza ngaakamwaambila. Wakaita basololi bali makumi aali ciloba kubaimika kuzinguluka tente lyakukombela. 
Mpoonya aawo Mwami Leza wakasika mukkumbi waambaula a Mozesi, eelyo wakabapa Muuya abalo aabo basololi bali makumi aali ciloba. Ciindi Muuya nuwakabakkala, boonse bakasinsima, pele teebakakonzya kusinsima limbi alimwi pe.
Lino bobilo akati kabasololi baya, Elidadi a Medadi bakasyaala kuzivuka, teebakainka kutente pe. Nikuba boobo nkukonya ooko Muuya wakabakkala, eelyo abalo bakasinsima. 
Mpawo umwi mulombe wakazuzaanina kuli Mozesi waakuti, “Ba Elidadi a Medadi basinsima.”
Lino Josyuwa, mwanaa Nuni, wakali mugwasyi wa Mozesi, kuzwa naakacili mukubusi, wakapozomoka akwaambila Mozesi kuti, “Simalelo wangu, balesye!”
Mozesi wakamwiingula kuti, “Ino cakunjila buti kutali ndime? Ndalikulombozya kuti Mwami Leza ape Muuya kubantu bakwe boonse kuti basinsime!”
Kuzwaawo Mozesi antoomwe abasololi baya bakabweeda kuzivuka.
Lino Mwami Leza wakatuma muuwo wakaleta bakancele kuzwa kumusanza kabauluka caansaansi. Bakakkala kumbali aazivuka kukkwanya busena bulampa musinzo wabuzuba bomwe kumabazu oonse. 
Nkabela bantu bakaluujisi buzuba abusiku boonse mane abwakatobela kabaya bujata bakancele. Kunyina wakalela masaka obilo. Bakabaandula akubayanika kuzivuka.
Lino kabacilya kabatana mana, Mwami Leza wakabanyemena, wakabaletela bulwazi. 
Nkabela busena oobo bakabuulika kuti Kibulotihataava nkokuti namaumbwe wabasibusa nkaambo ooko nkubakazikkila basibusa. 
Kuzwa kooko bantu bakalongela ku Hazeloti baakuyakila nkuko.
Lino Miliyamu a Aloni bakatalika kutongookela Mozesi akaambo kamukaintu ngwaakakwete wakali Mukusyi. 
Bakati, “Sena Mwami Leza waambaula buyo kwiindila muli Mozesi? Tee kayi ulaamba amulindiswe?” Lino Mwami Leza wakamvwa makani ngebakaamba. 
Pele Mozesi wakali muntu mubombe moyo kwiinda bantu boonse baansi.
Mpoonya Mwami Leza wakaambila Mozesi a Aloni a Miliyamu kuti, “Amuboole nywebo nyoonse nyotatwe kuno kutente lyakuswaanganina.” Nkaako bakainka. 
Mpawo Mwami Leza wakaza mumusumpuululu wakkumbi lyakazooima amulyango watente, amane waita Aloni a Miliyamu. Mpoonya boonse bobilo bakeenda kuya kumbele.
Leza wakati kulimbabo, “Amuswiilile! Kwaba musinsimi akati kanu, mebo ndilalitondezya kulinguwe muzilengaano amuziloto. 
Pele teesi mbocibede kuli Mozesi mubelesi wangu. Ndakamupa nguzu zyakweendelezya Baisilayeli boonse. 
Ndaambaula anguwe busyu abusyu cakusalazya kutali mumasendelela pe, awalo ulabona bulemu bwangu. Ino nkaambo nzi ncomutayoowi kutongookela mubelesi wangu Mozesi?” 
Mpoonya Mwami Leza wakabakalalila, amane wabasiya.
Lino kkumbi nilyakazwa aawo Miliyamu wakatuba buu, waba aacinsenda. Aloni naakaceba wakabona kuti Miliyamu ulaacinsenda. 
Mpawo Aloni wakaambila Mozesi kuti, “Akaka simalelo wangu, utatusubuli akaambo kabufuba-fuba akubisya kwesu. 
Akaka atabi mbuli cisowe ciyupulukide nicazwa mwida.”
Lino Mozesi naakamvwa boobo wakakomba ku Mwami Leza wati, “O Leza muponye ndakukumbila.”
Mpoonya Mwami Leza wakaingula kuti, “Kuti naa wisi wamuswida mate kubusyu, sena takoonoouside kwamazuba aali ciloba? Aboobo amumuleke azwe muzivuka kwamazuba aali ciloba, kwamana mazuba aayo uyooletwa mukati.” 
Mpoonya Miliyamu wakagwisigwa muzivuka kwamazuba aali ciloba, abalo bantu tiibakalonga kusikila naakaletwa.
Kumane bakalonga kuzwa ku Hazeloti akuyooyakila munkanda ya Palani.
Lino Mwami Leza wakaambila Mozesi kuti, 
“Kosala musololi omwe-omwe kuzwa kumisyobo iili kkumi aibili, nkabatume bakatwele akubona nyika ya Kenani njeyoomupa Nobaisilayeli.”
Nkaako Mozesi wakatuma bantu aaba kuzwa kunkanda ya Palani mbubonya mbuli Mwami Leza mbwaakalailila. Baalumi boonse aabo bakali basololi ba Baisilayeli. 
Ngaaya mazina aabo, kuzwa kumusyobo wa Lubeni wakali Syamuwa mwanaa Zakku. 
Kuzwa kumusyobo wa Simiyoni wakali Syafati mwanaa Holi. 
Kuzwa kumusyobo wa Juda wakali Kalebi mwanaa Jefune. 
Kuzwa kumusyobo wa Isakaa wakali Igali mwanaa Josefa. 
Kuzwa kumusyobo wa Efulemu wakali Hosyeya mwanaa Nuni. 
Kuzwa kumusyobo wa Benjamini wakali Paliti mwanaa Lafu. 
Kuzwa kumusyobo wa Zebuluni wakali Gadiyeli mwanaa Sodi. 
Kuzwa kumusyobo wa Josefa, nkokuti kuzwa kumukowa wa Manase, wakali Gadi mwanaa Susi. 
Kuzwa kumusyobo wa Dani wakali Amiyeli mwanaa Gemali. 
Kuzwa kumusyobo wa Asya wakali Setu mwanaa Mikayeli. 
Kuzwa kumusyobo wa Nafutali wakali Naabi mwanaa Vofusi. 
Kuzwa kumusyobo wa Gadi wakali Geyuweli mwanaa Maki.
Aaba mbabasikutwela Mozesi mbaakatuma kuyoobona nyika. Nkabela Mozesi wakaulika Hosyeya mwanaa Nuni kuti Josyuwa.
Lino Mozesi naakabatuma kuyootwela cisi ca Kenani wakati kulimbabo, “Amugame kunyika, mukazwide nkocili kumusanza, alimwi mukasike kucisi catulundu-lundu. 
Amukatwele mukabone naa cisi cili buti, abantu bakkala ooko naa mbanji naa mbace alimwi naa mbayumu naa mbatete. 
Alimwi mukalangisye naa nyika nimbotu naa nimbi, bantu bakkala muminzi iilaantangalala buyo, naa iliyakilidwe. 
Alimwi mukalangisye naa bulongo bwayo mbubotu naa mbubi, na ilijisi masamu naa pe. Amukakosoole akuletelela micelo yayo.” Eeci cakali ciindi cibizwa nsaansa.
Mpawo baalumi baya bakainka kukutwela nyika kuzwa kunkanda ya Zini kumusanza mane kuyoosika ku Lehobu kufwiifwi amanjililo aamunzi wa Hamati. 
Bakanjila nkwiili kumusanza baakusika ku Hebuloni ooko kwakali Baahimani, Basyesyai, a Batalimayi baciinga ca Anaki nkobakakkede, Hebuloni yakayakwa myaka iili ciloba, kakutanayakwa Zowani mu Ijipiti.
Eelyo bakasika kukkuti lya Esyikolo, lino ooko nkukonya bakakwezula mutabi wakajisi cikama cansaansa nkabela wakali kulema cakuti bantu bobilo bakali kutemba. Alimwi bakaletelezya ankuyu amapomegileneti. 
Lino busena oobo bwakaitwa kuti kkuti lya Esyikolo, mukuti nkubakakwezula mutabi wacikama cansaansa Baisilayeli.
Eelyo nibakamana kutwela cisi kwamazuba aali makumi one, 
bakaboola kuli Mozesi a Aloni akubantu boonse Baisilayeli kubusena bwa Kadesyi munkanda ya Palani. Bakabakananina makani azeezyo nzibakaakubona akubatondezya micelo yanyika eeyo njibakaletelezya. 
Bakaambila Mozesi kuti, “Twakatwela cisi ncookatutuma, ncisi cikunka mukupa abuci, amubone micelo yaco njotwaleta. 
Pele bantu bakkala nkuko mbaasinguzu, alimwi minzi yabo mipati iliyakilidwe ankwakwa. 
Alimwi kunze aaboobo twakaakubona, Bahiti, Bajebusi, a Baamoli mbabali mutulundu-lundu, nkabela Bakenani bali kumbali a Lwizi lupati akutobelezya mulonga wa Jolodani.”
Lino Kalebi wakaumuzya bantu bakali kumbele lya Mozesi akuti, “Atukabasaale lino, nkaambo inga twabazunda.”
Pele baalumi mbaakainkide aabo bakati, “Peepe, tatukonzyi kuyoobazunda bantu aabo pe, nkaambo mbaasinguzu kwiinda ndiswe.” 
Aboobo bakaambila Baisilayeli makani mabi acisi eeco, bakati, “Nyika eeyo imena bantu buyo, alimwi boonse mbitwakabona mmantu. 
Twakabona Baanaki, mmantu aayo, nkabela swebo twakalibona mbuli nsozi, abalo mbubakatubona oobo.”
Lino masiku oonse bantu bakalila cabuusu. 
Bakatongookela Mozesi a Aloni bakati, “Nitwakafwida buyo mu Ijipiti, naa muno munkanda! 
Nkaambo nzi Mwami Leza ncaatutolela mucisi eeco kuti tukajaigwe munkondo? Ooko bana abakaintu besu bayootolwa mubuzike. Ino mbuti kuti twabweeda buyo ku Ijipiti?” 
Nkaako bakaambilana kuti, “Atusale musololi uumbi atupilusye ku Ijipiti!”
Mozesi a Aloni bamvwe boobo bakavuntama kumbele lya Baisilayeli. 
Aawo Josyuwa mwanaa Nuni, a Kalebi mwanaa Jefune, basikutwela bobilo, bakazapaula zyakusama zyabo. 
Bakaambila bantu boonse kuti, “Cisi ncotwakaakutwela ncibotu kapati. 
Kuti naa Mwami Leza kaboteledwe andiswe, walo ulatusolweda, akuyootupa cisi eeco cikunka mukupa abuci. 
Mutazangili Mwami Leza pe. Mutabayoowi bantu bakkala mucisi ciya nkaambo tuyoobazunda. Mwami Leza ulaandiswe, tamweelede kuyoowa pe.”
Pele bantu bakayanda kuti babaume mabwe akubajaya. Mpoonya-mpoonya bulemu bwa Mwami Leza bwakamweka kutente lyakuswaanganina.
Lino Mwami Leza wakaambila Mozesi kuti, “Ino bantu aaba balaleka lili kundisampaula? Nkaambo nzi ncobatandisyomi nikuba kuti ndacita maleele manji akati kabo? 
Ndiyootuma cuumo akubanyonyoona, pele yebo uyooba ntalisyo yamusyobo mupati kwiinda mbabo!” 
Pele Mozesi wakaambila Mwami Leza kuti, “Tee kayi nduwe wakabagwisya kuzwa mu Ijipiti anguzu zyako? Ino Baijipiti baakumvwa bayooti nzi? 
Tee bayooambila bantu bamomuno makani aayo? Bantu aaba balizi kale kuti yebo O Mwami Leza ulaandiswe alimwi akuti uleenda andiswe antangalala mumusumpuululu wakkumbi ciindi casikati amumusumpuululu wamulilo ciindi camasiku. 
Lino kuti naa wajaya bantu bako boonse, bantu bamisyobo imwi baakumvwa, 
bayooti, ‘Mwami Leza wakakacilwa kunjizya bantu bakwe munyika njaakabasyomezya, nkaako wabajaila munkanda.’ 
Lino akaka Mwami Leza ndakukomba, tutondezye nguzu zyako akucita mbubonya mbookasyomezya ciindi nookati, 
‘Ime ndi Mwami Leza, nsifwambi kunyema. Ndilatondezya luyando lupati abusyomeki nelekelela zinyonyoono abuzangi. Nikuba boobo nsikooyooleka kusubula bana abazyukulu kuyoosikila zyalani lyatatu alyane akaambo kazinyonyoono zyamawisi.’
“Akaka O Mwami Leza, ndakukumbila, lekelela zinyonyoono zyabantu aaba kweendelana aluyando lwako lupati lutamani, mbubonya mbuli mbookali kubalekelela kuzwa ciindi ncibakazwa mu Ijipiti.”
Lino Mwami Leza wakaingula kuti, “Ndabalekelela mbubonya mbuli mbookumbila. 
Pele ndakonka kuti mbuli mbwendi muumi alimwi anyika mbwiizwide bulemu bwangu, 
taakwe naba omwe wabantu aaba uyoonjila munyika eeyi. Bakabona bulemu bwangu azigambya nzindakabacita mu Ijipiti amunkanda. Nikubaboobo balanditalika ciindi aciindi nobatandiswiilili. 
Nkaako tabakooyoonjila munyika njindakasyomezya kumawisi. Taakwe naba omwe uyoonjila akati kabaabo bakandikaka pe. 
Pele mubelesi wangu Kalebi wasiyana abamwi mukuti ulandilemeka amoyo woonse, nkaako ndiyoomunjizya munyika eeyo njaakaakutwela alimwi abalunyungu lwakwe bayooikona. 
Mumakkuti aanyika eeyo mukkede Baameleki a Bakenani. Lino juunza muzoobweede munkanda kulubazu lwa Lwizi Lusalala.”
Lino Mwami Leza wakaambila Mozesi a Aloni kuti, 
“Ino bantu aaba babi bayooleka lili kunditongooka? Ndaamvwa matongoosi aabo. 
Nkaako amubaambile kuti, ‘Ncobeni mebo nde Mwami Leza mbuli mbwendi muumi, ndakonka kuti njoomucitila eezyo nzimwakaamba.’ 
Lino muyoofwa nkabela mitumba yanu iyoosyaala omuno munkanda. Nkaambo mwanditongooka, taakwe naba omwe wanu ulaamyaka iiindilila makumi obilo uutikanjile munyika eeyo. 
Ndakamusyomezezye kuti muyookkala ooko, pele taakwe naba omwe wanu uyoonjila kuleka Kalebi mwanaa Jefune a Josyuwa mwanaa Nuni. 
Bana banu mbumwakali kuti bayootolwa mubuzike, ndiyoobatola munyika njemwakakaka, nkabela iyooba yabo. 
Pele nywebo lwanu muyoofwida munkanda muno. 
Bana banu bayooba beembezi munkanda kwamyaka iili makumi one, kabapenga akaambo kakutasyomeka kwanu, mane mukamane do. 
Kweelanyika amazuba aayo ngumwakaakutwela cisi eeco, muyoosubulwa mwaka uuzwide kubuzuba bomwe, nkokuti myaka iili makumi one. Mbombuboobu nomutizibe mbokubede kukazyanya andime. 
Masimpe ndiyoocicita ncobeni eeci kubantu basicinguni aaba bamvwana zyakundizangila. Omuno mumonya munkanda nyoonse muyoomaninina do. Ndime Mwami Leza nendaamba.”
Eelyo baalumi mbaakatumide Mozesi kuti bakatwele nyika, aabo bakaleta makani aakubeja aakacitya kuti bantu batongooke Mozesi, 
Mwami Leza wakabaletela cuumo, bakafwa. 
Pele muli basikutwela bali kkumi ababili, kwakafutuka buyo Kalebi a Josyuwa balikke.
Lino Mozesi naakamana kwaambila Baisilayeli makani oonse Leza ngaakamwaambila, bakalila kapati. 
Buce buyo bakafuma kabaya kucisi catulundu-lundu bati, “Ono tulaya kucisi eeco Mwami Leza ncaakatusyomezya. Twazumina kuti twakabisya.”
Pele Mozesi wakaamba kuti, “Ino nkaambo nzi ncomusotoka malailile aa Mwami Leza? Tamukazundi pe. 
Mutainki, kayi Mwami Leza tacili aandinywe. Muyoozundwa. 
Baameleki a Bakenani bayoomulwana akumujaya. Mwami Leza takooyooba aandinywe, nkaambo mwakaka kumutobela.”
Pele bakainka ooko kucisi catulundu-lundu, nikuba kuti bbokesi lyacizuminano ca Mwami Leza naba Mozesi taakainka ambabo. 
Lino Baameleki a Bakenani bakali kukkala ooko bakazunda Baisilayeli akubatandaanya mane kuyoosika ku Hooma.
Lino Mwami Leza wakapa Mozesi 
malailile aaya ku Baisilayeli aakuti, “Mwaakunjila munyika njeyoomupa kuti ibe yanu, 
mwaakutalika kupa zipaizyo zyakutenta kuzwa kubutanga bubotelezya ku Mwami Leza, naa zipaizyo zyacikonke, naa zyakuliyandila buyo, naa zyapobwe, 
ooyo uuleta uleelede kupa cituuzyo cakatumba kabusu bunante buvweledwe amafuta aaoliva. 
Antoomwe akabelele kacipaizyo cakutenta ape akafulu kawaini cibe cituuzyo cacakunywa. 
Antoomwe amugutu ape cituuzyo cantumba yabusu bunante buvweledwe ansazi yamafuta 
alufulu lwa waini, Zibe mbuli bweema bubotelezya ku Mwami Leza. 
Ciindi napaizya kapoho ku Mwami Leza mbuli cikonke naa cipaizyo calumvwano 
ape acisuwo cabusu bunante buvweledwe akabiya kamafuta, 
akabiya kawaini, cibe cituuzyo cacakunywa. Cibe cipaizyo citentwa cibotelezya ku Mwami Leza. 
Oobo mbokweelede kupaizya poho, mugutu, mbelele, naa mpongo. 
Comwe-comwe cazeezi mboceelede kubambwa oobu.
“Muisilayeli oonse mbweelede kucita oobu naleta cipaizyo cakutenta mbuli mbweema bubotelezya ku Mwami Leza. 
Kwamazyalani aaciza muzwamasi naa umwi uuli akati kanu uuyanda kupa cipaizyo cakutenta, mbuli bweema bubotelezya ku Mwami Leza, mbweelede kucita oobo. 
Malailile aaya ngaanu antoomwe abazwakule bali akati kanu. Mweelene buyo ku Mwami Leza. 
Milazyo amalailile aaya kamwaacita nywebo abazwakule bali akati kanu.”
Lino Mwami Leza wakakananina Mozesi kuti 
aambile Baisilayeli kuti, “Mwaakusika kunyika eeyi nkwendimutola, 
ciindi mwaakutebula zyanyika eeyo, mukalete cipaanzi ku Mwami Leza. 
Mukange kkekke kubusu butaanzi, cibe cituuzyo cazwa kucuumino. 
Kwamazyalani oonse aaciza kamunoopa cituuzyo cazwa kucuumino. Kwamazyalani oonse aaciza kamunoopa cituuzyo eeci. 
Lino naa mwacita cibi kamutazi akutabamba malailile oonse Mwami Leza ngaakapa Mozesi, 
kufumbwa nzyaakamulailila kwiindila mulinguwe, kuzwa mubuzuba oobo mbwaakamupa kusikila kumazyalani aaciza, 
naa zyakacitwa mukutaziba kwabantu, bantu boonse bapaizye kapoho kakutenta, mbuli bweema bubotelezya ku Mwami Leza, antoomwe azituuzyo zyamaila acacakunywa. Balapaizya asijembwe abe cipaizyo cacinyonyoono.
“Mbombuboobu mupaizi mbwayookombelezezya Baisilayeli boonse cinyonyoono, nkabela bayoolelekwa ncobeni. Kayi tiibakazi, aboobo baleta cipaizyo citentwa cacinyonyoono ku Mwami Leza nkaambo kakubisya kwabo. 
Baisilayeli boonse abazwakule bali akati kabo bayoolekelelwa, nkaambo boonse bakalilubizizye.
“Pele kuti kali omwe buyo wabisya cakutaziba, uleelede kupa kapongo kapwizi kamwaka omwe, kabe cipaizyo cacinyonyoono. 
Mupaizi ulakombelezezya ooyo wakabisya katazi ku Mwami Leza, lino wakombelezelwa uyoolekelelwa ncobeni. 
Malailile aaya ajatikizya boonse babisya nibaba Baisilayeli naa bazwakule. 
Pele kufumbwa muntu uucita cinyonyoono acaali naa Muisilayeli naa muzwakule, ooyo wasampaula Mwami Leza, nkaako uleelede kujaigwa. 
Nkaambo wanyansya majwi aa Mwami Leza akutyola malailile aakwe, muntu ooyo uleelede kujaigwa ncobeni. Mulandu wakwe unooli alinguwe.”
Cimwi ciindi Baisilayeli kabacili munkanda, bakajana muntu wakali kutebba nkuni mubuzuba bwa Sabata. 
Lino aabo bakamujana katebba nkuni bakamuleta kuli Mozesi a Aloni akubantu boonse. 
Aabo bakamubikka muntolongo, nkaambo tiibakanaziba ncobakeelede kumucita.
Eelyo Mwami Leza wakaambila Mozesi kuti, “Muntu ooyo uleelede kujaigwa. Bantu boonse bamuume mabwe, bakamujaile kunze lyazivuka.”
Mpawo bantu bakamugwisya kunze lyazivuka akumuuma mabwe kusikila wafwa mbuli Mwami Leza mbwaakalailila Mozesi.
Lino Mwami Leza wakakananina Mozesi kuti 
aambile Baisilayeli kuti, “Kwamazyalani aanu oonse muleelede kusuminina maaya muzyooko zyajansi. Kaaya komwe-komwe kakajisi katambo kacijulu-julu.
“Maaya aaya anoomwiibalusya zyamilawo yoonse ya Mwami Leza kuti mwiitobele. Mutatobeli zisusi ziyanda myoyo ameso aanu.
“Aboobo kamuyeeya kutobela milawo yangu yoonse nomutibe bantu bangu.
“Ndime Mwami Leza wanu, wakamugwisya munyika ya Ijipiti kuti ndibe Leza wanu. Ndendime Mwami Leza wanu.”
Lino Kola mwana wa Izihaa, walo wakali mwanaa Kohati, waluzubo lwa Levi, antoomwe abaluzubo lwa Lubeni aaba: Datani, Abilamu mwana wa Eliyabu, a Oni mwanaa Peleti, 
bakazangila Mozesi. Ambabo kwakali bamwi baalumi ba Isilayeli bali myaanda yobilo amakumi osanwe. Balo bakali bapati babantu bankuta. 
Bakalibunga-bunga aamwi kuzookazya Mozesi a Aloni baamba kuti, “Mwaciindilizya! Tee kayi bantu boonse balasalala alimwi Mwami Leza mpali akati kabo, ino nkaambo nzi ncomulisumpula kwiinda mbungano yoonse yabantu ba Leza?”
Mozesi amvwe makani aaya wakavuntama akukomba. 
Wakaambila Kola abatobeli bakwe kuti, “Juunza cifumo-fumo Mwami Leza uzootondezya naa nguni wakwe uusalala. Iiyi uyoocita kuti ooyo ngwasalide aswene kucipaililo cakwe. 
Lino mboobu mbomuyoocita. Mukabweze zikaye, yebo Kola lwako abantu bako, 
mukabikke mulilo mulinzizyo akubikka tununkilizyo. Mwamana mukalete kubusena bwa Mwami Leza juunza, nkabela muntu ooyo Mwami Leza ngwayoosala nguusalala. Nywebo Nobalevi andinywe mwaciindilizya.”
Mozesi wakaindilizya akwaambila Kola akuti, “Amuswiilile nywebo Nobalevi! 
Sena mulimo Mwami Leza wa Baisilayeli ngwaakamupa wamuceela? Wakamuzandula ku Baisilayeli bamwi kuti mumubelekele mutente lyakuswaanganina, alimwi akumanina bantu boonse milimo. 
Mwami Leza wakazumizya nduwe a Balevi bamwi kuti mumubelekele, kwamana mulayanda akutola bupaizi. 
Mwami Leza ngumwabukila yebo abantu bako. Ani Aloni nguni ngomutongooka?” 
Lino Mozesi wakaita Datani a Abilamu bana ba Eliyabu. Pele balo bakakaka bakati, “Peepe tatukooboola. 
Wakabisya kale nookatugwisya mu Ijipiti mukunka mukupa abuci, lino uyanda kutujaila munkanda. Alimwi uyanda kutudyaminina. 
Tookatweeta kunyika iikunka mukupa abuci naa kutupa myuunda yamisaansa amyuunda iimbi. Sena uyanda kuunina bantu aaba? Tatukooboola pe!”
Mpoonya Mozesi wakanyema akwaambila Mwami Leza kuti, “Utatambuli zipaizyo nzibakuletela bantu aaba. Taakwe naba omwe ngondakabisizya pe. Alimwi taakwe ngondakanyanga niiba mbongolo.”
Amane Mozesi wakaambila Kola kuti, “Juunza yebo abatobeli bako bali myaanda yobilo amakumi osanwe mukaboole akulibonya kutente lya Mwami Leza. Awalo Aloni unooliko ooko. 
Umwi aumwi wanu akabweze cikaye cakwe camulilo akubikka tununkilizyo mukati, muzitole kucipaililo ca Mwami Leza. Yebo a Aloni muyoobweza umwi aumwi cikaye cakwe.”
Nkaako muntu umwi aumwi wakabweza cikaye cakwe camulilo, atununkilizyo mukati, nkabela bakaima kumulyango watente lyakuswaanganina ooko kwakali Mozesi a Aloni. 
Kola wakabunganya bantu bakwe boonse kuli Mozesi a Aloni kumulyango watente lyakuswaanganina. Mpoonya kwakaboneka bulemu bwa Mwami Leza kubantu boonse bakabungene. 
Mwami Leza wakaambila Mozesi a Aloni kuti, 
“Amutantamuke kuzwa kubantu aaba, mbanyonyoone ndilyonya ono.”
Mozesi a Aloni bakavuntama bati, “O Mwami Leza, nduwe wamyuuya yabantu boonse, naa muntu omwe buyo wabisya, sena inga wasubula bantu boonse?”
Lino Mwami Leza wakaambila Mozesi kuti, 
“Ambila bantu kuti batantamuke kuzwa kumatente aba Kola a Datani a Abilamu.”
Mpoonya aawo Mozesi wakaya kuli Datani a Abilamu kasindikilwa abasololi ba Baisilayeli. 
Wakaambila bantu kuti, “Amuzwe munsi amatente aabantu aaba babi, alimwi mutagumi cintu niciba comwe cabo, mukuti mutanyonyoonywi muzibi zyabo.” 
Nkaako bantu bakatantamuka kuzwa kumatente aayo. Eelyo Datani a Abilamu bakazwa mumatente aabo, baima munsi amilyango antoomwe abakaintu abana babo.
Mozesi wakaambila bantu kuti, “Mbombuboobu mbomutizibe kuti Mwami Leza nguwakandituma kucita milimo eeyi yoonse, kutali kuyanda kwangu ndemwini pe. 
Kuti naa bantu aaba bafwa lufuŋanda mbuli bantu boonse nkokuti Mwami Leza taakandituma. 
Pele kuti naa Mwami Leza acite cintu cimwi cikankamanisya, bamenwe nyika ambono zyabo zyoonse, bazikkwe bulanga, mulaziba kuti bantu aaba bakakide Mwami Leza.”
Mbwaakamanina kwaamba oobo nyika yakaanduka mpobakaimvwi, 
akubamena amikwasyi yabo antoomwe abantu ba Kola kubikkilizya ambono zyabo zyoonse. 
Mbombuboobu mbobakamenwa bulanga ambono zyabo zyoonse. Nyika yakabavumbila kunsi, bakanyonyooka. 
Lino Baisilayeli nibakamvwa kulila kwabo bakatija bakoongolola bati, “Atutije, ambweni nyika ilaba niitumena aswebo!” 
Ciindi eeco Mwami Leza wakatuma mulilo wakavutuka akutenta bali myaanda yobilo amakumi osanwe baya bakali kutenta tununkilizyo.
Lino Mwami Leza wakaambila Mozesi kuti, 
“Mwaambile Eliyazaa mwana wa Aloni mupaizi kuti agwisye zikaye zyamukuba mumulilo, asowe makala kulaale, nkaambo zilasalala. 
Zikaye zyabantu aaba bakabisya akulijazya, zifulwe zipapalale zibe zyakuvumbya cipaililo, nkaambo zyakaletedwe ku Mwami Leza, nkaako zyasalala. Mbuboobu mboziyooba cicenjezyo ku Baisilayeli.”
Aboobo Eliyazaa mupaizi wakazibweza zikaye zyabaabo bakatentwa, waakuzifula kuti zivumbye cipaililo, 
mbuli Mwami Leza mbwaakamulailila kwiindila muli Mozesi. Eeci cakaba cicenjezyo ku Baisilayeli cakuti taakwe muntu buyo uutali walunyungu lwa Aloni weelede kuswena kucipaililo kuti atente tununkilizyo ku Mwami Leza. Naa wacita oobo ulafwa cakafwa Kola abantu bakwe.
Lino mubuzuba bwakaccilila, bantu boonse bakatongooka Mozesi a Aloni bakati, “Mwajaya bantu ba Mwami Leza.” 
Ciindi nibakabungana akutongooka Mozesi a Aloni, bakacengulukila kutente lyakuswaanganina, bakabona kkumbi lilivumbide tente eelyo bulemu bwa Mwami Leza bwakaboneka. 
Mozesi a Aloni bakaya akuyooima kumbele lyatente.
Lino Mwami Leza wakaambila Mozesi kuti, 
“Amukale kulaale abantu aaba, nkaambo ndilabajaya ndilyona ono!” Balo bakavuntama. 
Mpoonya Mozesi wakaambila Aloni kuti, “Gwisya cikaye cako camulilo, bikka makala aazwa acipaililo. Omana ubikke tununkilizyo amakala aayo, nkabela ufwambaane uye kubantu, ukabakombelezezye mulandu wabo. Nkaambo Mwami Leza wanyema kapati. Cuumo catalika!”
Lino Aloni wakacita oobo, wakazuzaana kubantu baya. Naakabona kuti cuumo catalika kale, wakabikka tununkilizyo mucibwezelo akubakombelezezya mulandu wabo. 
Aloni wakaakwiima akati kabafu abaumi, mpoonya cakamana. 
Mweelwe wabantu bakafwa wakali zyuulu zili kkumi azine amyaanda iili ciloba kutabalilizya abaabo bakafwa kumakani aa Kola. 
Cuumo nicakamana, Aloni wakabweeda kuli Mozesi kumulyango watente lyakuswaanganina.
Lino Mwami Leza wakaambila Mozesi kuti, 
“Baambile Baisilayeli. Kuti bakupe misako iili kkumi aibili omwe-omwe kuzwa kumusololi omwe wa Isilayeli, wakupa musako umulembe zina amusako wakwe. 
Alimwi amusako wa Levi ulembe zina lya Aloni. Musololi wamusyobo omwe-omwe unooli amusako omwe. 
Wamana wiitole, ukiibikke mutente lyakuswaanganina kumbele lyabbokesi lyacizuminano ooko nkweswaanganina anduwe. 
Nkabela musako wayooyo ngwetisale ulasyuuka. Mbombuboobu mbwetilesye matongoosi a Baisilayeli ngobakutongooka.”
Mozesi wakabaambila Baisilayeli majwi aaya, nkabela umwi aumwi musololi wabo wakamupa musako wakwe, yakali kkumi aibili antoomwe kubikkilizya awa Aloni. 
Mozesi wakabikka misako yoonse mutente lyacizuminano kumbele lya Mwami Leza.
Lino mubuzuba bwakatobela Mozesi naakanjila mutente, wakabona kuti musako wa Aloni Mulevi wakasyuuka, wasonsa maluba-luba akuzyala maalumondi. 
Mpawo Mozesi wakagwisya misako yoonse akwiitondezya ku Baisilayeli. Bakalanga-langa, eelyo musololi umwi aumwi wakabweza musako wakwe.
Lino Mwami Leza wakaambila Mozesi wakati, “Pilusya musako wa Aloni kumbele lyabbokesi lyacizuminano. Ube cicenjezyo ku Baisilayeli bazanga kuti baleke kunditongooka. Mukucita oobo tabakoofwa.” 
Mozesi wakacita mbubonya mbuli mbwaakalaililwa a Mwami Leza.
Lino Baisilayeli bakaambila Mozesi kuti, “Twamana, twazimina, twaloba toonse! 
Kufumbwa uutiswene aafwiifwi atente lyakukombela ulafwa. Sena toonse tufwe?”
Lino Mwami Leza wakaambila Aloni kuti, “Yebo abana bako abaciinga causo muyooba aamulandu kuti umwi akabisye mubusena busalalisya naa kubisizya bapaizi. 
Leta Balevinyoko kuzwa kuciinga canu kuti bakugwasye ciindi yebo abana bako nomubelekela kutente lyacizuminano. 
Mbabanookugwasya akucita milimo yoonse kutente, pele batasweni munsi aazibelesyo zyabusena busalalisya nikuba kucipaililo. Naa bacita oobo balafwa ncobeni. 
Baleelede kumugwasya mukubamba tente lyakuswaanganina amulimo woonse uuli buti. Taakwe muntu uumbi weelede kumuvula aafwiifwi pe. 
Ndinywe nomunoobamba busena busalalisya acipaililo kuti bukali bwangu butakabukili Baisilayeli alimwi pe. 
Mebo lwangu ndime ndakasala Balevinyoko kuzwa ku Baisilayeli bamwi kuti bapegwe kulindinywe. Balasalala kuti bakacite milimo mutente. 
Pele yebo abana bako balo ndinywe nimuyoocita milimo yabupaizi eeyo iicitilwa kucipaililo mubusena busalalisya. Ndakupa mulimo ooyu wabupaizi mbuli cipo. Pele kufumbwa muntu buyo uuswena munsi abusena busalalisya uleelede kujaigwa.”
Lino Mwami Leza wakaambila Aloni kuti, “Mebo lwangu ndakupa kuti konoolanga zipaizyo ziletwa kulindime. Zipaizyo zyoonse zisalala zileta Baisilayeli kulindime zibe caabilo cabana bako lyoonse. 
Muyoopegwa cipaanzi cisalalisya cacipaizyo citatentwi, nkokuti camaila, naa cacinyonyoono, naa camilandu. 
Baalumi baleelede kucilida mubusena busalalisya, cilasalalisya kulindinywe.
“Alimwi kufumbwa cipaanzi cilibedelede cakuzumbaanya ncicanu. Ciyooba caabilo cako abana balombe abasimbi. Nkabela woonse waciinga cako weelede mumulawo ulakonzya kulya.
“Mafuta oonse aanjelema aaoliva alimwi awaini mubotu kwiindilila amaila aabutebuzi aapegwa ku Mwami Leza, nzizyanu zyoonse. 
Micelo yoonse iisaanguna kubizwa njobaletela Mwami Leza iyooba yanu.
“Zintu zyoonse zili mu Isilayeli zipegwa ku Mwami Leza nzizyanu. 
Bana boonse bakusomona bapegwa ku Mwami Leza, naa mbabantu naa babanyama mbibanu, pele bana bakusaanguna babantu baleelede kunununwa, abana bakusomona babanyama batapaizigwi baleelede kunununwa. 
Baba aamwezi omwe banununwe amweelwe weelede awakuŋanda ya Leza, uuli masyekeli osanwe aansiliva nkokuti uulema magela aali makumi obilo. 
Pele tamweelede kununuzya mwana wakusomona waŋombe, mbelele naa wampongo. Nkaambo balasalala. Baleelede kupaizigwa, nkabela bulowa bwabo busansailwe acipaililo. Mukatente mafuta aabo kuti cibe cipaizyo cibotelezya ku Mwami Leza. 
Nyama yasyaala njiyanu mbuli kaango kakuzumbaanya acibelo calulyo mbozili zyako. 
Zintu zyoonse zisalala nzyobaleta Baisilayeli kulindime ndazipa kulinduwe akubana bako kumazyalani oonse aciboola. Ncaabilo canu lyoonse ngomulawo walyoonse. Eeci ncizuminano citamani cilibedelede kulinduwe akulunyungu lwako.”
Lino Mwami Leza wakaambila Aloni kuti, “Tojisi caabilo munyika eeyo, taakwe ncoyookona ambabo pe. Ndime caabilo cako alukono lwako akati ka Baisilayeli.”
“Ndakapa ku Balevi cimanya kkumi cacoonse Baisilayeli ncobaleta nkaambo kamilimo njobacita kutente lyakuswaanganina. 
Kuzwa lino Baisilayeli tabeelede kuswena aafwiifwi atente lyakuswaanganina nkaambo kuti bacita oobo baliletela mulandu walufu. 
Balevi mbabanoobelekela kutente eeli alimwi mbabayooba aamulandu wacinyonyoono cacitika ooko. Oobu mbocinoobede kumazyalani aaciboola. Balevi tabakwe lukono aakati ka Baisilayeli. 
Pele ndapa cimanya kkumi cileta Baisilayeli kuti cibe lukono lwabo. Ncenciceeco ncindaambila kuti, ‘Tabajisi lukono akati ka Baisilayeli.’”
Lino Mwami Leza wakalailila Mozesi kuti 
ambila Balevi kuti, “Ciindi nimutambula cimanya kkumi ciletwa a Baisilayeli ku Mwami Leza ciyooba canu, pele andinywe lwanu muleelede kupa ku Mwami Leza cimanya kkumi caceeco ncimwapegwa. 
Eeco cituuzyo ciyoolangwa mbuli maila naa waini wapegwa abantu ku Mwami Leza. 
Munzila eeyi anywebo munoopa ku Mwami Leza kuzwa kuzimanya kkumi zyoonse nzyomutambula ku Baisilayeli. Eezi zipegwa ku Mwami Leza ziyooba zya Aloni mupaizi. 
Cipo ca Mwami Leza cibe zeezyo zibotu kwiindilila zyazeezyo nzimwatambula.
“Aboobo mwaakupa cibeela cibotu kwiindila ciyoolangwa mbuli maila naa waini wapegwa abantu ku Mwami Leza. 
Nywebo abamikwasyi yanu inga mulakonzya kulida kulikoonse, nkaambo nkokubbadelwa kwamilimo njomucita kutente lyakuswaanganina. 
Mukupa zibotu kwiindilila tamukooyoosampula zipego zisalala zya Baisilayeli, nkaako tamukooyoba aamulandu akufwa pe.”
Lino Mwami Leza wakalailila Mozesi a Aloni kuti, 
“Bape Baisilayeli mulawo ooyu wakuti balete ŋombe iisalala pyu iitakwe kampenda alimwi iitanapopedwe. 
Nkabela mwiipe kuli Eliyazaa mupaizi, kwamana itolwe kunze lyazivuka ijaigwe kalangilila. 
Ndendilyo Eliyazaa nayoonjizya munwe mubulowa akusansaila ziindi zili ciloba kumbele lyatente lyakuswaanganina. 
Kwamana ŋombe eeyo yuumpwe kalangilila, ŋombe yoonse, nyama, cikutu, bulowa, abufumba. 
Mpawo abweze nkuni zyamulombe ansinsa yakatabi kahisopo akatali kasalala pyu, aziwaale mumulilo uutenta ŋombe eeyo. 
Aakumana kucita boobo, akasanzye zisani zyakwe nkabela akulitila maanzi. Ndendilyo nayookonzya kunjila kuzivuka, pele unoocisofweede kusikila kumangolezya. 
Awalo muntu ooyo watenta ŋombe uleelede kusanzya zisani zyakwe, akusamba amubili, nikuba boobo unoocisofweede kusikila kumangolezya. 
Mwaalumi uusalala mumulawo nguuyooyola twe lyaŋombe eeyo alisowele mubusena busalala anze lyazivuka. Ooko nkoliyoobambwa akubelesegwa a Baisilayeli mumaanzi aakusalazya kugwisya zinyonyoono. 
Ooyu muntu uuyola twe uleelede kusanzya zisani zyakwe, pele nikuba boobo unoocisofweede kusikila kumangolezya. Mulawo ooyu ulajatikizya Baisilayeli abamasi bakkala akati kabo.
“Kufumbwa muntu uuguma mutumba ulasofwaala kwamazuba aali ciloba. 
Muntu ooyo uleelede kulisalazya amaanzi aasalazya aayo mubuzuba bwatatu amubuzuba bwaciloba. Kuti naa wacita oobo inga wasalala, pele kuti taciti oobo mubuzuba bwatatu naa bwaciloba, taakwe nayoosalala limbi. 
Kufumbwa muntu uuguma mutumba akutalisalazya amaanzi aakusalazya ulisofweede. Ulakonzya kusofwaazya tente lya Mwami Leza, nkaako uyoogwisigwa ku Baisilayelinyina, eelyo busofwaazi bwakwe bulamukkalilila.
“Kwaamba zyamuntu uufwide mutente, kufumbwa muntu uunjila naa uuli mutente eelyo uyoosofwaala kwamazuba aali ciloba. 
Alimwi cibiya cili buti citavunikidwe, cilasofwaala. 
Ncintu comwe akuti naa muntu wajaigwa apanga nikuba kufwa lufuŋanda anze, alimwi kufumbwa waguma zifuwa zyamuntu niciba cuumbwe ulasofwaala kwamazuba aali ciloba.
“Lino mukusalazya busofwaazi bwamuntu, batile twe lyacipaizyo caŋombe iisalala pyu mucibiya, bamana batile maanzi mabotu. 
Eelyo umwi muntu uusalala mumulawo abweze nsinsa ya hisopo, anyike mumaanzi aayo akusansaila atente azintu zyoonse zili mumo kubikkilizya abantu. Mbubonya buyo akuli yooyo wakaguma cifuwa naa mutumba wayooyo wakajaigwa naa kufwa lufuŋanda niciba cuumbwe. 
Nkabela mubuzuba bwatatu abwaciloba muntu ooyo uusalala mumulawo akasansaile maanzi aayo amuntu ooyo alimwi, mubuzuba bwaciloba amusalazye. Walo ooyu wasalazigwa asanzye zisani zyakwe akusamba amubili, eelyo mangolezya aayo ngoonya ulasalala.
“Kufumbwa muntu uusofweede watalisalazya, ulagwisigwa mumbungano. Wasofwaazya busena busalala bwa Mwami Leza nkaambo kakuti maanzi aakusalazya taatilwa amubili wakwe. 
Nkabela mulawo ooyu unooli walyoonse. Awalo muntu uusansaila maanzi aasalazya uleelede kusanzya zisani zyakwe. Kufumbwa uuguma maanzi aakusalazya unoosofweede kusikila kumangolezya. 
Kufumbwa ncaaguma uutasalali acalo cilasofwaala, eelyo uuciguma eeco ulasofwaala kusikila kumangolezya.”
Lino mumwezi wakusaanguna Baisilayeli boonse bakasika kunkanda ya Zini, nkabela bakayaka zivuka ku Kadesyi. Ooko nkonkuko kwakafwida Miliyamu akuzikkwa.
Lino bantu bakabula maanzi, aboobo bakatongookela Mozesi a Aloni. 
Bakakazyanya a Mozesi bakati, “Nicakabota nitwakafwa ciindi eeco bakwesu nibakajaigwa a Mwami Leza. 
Nkaambo nzi ncookeeta bantu ba Mwami Leza munkanda eeyi? Eena nkuti tufwe swebo aŋombe zyesu? 
Ino nkaambo nzi ncookatugwisya kuzwa ku Ijipiti kusikila kuno kubusena bubi loko bwamapenzi kutakwe acintu cinga cilakula? Amubone, taakwe maila, taakwe nkuyu, taakwe nsaansa naaba mapomegileneti, alimwi taakwe naaba maanzi cula pe.”
Mpawo Mozesi a Aloni bakazwa ooko kwakabungene bantu, baakwiima kumulyango watente lyakuswaanganina. Bakavuntama, mpoonya bulemu bwa Leza bwakalibonya kulimbabo. 
Mwami Leza wakaambila Mozesi kuti, 
“Bweza musako uuli kumbele lyabbokesi lyacizuminano, wamana yebo a Aloni mubunganye bantu boonse. Lino kabalangilila boonse ukaambile bbwe, nkabela liyoopoomoka maanzi. Mbombuboobu mbonga ulajana maanzi aakuti banywe bantu aaba abanyama babo.”
Lino Mozesi wakabweza musako ooyo, mbubonya mbuli mbwaakalaililwa a Mwami Leza. 
Nkaako Mozesi a Aloni bakabunganya bantu boonse kubbwe eelyo, ooko Mozesi wakaamba kuti, “Amuswiilile nywebo nobasicinguni! Eena muyanda maanzi?” 
Mozesi wakavuumuna musako akuuma bbwe ziindi zyobilo, maanzi akapoomoka, bantu boonse bakanywa aŋombe zyabo.
Pele Mwami Leza wakaambila Mozesi a Aloni kuti, “Nkaambo kakuti tiimwandisyoma cakumaninina akundilemeka kumbele lya Baisilayeli, tamukooyoonjizya bantu aaba munyika njindakabasyomezya kuti ndiyoobapa.”
Aaya ngamaanzi aali mbuli ku Meliba ooko Baisilayeli nkobakatongooka akutalika Mwami Leza, alimwi nkonkuko ooko awalo nkwaakalitondezya kuti ulasalala akati kabo.
Lino Mozesi wakatuma bantu kuzwa ku Kadesyi kuya kumwami waku Edomu baakuti, “Ngaaya makani aazwa kubanyoko Baisilayeli. Mulizi mapenzi oonse aatujisi. 
Bamatata bakainka ku Ijipiti, nkotwakaakukkala ciindi cilamfu. Pele Baijipiti bakatulela calunya antoomwe amatata. 
Twakalilila Mwami Leza kuti atugwisye. Walo wakamvwa kulila kwesu, mpoonya wakatuma mungelo wakwe wakatusololela kuzwa mu Ijipiti. Kwalino tukkede ku Kadesyi munzi uuli mumunyinza wanu. 
Akaka twakumbila kuti twiinde mucisi canu, swebo aŋombe zyesu. Tatukooinda mumyuunda yanu nikuba kunywa maanzi mumikalo yanu. Tunooindilide buyo kusikila tukazwe mucisi canu.”
Pele Baedomu bakati kulimbabo, “Zyakwiinda muno pe, naa musole tulamulwana amapanga.”
Baisilayeli bakaingula kuti, “Tuleendela buyo mumugwagwa, naa kuti tunywe maanzi naa kunywisya lubono lwesu tulabbadela. Tuyanda kwiinda buyo, taakwe cimbi pe.”
Balo bakati, “Zyakwiinda pe.” Mpoonya Baedomu bakabunganya mpi yabo nkali yakubalwana. 
Mukuti Baedomu bakabakasya kwiinda, Baisilayeli bakapiluka.
Lino Baisilayeli boonse bakazwa ku Kadesyi bakeenda mane baakusika kucilundu ca Hoo. 
Ooko kumbali lyamunyinza wacisi ca Edomu, Mwami Leza wakaambila Mozesi a Aloni kuti, 
“Aloni awalo takooyoonjila munyika njindakasyomezya ku Baisilayeli. Ulafwa nkaambo mwakasotoka malailile aangu ku Meliba. 
Koita Aloni amwanaakwe Eliyazaa, ubatole atala aacilundu ca Hoo, 
ooko ukasamunune Aloni zisani zyabupaizi ukazisamike Eliyazaa mwanaakwe. Aloni uyoofwida nkukonya ooko.”
Lino Mozesi wakacita mbuli mbwaakalaililwa a Mwami Leza. Bakatanta acilundu ca Hoo bantu boonse kabababwene. 
Mpoonya Mozesi wakayabula Aloni jansi lyabupaizi akusamika Eliyazaa mwanaakwe, mpoonya aawo Aloni wakafwa atala aacilundu. 
Lino bantu nibakamvwa kuti Aloni wafwa, bakamulila kwamazuba aali makumi otatwe.
Lino mwami wa Bakenani waku Aladi wakali kukkala cisi nkocili kumusanza. Naakamvwa kuti Baisilayeli bainda kunzila yaku Atalimu, wakabavumpa akutola bamwi babo. 
Baisilayeli bakakonkezya ku Mwami Leza kuti, “Kuti naa tukabazunde bantu aaba, tulanyonyweeda limwi minzi yabo.” 
Aboobo Mwami Leza wakamvwa kulilauka kwa Baisilayeli, nkaako wakaaba Bakenani. Baisilayeli bakabanyonyweeda limwi aminzi yabo, nkankakaako ooko ncokwiitwa kuti Hooma.
Lino kucilundu ca Hoo Baisilayeli bakatola mugwagwa uuya ku Lwizi Lusalala kuti bazinguluke cisi ca Edomu. Pele munzila bantu bakatyompwa, 
bakatalika kutongooka Mwami Leza a Mozesi akuti, “Ani ncookatuletela kuzwa ku Ijipiti nkuti tuzoofwide munkanda? Kayi kunyina cakulya naaba maanzi. Atwalo twakulya ootu tunyina ambotubede twatucima!”
Mwami Leza wakabatumina nzoka nkali, zyakabaluma Baisilayeli, bantu banji bakafwa. 
Babone boobo bantu bakaboola kuli Mozesi akwaamba kuti, “Twakabisya nitwakatongooka Mwami Leza anduwe. Akaka tukombele ku Mwami Leza kuti agwisye nzoka eezi.” Nkaako Mozesi wakabakombela bantu.
Lino Mwami Leza wakaambila Mozesi kuti abambe nzoka yamukuba aibikke acisamu kuti kufumbwa muntu walumwa, ailanga apone. 
Mpoonya Mozesi wakabamba nzoka yamukuba akwiibikka acisamu, kufumbwa wakalumwa akwiilanga wakapona.
Lino Baisilayeli bakeenda akuyooyaka zivuka ku Oboti. 
Bazwe ooko bakaakuyakila kumatongo a Abilamu munkanda kujwe aacisi ca Bamowabu. 
Bazwe kooko bakaakuyakila kukkuti lya Zeledi. 
Alimwi bakalonga akuyooyakila mutala lyamulonga wa Anoni kunkanda yakalangene acisi ca Baamoli, nkaambo Anoni ngowakali ngomunyinza waakati ka Bamowabu a Baamoli. 
Nkankakaako ncokulembedwe mubbuku lya nkondo kuti, “Wehebu wamu Sufa, mumakkuti aa Anoni, 
kunselelo yamakkuti aamunzi wa Ayi, mane kusikila kumunyinza wa Mowabu.”
Lino nibakazwa ooko bakasika ku Beya kumukalo ooko Mwami Leza nkwaakaambila Mozesi kuti, “Bunganya bantu, ndibape maanzi.” 
Ciindi eeco Baisilayeli bakaimba lwiimbo oolu,
“Zwisya maanzi, omukalo!
Bazwe ku Matana bakaya ku Nahaliyeli, kuzwa ku Nahaliyeli bakaya ku Bamoti, kuzwa ku Bamoti, bakaya kukkuti lya Mowabu munsi lyacilundu ca Pisiga, cilangene ankanda.
Lino Baisilayeli bakatuma bantu kumwami Sihoni wa Baamoli akwaamba kuti, 
“Amutuzumizye twiinde munyika yanu. Swebo niziba ŋombe zyesu tatukooyooleya mumyuunda yanu niiba yamisaansa, alimwi tatukooyoonywa maanzi aamumikalo yanu pe. 
Tunoogeme buyo mugwagwa mupati kusikila tukapole munyika yanu.”
Pele mwami Sihoni wakakaka kuti Baisilayeli bainde munyika yakwe. Mpawo wakabunganya mpi yakwe bakainka kunkanda kuyoolwana Baisilayeli. Naakasika ku Jahazi wakalwana Baisilayeli. 
Pele Baisilayeli bakazunda, mpoonya bakatola nyika yabo kuzwida kumulonga wa Anoni kusikila ku Jabboki kumunyinza wa Baamoni, ooyo wakayakilidwe. 
Mbombuboobu Baisilayeli mbobakazunda minzi ya Baamoli kubikkilizya a Hesyiboni atunzi tumwi toonse twakazingulukide. 
Hesyiboni wakali ngomunzi mupati mwakali kukkala mwami Sihoni wa Baamoli, ooyo wakalwana amwami mutaanzi wa Bamowabu akutola nyika yakwe yoonse mane kusikila kumulonga wa Anoni.
Nkankakaako kaambyo ncokati,
Mulilo wakayaka ku Hesyiboni,
Maawe kulindinywe, nobaku Mowabu!
Pele lino twabazunda Baamoli,
Mbombuboobu Baisilayeli mbubakakkala munyika ya Baamoli.
Lino Mozesi naakamana kutuma basikutwela ku Jazee, Baisilayeli bakatola zivuka zya Baamoli akubatanda.
Lino Baisilayeli bakanyona, nkabela bakatola mugwagwa uuya ku Basyani, mpawo mwami Ogi wakooko wakeenda ampi yakwe kuzoobalwana ku Edileyi. 
Nkabela Mwami Leza wakaambila Mozesi kuti, “Mutabayoowi pe, ndilamupa nguzu zyakubazunda, mutole nyika yakwe yoonse. Mubacite mbuli mbumwakacita Sihoni mwami wa Baamoli bakkala ku Hesyiboni.”
Nkaako Baisilayeli bakajaya Ogi, bana bakwe, abantu bakwe boonse. Taakwe wakasyaala mumunzi pe, eelyo bakatola nyika yabo yoonse.
Lino Baisilayeli bakalongela kumabanda aa Mowabu, mutala lyamulonga wa Jolodani, kulangana a Jeliko.
Lino mwami Balaki mwanaa Zipoo naakamvwa eezyo zyoonse Baisilayeli nzibakacita ku Baamoli, 
walo abantu bakwe baku Mowabu bakakankamana nkaambo Baisilayeli bakali banji kapati. Masimpe Bamowabu bakayoowa akaambo ka Baisilayeli. 
Aawo Bamowabu bakaambila basololi ba Bamidiyani bakati, “Aaya makamu azookwangulwida limwi zyoonse mbubonya mbuli musune mbwasyukutula bwizu.” Mpaawo mwami Balaki mwanaa Zipoo, 
wakatuma bantu kuyooambila Balaamu mwanaa Beyo, wakali kukkala ku Petoo kufwiifwi amulonga munyika yokwabo. Bakati, “Bantu bakazwa ku Ijipiti bazoondikkalila, mbanji kapati.
“Uboole, uzoondisinganyizizye bantu aaba, nkaambo mbaasinguzu kutwiinda. Ambweni tuzookonzya kubazunda akubatanda munyika eeyi, nkaambo ndilizi kuti kufumbwa ngoleleka ulalelekwa, kufumbwa ngosinganya, ulasinganyizigwa.”
Lino basololi ba Bamowabu aba Bamidiyani bakatolelela mali aakusondya kuli Balaamu akumwaambila makani aakazwa kuli Balaki. 
Amvwe boobo Balaamu wakati, “Amulale juunza ndizoomwaambila eeco Mwami Leza ncatilailile.” Nkaako aaba basololi ba Bamowabu bakakkala.
Lino Leza wakasika kuli Balaamu, wakamubuzya kuti, “Mbaani baalumi aaba mboli aabo?”
Balaamu wakati, “Balaki mwanaa Zipoo waku Mowabu wanditumina mulomo wakuti, 
‘Bantu bakazwa ku Ijipiti bazuzya nyika yoonse, uboole, uzoondisinganyizizye. Ambweni tuzookonzya kubazunda akubatanda munyika.’”
Lino Mwami Leza wakaambila Balaamu kuti, “Utainki pe. Toelede kubasinganya bantu aabo, nkaambo balilelekedwe.”
Lino nibwakaca, Balaamu wakabuka wainka kubasololi ba Balaki, wabaambila kuti, “Amubweede kucisi canu, Mwami Leza wandikasya kuunka andinywe. 
Mpawo basololi baku Mowabu nibakaambilwa oobo bakajokela kuli Balaki, baakumwaambila kuti Balaamu wakaka kuboola andiswe.”
Alimwi Balaki wakatuma bambi basololi banji balemenede kwiinda aabo bakusaanguna. 
Bakaya kuli Balaamu akuti, “Mboobu mbwaamba Balaki mwanaa Zipoo, ‘Akaka kutabi cintu cikukasya kuboola kulindime, 
nkaambo nzookulumbula cibotelezya kufumbwa ncoyanda. Ndakomba koboola uzoondisinganyizizye bantu aaba.’”
Balaamu wakaingula kuti, “Nikuba kuti Balaki wandipa nsiliva yoonse angolida zyaŋanda zyakwe, nsikonzyi kusotoka malailile aa Mwami Leza wangu naaceya. 
Amulale bwakacita bamwi baya. Ndiyanda kuziba naa Leza ujisi acimwi cakundaambila.”
Lino masiku aayo Leza wakasika kuli Balaamu, akumwaambila kuti, “Nkaambo kakuti bantu aaba basika kuzookwiita, koya ambabo, pele ucite buyo nceti kwaambile.”
Nibwakaca Balaamu wakatanta mbongolo yakwe, akuunka abasololi ba Bamowabu. 
Pele Leza wakanyema kapati nkaambo Balaamu wakazumina kuunka, nkaako mungelo wa Mwami Leza wakaima munzila akumujalila. Balaamu wakalitantide ambongolo yakwe kasindikilwa ababelesi bobilo. 
Lino mbongolo niyakabona mungelo wa Mwami Leza kaimvwi munzila, kajisi apanga lisomwedwe mujanza lyakwe, mbongolo yakaleya mumugwagwa akunjila mumuunda. Mpawo Balaamu wakauma mbongolo kuti injile mumugwagwa.
Mungelo wa Mwami Leza wakaima mukazila akati kamyuunda yamisaansa kajisi bwaanda koonse-koonse. 
Nkabela mbongolo niyakabona mungelo ooyo yakalisyaanikizya kubwaanda akusyanikizya kuulu kwa Balaamu. Alimwi Balaamu wakaiuma.
Kumane mungelo wa Mwami Leza wakaya kumbele akuyooima abusena busyanikide cakuti kwakabula abusena bwakwiinda. 
Lino ciindi eeco mbongolo niyakabona mungelo ooyo, yakalala ansi. Nkabela Balaamu wakanyema wakatalika kuuma mbongolo amusako. 
Mpoonya Mwami Leza wakabbamuna mulomo wambongolo kuti yaambaula, nkabela yakaambila Balaamu kuti, “Ino ndakucita nzi ncoonduumina ziindi eezi zyotatwe?”
Lino Balaamu wakaambila mbongolo kuti, “Nkaambo wandifubaazya, nindalijisi panga nindakujaya.”
Ayalo mbongolo yakati, “Sena mebo nsili mbongolo yako njotanta lyoonse kusikila sunu? Sena kulinindakacicitide eeci alimwi?”
Mpoonya aawo Mwami Leza wakajalula meso aa Balaamu, mpawo wakabona mungelo wa Mwami Leza kaimvwi munzila apanga lyakwe lisomwedwe, nkabela Balaamu wakakotama wawida ansi.
Mungelo wa Mwami Leza wakamubuzya kuti, “Nkaambo nzi ncoouma mbongolo yako ziindi zyotatwe eezi? Mebo ndasika kuzookujalila nzila, nkaambo toelede kuya mulweendo oolu pe. 
Mbongolo yako yandibona yaleya ziindi eezi zyotatwe. Niyataleya, nindakujaya, yalo nkeileka.”
Lino Balaamu wakaambila mungelo kuti, “Ndabisya. Teendazi kuti uliimvwi munzila kundikasya pe. Lino kuti kacitakubotelede, ndilapiluka kumunzi.”
Pele mungelo wa Mwami Leza wakaamba kuti, “Koya abantu aaba, ukakanane buyo makani ngetikwaambile.” Nkaako Balaamu wakeenda abantu ba Balaki.
Lino Balaki naakamvwa kuti Balaamu ulaza, wakainka kukumucinga kumunzi wakumunyinza wa Anoni kugolela cisi cakwe. 
Eelyo Balaki wakaambila Balaamu kuti, “Sena nsikatumine mulomo? Nkaambo nzi ncookasika kufwambaana? Sena wakayeeya kuti nsikonzyi kukupa bulumbu?”
Mpawo Balaamu wakaingula kuti, “Mbubo ndasika lino! Pele tandikonzyi kwaamba kufumbwa cintu, ccita buyo Leza ncaandaambila.”
Mpawo Balaamu wakaya a Balaki ku Kiliyati huzotu. 
Mpoonya Balaki wakapaizya basune ambelele akupa zimwi kuli Balaamu abasololi mbaakaza aabo.
Lino nibwakaca Balaki wakatola Balaamu ku Bamoti baali. Kuzwa kooko Balaamu wakali kukonzya kubona Baisilayeli.
Mpawo Balaamu wakaambila Balaki wakati, “Ndiyakila zipaililo zili ciloba, nkabela ulete bapoho bali ciloba abagutu bali ciloba.”
Mpoonya Balaki wakacita mbuli mbwaakaambilwa, nkabela Balaki a Balaamu bakapaizya poho omwe amugutu omwe acipaililo comwe-comwe. 
Balaamu wakaambila Balaki kuti, “Koima kumbali azipaizyo zyako, ambweni Mwami Leza ulaza kulindime. Nkabela kufumbwa ncatindaambile ndilakwaambila.” Mpoonya wakainka atala aakalundu. 
Nkabela ooko Leza wakaza kuli Balaamu, eelyo Balaamu wakati, “Ndakayaka zipaililo zili ciloba, nkabela ndakapaizya poho amugutu ali comwe-comwe.”
Lino Mwami Leza wakaambila Balaamu kuti, “Kobweeda kuli Balaki ukaambe boobu-boobu.” 
Aboobo wakajokela kuli Balaki waakujana uciimvwi kumbali aacipaizyo cakwe abasololi boonse ba Bamowabu.
Lino Balaamu wakasinsima wakati,
Ani mbasinganye buti Leza mbaatasinganya?
Kuzwa amyaala ndibabwene,
Nguni uukonzya kubala lunyungu lwa Jakobo,
Lino Balaki wakaambila Balaamu wakati, “Ino ncinzi ncoocita? Ndakakwiitila kuti uzoondisinganyizizye basinkondoma, pele yebo taakwe ncoocita, pele kubaleleka buyo.”
Balaamu wakaingula kuti, “Sena nsyeelede kwaamba zeezyo zyandipa Mwami Leza?”
Alimwi Balaki wakaambila Balaamu kuti, “Atweende kubusena bumbi ooko nkokonzya kubona Baisilayeli bamwi buyo. Ndiyanda kuti kuzwa ooko ukandisinganyizizye Baisilayeli. 
Nkabela wakamutola kumuunda wa Zofimu atala aacilundu ca Pisiga. Ooko alimwi wakaakuyaka zipaililo zili ciloba akupaizya poho amugutu ali comwe-comwe.”
Kuzwa waawo Balaamu wakaambila Balaki kuti, “Koima kumbali aazipaizyo zyako, mebo ndainka kuyooswaangana a Leza okuya.”
Lino Mwami Leza wakaza kuli Balaamu akumwaambila kuti, “Kobweeda kuli Balaki ukaambe boobu-boobu.” 
Aboobo wakajokela kuli Balaki waakujana Balaki uciimvwi kumbali aacipaizyo cakwe abasololi ba Bamowabu. Lino Balaki wakamubuzya kuti,
Mpawo Balaamu wakasinsima wati,
Leza tali muntu kuti abeje pe,
Ndalaililwa kuleleka,
Kunyina mapenzi ku Bajakobo,
Leza nguwakabagwisya ku Ijipiti,
Taakwe uukonzya kuvuma Bajakobo,
Bantu aabo bali mbuli syuumbwa, ulaanguzu mukali,
Amvwe boobo Balaki wakaambila Balaamu kuti, “Wakaka kubasinganya nkokuti utanoobaleleki.” 
Pele Balaamu wakaingula kuti, “Sena tiindakakwaambila kuti ndeelede kucita eeco coonse Mwami Leza ncaandaambila?”
Lino Balaki wakaambila Balaamu kuti, “Atweende ndikutole kubusena bumbi. Ambweni Leza uyookuzuminzya undisinganyizizye bantu aaba kuzwa kooko.” 
Mpoonya wakatola Balaamu atala lyacilundu ca Peyo cilangene ankanda. 
Balaamu wakamwaambila kuti, “Yaka zipaililo zili ciloba alimwi upaizye bapoho bali ciloba abagutu bali ciloba.” 
Eelyo Balaki wakacita mbubonya mbuli mbwaakaambilwa, nkabela bakapaizya poho amugutu acipaililo comwe-comwe.
Lino ciindi Balaamu naakabona kuti cakabotela Mwami Leza kuleleka Baisilayeli, taakwe naakasonda mbuli ziindi zimwi ziya, pele wakalanga, kunkanda. 
Balaamu naakabona Baisilayeli kabayakide muziinga zyabo, Muuya wa Leza wakamusikila.
Wakatalika kusinsima akuti,
Ngamajwi ayooyo uumvwa majwi aa Leza
Abota matente aanu Nobajakobo,
Aliyalidwe mbuli makkuti mbuli myuunda
Imvula lyoonse inoobawa kabotu,
Leza nguwakabagwisya ku Ijipiti,
Balavwantama mbuli syuumbwa,
Amvwe boobo Balaki wakanyema kapati wavunga ntuku wati, “Ndakakwiitila kuti uzoondisinganyizizye basinkondoma, pele yebo wabaleleka ziindi eezi zyotatwe. 
Ani koya buyo! Ndakali kuyeeya kukupa bulumbu bupati, pele Mwami Leza wakukasya kuti ulumbulwe.”
Lino Balaamu wakaingula Balaki kuti, “Tee kayi ndakabaambila mbookatuma kulindime kuti, 
‘Nikuba kuti Balaki waandipa nsiliva yoonse angolida zyaŋanda yakwe, mebo nsikonzyi kulicitila cibotu niciba cibi citeendelani amalailile aa Leza. Ndilaamba buyo ceeco Mwami Leza ncaandaambila.’
“Lino ndabweeda, kusaanguna ndikucenjezye zyazeezyo bantu aaba nzyobaticite kulindinywe.”
Nkabela wakasinsima kuti,
Ngamajwi ayooyo uumvwa majwi aa Leza,
Ndimubwene, pele kutali mbwabede,
Uyoozunda Baedomu,
Muli Jakobo muyoozwa muleli,
Lino Balaamu mucilengaano cakwe wakabona Baameleki,
Alimwi mucilengaano cimwi wakabona Bakeni,
Nikuba boobo Nobakeni muyoonyonyoonwa,
Nkabela Balaamu wakaindilizya kusinsima kati,
Basikusaala bayoozwida ku Kitimu.
Lino Balaamu wakanyamuka akweenda kulimbabo, nkabela awalo Balaki wakainka kwakwe.
Ciindi Baisilayeli nibakacikkede ku Syitimu, baalumi bakatalika kuvuula a Bamowabu. 
Bakaintu aaba bakali kubatamba kukupaizya kumituni yabo. Bakalya akukotamina mituni eeyo. 
Munzila eeyi Baisilayeli abalo bakakomba Baali waku Peyo. Mwami Leza wakabanyemena kapati. 
Eelyo wakaambila Mozesi kuti, “Jata basololi boonse babaabo, ubajaye boonse antangalala kumbele lya Mwami Leza kuti bukali bwangu buyoosya butayi ku Baisilayeli.”
Lino Mozesi wakaambila basololi ba Baisilayeli kuti, “Umwi aumwi mumusyobo wakwe ajaye baalumi aabo bakomba Baali waku Peyo.”
Kuzwa waawo Muisilayeli umwi wakaleta mukaintu Mumidiyani, Mozesi ababuleya Baisilayeli kabacilila kumulyango watente lyakuswaanganina. 
Mpoonya Finihasi, mwana wa Eliyazaa muzyukulu wa Aloni mupaizi, naakabona eeci, wakazwa mubuleya waakubweza sumo. 
Wakatobela mwaalumi amukaintu ooyo mutente, nkabela wakabayasa cakubajatikizya aamwi boonse bobilo. Aboobo cuumo cakamana. 
Pele aabo bakafwide kale aacuumo bakali zyuulu zili makumi obilo azine.
Lino Mwami Leza wakaambila Mozesi kuti, 
“Finihasi mwana wa Eliyazaa, muzyukulu wa Aloni nguwamana bukali bwangu ku Baisilayeli, nkaambo wasungwaala mbubonya mbuli ndime. Nikwataba boobo nindabanyonyoona. 
Nkaako umwaambile kuti lino ndapanga cizuminano anguwe. 
Walo abalunyungu lwakwe bayooba bapaizi akutamani, nkaambo kakuti wakasungwaalila bulemu bwangu akusalazya Baisilayeli.”
Lino zina lya Muisilayeli wakajaigwa amukaintu Mumidiyani wakali Zimula mwanaa Salu, mupati wamukowa wa Simiyoni. 
Nkabela mukaintu ooyo wakali Kozibi, mwanaa Zuu waluzubo lwabwami mu Midiyani.
Lino Mwami Leza wakalailila Mozesi kuti, 
“Bamidiyani mbaasinkondonyoko, amubajaye, 
Nkaambo bakali kumulanga mbuli basinkondonyina nibakamweena mumakani aaku Peyo, amucizi wabo Kozibi, mwana wamusololi waku Midiyani, wakajaigwa muciindi cacuumo cakaletwa amakani aaku Peyo.”
Lino nicakamana cuumo, Mwami Leza wakaambila Mozesi a Eliyazaa mwana wa Aloni kuti, 
“Amubale baalumi ba Isilayeli mumikwasyi yabo, kutalikila kuli baabo bali aamyaka iili makumi obilo akwiindilila aabo bakonzya kuya kunkondo.” 
Eelyo Mozesi a Eliyazaa bakaambila bantu mumabanda aa Mowabu mutala lyamulonga wa Jolodani kulangana a Jeliko bati, 
“Amubale baalumi boonse, kutalikila kuli bali aamyaka iili makumi obilo akwiindilila mbubonya mbuli Mwami Leza mbwaakalailila Mozesi.”
Balunyungu lwa Lubeni, mwana wakusaanguna wa Isilayeli, bakabalwa muziinga zya Hanoki, Palu, 
Heziloni a Kaami. 
Eeci nceciinga ca Lubeni, mweelwe wabo wakali zyuulu zili makumi one azitatu amyaanda iili ciloba amakumi otatwe. 
Mwanaa wa Palu wakali Eliyabu. 
Bana ba Eliyabu bakali ba: Nemuweli, Datani a Abilamu. Datani a Abilamu mbabakali balupati-pati babuleya bakazangila Mozesi a Aloni, alimwi bakali a Kola ciindi nibakazangila Mwami Leza. 
Eliya niyakabamena nyika, antoomwe a Kola wakali aabaccilili bakali myaanda yobilo amakumi osanwe bakafwa mumulilo. Mbambabo aaba bakaba cicenjezyo kubantu. 
Pele balunyungu lwa Kola taakwe nibakamaninina pe.
Lino balunyungu lwa Simiyoni bakabalwa muziinga zya Nemuweli, Jamini, Jakini, 
Zela a Syauli. 
Eeci nceciinga ca Simiyoni, mweelwe wabo wakali zyuulu zili makumi obilo azibili amyaanda yobilo.
Lino balunyungu lwa Gadi bakabalwa muziinga zya Zefoni, Hagi, Syuni, 
Ozini, Eli, 
Alodi, a Aleli. 
Eeci nceciinga ca Gadi, mweelwe wabo wakali zyuulu zili makumi one amyaanda yosanwe.
Lino Ee a Onani bakali bana ba Juda bakafwida munyika ya Kenani.
Lino balunyungu lwa Juda bakabalwa muziinga zya Syela, Pelezi a Zela. 
Balunyungu lwa Pelezi bakabalwa muziinga zya Heziloni a Hamuli. 
Eeci nceciinga ca Juda, mweelwe wabo wakali zyuulu zili makumi aali ciloba acisambomwe amyaanda yosanwe.
Lino balunyungu lwa Isakaa bakabalwa muziinga zya Tola, Puwa, 
Jasyubu a Syimuloni. 
Eeci nceciinga ca Isakaa, mweelwe wabo wakali zyuulu zili makumi aali cisambomwe azine amyaanda yotatwe.
Lino balunyungu lwa Zebuluni bakabalwa muziinga zya Seledi, Eloni a Jaleeli. 
Eeci nceciinga ca Zebuluni, mweelwe wabo wakali zyuulu zili cisambomwe amyaanda yosanwe.
Lino balunyungu lwa Josefa bakabalwa muziinga zya Manase a Efulemu. 
Balunyungu lwa Manase bakabalwa muziinga zya Makii, wakali wisi Giliyadi, a Giliyadi. 
Balunyungu lwa Giliyadi bakabalwa muziinga zya Heleki, 
Asiliyeli, Syekemu, 
Syemida, a Hefee. 
Nkabela Zelofehadi mwanaa Hefee katakwe bana balombe, pele wakajisi basimbi, mazina aabo ngaaya, Mala, Nowa, Hogila, Milika, a Tiliza. 
Eeci nceciinga ca Manase, mweelwe wabo wakali zyuulu zili makumi osanwe azibili amyaanda iili ciloba.
Lino balunyungu lwa Efulemu bakabalwa muziinga zya Syutela, Beka, a Tahani. 
Balunyungu lwa Syutela bakabalwa muciinga ca Elani. 
Eeci nceciinga ca Efulemu, mweelwe wabo wakali zyuulu zili makumi otatwe azibili amyaanda yosanwe. Eeci nceciinga ca Josefa mumikwasyi yabo.
Lino balunyungu lwa Benjamini bakabalwa muziinga zya Bela, Asyibeli, Ahilamu, 
Syufamu, a Hufamu. 
Balunyungu lwa Bela bakabalwa muziinga zya Aadi a Naamani. 
Eeci nceciinga ca Benjamini, mweelwe wabo wakali zyuulu zili makumi one azisanu amyaanda iili cisambomwe.
Lino balunyungu lwa Dani bakabalwa muciinga ca Syuhamu. 
Eeci nceciinga ca Dani, mweelwe wabo wakali zyuulu zili makumi aali cisambomwe azine amyaanda yone.
Lino balunyungu lwa Asyee bakabalwa muziinga zya Imuna, Isyivi, Beliya, 
Hebee, a Malikeyeli bakali baciinga ca Beliya. 
Asyee wakajisi mwana musimbi uutegwa Sela. 
Eeci nceciinga ca Asyee, mweelwe wabo wakali zyuulu zili makumi osanwe azitatu amyaanda yone.
Lino balunyungu lwa Nafutali bakabalwa muziinga zya Jazeli, Guni, 
Jazee, a Syilemu. 
Eeci nceciinga ca Nafutali, mweelwe wabo wakali zyuulu zili makumi one azisanu amyaanda yone. 
Lino mweelwe woonse wa Baisilayeli baalumi wakali zyuulu zili myaanda iili cisambomwe acimwi amyaanda iili ciloba amakumi otatwe.
Lino Mwami Leza wakaambila Mozesi kuti, 
“Uyoopambaula nyika akati kamisyobo yabantu mbubonya mbuli kuvula kwabo.” 
Musyobo uuli aabantu banji uyoopegwa cisi cipati, musyobo uuli aabantu bace uyoopegwa cisi ciniini, musyobo umwi aumwi uyooabilwa mbubonya mbuli mweelwe wabo. 
Pele nyika ileelede kupambaulwa kwiindila mukuuma cisolo. Cisi coonse ciyooitwa azina lyasikale wamusyobo wabo.
Mbombuboobu mbomuyoobaabila lukono lwabo kwiindila mukuuma cisolo, banji bakatole lunji, bace bakatole luce.
Lino balunyungu lwa Levi bakabalwa muziinga zya Gesyoni, Kohati a Melali. 
Njeeyi mikwasyi ya Balevi, Libini, Hebuloni, Mali, Musyi, a Kola. Kohati nguwakazyala Amulamu 
wakakwete Jokibedi wamukowa wakwe wakazyalilwa mu Ijipiti. Mukaintu ooyu wakazyala bana balombe bobilo, Aloni a Mozesi amucizi wabo Miliyamu. 
Aloni wakazyala bana balombe bone, Nadabu, Abihu, Eliyazaa, a Itamaa. 
Pele Nadabu a Abihu bakafwa nibakapaizya catakazumizigwa a Mwami Leza. 
Balevi balombe kutalikila kuli uuli a amwezi omwe wakuzyalwa bakali zyuulu zili makumi obilo azitatu.
Aaba mbabakabalwa a Mozesi a Eliyazaa mupaizi mumabanda aa Mowabu mutala lyamulonga wa Jolodani kuzwa ku Jeliko. 
Taakwe umwi wabaaba wakabalidwe a Mozesi a Aloni kunkanda ya Sinai. 
Nkaambo Mwami Leza wakaamba kuti boonse balafwida munkanda. Ncobeni boonse bakafwa, kuleka buyo Kalebi mwanaa Jefune a Josyuwa mwanaa Nuni.
Lino Zelofehadi mwanaa Hefee, mwanaa Giliyadi, mwanaa Makii mwanaa Manase, mwanaa Josefa wakazyala bana basimbi aaba: Mala, Nowa, Hogila, Milika a Tiliza. 
Bana aaba bakaza kutente lyakuswaanganina nkubakazooima kumbele lya Mozesi a Eliyazaa mupaizi, ooko basololi abantu boonse bakati, 
“Taata wakafwida munkanda, alimwi taakali munkamu ya Kola, eeyo yakazangila Mwami Leza. Walo wakafwida cinyonyoono cakwe mwini. Naakafwa taakasiya bana balombe. 
Sena zina lyakwe lyazimingana nkaambo taakasiya bana balombe? Amutupe caabilo akati kanzubo zyataata.”
Lino Mozesi wakatola makani aabo ku Mwami Leza. 
Nkabela Mwami Leza wakamwaambila kuti, 
“Eeco bana ba Zelofehadi ncobakumbila cililuleme. Kobapa caabilo akati kanzubo zyawisi. Amubalekele lukono lwawisi. 
Alimwi ambila Baisilayeli kuti naa mwaalumi wafwa katajisi mwana mulombe, bana basimbi baleelede kutola lukono lwakwe. 
Kuti naa kanyina mwana musimbi, bana bokwabo baalumi baleelede kukona lubono. 
Kuti naa wisi tajisi bana bokwabo, kufumbwa wacikowela ulakonzya kukona lubono. 
Eeci ciyooba nceciyanza mu Isilayeli, mbubonya mbuli kukona lubono. Eeci ciyooba nceciyanza mu Isilayeli, mbubonya mbuli Mwami Leza mbwaakalailila Mozesi.”
Lino Mwami Leza wakaambila Mozesi kuti, “Koya atala lyacilundu ca Abalimu, ukabone nyika njetipe Baisilayeli. 
Wamana kwiibona ulafwa, mbubonya mbwaakafwa mupati wako Aloni, 
nkaambo nywebo nyobilo mwakandizangila munkanda ya Zini. Ciindi bantu nobakanditongookela ku Meliba tiimwakatondezya bulemu bwangu kulimbabo.” Meliba nkasensa kali ku Kadesyi munkanda ya Zini.
Lino Mozesi wakakomba kuti, 
“O Mwami Leza, uupa buumi kubantu boonse, ndakomba kuti noosala mwaalumi uukonzya kusolweda bantu, 
kwaambisya ciindi cankondo, kutegwa bantu ba Mwami Leza batabi mbuli mbelele zitakwe mweembezi.”
Eelyo Mwami Leza wakaambila Mozesi kuti, “Tola Josyuwa mwanaa Nuni, mwaalumi uuli aamuuya, ubikke maanza amutwe wakwe. 
Umwiimike kumbele lya Eliyazaa mupaizi abantu boonse, umunjizye mumulimo ooko. 
Umulekele kuti aendelezye bantu mbuli nduwe, ndendilyo Baisilayeli boonse nobatimuswiilile. 
Unoolaililwa a Eliyazaa mupaizi, unoomubuzizya a Ulimu alimwi a Tumimu ku Mwami Leza.”
Lino Mozesi wakacita mbuli mbwaakalaililwa a Mwami Leza. Wakaimika Josyuwa kumbele lya Eliyazaa mupaizi abantu boonse. 
Eelyo Mozesi wakabikka maanza amutwe wa Josyuwa, wamulailila mbubonya mbuli Mwami Leza mbwaakamulailila.
Lino Mwami Leza wakaambila Mozesi kuti 
alailile Baisilayeli kuti, “Muziindi zyeelede amundipe zipaizyo zyazyakulya, zitentwe kuti zibe bweema bubotelezya kulindime.
“Eezi nzezipaizyo zyakutenta zyeelede kupegwa buzuba abuzuba, tugutu tobilo twamwaka omwe tutakwe kampenda. 
Mupaizye kagutu kakusaanguna ciindi cacifumo-fumo nkabela kabili kulubundu-bundu, 
antoomwe acituuzyo camaila ansangwa yabusu bunante bukandidwe amafuta aaoliva aazula nsazi. 
Eeci ncecipaizyo calyoonse cakatalikila kucilundu ca Sinai kuti cibe cacipaizyo citentwa cabweema bubotelezya ku Mwami Leza. 
Ape antoomwe acituuzyo cacakunywa cawaini iizula kapali. Amucitile mubusena busalalisya kumbele lya Mwami Leza. 
Kagutu kamwi mukapaizye kulubundu-bundu mbubonya mbumwapaizizye cifumo-fumo, cibe cipaizyo citentwa cabweema bubotelezya ku Mwami Leza.”
Lino mubuzuba bwa Sabata amupaizye tugutu tobilo twamwaka omwe tutakwe kampenda, antoomwe azituuzyo zyacakunywa acakulya camaila abusu bunante buzula katumba bukandidwe amafuta. 
Eeci ncecipaizyo cakutenta sabata asabata atala aazipaizyo zyabuzuba abuzuba.
Muleelede kupa zipaizyo zyakutenta ku Mwami Leza buzuba bwakkala mwezi umwi aumwi. Mutole tupoho tobilo, mugutu omwe, atugutu tuli ciloba twamwaka omwe, zyoonse kazitakwe kampenda. 
Akapoho komwe-komwe ape cituuzyo camaila abusu bunante buzula ntumba bukandidwe amafuta. Amugutu ape cituuzyo camaila abusu bunante buzula katumba bukandidwe amafuta. 
Akagutu komwe-komwe ape cituuzyo camaila abusu buzula nsangwa. Eezi zyoonse zibe cipaizyo cakutenta cabweema bubotelezya ku Mwami Leza. 
Akapoho komwe-komwe ape cituuzyo cawaini uuzula nongo. Amugutu omwe-omwe ape cituuzyo cawaini uuizula kapali. Eeci ncecipaizyo cakutenta camwezi amwezi mumwaka oonse. 
Atala aazipaizyo eezi apaizye ku Mwami Leza asijembwe omwe kuti abe cipaizyo cacinyonyoono.
Pobwe Lyakwiindilila lya Mwami Leza lileelede kubambwa mubuzuba bwakkumi aane bwamwezi mutaanzi. 
Mubuzuba bwakkumi aasanu bwamwezi ooyu kuyooba pobwe, liyootola mazuba aali ciloba. Bantu banoolya buyo zinkwa zitakwe mimena. 
Lino mubuzuba butaanzi muswaangane mbuli mbungano iisalala, mukombe tamweelede kubeleka pe. 
Amukape cipaizyo citentwa ku Mwami Leza catupoho tobilo, mugutu omwe, atubelele tuli ciloba tuli aamwaka omwe tutakwe kampenda. 
Antoomwe akapoho komwe-komwe ape cituuzyo camaila abusu bunante buzula ntumba bukandidwe amafuta. Amugutu omwe-omwe ape katumba, 
akabelele komwe-komwe ape nsangwa. 
Antoomwe azipaizyo eezi, apaizye asijembwe omwe kuti abe cipaizyo cakukombelezezya zinyonyoono zyanu. 
Amukape eezi atala azipaizyo zyabuzuba abuzuba. 
Munzila njiyonya kwamazuba aali ciloba, mupaizye ku Mwami Leza cipaizyo cacakulya, cibe bweema bubotelezya ku Mwami Leza. Eezi zibe atala azyabuzuba abuzuba zyazitentwa azyazyakunywa. 
Lino mubuzuba bwaciloba muswaangane, mbuli mbungano iisalala mukombe, tamweelede kubeleka pe.
Lino mubuzuba butaanzi bwapobwe lyabutebuzi mwaakutuuzya ku Mwami Leza maila mapya, muswaangane mbuli mbungano iisalala, tamweelede kubeleka pe. 
Amupe cipaizyo cakutenta catupoho tobilo, amugutu omwe, atubelele tuli ciloba twamwaka omwe, zibe bweema bubotelezya ku Mwami Leza. 
Antoomwe akapoho komwe-komwe ape cituuzyo camaila abusu bunante buzula nsangwa bukandidwe amafuta. Amugutu omwe-omwe ape katumba. 
Akabelele komwe-komwe ape nsangwa. 
Antoomwe azipaizyo eezi apaizye asijembwe wakukombelezezya zinyonyoono zyanu. 
Atala azipaizyo eezi amupe azipaizyo zyacakunywa azyakutenta alimwi azyamaila. Banyama boonse aaba kabatakwe kampenda pe.
Lino mubuzuba butaanzi bwamwezi waciloba muswaangane mbuli mbungano iisalala mutakabeleki pe. Mbuzuba bwakulizya myeembo. 
Amupe cipaizyo cakutenta cakapoho, amugutu, atubelele tuli ciloba twamwaka omwe, zyoonse eezi kazitakwe kampenda, zibe bweema bubotelezya ku Mwami Leza. 
Antoomwe akapoho mupe cituuzyo camaila abusu buzula ntumba, bukandidwe amafuta. Amugutu ape katumba. 
Akabelele komwe-komwe ape nsangwa. 
Antoomwe azipaizyo eezi apaizye asijembwe wakukombelezezya zinyonyoono zyanu. 
Atala azipaizyo eezi, mupe zipaizyo zyamwezi amwezi, zyakutenta, zyamaila azyazyakunywa kweendelana amweelwe uubikkidwe, zibe bweema bubotelezya ku Mwami Leza.
Lino mubuzuba bwakkumi bwamwezi waciloba mukaswaangane, mukaliimye kulya alimwi mutakabeleki pe. 
Amupe cipaizyo cibotelezya ku Mwami Leza cakapoho komwe, amugutu omwe atubelele tuli ciloba twamwaka omwe tutakwe kampenda. 
Akapoho komwe-komwe ape cituuzyo camaila abusu buzula ntumba bukandidwe amafuta, amugutu ape katumba. 
Akabelele komwe-komwe ape nsangwa. 
Antoomwe azipaizyo eezi apaizye asijembwe omwe, wakugwisya zinyonyoono atala asijembwe uulya ape zituuzyo zyabuzuba abuzuba zili nzyamaila azyazyakunywa, zibe bweema bubotelezya ku Mwami Leza.
Lino mubuzuba bwakkumi aasanu mumwezi waciloba mukaswaangane, mukabambe pobwe eeli mukulemeka Mwami Leza. Mutakabeleki kwamazuba aali ciloba. 
Akupaizigwe cipaizyo cibotelezya ku Mwami Leza, catupoho tuli kkumi atutatu, bagutu bobilo, atubelele tuli kkumi atune twamwaka omwe tutakwe kampenda. 
Akapoho komwe-komwe kupegwe cituuzyo camaila abusu buzula ntumba bukandidwe amafuta, akagutu komwe-komwe kupegwe katumba. 
Akabelele komwe-komwe kupegwe nsangwa. 
Antoomwe azipaizyo eezi kupaizigwe sijembwe wakugwisya zinyonyoono atala aasijembwe uulya kupegwe azituuzyo zyabuzuba abuzuba zili nzyamaila azyazyakunywa.
Lino mubuzuba bwabili, kupegwe tupoho tuli kkumi tugutu tobilo, atubelele tuli kkumi twamwaka omwe tutakwe kampenda. 
Antoomwe akapoho, tugutu atubelele kupegwe azituuzyo zyamaila azyazyakunywa mukweendelana amweelwe uubikkidwe. 
Kupaizigwe sijembwe wakugwisya zinyonyoono atala aazipaizyo zyabuzuba abuzuba zyakutenta azyazyakunywa.
Lino mubuzuba bwatatu kupaizigwe tupoho tuli ciloba, tugutu tobilo, atubelele tuli kkumi atune twamwaka omwe tutakwe kampenda. 
Mupaizye sijembwe wakugwisya zinyonyoono atala azipaizyo zyabuzuba abuzuba azipaizyo zyakutenta azyazyakunywa, 
antoomwe azipaizyo eezi kupaizigwe sijembwe omwe wakugwisya zinyonyoono atala asijembwe uulya kupaizigwe zituuzyo zyabuzuba abuzuba zili nzyamaila azyazyakunywa.
Lino mubuzuba bwane, kupaizigwe tupoho tuli kkumi, abagutu bobilo atubelele tuli kkumi atune twamwaka omwe tutakwe kampenda. 
Aaba bapoho, bagutu, atubelele bapaizigwe azituuzyo zyamaila azyazyakunywa kweendelana amweelwe uubikkidwe. 
Mupaizye sijembwe omwe wakugwisya zinyonyoono atala aazipaizyo zyabuzuba abuzuba, azipaizyo zyakutenta azyazyakunywa.
Lino mubuzuba bwasanu, kupaizigwe bapoho bali fuka, abagutu bobilo atubelele tuli kkumi atune, twamwaka omwe tutakwe kampenda. 
Abapoho, bagutu, atubelele kupaizigwe zituuzyo zyamaila azyazyakunywa kweendelana amweelwe uubikkidwe, 
mupaizye sijembwe omwe wakugwisya zinyonyoono atala aazipaizyo zyabuzuba abuzuba, azipaizyo zyakutenta azyazyakunywa.
Lino mubuzuba bwacisambomwe, kupaizigwe bapoho bali lusele abagutu bobilo, atubelele tuli kkumi atune twamwaka omwe tutakwe kampenda. 
Abapoho, bagutu, atubelele kupaizigwe zituuzyo zyamaila azyazyakunywa kweendelana amweelwe uubikkidwe, 
kupaizigwe sijembwe omwe wakugwisya zinyonyoono atala aazipaizyo zyabuzuba abuzuba azipaizyo zyakutenta azyazyakunywa.
Lino mubuzuba bwaciloba, kupaizigwe bapoho bali ciloba bagutu bobilo, atubelele tuli kkumi atune, twamwaka omwe tutakwe kampenda. 
Abapoho, bagutu, atubelele kupaizigwe zituuzyo zyamaila azyazyakunywa kweendelana amweelwe uubikkidwe, 
kupaizigwe asijembwe wakugwisya zinyonyoono atala aazipaizyo zyabuzuba abuzuba azipaizyo zitentwa azyazyakunywa.
Lino mubuzuba bwalusele, mukaswaangane, mutakabeleki pe. 
Kupaizigwe cipaizyo cakutenta ku Mwami Leza kuti cibe bweema bubotelezya, kapoho komwe, mugutu omwe, tubelele tuli ciloba tutakwe kampenda. 
Abapoho, bagutu, atubelele kupaizigwe zituuzyo zyamaila azyazyakunywa kweendelana amweelwe uubikkidwe, 
kupaizigwe asijembwe wakugwisya zinyonyoono atala aazipaizyo zyabuzuba abuzuba zyakutenta azyazyakunywa. 
Aaya ngamalailile aajatikizya zyazipaizyo zyakutenta, zituuzyo zyamaila, azyazyakunywa antoomwe azipaizyo zyalumvwano nzyomupa ku Mwami Leza muziindi zyeelede. Eezi nzyaatala aazipaizigwa mukuzuzikizya cikonke naa kuliyandila. 
Aboobo Mozesi wakaambila Baisilayeli zyoonse Mwami Leza nzyaakamulailila.
Lino Mozesi wakaambila basololi bamisyobo ya Baisilayeli kuti, “Ngaaya makani Mwami Leza ngaalailila. 
Kuti naa muntu wakonkezya ku Mwami Leza kuti uyoocita cili boobu naa kutacicita, teelede kwaamba buyo pele acite zyoonse nzyaasyomezya.
“Naba musimbi uucikkala muŋanda yawisi kuti wakonkezya ku Mwami Leza kuti uyoocita cili boobu naa kutacicita, 
alimwi kuti wisi wamvwa cikonke cakwe, amana waumuna buyo, cikonke eeco uleelede kucibamba. 
Pele kuti naa wisi wamukasya, nkokuti cikonke eeco camana. Mwami Leza ulamwaangununa, nkaambo wisi wamukasya.
“Kuti naa musimbi wakwatwa kali wakakonkezya kuti uyoocita cili boobu naa kutacicita, kunyina makani naa ulizi naa katazi. 
Kuti mulumaakwe wamvwa cikonke, amana waumuna buyo, cikonke eeco uleelede kucibamba. 
Pele kuti naa mulumaakwe wamukasya, nkokuti cikonke eeco camana. Mwami Leza ulamwaangununa.
“Kuti naa mukamufu naa mukaintu wakalekwa wakonkezya kuti uyoocita boobu naa kutacicita, abambe cikonke cakwe.
“Kuti naa mukaintu uukwetwe wakonkezya kuti uyoocita cili boobu naa kutacicita, 
alimwi kuti mulumaakwe wamvwa cikonke cakwe, amana waumuna buyo, cikonke eeco uleelede kucibamba. 
Pele kuti naa mulumaakwe wamukasya, nkokuti cikonke eeco camana. Mwami Leza ulamwaangununa, nkaambo mulumaakwe wamukasya. 
Mulumi ulakonzya kuzumina naa kukaka cikonke camukaintu wakwe. 
Pele kuti naa mulumi waumuna buyo, nkokuti wazumina cikonke eeco. Wazumina mukutaamba cimwi cintu acikonke eeco. 
Pele kuti mulumi wamukasya kwainda ciindi kali wamvwide kale, ooyo mulumi nguutibe aamulandu.”
Aaya ngamalailile Mwami Leza ngaakapa Mozesi aajatikizya mwaalumi amukaintu wakwe, naa wisi amwanaakwe musimbi uukkala aawe.
Lino Mwami Leza wakaambila Mozesi kuti, 
“Usubule Bamidiyani kaambo kaceeco ncibakacita Baisilayeli, lino waakumana kubasubula uyoofwa.”
Mpoonya aawo Mozesi wakaambila bantu kuti, “Amulibambilile kulwana nkondo kuti musubule Bamidiyani mubusena bwa Mwami Leza. 
Kuzwa kumusyobo umwi aumwi wa Baisilayeli kuzwe bantu bali cuulu basinkondo.”
Aboobo musyobo umwi aumwi wakatuma bantu bali cuulu mweelwe wabo wakasika kuzyuulu zili kkumi azibili. 
Nkaako Mozesi wakabatuma kuya kunkondo, aabo bali zyuulu zili kkumi azibili bazwa kumusyobo umwi aumwi, musololi wabo wakali Finihasi mupaizi. Ooyo nguwakatola zibelesyo zyakubusena busalala amyeembo yakulailizya bantu.
Lino bakalwana Bamidiyani mbubonya mbuli Mwami Leza mbwaakalailila Mozesi, nkabela bakajaya baalumi boonse do. 
Bakajailizya abami baku Midiyani ba: Evi, Lekemu, Zuu, Huu, a Leba alimwi bakajailizya a Balaamu mwanaa Beyo. 
Baisilayeli bakajata bakaintu abana ba Bamidiyani, alimwi bakatola matanga aaŋombe aambelele, alubono lumwi loonse. 
Bakatenta minzi azilawo zyabo zyoonse mobakali kukkala, 
akutola lubono lwabo loonse abantu. 
Bakabaleta kuli Mozesi, Eliyazaa mupaizi, akuli babuleya Baisilayeli. Aabo bakali kuzivuka mumabanda aa Mowabu mutala lyamulonga wa Jolodani kuzwa ku Jeliko.
Lino Mozesi a Eliyazaa mupaizi abasololi boonse babantu bakazwa muzivuka kuyoocingauzya basinkondo. 
Lino Mozesi wakakalalila basololi babasinkondo, basololela zyuulu amyaanda bakapiluka kuzwa kunkondo. 
Wakababuzya kuti, “Nkaambo nzi ncomwatajailizya abakaintu? 
Tee bakaintu abalo bakatobela kulaya kwa Balaamu, alimwi mbibakacita kuti Baisilayeli bazangile Mwami Leza ku Peyo. Ncicakacita kuti kube cuumo akati kabantu ba Mwami Leza. 
Lino amujaye balombe boonse, bakaintu boonse. 
Pele mutajayi basimbi batazi basankwa mubaleke babe banu. 
Nywebo nyoonse nimwakajaya muntu nikuba kuguma mutumba muleelede kutanjila muzivuka kusikila kwamazuba aali ciloba. Buzuba bwatatu abwaciloba mulisalazye lwanu nobeni abaange banu. 
Musalazye zisani antoomwe azyoonse zyacikutu, boya bwampongo, aboya bwambelele.”
Lino Eliyazaa mupaizi wakaambila aabo bakazwa kunkondo kuti, “Ngooyu mulawo Mwami Leza ngwaakapa Mozesi: 
Ngolida, nsiliva, mukuba, mundalila, mutofwe, 
alubulo lumwi loonse luumpwe mumulilo, ndendilyo nolutisalale. Kuzwa waawo zisalazigwe amaanzi aakusalazya. Kufumbwa citakonzyi kubikkwa mumulilo cisalazigwe amaanzi. 
Mubuzuba bwaciloba muleelede kusalazya zisani zyanu, ndendilyo nimuyoosalala mu Mulawo, kwamana waawo muyookonzya kunjila, muzivuka.”
Lino Mwami Leza wakaambila Mozesi kuti, 
“Yebo a Eliyazaa mupaizi abasololi babuleya, mubale zyakasaalwa zyoonse nkokuti bantu abanyama boonse. 
Muleelede kuzyaabanya muzipaanzi zyobilo, cimwi cibe cabasilumamba, cimwi cibe cababuleya. 
Kucipaanzi cabasilumamba, mugwisye akupa ku Mwami Leza comwe akati kazili myaanda yosanwe, naba muntu, ŋombe, mbongolo, mbelele, ampongo cipegwe ku Mwami Leza. 
Amuzipe kuli Eliyazaa mbuli cipego ku Mwami Leza. 
Kucipaanzi cababuleya, mugwisye comwe akati kamakumi osanwe, naba muntu, ŋombe, mbongolo, mbelele, mpongo abanyama bamwi. Eezi zipegwe ku Balevi babelekela mutente lya Mwami Leza.” 
Eelyo Mozesi a Eliyazaa bakacita mbubonya mbuli Mwami Leza mbwaakalailila Mozesi.
Lino zyakasaalwa nzeezi, kwakali mbelele zili zyuulu zili myaanda iili cisambomwe amakumi aali ciloba azisanu. 
Kwakali ŋombe zili zyuulu zili makumi aali ciloba azibili. 
Kwakali mbongolo zili zyuulu zili makumi aali cisambomwe acimwi. 
Kwakali basimbi batazi basankwa bali zyuulu zili makumi otatwe azibili. 
Caabilo cabasilumamba cakali mbelele zili zyuulu zili makumi otatwe aciloba amyaanda yosanwe, 
cakapegwa ku Mwami Leza nimbelele zili myaanda iili cisambomwe amakumi aali ciloba azisanu. 
Ŋombe zyakali zyuulu zili makumi otatwe acisambomwe, cakapegwa ku Mwami Leza cakali ŋombe zili makumi aali ciloba azibili. 
Mbongolo zyakali zyuulu zili makumi otatwe amyaanda yosanwe, zyakapegwa ku Mwami Leza zyakali makumi aali cisambomwe. 
Bantu bakali zyuulu zili kkumi acisambomwe, bakapegwa ku Mwami Leza bakali makumi otatwe ababili. 
Mpawo Mozesi wakapa Eliyazaa cakapedwe ku Mwami Leza, mbubonya mbuli Mwami Leza mbwaakalailila.
Lino caabilo cababuleya eeco Mozesi ncaakaandaanya kuzwa kuli cabasilumamba, 
cakali mbelele zili zyuulu zili myaanda yotatwe amakumi otatwe aciloba amyaanda yosanwe. 
Ŋombe zyakali zyuulu zili makumi otatwe acisambomwe. 
Mbongolo zyakali zyuulu zili makumi otatwe amyaanda yosanwe. 
Bantu bakali zyuulu zili kkumi acisambomwe. 
Kuzwa kucaabilo eeci Mozesi wakagwisya cipaanzi comwe cabantu bali makumi osanwe acipaanzi comwe cabanyama bali makumi osanwe, mbuli Mwami Leza mbwaakamulailila, eezyo wakazipa ku Balevi babelekela kutente lya Mwami Leza.
Lino basololi babasilumamba bali zyuulu abali myaanda bakaya kuli Mozesi 
baakuti, “Simalelo wesu, twabala basilumamba boonse mbutwakali kulanga, taakwe awasweeka. 
Nkaako twaletela Mwami Leza ngolida, nkaya, ninga, bulungu, atunkwinta-nkwinta ntutwakasaala kuti tumanye busofwaazi bwesu ku Mwami Leza.” 
Mozesi a Eliyazaa bakatambula zyangolida azibelesyo zyoonse nzibakaleta, 
zyakaletwa ku Mwami Leza abasololi babasilumamba zyakali kulema masyekeli aali zyuulu zili kkumi acisambomwe amyaanda iili ciloba amakumi osanwe. 
Pele basilumamba buyo bakayobola eezyo nzibakasaala. 
Lino Mozesi a Eliyazaa mupaizi bakaleta ngolida eeyo kutente lyakuswaanganina kuti cibe cipego caciibalusyo ku Mwami Leza.
Misyobo ya Lubeni a Gadi yakajisi ŋombe zinji, alimwi yakabona kuti nyika ya Jazee aya Giliyadi yakajisi macelelo mabotu. 
Nkaako bakainka kuli Mozesi a Eliyazaa mupaizi, akubasololi babuleya baakuti, 
“Twabona kuti zisi zya Ataloti, Diboni, Jazee, Nimula, Hesyiboni, Eliyale, Sebamu, Nebo, a Beyoni, 
eezyo Mwami Leza nzyaakazundila Baisilayeli nzibotu kweembelela. Mbuli mbotuli beembezi, 
mutufwide luzyalo mutupe zisi eezi tutalanduki kutala aamulonga wa Jolodani.”
Mozesi wakaingula Balubeni a Bagadi kuti, “Sena ncibotu kuti beenzinyoko baye kunkondo nywebo kamukkede buyo kuno? 
Nkaambo nzi ncomuyanda kutyompya myoyo ya Baisilayelinyoko kuti batainki kunyika Mwami Leza njabapa? 
Eeci ncencico cakacita bamauso ciindi nindakabatumide kuzwa ku Kadesyibeniya. 
Nibakaakusika kukkuti lya Esyikolo akubona nyika, nibakaboola, bakazootyompya myoyo ya Baisilayelinyina kuti batainki kunyika Mwami Leza njaakabapa. 
Nkaako Mwami Leza wakanyema ciindi eeco, wakakonka akuti, 
‘Akaambo kakuti tiibanditobela amoyo woonse, taakwe muntu wamyaka iili makumi obilo akwiindilila wakazwida mu Ijipiti uuyoonjila munyika eeyo njendakasyomezya kuli Abulahamu, Izaka, a Jakobo, 
kuleka buyo Kelebi mwanaa Jefune Mukenizi, a Josyuwa mwanaa Nuni.’ Balo bakatobela Mwami Leza amoyo woonse. 
Mwami Leza wakabanyemena Baisilayeli, nkabela wakabaingaizya munkanda kwamyaka iili makumi one mane nibakamaninina aabo bakabisizya Mwami Leza. 
Lino sunu kwabuka ndinywe mubusena bwamauso basizibi, nywebo muyanda kwiindilizya bukali bwa Mwami Leza ku Baisilayeli. 
Kuti naa nywebo Nobalubeni a Bagadi mutamutobeli mulacita kuti abaleke bantu alimwi munkanda, kwamana mulanyonyoozya bantu aaba boonse.”
Balo bakati, “Tusaangune kuyaka zimpati aminzi yabakaintu abana besu. 
Kwamana notutilibambile zyankondo, tulasolweda beenzuma kunkondo kusikila tukabasisye mumasena aabo. Katutana, bakaintu abana besu banooli muminzi iikwabililidwe akaambo kakuyoowa bantu bacisi cino. 
Tatunoobooli kuminzi yesu kusikila Baisilayelima bakatole nyika eeyo njibakapegwa. 
Tatukooyooabilwa nyika mutala limwi lya Jolodani, nkaambo swebo tulijisi kale caabilo cesu cili okuno.”
Lino Mozesi wakabaingula kuti, “Kuti naa mwacita oobo akuunka kunkondo mukutobela Mwami Leza, 
akumulwanina kutala lyamulonga mane akatande basinkondonyina boonse, 
nyika yoonse yaakuzundwa, muyoopiluka kamwaangunwidwe a Mwami Leza, alimwi a Baisilayelinyoko, aawo eeyi nyika niizooba yanu ncobeni. 
Pele kuti naa mwakaka kucita oobo, mwabisizya Mwami Leza, alimwi muzibe kuti ncobeni-ncobeni zibi zyanu ziyoomupilukila. 
Amuyakile bakaintu abana banu minzi akuyaka zimpati, pele mukacite nzimwakasyomezya.”
Balubeni a Bagadi bakaamba kuti, “Simalelo wesu, tulacita mbuli mbootulailila. 
Bakaintu, bana besu, ŋombe ambelele zyesu zilasyaala kuno kuminzi ya Giliyadi. 
Swebo tobabelesi bako tulalanduka, umwi aumwi kalibambilide kuya kunkondo kuyoolwanina Mwami Leza mbubonya mbuli mbootwaambila.”
Lino Mozesi wakapa malailile aaya kuli Eliyazaa mupaizi a Josyuwa mwanaa Nuni akubasololi baziinga zya Baisilayeli. 
Wakati, “Kuti naa Balubeni a Bagadi bakalanduke Jolodani andinywe, akulwanina Mwami Leza alimwi akuzunda, nyika ya Giliyadi iyooba yabo yoonse mbwiibede, ndolukono lwabo. 
Pele kuti naa batakazubuki Jolodani akulwana andinywe, bakapegwe caabilo cabo mu Kenani, mbubonya mbuli ndinywe nyoonse.”
Bagadi a Balubeni bakaingula kuti, “Zintu zyoonse Mwami Leza nzyaatwaambila tuyoozicita. 
Tulalanduka kuyoolwanina Mwami Leza ku Kenani, pele caabilo cesu cinooli kutala lino lya Jolodani.”
Aboobo Mozesi wakapa Bagadi a Balubeni acisela camusyobo wa Manase mwanaa Josefa nyika yoonse ya Sihoni mwami wa Baamoli, nyika ya Ogi waku Basyani, kubikkilizya aminzi yoonse iizingulukide. 
Bagadi bakayakulula minzi ya Diboni, Ataloti, Aloyeli, 
Atiloti Syofani, Jazee, Jogibeha. 
Betemimula, a Betehalani, biiyakila bwaanda azimpati mukati. 
Balubeni bakayakulula Hesyiboni, Eliyale, Kiliyataimu 
Nebo, Baalameyoni (zina eeli lyakasandulwa) a Sibuma. Bakapa mazina mapya kuminzi njibakayakulula.
Lino balunyungu lwa Makii mwanaa Manase bakainka kunyika ya Giliyadi baakwiitola, batanda Baamoli bakali kukkala mumo. 
Aboobo Mozesi wakapa Giliyadi kuli Bamakii, balunyungu lwa Manase, balo bakakkala nkuko. 
Jaili awalo walunyungu lwa Manase wakatola minzi imwi yalo njaakaulika kuti Havotijaili. 
Noba wakatola Kenati aminzi iizungulukide akwiita kuti Noba, kweendelana azina lyakwe.
Lino ngaaya makani aamba zyamasena aakayakide Baisilayeli nibakazwa mu Ijipiti mumisyobo yabo kabasolwedwa a Mozesi a Aloni. 
Kalaililwa a Mwami Leza Mozesi wakalemba masena aanyendo zyabo munzila eeyi.
Baisilayeli bakanyamuka kuzwa ku Lamesisi mubuzuba bwakkumi aasanu mumwezi wakasaanguna buli mbuzuba bwakaccilila Pobwe Lyakwiindilila. Bakeenda cabusicamba Baijipiti boonse kabababwenae 
Baijipiti bakacili kuzikka bana babo bakusaanguna Mwami Leza mbaakajaya. Munzila eeyi Mwami Leza wakatondezya kuti ulaanguzu kwiinda baleza ba Baijipiti.
Lino Baisilayeli bakalonga kuzwa ku Lamesisi baakuyakila ku Sukkoti. 
Bamane bakalonga kuzwa ku Sukkoti, baakuyakila ku Etamu kumagolelo aankanda. 
Bamane bakainka kuzwa ku Etamu, bapilukila ku Pihahiloti kujwe lya Baalizefoni baakuyakila munsi a Migidolu. 
Bamane bakalonga kuzwa ku Pihahiloti bazubuka lwizi kuya munkanda. Lino nibakeenda kwamazuba otatwe munkanda ya Etamu, bakasika ku Mala. 
Bamane bakalonga ku Mala baakuyakila ku Elimu, kwakali tusensa twamaanzi tuli kkumi alimwi atukunka tuli makumi aali ciloba.
Bamane bakalonga kuzwa ku Elimu baakuyakila munsi a Lwizi Lusalala. 
Bamane bakalonga kuzwa ku Lwizi Lusalala baakuyakila kunkanda ya Sini. 
Bamane bakalonga kuzwa kunkanda ya Sini baakuyakila ku Dofuka. 
Bamane kuzwa ku Dofuka bakaakuyakila ku Alusyi. 
Bamane bakalonga kuzwa ku Alusyi baakuyakila ku Lefidimu, ooko kwakanyina maanzi aakunywa.
Bamane bakalonga kuzwa ku Lefidimu baakuyakila kunkanda ya Sinai. 
Bamane bakalonga kuzwa kunkanda ya Sinai baakuyakila ku Kibulotihataava. 
Bamane bakalonga kuzwa ku Kibulotihataava baakuyakila ku Hazeloti. 
Bamane bakalonga kuzwa ku Hazeloti baakuyakila ku Litima. 
Bamane bakalonga kuzwa ku Litima baakuyakila ku Limonipelezi. 
Bamane bakalonga kuzwa ku Limonipelezi baakuyakila ku Libuna. 
Bamane bakalonga kuzwa ku Libuna baakukkala ku Lisa. 
Bamane bakalonga kuzwa ku Lisa baakuyakila ku Kehelata. 
Bamane bakalonga kuzwa ku Kehelata baakuyakila kucilundu ca Syefa. 
Bamane bakalonga kuzwa kucilundu ca Syefa baakuyakila ku Halada. 
Bamane bakalonga kuzwa ku Halada baakuyakila ku Makeloti. 
Bamane bakalonga kuzwa ku Makeloti baakuyakila ku Tahati. 
Bamane bakalonga kuzwa ku Tahati baakuyakila ku Tela. 
Bamane bakalonga kuzwa ku Tela baakuyakila ku Mitika. 
Bamane bakalonga kuzwa ku Mitika baakuyakila ku Hasyimona. 
Bamane bakalonga kuzwa ku Hasyimona baakuyakila mu Moseloti. 
Bamane bakalonga kuzwa ku Moseloti baakuyakila ku Benejaakani. 
Bamane bakalonga kuzwa ku Benejaakani baakuyakila ku Hagidigadi. 
Bamane bakalonga kuzwa ku Hagidigadi baakuyakila ku Jotibata. 
Bamane bakalonga kuzwa ku Jotibata baakuyakila ku Abilona. 
Bamane bakalonga kuzwa ku Abilona baakuyakila ku Eziyonigeba. 
Bamane bakalonga kuzwa ku Eziyonigeba baakuyakila munkanda ya Zini (ngo Kadesyi). 
Bamane bakalonga kuzwa ku Kadesyi baakuyakila kucilundu ca Hoo kumunyinza wa Edomu.
Nkonkukooko Mwami Leza nkwaakalailila Aloni mupaizi kuti atante acilundu ca Hoo aawo mpaakafwida. Oobu bwakali buzuba bwakusaanguna, bwamwezi wasanu mumwaka wamakumi one kuzwa Baisilayeli nibakasiya Ijipiti. 
Ciindi eeci Aloni wakajisi myaka iili mwaanda amakumi obilo aitatu.
Lino mwami waku Aladi kumusanza lya Kenani wakamvwa kuti Baisilayeli balaboola, 
kuzwa kucilundu ca Hoo bakaakukkala ku Zalimona. 
Bamane bakalonga kuzwa ku Zalimona baakuyakila ku Punoni. 
Bamane bakalonga kuzwa ku Punoni baakuyakila ku Oboti. 
Bamane bakalonga kuzwa ku Oboti baakuyakila ku Iyeabalimu mu Mowabu. 
Bamane bakalonga kuzwa ku Iyeabalimu baakuyakila ku Dibonigadi, 
bamane kuzwa ku Dibonigadi baakuyakila ku Alimonidibilatayimu, 
bamane kuzwa ku Alimonidibilatayimu baakuyakila mumalundu aaku Abalimu aali kumbele lya Nebo. 
Lino kuzwa kumalundu aa Abalimu bakaakuyakila kumabanda aa Mowabu mutala lyamulonga wa Jolodani kuzwa ku Jeliko, 
ooko mumabanda aa Mowabu bakaakuyakila munsi a Jolodani kuzwa ku Betisesyimoti kusikila ku Abelasyitimu mumabanda aa Mowabu.
Mumabanda aa Mowabu mutala lyamulonga wa Jolodani kuzwa ku Jeliko, 
Mwami Leza wakaambila Mozesi kuti, aambile Baisilayeli kuti, “Mwaakumana kuzubuka mulonga wa Jolodani ku Kenani, 
mukatande bantu boonse bamunyika eeyo. Mukapwayaule mituni yabo mibeze ayalubulo akumwayaula malende aabo. 
Mukatole nyika mukakkale, nkaambo ndime ndamupa njiyanu. 
Pele nyika ileelede kupambaulwa kwiindila mukuuma cisolo mbubweelede musyobo omwe-omwe, musyobo ulaabantu banji uyoopegwa cisi cipati, musyobo ulaabantu bace uyoopegwa cisi ciniini. Eeco cabawida acisolo ncecabo. Mwaabane kweendelana aziinga zyabasikale banu. 
Pele kuti naa mutakabatandi bantu banyika eeyo aabo mbomuyoosiya bayoomupenzya munyika, 
kuti mutakabatandi mubusena bwabo njoonyonyoona ndinywe, mbubonya mbuli mbundali kuyeeya kuyoobacita.”
Lino Mwami Leza wakalailila Mozesi kuti 
aambile bantu ba Baisilayeli kuti, “Mwaakunjila mu Kenani nyika njeyoomupa, minyinza yayo inookkede boobu. 
Munyinza wakumusanza uyoozwida kunkanda ya Zini mane do kumunyinza wa Edomu. Kujwe uyoozwida kugolela Lwizi Lwamunyo. 
Ngooyo mane waakusika kumusanza aakazila ka Akulabimu, waindila mane ku Zini akuyoosika kumusanza wa Kadesyibeniya. Kuzwa waawo uyooya ku Hazaadaa mane kusikila ku Azimoni, 
ooko nkuyoonjila ku mulonga wa Ijipiti waakugolela mu Lwizi Lupati.
“Munyinza wakumbo ndwizi Lupati.
“Wakunyika uyootalikila ku Lwizi Lupati kuyoosika kucilundu ca Hoo. 
Kuzwa ooko ngooyo mane kuyoosika ku Hamati. Wamana uyooya ku Zedadi 
ngooyo waakusika ku Zifuloni waakugolela ku Hazaenani. Ooyu ngomunyinza wakunyika.
“Munyinza ooyu uyootalikila ku Hazaenani kusikila ku Syefamu. 
Kuzwa ooko ngooyo mane ku Libula kulubazu lwakujwe lya Ayini. Wamana uyoongenyuka kutobelezya lwizi lwa Kineleti, 
ngooyo watobelezya mulonga wa Jolodani waakugolela ku Lwizi Lwamunyo. Eeyo njenyika yanu aminyinza mwiigolela.”
Mpawo Mozesi wakaambila Baisilayeli kuti, “Eyi njenyika njemuyooabana kwiindila mukuuma cisolo. Mwami Leza wakalailila kuti ikapegwe kumisyobo iili fuka acisela. 
Nkaambo kakuti misyobo ya Lubeni a Gadi, acisela cimwi caba Manase ili kujwe. Batambula kale caabilo cabo. 
Eeyi misyobo yobilo acisela yatambula kale caabilo cabo kujwe lya Jolodani kulangana a Jeliko kumapaswido aazuba.”
Lino Mwami Leza wakaambila Mozesi kuti, 
“Aaba mbabasololi batikaabanye nyika, Eliyazaa mupaizi, Josyuwa mwanaa Nuni. 
Alimwi usale musololi omwe kuzwa kumusyobo omwe-omwe uyoobagwasya. 
Mazina aabo ngaaya: Kuzwa kumusyobo wa Juda ngu Kelebi mwanaa Jefune, 
kuzwa kumusyobo wa Simiyoni ngu Syimuweli mwana wa Amihudi.” 
Kuzwa kumusyobo wa Benjamini ngu Elidadi mwanaa Kisiloni. 
Kuzwa kumusyobo wa Dani ngu Buku mwanaa Jogili. 
Kuzwa kumusyobo wa Manase mwanaa Josefa ngu Haniyeli mwana wa Efodi. 
Kuzwa kumusyobo wa Efulemu mwanaa Josefa ngu Kemuweli mwanaa Syifutani. 
Kuzwa kumusyobo wa Zebuluni ngu Elizafani mwanaa Panaki. 
Kuzwa kumusyobo wa Isakaa ngu Palitiyeli mwana wa Azani. 
Kuzwa kumusyobo wa Asyee ngu Ahihudi mwanaa Syeloni, 
Kuzwa kumusyobo wa Nafutali ngu Pedaheli mwana wa Amihudi.
Aaba mbabaalumi Mwami Leza mbaakalailila kwaabanya zisi ku Baisilayeli kuti lube lukono lwabo mu Kenani.
Mumabanda aa Mowabu mutala lyamulonga wa Jolodani kuzwa ku Jeliko, Mwami Leza wakaambila Mozesi kuti, 
“Ambila Baisilayeli bape Balevi minzi yakukkala munyika njibatambula antoomwe amacelelo aazingulukide. 
Mbombuboobu mbobatibe aaminzi amacelelo amatanga aabo. 
Macelelo aaya anookwakwabukide tukokola tuli cuulu kuzwida kulukwakwa kusikila nkwaagolela kuzinguluka munzi woonse, 
caamba kuti bbazu lyomwe-lyomwe kuzwa kumagolelo kusikila amwi lilampa tukokola tuli zyuulu zyobilo.”
Minzi iili cisambomwe muliyeeyo njomuyoopa Balevi ibe yakulivunina, ooko wajaya muntunyina nkwakonzya kulivunina. Kunze aayeeyo mukape aimwi minzi iili makumi one aibili. 
Nkokuti antoomwe njomuyoopa Balevi iili makumi one alusele kubikkilizya amacelelo aayo. 
Minzi eeyi igwisigwe kuzwa kuminzi iyoojanika muzisi zyamisyobo imwi. Musyobo mupati upe minzi minji, musyobo muce upe mice.
Lino Mwami Leza wakaambila Mozesi kuti 
alailile Baisilayeli kuti, “Mwaakumana kuzubuka mulonga wa Jolodani alimwi mwaakukkalilila munyika ya Kenani, 
mukasale minzi iiyooba yakulivunina ooko muntu wajaya muntunyina muntenda nkwakonzya kuyoolivunina. 
Muntu uyooinka ooko kuti akalivune katanabetekwa kunkuta. 
Minzi eeyi iili cisambomwe njomuyoopa njeminzi yanu yakulivunina. 
Minzi yotatwe ibe kutala lino lya Jolodani, imwi yotatwe mu Kenani. 
Kuminzi eeyi nkobayoolivunina Baisilayeli abamasi bakkala ambabo kutegwa kufumbwa wajaya muntunyina muntenda nkwayootijila.
“Pele kuti naa wamuumya cibulo, wamana waumwa wafwa, ooyo mujayi, uleelede kujaigwa awalo. 
Alimwi kuti naa wamuumya bbwe wamana waumwa wafwa, ooyo mujayi uleelede kujaigwa awalo. 
Alimwi kuti naa wamuumya cisamu, wamana waumwa wafwa, ooyo mujayi uleelede kujaigwa awalo. 
Simukowa wayooyo wajaigwa nguuelede kujaya ooyo kufumbwa mpaamuswaanina.
“Alimwi kuti naa muntu wayasa muntunyina acaali nikuba kumuyubilila kumuumya cintu, kwamana waumwa wafwa, 
naa wamuumya ntuku kwamana ooyo waumwa wafwa, ooyo mujayi uleelede kujaigwa awalo. Simukowa wayooyo wajaigwa nguuelede kujaya ooyo.
“Pele kuti naa muntu katazi wauma umwi nikuba kumuyasa muntenda, 
naa katamubwene walosya bbwe, akumujaya, eelyo mukuti taakali sinkondonyina alimwi taakamucisa acaali, 
aboobo basinkuta bayoovuninina wakajaya kuzwa kuli simukowa wayooyo wakajaigwa. 
Wamana balamutumina kumunzi ooko nkwaakatijilide. Muntu ooyu unooli kooko, lufu lwamupaizi mupati ndoluyoomwaangununa.
“Pele kuti naa wajaya ooyo wazwida anze lyamagolelo aamunzi wakulivunina, 
wamana simukowa wayooyo wakajaigwa wamujana, ulakonzya kumujaya katakwe mulandu pe. 
Nkankakaako nceelede kukkala mumunzi ooyo kusikila kulufu lwamupaizi mupati. Wamana ulakonzya kupilukila kwakwe. 
Malailile aaya ajatikizya ndinywe alunyungu lwanu kufumbwa nkomuyookkala.
“Lino mujayi ajaigwe buyo kuti kakuli bakamboni, taakwe weelede kujaigwa naa kakuli buyo kamboni omwe pe. 
Mujayi atanununwi pe, pele ajaigwe ncobeni. 
Muntu wakajaya wamana watijila kumunzi wakulivunina atanununwi akupiluka kwakwe kusikila lufu lwamupaizi mupati. 
Mutasofwaazyi cilawo ncomukkede, nkaambo mujayi usofwaazya cilawo. Cilawo cikonzya kusalala naa mujayi wajaigwa. 
Mutasofwaazyi nyika oomo momukkede oomo mwebede ambebo, nkaambo mebo nde Mwami Leza ndili akati ka Baisilayeli.”
Lino bapati bamikwasyi muciinga ca Giliyadi mwanaa Makii, mwanaa Manase, mwanaa Josefa, bakaza kuli Mozesi abasololi bamikwasyi ya Baisilayeli 
bakati, “Mwami Leza naakalailila simaleleesu kwaabanya Baisilayeli nyika, wakalailila kuti cipaanzi camukwesu Zelofehadi cipegwe kubana basimbi. 
Pele atwaambe kuti naa bakwatwa kulibaziinga zimwi, nkokuti cipaanzi ciya ciyooba cabambi, caamba kuti cipaanzi cesu cilaceya. 
Waakusika mwaka walutangalo, cipaanzi cabo ciyooswaanganyizigwa kucipaanzi cabaabo bakwata, aboobo cainkila limwi.”
Lino Mwami Leza wakalailila Mozesi kuti aambile Baisilayeli kuti, “Caamba bamusyobo wa Manase cililuleme. 
Ngaaya malailile aa Mwami Leza kubana basimbi ba Zelofehadi. Bakwatwe kufumbwa muntu ngubayanda, pele abe waciinga cawisi. 
Taakwe cipaanzi canyika mu Isilayeli cikonzya kukonwa aciinga cimbi, ciinga comwe-comwe cinookkede mukatongo kaco. 
Atwaambe musimbi uukonede weelede buyo kukwata muciinga cawisi, mbombuboobu Muisilayeli mbwanoojisi lukono lwawisi. 
Taakwe cipaanzi canyika Muisilayeli cikonzya kukonwa aciinga cimbi, ciinga comwe-comwe cijatilile kucipaanzi caco.”
Lino bana basimbi ba Zelofehadi bakacita mbubonya mbuli Mwami Leza mbwaakalailila Mozesi. 
Nkaambo kaako Mala, Tiliza, Hogila, Mika a Nowa, bakakwatwa kubasazinyina. 
Bakakwata mumikwasyi ya Bamanase mwanaa Josefa, kutegwa cipaanzi cabo cikkalilile.
Eeyi njemilawo amalailile Mwami Leza njaakapa Baisilayeli kwiindila muli Mozesi mumabanda aa Mowabu mutala lyamulonga wa Jolodani kuzwa ku Jeliko.
