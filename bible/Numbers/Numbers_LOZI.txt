Ka lizazi la pili la kweli ya bubeli mwa silimo sa bubeli sa ku zwa kwa batu ba Isilaele mwa Egepita, Muñ'a Bupilo a bulela ku Mushe a nz'a li mwa Tende ya Kopano, ili mwa Lihalaupa la Sinai. A li, 
“Wena ni Aruni mu bale batu ba Isilaele, ka masika ni ka limba za bona. 
Mu ñole mukoloko wa banna kamukana ba lilimo ze mashumi a mabeli, kamba ba bahulu ku fita foo, ba ba lukela ku kena mwa busole. 
Mu kupe nduna wa mba mwa lusika ni lusika kuli a mi tuse.”
Ki ba banna ba ba ketilwe ku tusa. Mwa lusika lwa Rubeni ku ketilwe Elizuri mwan'a Shedeuri. 
Shelumiele mwan'a Zurishadai u ketilwe mwa lusika lwa Simioni. 
Mi ku ketilwe Nashoni mwan'a Aminadabi mwa lusika lwa Juda. 
Mwa lusika lwa Isakare ku ketilwe Netaneele mwan'a Zuari. 
Eliabi mwan'a Heloni u ketilwe mwa lusika lwa Zebuloni. 
Ku ketilwe Elishama mwan'a Amihudi mwa lusika lwa Eferaimi mwan'a Josefa, mi mwa lusika lwa Manase mwan'a Josefa ku ketilwe Gamaliele mwan'a Pedazuri. 
Abidani mwan'a Gidioni u ketilwe mwa lusika lwa Benjamine. 
Mi ku ketilwe Akiezele mwan'a Amishadai mwa lusika lwa Dani. 
Mwa lusika lwa Asere ku ketilwe Pagiele mwan'a Okurani. 
Eliasafi mwan'a Reuele u ketilwe mwa lusika lwa Gadi. 
Mi ku ketilwe Akira mwan'a Enani mwa lusika lwa Nafetali. Ki ba banna ba ba ne ba ketilwe.
Manduna ba mishuku ba, be n'e li baeteleli mwa masika a bona, ne ba ketezwi musebezi wo mwa sicaba.
Mushe ni Aruni ba nga banna ba lishumi ka ba babeli ba. 
Ba biza sicaba kamukana ka lizazi la pili la kweli ya bubeli. Batu kaufela ba ñolwa ka mishiku ni ka limba za bona, mi mabizo a banna kamukana ba lilimo ze mashumi a mabeli ni ku fita a balwa ni ku ñolwa. 
Mushe a eza sina mw'a n'a laelezi Muñ'a Bupilo. U ñolezi batu mwa Lihalaupa la Sinai.
Mwa baikulu ba Rubeni mweli wa Jakobo, banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Rubeni ne li ba likiti ze mashumi a mane ka ze silezi ni mianda i ketalizoho.
Mwa baikulu ba Simioni banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Simioni ne li ba likiti ze mashumi a ketalizoho ka ze supile ni ze peli ka mianda ye milalu.
Mwa baikulu ba Gadi banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Gadi ne li ba likiti ze mashumi a mane ka ze ketalizoho ni mianda ye silezi ka mashumi a ketalizoho.
Mwa baikulu ba Juda banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Juda ne li ba likiti ze mashumi a supile ka ze ne ni mianda ye silezi.
Mwa baikulu ba Isakare banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Isakare ne li ba likiti ze mashumi a ketelizoho ka ze ne ni mianda ye mine.
Mwa baikulu ba Zebuloni banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Zebuloni ne li ba likiti ze mashumi a ketalizoho ka ze supile ni mianda ye mine.
Mwa baikulu ba Eferaimi banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Eferaimi ne li ba likiti ze mashumi a mane ka mianda i ketalizoho.
Mwa baikulu ba Manase banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Manase ne li ba likiti ze mashumi a malalu ka ze peli ni mianda ye mibeli.
Mwa baikulu ba Benjamine banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Benjamine ne li ba likiti ze mashumi a malalu ka ze ketalizoho ni mianda ye mine.
Mwa baikulu ba Dani banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Dani ne li ba likiti ze mashumi a silezi ka ze peli ni mianda ye supile.
Mwa baikulu ba Asere banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Asere ne li ba likiti ze mashumi a mane ka si li siñwi ni mianda i ketalizoho.
Mwa baikulu ba Nafetali banna ba lilimo ze mashumi a mabeli ni ku fita, ba ba ne ba lukela ku kena mwa busole, ne ba ñozwi ka mabizo, ka ku ya ka mishiku ni limba za bona. 
Palo ya bona mwa lusika lwa Nafetali ne li ba likiti ze mashumi a ketalizoho ka ze talu ni mianda ye mine.
Ba ki bona ba ba balwa ni ku ñolwa ki Mushe ni Aruni hamoho ni manduna ba mishiku, be n'e li baeteleli ba masika a bona. 
Banna ba Isilaele kaufela ba lilimo ze mashumi a mabeli ni ku fita, ba ba ne ba lukela ku kena mwa ndwa, ne ba ñozwi ka mabizo, ka ku ya ka mishiku ni limba za bona. 
 Ba ba ñolwa kaufela ki banna ba ba eza likiti ze mianda ye silezi ka ze talu ni mianda i ketalizoho ka mashumi a ketalizoho.
Kono Malivi ne ba si ka ñolwa ni masika a mañwi. 
Ne li cwalo kakuli Muñ'a Bupilo n'a ize ku Mushe, 
“Ha u ñola palo ya batu ba Isilaele, u si ke wa kopanyeleza ni lusika lwa Livi. 
Kono Malivi u ba fe musebezi wa ku babalela Tende ya Kopano ni za yona kaufela. Ba ta i lwala ni za yona kamukana, ba sebeze mwateñi, mi ba i tome mwahal'a mafulo a bona. 
Ha mu tutisa mafulo a mina, Malivi ba swanezi ku yahulula Tende, ni ku y'o i toma hape mwa mafulo a manca. Kono mutu feela ya ta sutelela kwa Tende yeo, u ta bulaiwa. 
Maisilaele kaufela ba ta yaha mafulo, ka litopa-topa, mutu ni mutu ni sitopa sa hae mwatas'a ndembela ya habo. 
Kono Malivi ba ta potolosa Tende ya Kopano ka mafulo a bona, ku i libelela, kuli ku si ke kwa ba ni ya ka sutelela fakaufi, kakuli a ka swana a ni nyemisa kuli ni nate sicaba sa Isilaele.” 
Cwale batu ba Isilaele ba eza lika kaufela z'a n'a laezwi Mushe ki Muñ'a Bupilo.
Muñ'a Bupilo a fa Mushe ni Aruni litaelo ze. 
Maisilaele ha ba toma mafulo, mutu ni mutu a tome tende ya hae mwatas'a ndembela ya sitopa sa hae, ni ndembela ya mushiku wa habo. Mafulo a swanezi ku beya Tende ya Kopano mwahali.
Kwa neku la upa ko ku pazuha lizazi, ba ba kwatas'a ndembela ya mafulo a Juda ba tome litende za bona. Nduna wa lusika lwa Juda ki Nashoni mwan'a Aminadabi. 
Mwa likolo la hae ba ba ñolilwe ne li ba ba eza ba likiti ze mashumi a supile ka ze ne ni mianda ye silezi. 
Ku bapana ni bona ku ka ba lusika lwa Isakare. Nduna wa lusika lwa Isakare ki Nataneele mwan'a Zuari. 
Mwa likolo la hae ba ba ñolilwe ne li ba ba eza ba likiti ze mashumi a ketalizoho ka ze ne ni mianda ye mine. 
Ku bapana ni bona ku ka ba lusika lwa Zebuloni. Nduna wa lusika lwa Zebuloni ki Eliabi mwan'a Heloni. 
Mwa likolo la hae ba ba ñolilwe ne li ba ba eza ba likiti ze mashumi a ketalizoho ka ze supile ni mianda ye mine. 
Ba ba ñolilwe mwa mafulo a Juda ki ba ba eza likiti ze mwanda ka mashumi a supile ni si li siñwi ka ze silezi ni mianda ye mine ka makolo a bona.
Kwa neku la mboela, ba ba kwatas'a ndembela ya mafulo a Rubeni ba tome litende za bona. Nduna wa lusika lwa Rubeni ki Elizuri mwan'a Shedeuri. 
Mwa likolo la hae ba ba ñolilwe ne li ba ba eza ba likiti ze mashumi a mane ka ze silezi ni mianda i ketalizoho. 
Ku bapana ni bona ku ka ba lusika lwa Simioni. Nduna wa lusika lwa Simioni ki Shelumiele mwan'a Zurishadai. 
Mwa likolo la hae ba ba ñolilwe ne li ba ba eza ba likiti ze mashumi a ketalizoho ka ze supile ni ze peli ka mianda ye milalu. 
Ku bapana ni bona ku ka ba lusika lwa Gadi. Nduna wa lusika lwa Gadi ki Eliasafi mwan'a Reule. 
Mwa likolo la hae ba ba ñolilwe ne li ba ba eza ba likiti ze mashumi a mane ka ze ketalizoho ni mianda ye silezi ka mashumi a ketalizoho. 
Ba ba ñolilwe mwa mafulo a Rubeni ki ba ba eza likiti ze mwanda ka mashumi a ketalizoho ni si li siñwi ka mianda ye mine ni mashumi a ketalizoho ka makolo a bona.
Cwale mwahal'a mafulo a mabeli a pili ni a mabeli a mafelelezo, ki hona mo ba ta zamaya Malivi, ba nze ba lwezi Tende ya Kopano. Mafulo a mañwi ni a mañwi a ta zamaya ka mukwa o swana ni wa ku tibelela, lusika ni lusika mwa sibaka sa lona ili mwatas'a ndembela ya lona.
Kwa neku la wiko ba ba kwatas'a ndembela ya mafulo a Eferaimi ba tome litende za bona. Nduna wa lusika lwa Eferaimi ki Elishama mwan'a Amihudi. 
Mwa likolo la hae ba ba ñolilwe ne li ba ba eza ba likiti ze mashumi a mane ka mianda i ketalizoho. 
Ku bapana ni bona ku ka ba lusika lwa Manase. Nduna wa lusika lwa Manase ki Gamaliele mwan'a Pedazuri. 
Mwa likolo la hae ba ba ñolilwe ne li ba ba eza ba likiti ze mashumi a malalu ka ze peli ni mianda ye mibeli. 
Ku bapana ni bona ku ka ba lusika lwa Benjamine. Nduna wa lusika lwa Benjamine ki Abidani mwan'a Gidioni. 
Mwa likolo la hae ba ba ñolilwe ne li ba ba eza ba likiti ze mashumi a malalu ka ze ketalizoho ni mianda ye mine. 
Ba ba ñolilwe mwa mafulo a Eferaimi ki ba ba eza likiti ze mwanda ka ze supile ni si li siñwi ka mwanda u li muñwi ka makolo a bona.
Kwa neku la mutulo ba ba kwatas'a ndembela ya mafulo a Dani ba tome litende za bona. Nduna wa lusika lwa Dani ki Akiezele mwan'a Amishadai. 
Mwa likolo la hae ba ba ñolilwe ne li ba ba eza ba likiti ze mashumi a silezi ka ze peli ni mianda ye supile. 
Ku bapana ni bona ku ka ba lusika lwa Asere. Nduna wa lusika lwa Asere ki Pagiele mwan'a Okurani. 
Mwa likolo la hae ba ba ñolilwe ne li ba ba eza ba likiti ze mashumi a mane ka si li siñwi ni mianda i ketalizoho. 
Ku bapana ni bona ku ka ba lusika lwa Nafetali. Nduna wa lusika lwa Nafetali ki Akira mwan'a Enani. 
Mwa likolo la hae ba ba ñolilwe ne li ba ba eza ba likiti ze mashumi a ketalizoho ka ze talu ni mianda ye mine. 
Ba ba ñolilwe mwa mafulo a Dani ki ba ba eza likiti ze mwanda ka mashumi a ketalizoho ni ze supile ni mianda ye silezi ka makolo a bona.
Palo ya batu ba Isilaele kamukana, ba ba ñozwi mwa masika a bona ka litopa-topa, n'e li likiti ze mianda ye silezi ka ze talu ni mianda i ketalizoho ka mashumi a ketalizoho. 
Kono, sina Muñ'a Bupilo mw'a n'a laelezi Mushe, Malivi ne ba si ka ñolwa hamoho ni Maisilaele kamukana.
Cwalehe, batu ba Isilaele ba eza lika kamukana z'a n'a laezwi Mushe ki Muñ'a Bupilo. Ba bañwi ni ba bañwi ba toma mafulo mwatas'a ndembela ya bona, mi yo muñwi ni yo muñwi a zamaya ni ba mushiku wa habo.
Lo, ki lona lusika lwa Aruni ni Mushe ku fitela f'a bulelela Muñ'a Bupilo ku Mushe fa Lilundu la Sinai. 
 Aruni n'a na ni bana ba bashimani ba bane, ili Nadabi, mweli wa hae, Abihu, Eliazare ni Itamare. 
Ne ba tozizwe ni ku beiwa fa buprisita. 
 Kono Nadabi ni Abihu ne ba bulailwe mwa Lihalaupa la Sinai ha ne ba tiselize Muñ'a Bupilo mulilo o n'o si ka kena. Ne ba si na bana. Cwale Eliazare ni Itamare ba sebeza ba li baprisita ka nako y'a n'a sa pila ndat'a bona Aruni.
Muñ'a Bupilo a li ku Mushe, 
“Tisa ba lusika lwa Livi kwa pili, mu u ba kete kuli ba be batusi ba muprisita Aruni. 
Ba ta eza musebezi o tokwahala mwa Tende ya Kopano, ba nze ba tusa baprisita ni sicaba kamukana. 
Ba ta tokomela lisebeliso za mwa Tende ni ku peta misebezi kaufela ya Maisilaele ba bañwi. 
Buikalabelo feela bwa Malivi ki bwa ku tusa Aruni ni bana ba hae. 
Kono Aruni ni bana ba hae u ta ba ketela ku eza misebezi ya buprisita. Mutu kaufela ya ta lika ku eza misebezi ya bona yeo u ta bulaiwa.”
Muñ'a Bupilo a li ku Mushe, 
“Cwale ni nga Malivi mwa sibaka sa baeli kaufela ba sicaba sa Isilaele, mi ba ta ba ba ka. 
 Ni eza cwalo kakuli baeli ba bashimani kamukana ki ba ka. Ha ne ni bulaile baeli kaufela ba mwa Egepita, n'e li ku ikungela mweli mwa mba ni mba ya Maisilaele kamukana, ni maizibulo a limunanu kaufela. Ki na Muñ'a Bupilo.”
Mwa Lihalaupa la Sinai, Muñ'a Bupilo a fa Mushe litaelo. 
N'a na ni ku ñola Malivi ka limba ni ka mishiku ya bona, a nz'a kenya mwa buka bashimani kaufela ku kala ka ya na ni kweli i liñwi, kamba ku fita fo. 
Mi Mushe a eza cwalo. 
Livi n'a na ni bana ba bashimani ba balalu, ili bo Gerishoni, Kohati ni Merari. 
Bao, n'e li bona bo kukw'a batu ba mishiku ye na ni mabizo a bona. Gerishoni n'a na ni bana ba babeli ba bashimani, ili bo Libini ni Shimei. 
Kohati yena n'a na ni ba bane, ili bo Amirami, Izari, Heberoni ni Uziele. 
Haili Merari, yena, n'a na ni ba babeli, ili bo Mahali ni Mushi. Bao, n'e li bona bo kukw'a batu ba masika a na ni mabizo a bona.
Limba ze peli n'e li za mushiku wa Gerishoni, ili mba ya Libini ni ya Shimei. 
Palo ya bana ba bashimani ba kweli i liñwi ni ba ba fitelela fo, ba ba ne ba ñozwi, n'e li ba likiti ze supile ni mianda i ketalizoho. 
Ba mushiku wo ne ba swanezi ku tibelela kwa mulaho a Tende ili kwa neku la wiko. 
Eliasafi, mwan'a Laele, n'e li nduna wa mushiku wa bona. 
Ne ba na ni buikalabelo ka za Tende ya Kopano, ze apesa Tende kaufela, ni lisila la fa munyako. 
Hape ne ba na ni buikalabelo ka za masila a kwa malibela a potolohile Tende ni katala, ni lisila la fa munyako wa malibela. Ne ba na ni maata fa misebezi kaufela ye amana ni lika zeo kamukana.
Limba ze ne n'e li za mushiku wa Kohati, ili za Maamirami, Maizari, Maheberoni ni Mauziele. 
Palo ya bana ba bashimani ba kweli i liñwi kamba ku fita fo, ba ba ne ba ñozwi, n'e li ba likiti ze supile ka si li siñwi ni mianda ye silezi. 
Ba mushiku wo, ne ba swanezi ku tibelela kwa neku la mboela wa Tende. 
Elizafani mwan'a Uziele n'e li nduna wa bona. 
Ne ba na ni buikalabelo ka za Likwati la Bulikani, tafule, sipahekelo sa lilampi, tutala, lika ze ne ba sebelisa baprisita mwa Sibaka se si Kenile, lisila la kwa munyako wa Sibaka se si Kenile Hahulu, ni misebezi kamukana ye amana ni zeo.
Nduna wa Malivi n'e li Eliazare, mwan'a muprisita Aruni. N'a li muzamaisi wa ba ba ne ba sebeza mwa Sibaka se si Kenile.
Limba ze peli n'e li za mushiku wa Merari, ili ya Mamahali ni ya Mamushi. 
Palo ya bana ba bashimani ba ba ne ba ñozwi, ba kweli i liñwi kamba ku fita fo, n'e li ba likiti ze silezi ni mianda ye mibeli. 
Nduna wa lusika lo n'e li Zuriele, mwan'a Abihaili. Lusika lo ne lu swanezi ku tibelela kwa neku la mutulo wa Tende. 
Ne ba filwe maata a ku talima za likota za tende, miambeso ya yona, misumo, matomelo, ze nungahanisa kaufela ni misebezi kamukana ye amana ni lika zeo. 
Hape ne ba na ni buikalabelo fahalimw'a misumo, matomelo, likonkwani ni mihala ya lapa.
Mushe, Aruni ni bana ba hae ne ba swanezi ku tibelela fapil'a Tende ya Kopano kwa neku la upa. Ne ba na ni maata a ku zamaisa lisebelezo za sicaba sa Isilaele ze n'e ezezwa mwa Sibaka se si Kenile. Mañi ni mañi ya n'a lika ku eza cwalo n'a bulaiwa. 
Palo ya bana ba Malivi ba bashimani ba kweli i liñwi kamba ku fita fo, b'a n'a ñolisize Mushe ka mishiku, ili ka taelo ya Muñ'a Bupilo, n'e li likiti ze mashumi a mabeli ka ze peli.
Muñ'a Bupilo a li ku Mushe, “Ñola baeli kaufela ba Maisilaele ka mabizo a bona ku kala ku ba kweli i liñwi kamba ku fita fo. 
Ki na Muñ'a Bupilo. Ni iketela Malivi kuli ba be ba ka, mwa sibaka sa baeli kamukana ba bashimani, mi hape ni iketela ni likomu za Malivi mwa sibaka sa maizibulo a likomu kaufela.” 
Mushe a eza se ne si laezwi, mi a ñola baeli ba bashimani kaufela. 
Kih'a kala ku ba kweli i liñwi ku isa ku ba bahulu. Palo ya bona ya ba likiti ze mashumi a mabeli ka ze peli ni mianda ye mibeli ka mashumi a supile ni ba balalu.
Muñ'a Bupilo a li ku Mushe, 
“Cwale u ni sumekele Malivi kuli ba be ba ka mwa sibaka sa baeli ba Maisilaele ba bashimani kamukana. Hape u ni sumekele ni likomu za Malivi mwa sibaka sa maizubulo a likomu za Maisilaele. 
Kakuli palo ya baeli ba Maisilaele i fita ya Malivi ka mianda ye mibeli ka mashumi a supile ni ba balalu, u swanezi ku lekulula bana ba palo yeo. 
Ku yo muñwi ni yo muñwi, u zwise butanu bwa muwaya-waya wa silivela, ka ku ya ka teko ye tomilwe 
Mali ao, u a fe Aruni ni bana ba hae.” 
Mushe a eza cwalo. 
A nga mali a eza sikiti si li siñwi ni mianda ye milalu ka mashumi a silezi ni ze ketalizoho ya muwaya-waya wa silivela. 
A a fa Aruni ni bana ba hae, sina mw'a n'a laelezwi ki Muñ'a Bupilo.
Muñ'a Bupilo a fa Mushe litaelo. 
Mushe n'a na ni ku bala Malivi ba mushiku wa Kohati, ka masika ni limba za bona. 
N'a na ni ku ñola banna kamukana ba lilimo ze mwahal'a ze mashumi a malalu ni ze mashumi a ketalizoho, ba ba ne ba swanezi ku sebeza mwa Tende ya Kopano. 
Musebezi wa bona ki wa lika ze kenile hahulu.
Muñ'a Bupilo a fa Mushe litaelo ze, a li, “Ha s'e li nako ya ku yahulula mafulo, Aruni ni bana ba hae ba ta kena mwa Tende, ba pahulule lisila le li fapil'a Likwati la Bulikani, mi ba apese likwati ka lona. 
Ba ta kwahela likwati ka litalo le linde, mi fahalimw'a lona ba apese lisila le litala, kihona ba ta comeka mitiyo.
“Ba ta yala lisila le litala fa tafule fo ku beiwa linkwa ze fiwa Muñ'a Bupilo. Hape ba beye fateñi mikeke, mikeke ya kwiti ya ku ciseza insense, mikeke ya kwiti ya limpo, ni linkwana za limpo za waine. Linkwa li ta siiwa fa tafule. 
Zeo kamukana li kwahelwe ka lisila le lifubelu, mi ku apeswe litalo le linde fahalimu. Kihona ku ta comekiwa mitiyo.
“Ba ta nga lisila le litala, mi ba apese sipahekelo sa lilampi hamoho ni malampi a sona, mamangato, mañetana a mulilo, ni lilibelo za mafula a olive. 
Ba ta si putela mwa litalo le linde hamoho ni lisebeliso za sona, mi kihona ba ta si beya fa mutiyo.
“Ku zwa fo, ba ta kwahela katala ka gauda ka lisila le litala, mi fahalimw'a lona ba ta apesa litalo le linde, mi kihona ba ta comeka mitiyo. 
Ba ta nga lika kaufela ze sebeliswa mwa Sibaka se si Kenile, ba li putele mwa lisila le litala, ba kwahele fahalimu ka litalo le linde, mi ba li beye fa mutiyo. 
Ba ta olela mulola fa katala, mi ba ka apese ka lisila le litala. 
Cwale ba ta beya fateñi lika kamukana ze sebeliswa kwa katala ili mañetana a mulilo, tushuto, lifocolo ni likotolo. Cwale, ba li apese ka litalo le linde, mi ba comeke mitiyo.
“Nako ya ku yahulula mafulo ha i se i fitile, ba mushiku wa Kohati ba ka taha ku t'o lwala libyana ze kenile, Aruni ni bana ba hae ha ba se ba felize ku li apesa hamoho ni lisebeliso za zona kamukana. Ba mushiku wa Kohati ba si ke ba lika ku swala nihaili si li siñwi sa libyana ze kenile. Ha ba ka eza cwalo, ba ka shwa.
“Eliazare, mwan'a muprisita Aruni, ki yena ya ka talima za Tende kaufela hamoho ni mafula a mwa malampi, insense, limpo za lico, mafula a ku tozisa ni lika kamukana za mwa Tende ze ketezwi Muñ'a Bupilo.”
Muñ'a Bupilo a li ku Mushe ni Aruni: 
“Mu bone kuli ha mu kauhani Makohati kwa Malivi. 
Ba si ke ba bulaiwa bakeñisa ku sutelela kwa libyana ze, ze kenile hahulu. Kuli ku si ke kwa ezahala cwalo, Aruni ni bana ba hae ba ta kena mwahali ku y'o fa mutu ni mutu musebezi wa hae, ni ku mu bulelela s'a swanezi ku lwala. 
Kono haiba Makohati ba kena mwa Tende, mi ba bona baprisita ha ba lukisa libyana ze kenile zeo ze tutiswa, ba ta shwa.”
Muñ'a Bupilo a fa Mushe litaelo. 
Mushe n'a na ni ku bala Malivi ba mushiku wa Gerishoni ka mishiku ni limba za bona. 
Hape Mushe n'a ni ku ñola banna kaufela ba lilimo ze mwahal'a ze mashumi a malalu ni ze mashumi a ketalizoho, ba ba ne ba lukela ku sebeza mwa Tende ya Kopano. 
Ba lukela ku lwala libyana ze. 
Tende ya Kopano, lisila la yona ni litata la litalo la mwahali ni la litalo le linde la fahalimu, lisila la kwa munyako, 
masila ni mihala ya lapa le li potolohile Tende ni katala, masila a kwa munyako wa lapa ni lika kamukana ze itusiswa ku ngungahanya lika ze. Ba ta eza misebezi ye tokwahala kamukana. 
Mushe ni Aruni ba swanezi ku bona kuli Magerishoni ba eza misebezi kaufela ni ku lwala lika kamukana ze ba laelwa ki Aruni ni bana ba hae. 
Ye, ki yona misebezi ya ba mushiku wa Gerishoni mwa Tende ya Kopano. Ba ta eza misebezi yeo ka zamaiso ya Itamare, mwan'a muprisita Aruni.
Muñ'a Bupilo a bulelela Mushe ku bala Malivi ba mushiku wa Merari, ka mishiku ni limba za bona. 
Mushe n'a ni ku ñola banna kaufela ba lilimo ze mwahal'a ze mashumi a malalu ni ze mashumi a ketalizoho, ba ba lukela ku sebeza mwa Tende ya Kopano. 
Ba, ki bona ba ba ta lwala mabala, mabalelo, misumo ni matomelo a Tende, 
misumo ye potoloha lapa, matomelo a yona, likonkwani ni mihala ya lapa le li potolohile Tende, hamoho ni lika kamukana ze itusiswa ku ngungahanya lika zeo. Mutu ni mutu u ta bulelelwa s'a swanezi ku lwala. 
Ye ki yona misebezi ya ba mushiku wa Merari mwa Tende ya Kopano. Ba ta eza misebezi yeo ka zamaiso ya Itamare, mwan'a muprisita Aruni.
Ka ku latelela taelo ya Muñ'a Bupilo, Mushe, Aruni ni baeteleli ba sicaba ba bala mushiku wa Kohati ka limba za ona. 
Ba ñola banna kamukana ba lilimo ze mwahal'a ze mashumi a malalu ni ze mashumi a ketalizoho, ba ba ne ba lukela ku sebeleza mwa Tende ya Kopano. 
Ba ba balilwe ku bona ka limba za bona ki ba ba eza likiti ze peli ka mianda ye supile ni mashumi a ketalizoho. 
Ba, ki ba ba ñolwa mwa mushiku wa Kohati kaufela ba ba ne ba lukela ku sebeleza mwa Tende ya Kopano. Ba ñolilwe ki Mushe ni Aruni sina mw'a n'a laelezi Muñ'a Bupilo.
Ka ku latelela taelo ya Muñ'a Bupilo, Mushe, Aruni ni baeteleli ba sicaba ba bala mushiku wa Gerishoni ka limba za ona. 
Ba ñola banna kamukana ba lilimo ze mwahal'a ze mashumi a malalu ni ze mashumi a ketalizoho, ba ba ne ba lukela ku sebeleza mwa Tende ya Kopano. 
Ba ba balilwe ku bona ka limba za bona ki ba ba eza likiti ze peli ka mianda ye silezi ni mashumi a malalu. 
Ba, ki ba ba ñolwa mwa mushiku wa Gerishoni kaufela ba ba ne ba lukela ku sebeleza mwa Tende ya Kopano. Ba ñolilwe ki Mushe ni Aruni sina mw'a n'a laelezi Muñ'a Bupilo.
Ka ku latelela taelo ya Muñ'a Bupilo, Mushe, Aruni ni baeteleli ba sicaba ba bala mushiku wa Merari ka limba za ona. 
Ba ñola banna kamukana ba lilimo ze mwahal'a ze mashumi a malalu ni ze mashumi a ketalizoho, ba ba ne ba lukela ku sebeleza mwa Tende ya Kopano. 
Ba ba balilwe ku bona ka limba za bona ki ba ba eza likiti ze talu ka mianda mibeli. 
Ba, ki ba ba ñolwa mwa mushiku wa Merari kaufela ba ba ne ba lukela ku sebeleza mwa Tende ya Kopano. Ba ñolilwe ki Mushe ni Aruni sina mw'a n'a laelezi Muñ'a Bupilo.
Ibe Mushe, Aruni ni baeteleli ba sicaba ba ñola Malivi kaufela ka mishiku ni limba za bona. 
Ba ñola banna kamukana ba lilimo ze mwahal'a ze mashumi a malalu ni ze mashumi a ketalizoho, ba ba ne ba lukela ku sebeleza mwa Tende ya Kopano. 
Ba ba ñolilwe ka mishiku ya bona ba eza likiti ze supile ka si li siñwi ni mianda i ketalizoho ka mashumi a supile ni li li liñwi.
Munna ni munna a fiwa musebezi wa hae wa mwa Tende kamba ku lwala, ili ka taelo ya Muñ'a Bupilo ka Mushe, mi yo muñwi ni yo muñwi a ñolwa sina mw'a n'a laelezwi Mushe ki Muñ'a Bupilo.
Mulimu a li ku Mushe, 
“Laela Maisilaele kuli ba zwise mwa mafulo mutu kaufela ya na ni butuku bwa mbingwa kamba bwa sooya, kamba mutu ufi ni ufi ya isilafalize ka ku swala-swala situpu. 
Mu zwise batu bao kamukana ba ba si ka kena, ili kuli ba si ke ba silafala mafulo, mo ni pila ni batu ba ka.” 
Maisilaele ba utwa, mi ba ba zwisa mwa mafulo kaufel'a bona.
  Muñ'a Bupilo a fa Mushe litaelo. 
Mushe n'a na ni ku fa batu litaelo ze za sicaba sa Isilaele kuli, “Mutu h'a sa sepahali ku Muñ'a Bupilo ka ku foseza yo muñwi, u na ni mulatu. 
U swanezi ku ipulela libi za hae ni ku lifela ya foselizwe mulatu wa hae kaufela, mane a ekeze ñambeko ya kalulo ya buketalizoho ya tifo. 
Kono haiba mutu yo ya foselizwe a shwile, mi a si na wahabo ya lukela ku amuhela tifo yeo, fohe i ta fiwa Muñ'a Bupilo kuli i be ya muprisita. Tifo yeo ki ñambeko ye beiwa fa poho ya ngu ye itusiswa kwa ku mu kenisa. 
Ku cwalo ni ku zona limpo ze ñwi za Maisilaele ze ba tisezanga Muñ'a Bupilo. Ki za muprisita ya li amuhela. 
Muprisita yo muñwi ni yo muñwi u ta buluka limpo ze tiswa ku yena.
Muñ'a Bupilo a fa Mushe litaelo. 
Mushe n'a na ni ku fa Maisilaele litaelo ze kuli, “Munna wa kona ku nuhelela kuli musal'a hae h'a sepahali. 
Wa kona ku nuhelela ni kuli mwendi u isilafalize ka ku fosa ni munna u sili, kono a si na niti hande kakuli musali u patile taba, hape ne ku si na paki, ni musali h'a si ka swaleha. 
Hape munna wa kona ku nuhelela, musal'a hae nih'a si ka fosa. 
Ku zona litaba zeo, munna u lukela ku isa musal'a hae ku muprisita. A lwale ni mpo ye tomilwe, ili likomoki ze peli za bupi, kono a si ke a bu sela mafula a olive kamba ku beya fateñi insense, kakuli ki mpo ya taba ya ku nuhelela, mi ili kuli ku fumanehe niti.
“Muprisita u ta fitiseza musali kwapili ni ku mu yemisa fapil'a Muñ'a Bupilo. 
Muprisita u ta sela mezi mwa mukeke wa lizupa wa kwiti, mi a ñwate mubunyana o mwa Tende ya Kopano, mi a u sele mwa mezi. 
Cwale muprisita u ta tatulula milili ya musali yo, mi a beye mpo ya bupi mwa mazoho a hae. Kihona a ta swala mukeke wa mezi a baba a tisa sikuto. 
U ta konkisa musali. U ta li ku yena, ‘Haiba u si ka fosa ni munna, ha u na ku holofazwa ki sikuto se si ka tiswa ki mezi a. 
Kono mwendi u fosize! 
Fohe, Muñ'a Bupilo a fetule libizo la hao sikuto mwahal'a banabahenu. A kwale zwalo ya hao, mi a luluhise mba ya hao. 
Mezi a, a kena mwa mba ya hao, a i luluhisa. Mi hape a kwale ni zwalo ya hao.’
“Cwale muprisita u ta ñola sikuto seo, mi a tapise muñolo wo mwa mukeke wa mezi a baba. 
Muprisita u ka nwisa musali mezi ao, kuli a mu utwise butuku. 
Kono pili a si ka eza cwalo u ta nga mpo ya bupi mwa mazoho a musali, a bu nanulele mwahalimu ili ku bu fitisa ku Muñ'a Bupilo, mi a bu beye fa katala. 
Cwale u ta ñwata mwateñi lizoho le li tezi, kuli i be mpo ya kupuzo, mi a bu ciseze fa katala. Kwa mafelelezo, u ta nwisa musali mezi ao. 
Haiba a fosize, mezi a ta mu utwisa hahulu butuku, mba ya hae i ta luluha, mi zwalo ya hae i ta kwaleha. Libizo la hae li ta ba sikuto mwahal'a bahabo. 
Kono haiba a si na mulatu, h'a na ku holofala, mi u ta kona ku ipelela hande.
“Wo, ki ona mulao wa lifufa. Musali ya li mwa maata a munn'a hae wa kona ku izamaela ni ku isinya. 
Hape munna wa kona ku nahanela musal'a hae kuli u fosize. U ta yemisa musal'a hae fapil'a Muñ'a Bupilo, mi muprisita u ta eza sebelezo yeo ka mulao. 
Munna, yena, h'a na ku ba ni mulatu, kono haiba musali a na ni mulatu, u swanezi ku utwiswa butuku.”
Muñ'a Bupilo a fa Mushe litaelo. 
Mushe n'a na ni ku fa batu ba Isilaele litaelo ze kuli, “Munna kamba musali ufi ni ufi wa kona ku itama kuli u ta ba wa Muñ'a Bupilo, mi a ipeya ku yena. 
 U ta tuhela waine ni bucwala. H'a na ku nwa sifi ni sifi se si ezizwe ka miselo ya likota za veine, kamba ku ca yona miselo yeo. 
H'a nz'a li wa Munazareni cwalo, h'a na ku ca se si zwa kwa likota za veine, i ka ba minjeke kamba makapi a zona.
“H'a nz'a li mwa buitamo bwa ku ba Munazareni, h'a swaneli ku ikuta milili kamba ku ipeula milelu. U tamilwe ki luci lwa hae nako kaufela h'a sa ipeile ku Muñ'a Bupilo, mi u ta uta milelu ni milili kuli li hule. 
H'a na ku sutelela kwa situpu. 
H'a na ku sutelela nihaiba sa ndat'ahe, sa m'ahe, sa muhulwan'a hae kamba sa kaizel'a hae. A si ke a isilafaza ka ku sutelela kwatuko a situpu, kakuli milili ya hae ki poniso ya kuli ki wa Mulimu. 
H'a nz'a li Munazareni cwalo, u sumekezwi Muñ'a Bupilo.
“Haiba mutu a ka shwela kwatuko a Munazareni ka lifu la sipundumukela, mi a silafaza milili ye kenile ya Munazareni yo, u ta ina mazazi a supile, kihona a ta kuta milili ni ku ipeula mulelu, mi ka mukwa wo, u ta kena ka mulao. 
Ka lizazi la busupa ka li li liñwi, u ta tisa maiba a mabeli kamba linkwilimba ze peli ku muprisita ili kwa munyako wa Tende ya Kopano. 
Muprisita u ta eza ye ñwi ya zona sitabelo sa libi, mi ye ñwi i be ya sitabelo sa ku cisa, mi ka mukwa wo a eze sebelezo ya ku kenisa mutu yo kabakala ku sutelela kwa situpu. I sa li ka lona lizazi leo, mutu yo u ta kenisa toho ya hae. 
Mi u ka kutela ku ba wa Muñ'a Bupilo sinca hape. Nako ya hae ya pili ya buitamo ha i sa balwa, kakuli milili ya hae ye n'e kenile i silafalizwe. U lukela ku tisa nkomwana ya ngu ya silimo si li siñwi ku ba mpo ya tifo.
  “Munazareni u lukela ku ikenisa cwana h'a s'a felize buitamo bwa hae. U ta ya kwa munyako wa Tende ya Kopano. 
Cwale a y'o fa Muñ'a Bupilo limunanu ze talu ze si na fo li nyazahala, ili pohwana ya ngu ya silimo si li siñwi ya sitabelo sa ku cisa, nkomwana ya ngu ya sitole ya silimo si li siñwi, ili ya sitabelo sa ku zwisa libi, ni poho ya ngu ya sitabelo sa ku tiisa bulikani. 
Hape, u ta tisa sizuma sa linkwa ze si na mumela, ili linkwa ze kima za bupi bo bu kopanyizwe ni mafula a olive, ni mañende a masisani a lambilwe mafula a olive, hamoho ni limpo ze tokwahala za mabele ni waine.
“Muprisita u ta li fitisa fapil'a Muñ'a Bupilo, mi a li eze sitabelo sa ku zwisa libi ni sitabelo sa ku cisa. 
U ka ezeza Muñ'a Bupilo sitabelo sa poho ya ngu, ili mpo ya ku tiisa bulikani. A fitise ni sizuma sa linkwa hamoho ni limpo za mabele ni waine. 
Munazareni yo, u ta ikutela milili fa munyako o liba kwa Tende ya Kopano, mi a y'o i beya mwa mulilo fo ku cisezwa sitabelo sa ku tiisa bulikani.
“Cwale muprisita u ta nga sipaka sa ngu, ha si se si apehilwe. Hape a nge sinkwa si li siñwi se sikima, ni liñende le lisisani mwa sizuma, mi a li beye mwa mazoho a Munazareni. 
Ku zwa fo, muprisita u ta li fitisa ku Muñ'a Bupilo, ili limpo ze kenile za muprisita, li ekezwe kwa pita ni silupi sa ngu. Zeo ki za hae ka swanelo. Ha ku felile zeo, Munazareni a ka nwa waine.
“Ye ki yona milao ya Manazareni. Kono haiba yo muñwi wa bona a sepisa mpo ye ñwi, kwand'a z'a swanezi ku fa, a li Munazareni, u swanezi ku taleleza hande sepiso ya hae.”
Muñ'a Bupilo a fa Mushe litaelo. 
Mushe n'a na ni ku bulelela Aruni ni bana ba hae kuli ba sebelise mbuyoti ye, kwa sicaba sa Isilaele,
Muñ'a Bupilo a mi fuyaule, mi a mi babalele.
Muñ'a Bupilo a mi shemube ni ku mi shwela makeke.
Muñ'a Bupilo a mi talime ka musa, mi a mi fe kozo.”
Haiba ba sebelisa tohonolofazo ye, ha ba lapelela sicaba sa Isilaele ku Muñ'a Bupilo, u ta ba fuyaula.
Ka lizazi l'a n'a felize Mushe ku yaha Tende ya Kopano, a i toza, mi a i kenisa hamoho ni libyana za yona kaufela. A kenisa cwalo katala hamoho ni lisebeliso za kona kamukana. 
Cwale ba taha manduna ba mishiku ba ba ne ba li baeteleli mwa masika a Isilaele, ili bona ba ba ne ba ñolisa sicaba. 
Ba tisa limpo za bona ku Muñ'a Bupilo, ili likoloi ze silezi ni mapulu a lishumi ka a mabeli. Kwa manduna ba babeli ne ku na ni ku zwa koloi i liñwi ni pulu i liñwi ku nduna yo muñwi ni yo muñwi. Ba li tisize ku Muñ'a Bupilo. 
Cwale Muñ'a Bupilo a li ku Mushe, 
“Amuhela limpo ze, za ku itusisa mwa musebezi o ta eziwa mwa Tende ya Kopano. U li fe Malivi, ka ku ya ka misebezi ya bona.” 
Cwale Mushe a fa Malivi likoloi ni mapulu. 
A fa Magerishoni likoloi ze peli ni mapulu a mane. 
Mamerari a ba fa likoloi ze ne ni mapulu a supile ni i liñwi. Misebezi ya bona kaufela ne i zamaiswa ki Itamare mwan'a Aruni. 
Kono Mushe n'a si ka fa Makohati likoloi kamba lipulu, kakuli ne ba na ni ku lwala, ili bona, libyana ze kenile ze ne ba babalela.
Hape baeteleli ba tisa limpo za ku eza mukiti wa ku kakula katala. Ne ba itukiselize ku fitisa limpo za bona kwa katala. 
Muñ'a Bupilo a li ku Mushe, “U ba bulelele kuli ka zazi ni zazi, mwa mazazi a lishumi ka a mabeli, nduna ni nduna u swanezi ku tisa limpo za hae za sebelezo ya ku kenisa katala.”
Ba tisa limpo za bona ka mukwa wo: Nduna Nashoni, mwan'a Aminadabi wa lusika lwa Juda, ki yena ya tisize limpo za hae ka lizazi la pili. 
Limpo z'a n'a tisize n'e li mukeke wa silivela wa kwiti o na ni bukiti bo bu bata ku eza kilo i liñwi ni licika, ni sikotolo sa silivela se si eza bukiti bo bu bata ku likana ni kilo i liñwi ili ka tikanyo ye n'e tomilwe ka mulao, mi bubeli bwa bona ne i tezi bupi bo bu kopanyizwe ni mafula, ili ka mpo ya lico, 
mukeke wa gauda o n'o bata ku eza kalulo ya bulishumi ya kilo kwa bukiti mi o tezi insense, 
nkomwana ya poho, poho ya ngu, nkomwana ya ngu ya silimo si li siñwi, ili za sitabelo sa ku cisa, 
puli i liñwi ya sitabelo sa ku zwisa libi, 
ni lipoho ze peli, lipoho za lingu li ketalizoho, lipuli li ketalizoho, ni mankomwana a ketalizoho a lingu a silimo si li siñwi, ili za sitabelo sa ku tiisa bulikani.
Nduna Nataneele, mwan'a Zuari wa lusika lwa Isakare, ki yena ya tisize limpo za hae ka lizazi la bubeli. 
Empty verse
Empty verse
Empty verse
Empty verse
Empty verse
Nduna Eliabi, mwan'a Heloni wa lusika lwa Zebuloni, ki yena ya tisize limpo za hae ka lizazi la bulalu. 
Empty verse
Empty verse
Empty verse
Empty verse
Empty verse
Nduna Elizuri, mwan'a Shedeuri wa lusika lwa Rubeni, ki yena ya tisize limpo za hae ka lizazi la bune. 
Empty verse
Empty verse
Empty verse
Empty verse
Empty verse
Nduna Shelumiele, mwan'a Zurishadai wa lusika wa Simioni, ki yena ya tisize limpo za hae ka lizazi la butanu. 
Empty verse
Empty verse
Empty verse
Empty verse
Empty verse
Nduna Eliasafi, mwan'a Reuele wa lusika lwa Gadi, ki yena ya tisize limpo za hae ka lizazi la busilela. 
Empty verse
Empty verse
Empty verse
Empty verse
Empty verse
Nduna Elishama, mwan'a Amihudi wa lusika lwa Eferaimi, ki yena ya tisize limpo za hae ka lizazi la busupa. 
Empty verse
Empty verse
Empty verse
Empty verse
Empty verse
Nduna Gamaliele, mwan'a Pedazuri wa lusika lwa Manase, ki yena ya tisize limpo za hae ka lizazi la busupa ni li li liñwi. 
Empty verse
Empty verse
Empty verse
Empty verse
Empty verse
Nduna Abidani, mwan'a Gidioni wa lusika lwa Benjamine, ki yena ya tisize limpo za hae ka lizazi la busupa ni a mabeli. 
Empty verse
Empty verse
Empty verse
Empty verse
Empty verse
Nduna Akizele, mwan'a Amishadai wa lusika lwa Dani, ki yena ya tisize limpo za hae ka lizazi la bulishumi. 
Empty verse
Empty verse
Empty verse
Empty verse
Empty verse
Nduna Pagiele, mwan'a Okurani wa lusika lwa Asere, ki yena ya tisize limpo za hae ka lizazi la bulishumi ni li li liñwi. 
Empty verse
Empty verse
Empty verse
Empty verse
Empty verse
Nduna Akira, mwan'a Enani wa lusika lwa Nafetali, ki yena ya tisize limpo za hae ka lizazi la bulishumi ni a mabeli. 
Empty verse
Empty verse
Empty verse
Empty verse
Empty verse
Palo ya limpo kamukana ze ne tisizwe ki baeteleli ba lishumi ka ba babeli kwa kakulo ya katala ne i zamaile ka mukwa wo.
Ne ku na ni miikeke ya kwiti ya silivela ye lishumi ka ye mibeli ni likotolo za silivela ze lishumi ka ze peli, hamoho ne li eza bukiti bo bu likana ni likilo ze mashumi a mabeli ka ze supile.
Ne ku na ni mikeke ya gauda ye lishumi ka ye mibeli, hamoho ne i eza bukiti bo bu kuma fa kilo i liñwi ni licika ye tezi insense.
Ne ku na ni lipoho ze lishumi ka ze peli, lipoho za lingu ze lishumi ka ze peli, hape ni mankomwana a lingu a lishumi ka a mabeli a na ni silimo si li siñwi, ni limpo za lico ze iswa ni zona kwa litabelo za ku cisa, ni lipuli ze lishumi ka ze peli za sitabelo sa ku zwisa libi.
Ne ku na ni lipoho ze mashumi a mabeli ka ze ne, lipoho za lingu ze mashumi a silezi, lipuli ze mashumi a silezi, mankomwana a lingu a silimo si li siñwi a mashumi a silezi, a li a matabelo a ku tiisa bulikani.
Nako kaufela Mushe ha n'a yanga kwa Tende ya Kopano ku y'o bulela ni Muñ'a Bupilo, n'a mu utwanga a bulela ni yena, a li fahalimw'a sikwahelo sa Likwati la Bulikani, mwahal'a libupiwa ze peli ze na ni mafufa.
  Muñ'a Bupilo a li ku Mushe, 
“Bulelela Aruni kuli h'a paheka malampi a supile fa sipahekelo sa ona, u lukela ku a beya f'a ka kona ku bonahaza liseli kwapili.” 
Aruni a lumela, mi a beya malampi fapil'a sipahekelo. 
Ku zwa kwahalimu ku y'o fita kwatasi, sipahekelo ne si ezizwe ka gauda ye tulilwe, ka mukwa w'a n'a supelizwe Mushe ki Muñ'a Bupilo.
Muñ'a Bupilo a li ku Mushe, 
“U kauhanye Malivi kwa Maisilaele kaufela, mi u ba kenisa ka mukwa wo, 
‘U ba fafaze ka mezi a kenile, ba ipeule fa mibili kaufela, mi ba tapise liapalo za bona. Cwale ba ta be ba kenile. 
Malivi ba nge poho ye nyinyani ni limpo za lico ze tokwahala, ili bupi bwa mabele bo bu lubilwe ka mafula a olive, mi wena u nge poho ya bubeli ya sitabelo sa ku zwisa libi. 
Cwalehe, wena u kopanye Maisilaele kamukana, mi u suteleze Malivi fapil'a Tende ya Kopano. 
Batu ba Isilaele ba beye mazoho a bona fa litoho za Malivi. 
Cwale Aruni u ta ni ketela Malivi kuli ba eze musebezi wa ka. Ba be mpo ya butokwa ye zwa kwa Maisilaele. 
Cwale Malivi ba ta ezezwa sebelezo ya ku ba kenisa. Ba ta beya mazoho a bona fa litoho za lipoho ze peli. Ye ñwi i ta eziwa sitabelo sa ku zwisa libi, mi ye ñwi i be ya sitabelo sa ku cisa.
“‘U ni ketele Malivi ba be mpo ya butokwa ku na, mi u supe Aruni ni bana ba hae, ba be bazamaisi ba bona. 
U kauhanye Malivi kwa Maisilaele kaufela, ka ona mukwa wo, kuli ba be ba ka.’ 
Ha u s'o kenisize Malivi ni ku ba tahisa ku na, fohe ba ta lumelelwa ku sebeza mwa Tende ya Kopano. 
Ni ikungezi bona mwa sibaka sa baeli kamukana ba Maisilaele, mi ki ba ka, na feela ni li nosi. 
 Ha ne ni bulaile baeli kamukana mwa Egepita, ne ni iketezi bana ba Maisilaele ba baeli mwa limba kaufela, hamoho ni maizibulo a limunanu kamukana. 
Cwale ni ikungela Malivi bakeñisa baeli ba Maisilaele kaufela. 
Ni ba fa Aruni ni bana ba hae, kuli i be mpo ye zwa kwa Maisilaele, ku t'o sebeleza batu ba Isilaele mwa Tende ya Kopano, ni ku ba sileleza kwa ziezi ye ne ka ba kenela ha ba ka sutelela fakaufi ni Sibaka se si Kenile.”
Cwale Mushe, Aruni ni sicaba sa Isilaele ba keta Malivi sina mw'a n'a laelezwi Mushe ki Muñ'a Bupilo. 
Malivi ba ikenisa, ba tapisa liapalo za bona, mi Aruni a ba fitisa sina mpo ya butokwa ku Muñ'a Bupilo. Hape a eza sebelezo ya ku ba kenisa. 
Mi cwale Malivi ba lumelelwa ku sebeza mwa Tende ya Kopano ba nze ba zamaiswa ki Aruni ni bana ba hae. Batu ba eza lika kamukana z'a n'a laezwi Mushe ki Muñ'a Bupilo bakeñisa Malivi.
Muñ'a Bupilo a li ku Mushe, 
“Malivi ba ta eza misebezi ya bona mwa Tende ya Kopano ku kala ka ba ba na ni lilimo ze mashumi a mabeli ka ze ketalizoho. 
Ha ba se ba na ni lilimo ze mashumi a ketalizoho, ba ka tuhela misebezi. 
Mwamulaho a zeo, ba ka na ba tusa Malivi ba bañwi ka ku eza misebezi ya bona mwa Tende, kono ba si ke ba eza misebezi ifi ni ifi ba li nosi. Kihona m'o swanezi ku zamaiseza misebelezo ya Malivi cwalo.”
  Muñ'a Bupilo a bulelela Mushe mwa Lihalaupa la Sinai ka kweli ya pili, ili mwa silimo sa bubeli, batu ba Isilaele ha ba se ba zwile mwa Egepita. 
A li, “Batu ba Isilaele ba lukela ku buluka Paseka. 
Ba lukela ku kala ka lizazi la bulishumi ni a mane la kweli ye, ha li likela, ka ku ya ka milao kaufela ni litaelo za Mukiti wa Paseka.” 
Cwale Mushe a bulelela batu ku buluka Paseka. 
Ba eza cwalo, manzibwana a la bulishumi ni a mane mwa kweli ya pili, ha ba li mwa Lihalaupa la Sinai. Batu ba eza lika kamukana sina Muñ'a Bupilo mw'a n'a laelezi Mushe.
Kono ne ku na ni batu ba bañwi, ba ba ne ba si ka kena, kakuli ne ba sweli situpu, mi ba palelwa ku buluka Paseka ka lona lizazi leo. Ba ya ku Mushe ni Aruni ka lona lizazi leo. 
Ba li, “Luna ha lu si ka kena kakuli ne lu sweli situpu. Cwale lu hanisezwañi ku tiseza Muñ'a Bupilo limpo hamoho ni Maisilaele ba bañwi?”
Mushe a alaba, a li, “Mu litele, ni fumane pili litaelo ze zwa ku Muñ'a Bupilo.”
Muñ'a Bupilo a fa Mushe litaelo. 
Mushe n'a na ni ku taluseza batu ba Isilaele kuli, “Yo muñwi wa mina, kamba wa baikulu ba mina, wa kona ku silafazwa ki ku swala situpu kamba a li kwahule mwa musipili, mi a lakaza ku buluka Paseka. 
Ba lumelelwa ku i buluka manzibwana a la bulishumi ni a mane mwa kweli ya bubeli. Ba ka eza mukiti ka linkwa ze si na mumela ni miloho ye baba. 
 Ba si ke ba buluka sico sifi kapa sifi ku fitela bu sa, mi ba si ke ba loba masapo a folofolo, nihaili li li liñwi feela. Ba ta buluka Paseka ka ku ya ka milao ya yona kaufela. 
Kono mañi ni mañi ya kenile ka mulao, mi a siyo mwa musipili, kono a sa lati ku buluka Paseka, h'a sa na ku ba yo muñwi wa batu ba ka, kakuli h'a si ka ni tiseza mpo ka nako ye tomilwe. U swanezwi ku utwiswa butuku kabakala sibi sa hae.
“Haiba mulicaba ya yahile ni mina a tabela ku buluka Paseka, u swanezi ku i buluka ka ku latelela milao ni litaelo za yona kaufela. Mulao wo u tomezwi mañi ni mañi, mulicaba kamba mwana wa naha.”
Zazi le i tomwa Tende ya Kopano, kwa taha lilu mi la t'o i kwahela. Ka nako ya busihu la bonahala inge mulilo. 
Kwa ba cwalo zazi ni zazi busihu ni musihali. Lilu la kwahela Tende mi busihu la bonahala inge mulilo. 
Lilu fo ne li nanuhela kaufela, batu ba Isilaele ne ba funduka. Mi fo ne li yema kamukana, ni bona ne ba tibelela. 
Batu ne ba yahulula mafulo ka taelo ya Muñ'a Bupilo, mi hape ne ba a yaha ka taelo ya hae. Nako kaufela ye ne li ina lilu fahalimw'a Tende, ki yona ye ne ba ina mwa mafulo. 
Lilu ha ne li kwahela tende nako ye telele, batu ne ba kuteka Muñ'a Bupilo ka ku sa funduka. 
Fokuñwi lilu ne li kwahela Tende mazazinyana feela. Kono nihakulicwalo niha ne ba ina kamba ku funduka, i n'e li ka taelo ya Muñ'a Bupilo. 
Fokuñwi lilu ne li kwahela ku zwa manzibwana ku isa kakusasa, mi ne ba funduka lilu li sa nanuha feela. Musihali kamba busihu, fo ne li nanuhela kaufela, ni bona ne ba funduka. 
I ka ba mazazi a mabeli, kweli, kamba silimo, hona mo ne li inela kaufela fahalimw'a Tende, ni bona ne ba sa funduki. Kono ha ne li nanuha, ni bona ne ba funduka. 
Ne ba yaha ni ku yahulula mafulo ka ku mamela litaelo z'a n'a fa Muñ'a Bupilo ka Mushe.
Muñ'a Bupilo a li ku Mushe, 
“Eza litolombita ze peli, za silivela ye tulilwe, za ku itusisa kwa ku biza batu ku yahulula mafulo. 
Litolombita ze peli zeo ha li lizwa nako ye telele, batu kamukana ba ta kubukana ku wena kwa munyako wa Tende ya Kopano. 
Kono ha ku lizwa i liñwi feela, fohe, manduna ba mishiku ki bona ba ba ka t'o kopanela ku wena. 
Ha li lizwa ka bukuswani, masika a tibelezi kwa neku la upa a ta funduka. 
Ha ku kutelwa ku lizwa ka bukuswani lwa bubeli, masika a kwa neku la mboela a ta funduka ni ona. Cwalehe ku liza ka bukuswani ki zibiso ya ku yahulula mafulo. 
Kono ku kopanya sicaba hamoho ku tokwahala ku liza mifumbo ye mitelele. 
Litolombita li swanezi ku liziwa ki bana ba Aruni, bona baprisita.
Ha mu lwana mwa naha ya mina, mu itamulela kwa sila se si mi lwanisa, mu lemuse sicaba ka ku liza litolombita. Na, Mulena Mulimu wa mina, ni ta mi tusa ku mi pilisa kwa lila za mina. 
Hape ni ka linako za tabo, kwa mikiti ya mina ya moonda, ni mikiti ya mina ye miñwi cwalo ya bulumeli, mu lize litolombita ha mu eza litabelo za mina za ku cisa kapa za ku tiisa bulikani. Cwale, ni ta mi tusa. Ki na Muñ'a Bupilo, Mulimu wa mina.”
Ka lizazi la mashumi a mabeli la kweli ya bubeli, mwa silimo sa bubeli sa ku zwa kwa Maisilaele mwa Egepita, lilu le ne li li fahalimu a Tende ya Kopano la nanuha. 
Maisilaele ba kala musipili wa bona wa ku zwa mwa Lihalaupa la Sinai. Lilu la t'o yema mwa Lihalaupa la Parani.
Kiha ba kala ku funduka ka taelo ya Muñ'a Bupilo, ye ne ba filwe ka Mushe. 
Ka nako kaufela ha ne ba funduka, ba ba mwatas'a ndembela ya likolo le ne li etelezwi ki lusika lwa Juda, ki bona ba ba ne ba funduka pili. Ba latelelana ka litopa, ba nze ba laelwa ki Nashoni mwan'a Aminadabi. 
Netaneele, mwan'a Zuari, ki yena ya n'a laela ba lusika lwa Isakare. 
Eliabi, mwan'a Heloni, yena, n'a zamaisa ba lusika lwa Zebuloni.
Cwale Tende ne i yahululwa, mi ba mishiku ya Gerishoni ni Merari, ba ba ne ba i lwala, ne ba funduka ni bona.
Ku zwa fo, ne ku latelela ba ba mwatas'a ndembela ya likolo la lusika lwa Rubeni. Ne ba funduka ka litopa za bona ba nze ba zamaiswa ki Elizuri mwan'a Shedeuri. 
Shelumiele, mwan'a Zurishadai, yena, n'a zamaisa ba lusika lwa Simioni. 
Haili Eliasafi, mwan'a Reuele, n'a zamaisa lusika lwa Gadi.
Ba mushiku wa Kohati, ba ba ne ba lwalanga libyana ze kenile, ni bona ne ba ba latelela. Ka nako ye ne ba y'o fita mwa mafulo a mañwi, Tende ne i se i tomilwe hape.
Ku zwa fo, ne ku latelela ba ba mwatas'a ndembela ya likolo la lusika lwa Eferaimi. Ne ba funduka ka litopa za bona ba nze ba zamaiswa ki Elishama mwan'a Amihudi. 
Gamaliele, mwan'a Pedazuri, n'a zamaisa ba lusika lwa Manase. 
Abidani mwan'a Gidioni, yena, n'a zamaisa ba lusika lwa Benjamine.
Kwa mafelelezo, ba ndembela ya likolo le ne li etelezwi ki ba lusika lwa Dani, ba ba ne ba li basilelezi ba makolo kaufela kwa mulaho, ni bona ne ba funduka sitopa ka sitopa, ba nze ba zamaiswa ki Akiezele mwan'a Amishadai. 
Pagiele, mwan'a Okurani, n'a zamaisa lusika lwa Asere. 
Akira, mwan'a Enani, n'a zamaisa lusika lwa Nafetali. 
Cwale wo n'e li ona mukwa o ne ba zamaya ka ona Maisilaele, ka makolo a bona, ha ne ba yahulula mafulo ni ku funduka.
Mushe a bulelela mulamwaye, yena Hobabi mwan'a Jetero wa Mumidiani, a li, “Lu tuha lu funduka ku ya mwa sibaka s'a bulezi Muñ'a Bupilo kuli u ta lu fa sona. U sepisize kuli u ta pilisa hande Maisilaele. Cwalehe, a lu ye kaufela, lu y'o pila hande hamoho.”
Hobabi a alaba, a li, “Batili, na, ni kutela mwa naha ya hesu.”
Mushe a li, “Mwanesu, u si ke wa lu siya. Wa ziba fo lu ka y'o yaha mafulo mwa lihalaupa, mi wa kona ku lu supeza nzila. 
Ha lu ka ya ni wena, lu ka y'o ikabela limbuyoti kaufela z'a ka lu fa Muñ'a Bupilo.”
Batu ha ba zwa mwa Sinai, lilundu le li kenile, ba zamaya mazazi a malalu, mi Likwati la Bulikani bwaa Muñ'a Bupilo la ba etelela ku ba fumanela sibaka sa mafulo. 
Ha ba zwa mwa mafulo a mañwi ni a mañwi musihali, lilu la Muñ'a Bupilo ne li li fahalimw'a bona.
  Likwati la Bulikani ha ne li funduka, Mushe n'a li, “Zuha, Muñ'a Bupilo. Hasanya lila za hao, mi u sabise ba ba ku toile!” 
Mi fo ne li yemela kaufela, n'a li, “Muñ'a Bupilo, kutela kwa likiti ze lishumi za masika a Isilaele.”
Batu ba kala ku tongoka ku Muñ'a Bupilo ka za bumai bwa bona. Muñ'a Bupilo h'a utwa cwalo, a nyema, mi a lumela mulilo kwa batu. Wa tumbuka mwahal'a bona, mi wa cisa neku le liñwi la mafulo. 
Batu ba itilelela ku kupa tuso ku Mushe. Yena a lapela ku Muñ'a Bupilo, mi mulilo wa tima. 
Cwale sibaka seo sa bizwa Tabeera, kakuli mulilo wa Muñ'a Bupilo n'o tukezi mwahal'a bona.
Sitopa sa balicaba ba ba ne ba zamaya ni Maisilaele ne ba na ni takazo ye tuna hahulu ya nama, mane nihaili bona Maisilaele kasibili ba kala ku bilaela, ba li, “Kambe ne lu ka fumana nama! 
Mwa Egepita ne lu icela litapi, lu sa li leki. A mu hupuli mawakalala, mahapu, nyanisi ye kima ni ye sisani, ze ne lu na ni zona! 
Kono cwale maata a luna s'a felile. Ha ku na ni se sikana sa ku ca. Ha ku na haisi ona manna feela, ka zazi ni zazi.”
  Manna n'a swana ni lipeu ze sisani, za mubala o musweu. 
Batu ba ba ne ba y'o a nopanga ne ba a sila kamba ku a sita bupi, mi cwale ne b'a apeha, ni ku a eza mañende. Mwa hanu n'a utwahala sina bupi bwa buloto bo bu lubilwe ka mafula a olive. 
 Manna n'a welanga mwa mafulo busihu, hamoho ni puka.
Mushe a utwa batu kaufela ha ba tongoka ba nze ba yemi ka litopa-topa kwa minyako ya litende za bona. Muñ'a Bupilo a ba nyemela. Mushe a swaba hahulu. 
A li ku Muñ'a Bupilo, “Kiñi ha u ni ezize maswe cwalo? Kikabakalañi ha u sa ni tabeli? U ni feziñi buikalabelo bwa ku zamaisa batu ba kamukana? 
Ha ni si ka ba bupa kamba ku ba pepa! U ni ezezañi muleli wa bona? U ni lwalisezañi bona mwa mazoho a ka sina limbututu mwa nzila kaufela, mane ku y'o fita mwa naha y'o sepisize bo kukw'a bona? 
Ne ni ka fumana kai nama ye n'e ka likana batu ba kaufela? Ba tundamezi ku itilelela ni ku kupa nama. 
Ha ni koni ku babalela batu ba kamukana ni li nosi. Na palelwa luli! 
Haiba u ka ni eza cwalo, u ni utwele butuku, mi u ni bulaye, kuli ni si ke na nyanda cwalo!”
Muñ'a Bupilo a li ku Mushe, “U kopanye batu ba mashumi a supile ba ba zibahala kuli ki baeteleli ba sicaba, u ba tise ku na kwa Tende ya Kopano, mi u ba bulelele kuli ba yeme hona fo, kwatuko a hao. 
Ni ta shetumuka ni t'o bulela ni wena hona koo, mi ni ta nga kwa moya o ni ku file, ni ba fe ona. Cwale ba ta ku tusa kwa ku zamaisa batu ba, mi ha u sa na ku imelwa u li nosi. 
Cwale u bulelele batu, u li, ‘Mu ikeniseze la kamuso. Mu ta fumana nama ya ku ca. Muñ'a Bupilo u utwile pilaelo ya mina ya kuli mu shukezi ku fumana nama, ni kuli ne mu pila hande mwa Egepita. Cwale Muñ'a Bupilo u ta mi fa nama, mi mu ta i ca. 
Mu ta i ca isiñi feela ka zazi li li liñwi, kamba a mabeli, a ketalizoho, a lishumi kamba mane a mashumi a mabeli, batili. 
Mu ta i ca kweli mutumbi, ku fitela mane i mi nyikwe. Se, si ta ezahala cwalo kakuli mu hanile Muñ'a Bupilo, ya li teñi mwahal'a mina, mi mu tongokile kuli kabe mu si ka zwa mwa Egepita ni kamuta!’ ”
Mushe a li ku Muñ'a Bupilo, “Ki na yo, ni etelezi batu ba ba eza likiti ze mianda ye silezi mi u li u ta ba fa nama ye ta ba likana kweli mutumbi? 
Ku ta bulaiwa likomu ni lingu ze ta ba likana, nji? Kana litapi ze mwa liwate kaufela za ba likana, naa?”
Muñ'a Bupilo a alaba, a li, “Kana maata a ka a na ni f'a felela, nji? U tuha u bona haiba se ni bulezi si ta ezahala kamba nya!”
Cwale Mushe a zwa, mi a y'o bulelela batu s'a n'a bulezi Muñ'a Bupilo. A kopanya baeteleli ba mashumi a supile, mi a ba beya mwa libaka ze potolohile Tende ya Kopano. 
Cwale Muñ'a Bupilo a shetumuka mwa lilu, mi a t'o bulela ni Mushe. A nga kwa moya w'a n'a mu file, mi a u fa baeteleli ba mashumi a supile. Moya wo ha u t'o fita ku bona, ba kala ku huwa inge ba ba takani, kono ba kuza kapili.
Ba babeli, kwa baeteleli bao ba mashumi a mabeli, ili bo Elidadi ni Medadi, ne ba itulezi mwa mafulo, mi ne ba si ka ya kwa Tende. Hono mo mwa mafulo, ba kenwa ki ona moya wo, mi ba huwa inge ba ba takani. 
Mucaha a mata ku y'o taluseza Mushe ze ne ba eza bo Elidadi ni Medadi.
Cwale Joshua mwan'a Nuni, ya n'a li mutusi wa Mushe ku kala a sa li mucaha, a bulela, mi a li ku Mushe, “U ba kuzise, muñ'a ka!”
Mushe a alaba, a li, “Kikuli u ni shwela muna, nji? Ni lakaza kuli kabe Muñ'a Bupilo n'a ka fa batu ba hae kaufela ona moya wo, mi kamukan'a bona ba bulele sina bapolofita.” 
Cwale Mushe ni baeteleli ba mashumi a supile ba Isilaele ba kutela mwa mafulo.
Kapili-pili Muñ'a Bupilo a fukisa moya, mi moya wo wa tisa makwali a nz'a fufela fafasi ku zwa kwa liwate. A t'o lula mwa mafulo ni kwand'a mafulo, mi a yamba sibaka seo mwa maneku kaufela. 
Cwale batu ba sebeza lizazi leo kaufela ni busihu bwa lona, mane ni ha bu sa ba nze ba swala makwali. Ne ku si na ya n'a si ka swala a mañata a n'a ka tala lizuma ze mashumi a ketalizoho. Kiha ba a yaneha mwa mafulo kaufela. 
Nama i si ka fela kale, mi ba sa na ni ye ñata ya ku ca, Muñ'a Bupilo a nyemela batu, mi a ba tizeza butuku bwa mafu a sipundumukela. 
Sibaka seo sa bizwa Mabita a Takazo, kakuli mwateñi ne ku pumbekilwe batu ba ba ne ba lakalize nama.
Ku zwa fo, batu ba shimbulukela kwa Hazeroti, mo ba il'o tibelela.
Mushe n'a nyezi musali wa Muetiopia, mi Miriame ni Aruni ba mu nyaza ka taba yeo. 
Ba li, “Kana Muñ'a Bupilo u bulezi feela ka Mushe, nji? Kikuli h'a si ka bulela ni ka luna cwalo?” Muñ'a Bupilo a utwa ze ne ba bulela. 
 Mushe n'e li mutu ya n'a ishuwile hahulu ku fita mutu ufi ni ufi mwa lifasi.
Kapili-pili Muñ'a Bupilo a li ku Mushe, Aruni ni Miriame, “Ni bata kuli mwa bulalu bwa mina mu ye kwa Tende ya Kopano.” Ba ya. 
Mi Muñ'a Bupilo a taha mwa lilu. A t'o yema kwa munyako wa Tende, mi a biza, a li, “Aruni! Miriame!” Bubeli bwa bona ba sutelela kwapili. 
Mi Muñ'a Bupilo a li, “Cwale mu teeleze se ni bulela! Ha ku na ni bapolofita mwahal'a mina ni iponahaza ku bona ka lipono, mi ni bulela ni bona ka litolo. 
 Fo, kwa fapahana ni ha ni bulela ni mutang'a ka Mushe. Ni mu beile kuli a be muzamaisi wa batu ba ka kamukana, bona Maisilaele. 
Cwale ni bulela ni yena lu nze lu talimani hande-nde, mi isiñi ka linguli. Yena mane u boni sibupeho sa ka! Cwale mu bile ni pilu-tata cwañi kuli mane mu bilaele ka za mutang'a ka Mushe?”
Muñ'a Bupilo a ba nyemela h'a kauhana ni bona. 
Mi lilu la zwa fa Tende. Kapili-pili litalo la mubili wa Miriame la apeswa ki butuku bo bu yambukela, mi la fetuha busweu twaa. Aruni a mu talima, mi a bona kuli u tahezwi ki mbingwa. 
Kih'a li ku Mushe, “Muña ka, u si ke wa lu utwisa butuku kabakala sibi se, se lu ezize ka butoto. 
U si ke wa lumela kuli a swane ni sifolozwani se si cilwe neku.”
Cwale Mushe a itilelela ku Muñ'a Bupilo, a li, “Mawee, Mulimu, u mu folise!”
  Muñ'a Bupilo a alaba, a li, “Kabe ndat'ahe n'a mu kwezi mati fa pata, kana n'a si ke a feza sunda a nz'a swabile, nji? Kabakaleo u mu tuhele, a ine kwand'a mafulo sunda mutumbi, mi mwamulaho a sunda, kihona a ta kutiswa.” 
Miriame a zwiswa mwa mafulo sunda mutumbi, mi batu ha ba si ka funduka ku fitela a kutisezwa mwa mafulo. 
Cwale ba zwa mwa Hazeroti, mi ba y'o tibelela mwa Parani.
Muñ'a Bupilo a li ku Mushe, 
“Keta mueteleli a li muñwi mwa lusika ni lusika kwa masika kaufela a lishumi ka a mabeli, mi u ba lume ku y'o twela naha ya Kanana, ye ni fa Maisilaele.” 
Mushe a lumela, mi ha ba li mwa Lihalaupa la Parani a luma baeteleli ba. 
A luma Shamua mwan'a Zakuri wa lusika lwa Rubeni, 
Shafati mwan'a Hori wa lusika lwa Simioni, 
Kalebu mwan'a Jefune wa lusika lwa Juda, 
Igali mwan'a Josefa wa lusika lwa Isakare, 
Hoshea mwan'a Nuni wa lusika lwa Eferaimi, 
Palati mwan'a Rafu wa lusika lwa Benjamine, 
Gadiele mwan'a Sodi wa lusika lwa Zebuloni, 
Gadi mwan'a Susi wa lusika lwa Josefa ili Manase, 
Amiele mwan'a Gemali wa lusika lwa Dani, 
Seturi mwan'a Mikaele wa lusika lwa Asere, 
Nahabi mwan'a Vofusi wa lusika lwa Nafetali, 
ni Geuele mwan'a Maki wa lusika lwa Gadi.
Ba, ki bona matwela b'a n'a lumile Mushe ku y'o twela naha. A cinca libizo la Hoshea mwan'a Nuni. A mu biza Joshua.
Mushe h'a ba luma, a li ku bona, “Mu libe kwa mutulo, kwa neku la mboela wa naha yeo, mi mu y'o zwelapili ku kena mwa naha ya malundu. 
Mu y'o bona kamaba ki naha ye cwañi, ku yahile batu ba ba kai mwateñi, ni maata a bona a kuma kai. 
Mu bone ni kuli ki naha ye nde kamba ye maswe, ni kuli batu ba mwateñi ba ipilela mwa minzi feela kamba ki mwa minzi ye mwa makwakwa. 
Mu bone haiba ki naha ye nunile, ni kuli ki mwahal'a likota kamba cwañi. Mu bone kuli ha mu kuta, mu tahe ni miselo ye mela mwateñi.” I n'e li nako ya ku buzwa kwa veine.
Cwale batu bao ba ya kwa mutulo, mi ba y'o twela naha, ku kalela kwa Lihalaupa la Zini, le li kwa mboela mane ku y'o fita kwa Rehobo, ili fakaufi ni nzila ya Hamati, kwa mutulo. 
Ba kala pili ku ya kwa neku la mboela wa naha, mi ba y'o fita kwa Heberoni ko ne ku yahile mishiku ya Akimani, Sheshai ni Talemai, baikulu ba mushobo wa Anaki, ili batu ba bakima ba batelele. Heberoni n'o s'o na ni lilimo ze supile ha ku tomiwa Zoani mwa Egepita. 
Ba t'o fita mwa Musindi wa Eshikoli, mi hona mo ba puma mutai wa kota ya veine o n'o na ni sikocela si li siñwi. Ne si li bukiti hahulu, mane sa lwalwa ki banna ba babeli fa mushelu. Hape ba taha ni ligaraneti ni lifeiga. 
Sibaka seo sa bizwa Musindi wa Eshikoli kabakala sikocela sa veine se ne ba koyozi Maisilaele mwateñi.
Ha ba se ba twezi naha ka mazazi a mashumi a mane, ba kutela. 
Ba taha ku Mushe, Aruni, ni sicaba sa Maisilaele kaufela mwa Kadashi, ili mwa Lihalaupa la Parani. Ba t'o biha ze ne ba boni, ni ku ba supeza miselo ye ne ba tile ni yona. 
Ba bulelela Mushe, ba li, “Lu il'o twela naha k'o n'o lu lumile. Ki naha ye nde, ye nunile, mi ye ñwi ya miselo ya yona ki ye. 
Kono batu ba ba yahile mwateñi ba maata, mi minzi ya bona ki ye mituna ye silelelizwe ka makwakwa. Se si maswe ni ku fita ki ku y'o bona baikulu ba batu ba batuna bao. 
Maameleke ba pila kwa mboela wa naha. Mahiti, Majebusi ni Maamori ba pila mwa naha ya malundu. Makanana, bona, ba pila kwatuko a liwate ni kwatuko a Nuka ya Jordani.”
Kalebu a kuzisa batu ba ba ne ba bilaela ka Mushe, mi a li, “Lu swanezi ku lwana hona fa, lu hape naha. Lu tiile mi lwa kona ku i tula.”
Kono batu ba ba ne ba ile ni Kalebu ba li, “Batili, ha lu na maata a ku lwana. Batu ba teñi ba tiile hahulu ku lu fita.” 
Cwale ba hasanya taba ya buhata mwahal'a Maisilaele ka za naha ye ne ba il'o twela. Ba li, “Mane naha yeo ha i koni ku melisa lico ze kona ku pilisa ba ba yahile mwateñi. Mañi ni mañi ye lu boni n'e li yo mutelele hahulu. 
 Mane lu il'o bona batu ba batuna hahulu, ili baikulu ba Anaki. Lwa ikutwa lu swana sina limpasu kwa bunyinyani fapil'a bona, mi kihona mo ne ba lu bonela ni bona!”
Batu ba huwa busihu kaufela ba zielehile. 
Ba tongoka ka Mushe ni Aruni, mi ba li, “Ne i ka be i bile hande hahulu kabe lu shwezi mwa Egepita, kamba hona mwa lihalaupa mo! 
Muñ'a Bupilo u lu isezañi mwa naha yeo? Lu ta bulaiwa mwa ndwa, mi basali ni ba bana ba luna ba ta hapiwa. Kana ne ku si ke kwa ba hande ku kutela kwa Egepita, naa?” 
Cwale ba ambolisana, ba li, “A lu keteñi mueteleli, mi lu kutele kwa Egepita!”
Cwale bo Mushe ni Aruni ba boola fafasi fapil'a batu kamukana. 
Mi Joshua mwan'a Nuni, ni Kalebu mwan'a Jefune, ili ba bañwi ba matwela bani, ba pazula liapalo za bona kaufela kabakala maswabi. 
Mi ba li kwa batu, “Naha ye lu il'o twela ki ye nde ka ku fitisisa. 
Haiba Muñ'a Bupilo a tabiswa ki luna, u ta lu isa mwateñi ni ku y'o lu fa naha yeo ye nde, ye nunile. 
 Mu si ke mwa fetuhela Muñ'a Bupilo, mi hape mu si ke mwa saba batu ba ba yahile mwateñi. Lu ta ba tula ka bunolo. Muñ'a Bupilo u na ni luna, mi s'a bulaile milimu ye n'e ba sileleza. Cwalehe, mu si ke mwa saba.” 
Sicaba kaufela ne si fumbela ku ba pobaula ka macwe kono, kapili-pili, batu ba bona liseli le li benya le li bonisa kuli Muñ'a Bupilo u mwa Tende ya Kopano.
Muñ'a Bupilo a li ku Mushe, “Batu ba, ba ka nga nako ye kuma kai ba nze ba ni nyefula? Ku ta ba nga nako ye kuma kai ba nze ba hana ku ni sepa, niha ni ezize limakazo ze ñata mwahal'a bona? 
Ni ta ba lumela butuku bo bu yambukela, bu ba bulaye, kono wena ni ta ku eza musimululi wa sicaba se situna hahulu, se si na ni maata ku ba fita!”
  Kono Mushe a li ku Muñ'a Bupilo, “U zwisize batu ba mwa naha ya Egepita ka maata a hao. Maegepita ba ta utwa s'o ezize kwa batu ba hao. 
Ba ta si bulelela batu ba ba pila mwa naha ye. Batu ba, ba se ba utwile kale kuli wena, Muñ'a Bupilo, u mwahal'a luna, ni kuli u bonahala hande lilu la hao ha li yema fahalimw'a luna, ni kuli wa lu etelela mwa lilu ka nako ya musihali, ni ka mulilo ka nako ya busihu. 
Cwale haiba u ta bulaya batu ba hao kaufel'a bona ka nako i liñwi, macaba a' s'a utwile kabubo ka hao a ka liñi? 
Ba ta bulela kuli u bulaezi batu ba hao mwa lihalaupa, kakuli u palezwi ku y'o ba fitisa mwa naha y'o n'o ba sepisize yona. 
Cwalehe, Muñ'a Bupilo, na ku lapela, u lu bonise maata a hao, mi u eze s'o sepisize, ha n'o ize, 
 ‘Na, Muñ'a Bupilo ha ni nyemi kapili, mi ni bonisa lilato le lituna ni busepahali cwalo. Ni swalela sibi ni petuhelo. Kono ha ni na ku palelwa ku nata bana ni baikulu, ku y'o fita mwa lusika lwa bulalu ni lwa bune, bakeñisa libi za bashemi ba bona.’ 
Na ku lapela. Swalela sibi sa batu ba, ka butuna bwa lilato la hao, le li sa fetuhi, sina ha n'o nz'o ba swalela ha ba sa li ba zwa mwa Egepita.”
Muñ'a Bupilo a alaba, a li, “Ni ta ba swalela sina ha u kupile. 
 Kono ni mi sepisa, na ya pila, ni ka kanya ya ka ya ye talize lifasi! 
Ha ku na wa ku bona batu ba ya ta pila, mane a be a y'o kena mwa naha yeo. Ba boni ku benya kwa liseli le li supa kuli ni teñi, ni limakazo ze ni ezize mwa Egepita ni mwa lihalaupa, kono ba likile buiswalo bwa ka hape ni hape, mi ba hanile ku ni utwa. 
Ha ba na ku y'o kena mwa naha ye ni sepisize bo kukw'a bona. Ha ku na ni yo mukana wa ba ba ni hanile ya ka y'o kena mwa naha yeo. 
 Kono kakuli mutang'a ka Kalebu u na ni maikuto a sili, mi u zwezipili ku ni kuteka, ni ka y'o mu fitisa mwa naha y'a il'o twela, mi baikulu ba hae ba ta luwa naha yeo. 
Ba ta luwa mabala mo ku yahile Maamaleki ni Makana nako ye. Kamuso u kute, mi u ye mwa lihalaupa le li kwa neku la Liwate la Mataka.”
Muñ'a Bupilo a li ku Mushe ni Aruni, 
“Batu ba, ba ba maswe, ba ta nga nako ye kuma kai ba nze ba ni tongoka? Lipilaelo ze, ni se ni li utwile hañata! 
Cwale u ba taluseze kalabo ye, u li, ‘Ka na, ya pila, na konka kuli ni ta mi ezeza feela sona se mu kupile. Ni bulezi, na, Muñ'a Bupilo. 
 Mu ta shwa, mi litupu za mina li ta hasanela mwa lihalaupa mo. Kakuli mu bilaezi ka na, h'a yo, ya na ni lilimo ze fitelela mashumi a mabeli, ya ta y'o kena mwa naha. 
Ni mi sepisize kuli mu ta y'o yaha mwateñi, kono ha ku na wa ku mina ya ta y'o fita mwateñi, konji Kalebu ni Joshua. 
Mu ize bana ba mina ba ta hapiwa, kono na, ni ta ba isa mwa naha ye mu hanile, mi i ta ba naha ya bona. 
Mu ta shwela hona mo mwa lihalaupa. 
 Bana ba mina ba ta ba bayambaeli mwa lihalaupa ka lilimo ze mashumi a mane, mi ba ta nyandiswa ki ku sa sepahala kwa mina, ku fitela wa mafelelezo ku mina a shwa. 
Mu ta lwala mulatu wa sibi sa mina ka lilimo ze mashumi a mane. I ta ba silimo mutumbi ka lizazi le liñwi ni le liñwi la mazazi a mashumi a mane a ne mu tatuba naha. Kihona mu ta ziba kuli na, ha ni mi lwanisa ku ba cwañi?’ 
Na konka luli kuli ni ta eza cwalo ku mina, batu ba ba maswe, ba ba kopanezi ku ni lwanisa. Yo muñwi ni yo muñwi wa mina u ta shwela hona mwa lihalaupa mo. Na, Muñ'a Bupilo, ni bulezi.”
Banna b'a n'a lumile Mushe ku y'o twela naha ba tisize piho ya buhata, ye tahiselize batu ku tongoka Muñ'a Bupilo. 
Mi cwale u ba natile ka butuku, mi ba shwile. 
Kwa matwela ba lishumi ni ba babeli ku bandukile feela Joshua ni Kalebu.
Mushe ha s'a bulelezi Maisilaele kamukana s'a n'a bulezi Muñ'a Bupilo, ba lila hahulu. 
Habusa, i sa li kakusasa, ba funduka ku y'o lwanisa naha ya malundu, ba li, “Cwale lu itukisize ku ya mwa sibaka s'a lu bulelezi Muñ'a Bupilo. Lwa lumela kuli lu ezize sibi.”
Kono Mushe a li, “Cwale, kiñihe ha mu sa utwi taelo ya Muñ'a Bupilo? Ha ku na ku konda! 
Mu si ke mwa ya! Muñ'a Bupilo h'a yo ku mina, mi lila za mina li ta mi tula. 
Ha mu ka talimani ni Maameleki ni Makanana, mu ta shwela mwa ndwa. Muñ'a Bupilo h'a na ku ba ni mina, kakuli mu mu fulalezi.”
Nihakulicwalo ba tundamena ku ya mwa naha ya malundu, nihaike Mushe n'a siyezi mwa mafulo. Mane ni lona Likwati la Bulikani ne li si ka ya. 
Cwale Maameleki ni Makanana ba ba ne ba yahile mwateñi ba ba lwanisa, mi ba ba tula. Ba ba lelekisa mane ku y'o fita kwa Horoma.
Muñ'a Bupilo a fa Mushe litaelo. 
Mushe n'a na ni ku bulelela batu litaelo zeo ze tatama kuli batu ba Isilaele ba li buluke mwa naha y'a n'a y'o ba fa. 
“Poho, ngu, kapa puli i kona ku ezezwa Muñ'a Bupilo sitabelo sa ku cisa, sa ku tiisa buitamo, sa mpo feela, kamba mpo ya kwa mikiti ya mina ya kamita ya bulumeli. Muunko wa litabelo za lico, u tabisa Muñ'a Bupilo. 
Mañi ni mañi ya ezeza Muñ'a Bupilo sitabelo se si cwalo, u swanezi ku tisa ni mpo ya lico, ili likomoki ze peli za bupi bo bu lubilwe ka mafula a olive a likana tukomoki to tubeli. 
Ka sitabelo se siñwi ni se siñwi sa ku cisa, u swanezi ku tisa likomoki ze peli za waine ka ngunyana ye ñwi ni ye ñwi. 
Ha ku ezwa sitabelo sa poho ya ngu, ku tiswe bupi bo bu taza sizuma, ni tukomokinyana to tulalu twa mafula a olive. Ze, li fitiswe sina mpo ya lico. 
Ku tiswe hape ni likomoki ze talu za waine. Muunko wa litabelo zeo u tabisa Muñ'a Bupilo. 
Mu ezeze Muñ'a Bupilo sitabelo sa poho sa ku cisa, kamba sitabelo sa ku tiisa buitamo, kamba sitabelo sa buitumelo. 
Ku tiswe ni nubu ya mabele, ni bupi bo bu taza likomoki ze silezi, bo bu lubilwe ka mafula a olive, a taza tukomoki to tu ketalizoho. 
Ku tiswe ni likomoki ze ne za waine. Muunko wa sitabelo seo u tabisa Muñ'a Bupilo.
“Ki zona ze ta fitiswa ha ku ezwa sitabelo sa poho ye ñwi, i ka ba sa poho ya ngu, sa ngunyana, kamba sa puli. 
Haiba ku fiwa limunanu ze peli kamba ku fita zeo, limpo ze ka tiswa hamoho ni zona li ekezwe ka mo ku tomezwi. 
Ya li Muisilaele kaufela ka sipepo u swanezi ku eza cwalo h'a tisa mpo ya sitabelo sa lico sa ku cisa, sa muunko o tabisa Muñ'a Bupilo. 
Mi haiba, ka nako ifi kamba ifi, mulicaba ya yahile ni mina, i ka ba mupoti kamba ya inelezi, a tisa limpo za lico, za muunko o tabisa Muñ'a Bupilo, u swanezi ku zamaya ka yona milao yeo. 
Mwa linako ze taha kaufela, yona milao yeo, ya mi tama hamoho ni balicaba ba ba yahile ni mina. Mina ni bona mwa swana fapil'a Muñ'a Bupilo. 
 Mina ni bona mu zamaiswa ki milao ye swana.”
Muñ'a Bupilo a fa Mushe litaelo. 
Mushe n'a na ni ku zibisa batu kuli batu ba Isilaele ba li buluke mwa naha y'a n'a ta ba fa yona. 
“Ha ku ciwa lico ze limilwe mwateñi, ze ñwi za zona li swanezi ku beiwa kwatuko ku ba mpo ye ketezwi feela Muñ'a Bupilo. 
Mwamulaho a kutulo ya silimo ni silimo, sinkwa si li siñwi sa linkwa za makalelo ze ezizwe ka lico ze nca si be mpo ye ketezwi Muñ'a Bupilo. Sinkwa seo si swanezi ku fitiswa ka mukwa o swana sina mpo ye ñwi ye mu fa kwa mabele a mu pula. 
Ka linako kamukana ze taha, mpo ye i swanezi ku fiwa Muñ'a Bupilo, ili liñende la pili kwa bupi bo bu lubilwe mwamulaho a kutulo.
“Kono mutu wa kona ku palelwa, isiñi ka bomu, ku buluka o muñwi wa milao ye y'a n'a filwe Mushe ki Muñ'a Bupilo. 
Hape, ka linako ze sa taha sicaba sa kona ku palelwa ku eza lika kamukana z'a laezi Muñ'a Bupilo ka Mushe. 
Lifoso zeo ha li eziwa ka ku sa ziba kwa sicaba, batu ba swanezi ku tisa poho ya sitabelo sa ku cisa, ili sa muunko o tabisa Muñ'a Bupilo. Ba tise hape ni limpo za mabele ni za waine. Ba si ke ba libala ku ekeza fateñi poho ya puli, ili mpo ya sitabelo sa ku zwisa libi. 
Muprisita u ta eza sebelezo ya ku kenisa sicaba, mi ba ta swalelwa, kakuli foso i n'e si ya ka bomu, mi hape ba tiselize Muñ'a Bupilo mpo ya bona ya sitabelo sa ku zwisa libi, ili sitabelo sa lico. 
Sicaba sa Isilaele kamukana, ni balicaba ba ba yahile ni bona, ba ta swalelwa kakuli mañi ni mañi n'a keni mwa foso yeo.
  “Haiba mutu a ka eza sibi, isiñi ka bomu, u swanezi ku tisa nkomwana ya puli ya silimo si li siñwi, ili ya sitabelo sa ku zwisa libi. 
Muprisita u ta ezeza sebelezo ya ku kenisa mutu yo kwa sibi sa hae, fapil'a Muñ'a Bupilo, mi u ta swalelwa. 
Mulao wo u sebeza ku mañi ni mañi ya eza sibi isiñi ka bomu, a ka ba Muisilaele ka sipepo, kamba mulicaba y'a s'a yahelezi.
“Kono ufi ni ufi ya eza sibi ka bomu, a ka ba Muisilaele ka sipepo kamba mulicaba, yo, u nyaziseza Muñ'a Bupilo, mi u ta bulaiwa. 
U hanile s'a bulezi Muñ'a Bupilo, mi u tuzi o muñwi wa milao ya hae ka bomu. Ki yena ya na ni buikalabelo ka lifu la hae.”
Ka nako ye ñwi, Maisilaele ha ne ba sa li mwa lihalaupa, ba fumana mutu ya n'a lwalela likota ka la Pumulo. 
Ba mu isa ku Mushe ni Aruni ni sicaba kaufela. 
Ba mu fa balibeleli kakuli ne ba sa zibi mw'a n'a ka ezezwa. 
Cwale Muñ'a Bupilo a li ku Mushe, “Mutu yo u swanezi ku bulaiwa. Sicaba kamukana si y'o mu pobaula ka macwe kwand'a mafulo.” 
Cwale sicaba kaufela sa mu zwisa mwa mafulo, mi sa y'o mu bulaya ka macwe, mi a shwa sina mw'a n'a laelezi Muñ'a Bupilo.
Muñ'a Bupilo a fa Mushe litaelo. 
 Mushe n'a na ni ku bulelele batu ba Isilaele kuli, “Mu eze minganja mwa maneku kaufela a liapalo za mina, mi mu tame ku o muñwi ni o muñwi kahala ka katala. Mu swanezi ku eza cwalo ka linako kaufela ze sa taha. 
Minganja yeo i ta ba yona ye ta mi hupulisanga milao ya ka, mi nako kaufela ha mu i bona, mu ta hupula ni ku buluka litaelo za ka kaufela. Fohe, ha mu na ku ni fulalela ni ku latelela litakazo za mina. 
I ta mi hupulisa ku buluka litaelo za ka kaufela, mi mu ta ba batu ba ka luli. 
Ki na Muñ'a Bupilo, Mulimu wa mina. Ni mi zwisize mwa Egepita ku t'o ba Mulimu wa mina. Ki na Muñ'a Bupilo.”
  Kora, mwan'a Izari wa Mulivi, ili wa mushiku wa Kohati, ni ba balalu ba lusika lwa Rubeni, ili Datani ni Abirami bana ba Eliabi, ni Ono mwan'a Peleti, ba ba ni mandabala. 
Ba fetuhela Mushe. Kwa bona kwa t'o kena ni Maisilaele ba bañwi ba ba eza mianda ye mibeli ni mashumi a ketalizoho, ili baeteleli ba ba zibahala, ba ba ne ba ketilwe ki sicaba. 
Ba t'o kopana fapil'a Mushe ni Aruni, mi ba li ku bona, “Se mu na ni muipo hahulu mina! Batu ba sicaba kaufela ki ba Muñ'a Bupilo, mi Muñ'a Bupilo u inzi ni luna kamukana. Kiñihe cwale, wena Mushe ha u ipeya fahalimw'a sicaba sa Muñ'a Bupilo?”
Mushe h'a utwa cwalo a ikwiseza fafasi, mi a lapela. 
Cwale a li ku Kora ni balateleli ba hae, “Kamuso kakusasa Muñ'a Bupilo u ta lu supeza ye li wa hae. U ta lumelela kuli yena mutu yo y'a iketezi, a mu sutelele kwa katala. 
Wena ni balateleli ba hao mu nge mañetana a mulilo. 
Kamuso kakusasa, mu beye mashala a cisa ni insense mwateñi, mi mu li ise kwa katala. Cwale kihona lu ta bona kuli ki mañi ku luna ya ketilwe ki Muñ'a Bupilo. Mina Malivi ki mina ba ba ikuhumusa hahulu!”
Mushe a zwelapili ku bulelela Kora, a li, “Mu teeleze, mina Malivi! 
Kana mu hupula kuli ki nto ye nyinyani, Mulimu wa Isilaele h'a mi ketile mwa sicaba kaufela, ili kuli mu kone ku mu sutelela, mu eze misebezi ya mina mwa Tende ya Kopano bwa Muñ'a Bupilo, ni ku sebeleza sicaba? 
U lumelezi mina ni Malivi ba bañwi kaufela ku mu sutelela, mi cwale mu bata ku ikungela ni buprisita cwalo! 
Ha mu bilaela ka Aruni, ki niti kuli mu lwanisa Muñ'a Bupilo ni kuli mina ni balateleli ba mina mu bafetuheli.”
Cwale Mushe a lumela Datani ni Abirami, kono bona ba li, “Ha lu na ku taha! 
Kikuli ha ku likani ha u lu zwisize mwa naha ya Egepita ye nunile ku t'o lu bulaela mwa lihalaupa mo, nji? Mi hape u sa ekeza ku ipeya mulen'a luna! 
Kaniti ha u si ka lu tisa mwa naha ye nunile kamba ku lu fa litima ni masimu a likota za veine kuli li be liluwo la luna, mi cwale u bata ku lu puma. Ha lu tahi koo!”
Mushe a nyema, mi a li ku Muñ'a Bupilo, “U si ke wa amuhela mpo ifi ni ifi ye ka tiswa ki batu ba. Ha ni si ka foseza nihaili a li muñwi ku bona. Ha ni si ka nga nihaili ili ñwi ya limbongolo za bona.”
Mushe a li ku Kora, “Kamuso, wena ni balateleli ba hao ba mianda ye mibeli ni mashumi a ketalizoho mu te kwa Tende ya Kopano. Aruni ni yena u ta ba teñi. 
Yo muñwi ni yo muñwi wa mina u ta nga liñetana la hae la mulilo, a beye insense mwateñi, mi a li fitise fapil'a Muñ'a Bupilo.” 
Cwale mutu ni mutu a nga liñetana la hae la mulilo, a beya mashala a tuka ni insense mwateñi, mi a y'o yema kwa munyako wa Tende ya Kopano hamoho ni Mushe ni Aruni. 
Cwale Kora a kopanya sicaba kaufela, mi ba yema ba talimani ni Mushe ni Aruni kwa munyako wa Tende. Kapili-pili liseli le li benya, ili le li supeza kuli Muñ'a Bupilo u teñi, la bonahala kwa sicaba kamukana. 
Mi Mun'a Bupilo a li ku Mushe ni Aruni, 
“A mu sutelele kwahule ni batu ba, kakuli ni ka tuha ni ba yundisa hona cwale fa.”
Kono Mushe ni Aruni ba inamela fafasi, mi ba li, “Wena Mulimu, ki wena simuluho ya bupilo kaufela. Haiba mutu a li muñwi feela a eza sibi, kikuli u ta nyemela sicaba kaufela, nji?”
Muñ'a Bupilo a li ku Mushe, 
“Bulelela batu kuli ba zwe kwa litende za bo Kora, Datani ni Abirami.”
Cwale Mushe a sindeketwa ki baeteleli ba Isilaele, mi ba ya ku Datani ni Abirami. 
A li kwa batu, “A mu zwe kwa litende za batu ba, ba ba maswe, mi mu si ke mwa swala sifi ni sifi s'e li sa bona. Hakusicwalo mu ka yundiselezwa hamoho kabakala libi za bona.” 
Kiha ba se ba zwa kwa litende za bo Kora, Datani ni Abirami.
Mushe a li kwa batu, “Cwale, kihona mu ta ziba kuli Muñ'a Bupilo u ni lumile ku t'o eza lika ze kamukana, ni kuli h'a si na ya iketezi ku li eza. 
Haiba batu ba, ba ka ishwela feela ku si na tupa ye zwa ku Mulimu, fohe mu zibe kuli Muñ'a Bupilo h'a si ka ni luma. 
Kono haiba Muñ'a Bupilo a ka eza makazo ye si ka bonahala kale kuli mane lifasi li atame, li ba mizeleze ni ze ba luile kamukana, ba yelele mwa naha ya ba ba shwile ba nze ba pila, fohe mu ta ziba kuli batu ba, ba hanile Muñ'a Bupilo.
A sa feza feela ku bulela, mubu f'a n'a yemi Datani ni Abirami wa pazuha. 
Wa ba miza ni mabasi a bona, hamoho ni balateleli ba Kora ni tutu ya bona kaufela. 
Cwale ba ya mwa lifasi la ba ba shwile ba nze ba pila, hamoho ni tutu ya bona. Lifasi la ba kwahela, mi ba yelela. 
Batu ba Isilaele kamukana ba ba ne ba li teñi fo, ba saba ha ba utwa ku lila kwa bona, mi ba huwa, ba li, “Saba! Ni luna lu ka swana lwa mizwa ki lifasi!”
Cwale, Muñ'a Bupilo a lumela mulilo o tuka, mi wa t'o cisa batu ba mianda ye mibeli ka mashumi a ketalizoho ba ba ne ba tisize insense.
Cwale Muñ'a Bupilo a li ku Mushe, 
“Bulelela Eliazare, mwan'a muprisita Aruni, ku zwisa mañetana a mulilo a kopa, mwahal'a litupu za ba ba cisizwe, mi a y'o sulelela mulola o mwa mañetana ku sili, kakuli mañetana ao a kenile. 
A bile a kenile h'a tiswa fapil'a katala ka Muñ'a Bupilo. Cwale, u nge mañetana a batu ba, ba ba bulailwe kabakala libi za bona. U a tule ka bupapati bo busisani, mi u a eze sikwahelo sa fa katala. I ta ba temuso kwa batu ba Isilaele.” 
Cwale Muprisita Eliazare a nga mañetana a mulilo, mi a' tula ku eza masenge a masisani a sikwahelo sa katala. 
Kezo ye, ya ba temuso kwa Maisilaele kuli ha ku na, ye ne si wa lusika lwa Aruni, ya n'a ka taha kwa katala ku t'o cisa insense fapil'a Muñ'a Bupilo. Hakusicwalo n'a ka bulaiwa sina Kora ni batu ba hae. Zeo kaufela za ezahala sina mw'a n'a laelezwi Eliazare ki Muñ'a Bupilo ka Mushe.
Habusa, sicaba kaufela sa bilaela ka Mushe ni Aruni, mi sa li, “Mu bulaile batu ba bañwi ba Muñ'a Bupilo.” 
Ha ba se ba kopani kaufela ku t'o bilaela ku Mushe ni Aruni, ba talima kwa Tende ya Kopano, mi ba bona kuli n'e kwahezwi ki lilu, ni kuli liseli le li benya, le ne li bonisa kuli Muñ'a Bupilo u mwateñi, ne li bonahala. 
Mushe ni Aruni ba y'o yema fapil'a Tende. 
 Mi Muñ'a Bupilo a li ku Mushe, 
“Mu zwe kwa batu ba! Ni ka tuha ni ba bulaela hona foo!”
Mi Mushe a li ku Aruni, “Nga liñetana la hao la mulilo, beya mwateñi mashala a tuka a zwa fa katala, mi u beye insense fa mashala. Cwale u akufele kwa batu, mi u y'o eza sebelezo ya ku ba kenisa. Akufa! Bunyemi bwa Muñ'a Bupilo bu se bu kalile, mi ziezi i se i keni.” 
Aruni a lumela, a nga liñetana la hae, mi a matela mwahal'a batu ba ba ne ba kopani. H'a bona kuli kozi n'e s'e kalisize, a beya insense fa mashala, mi a eza sebelezo ya ku kenisa batu. 
Kezo yeo ya felisa kozi, mi yena a siyala a yemi mwahal'a ba ba pila ni ba ba shwile. 
Palo ya ba ba ne ba shwile, n'e li likiti ze lishumi ka ze ne ni mianda ye supile, ku sa balwi ba ba ne ba timezi mwa petuhelo ya Kora. 
Kozi ha i se i felile, Aruni a kutela ku Mushe kwa munyako wa Tende ya Kopano.
Muñ'a Bupilo a li ku Mushe, 
“Bulelela batu ba Isilaele kuli ba ku fe milamu ye lishumi ka ye mibeli. O muñwi ni o muñwi u zwe ku mueteleli wa lusika lo luñwi ni lo luñwi. U ñole libizo la mutu ni mutu fa mulamu wa hae. 
Mi cwale, u ñole libizo la Aruni fa mulamu wa lusika lwa Livi. Ku be ni mulamu wa mueteleli wa lusika lo luñwi ni lo luñwi. 
U i beye mwa Tende ya Kopano fapil'a Likwati la Bulikani, fo ni kopanelanga ni mina. 
Ibehe, mulamu wa mutu ye ni ketile u ta mela. Ka mukwa wo, ni ta felisa lipilaelo ze sa feli za Maisilaele ba, ba ba bilaela ku wena.”
Cwale Mushe a bulelela Maisilaele, mi yo muñwi ni yo muñwi wa baeteleli ba bona a mu fa mulamu u li muñwi mwa lusika ni lusika. Ya ba milamu ye lishumi ka ye mibeli hamoho, mi mulamu wa Aruni wa kopanywa ni yona. 
Cwale Mushe a beya milamu yeo mwa Tende, fapil'a Likwati la Muñ'a Bupilo la Bulikani.
  Habusa, Mushe h'a y'o kena mwa Tende, a bona kuli mulamu wa Aruni, o n'o yemi bakeñisa lusika lwa Livi, n'o shoshezi. N'o fumbatile, u tubuzi, mi n'o s'o beile miselo ye buzwize ya alumondi! 
Mushe a nga milamu kaufela, mi a i supeza Maisilaele. Ba bona se ne si ezahezi, mi mueteleli yo muñwi ni yo muñwi a nga mulamu wa hae. 
Muñ'a Bupilo a li ku Mushe, “Kutiseza mulamu wa Aruni fapil'a Likwati la Bulikani. U ta bulukelwa kuli u be temuso kwa Maisilaele ba bafetuheli kuli ba ta shwa ha ba sa tuheli lipilaelo za bona.” 
Mushe a eza mw'a n'a laelezi Muñ'a Bupilo.
Batu ba Isilaele ba li ku Mushe, “Fohe, ki ona mafelelezo a luna! 
Haiba mañi ni mañi ya sutelela feela kwa Tende ya Kopano a swanela ku shwa, hakulicwalo kaufel'a luna lu shwile!”
Muñ'a Bupilo a li ku Aruni, “Wena, bana ba hao ba bashimani, ni ba mba ya hao, mu ta ba ni buikalabelo ka sifi ni sifi se si ka fosahala mwa Tende ya Kopano, ni buikalabelo kwa neku la musebezi wa buprisita. 
Kono mu tise bahabo mina, ba lusika lwa Livi, ba t'o sebeza ni mina ni ku mi tusa, wena ni bana ba hao ha mu nze mu sebeza fapil'a Tende ya Kopano. 
Ba swanezi ku peta liswanelo za bona ku wena ni ku ikalabela ka za mwa Tende, kono ba si ke ba sutelela kwa libyana ze kenile ze mwa Sibaka se si Kenile, kamba kwa katala. Haiba ba ka eza cwalo, bona hamoho ni wena mu ta bulaiwa. 
Ba ta sebeza ni mina, mi ba kondise misebezi ya bona kamukana mwa Tende, kono ya si ka lumelelwa a si ke a sebeza ni mina. 
Wena ni bana ba hao feela, ki mina mu ta eza misebezi ya mwa Sibaka se si Kenile ni ya mwa katala, ili kuli bunyemi bwa ka bu si ke bwa tahela hape batu ba Isilaele. 
Ki na ya ku ketezi Malivi, bahenu, mwahal'a Maisilaele kamukana, kuli ba be mpo ya hao. Ba sumekezwi na, kuli ba eze misebezi ya bona mwa Tende ya Kopano. 
Kono wena ni bana ba hao feela, ki mina mu ta eza liswanelo za mina kaufela za buprisita ze amana ni katala ni ze mwa Sibaka se si Kenile Hahulu. Lika ze, li mwa pababelo ya mina, kakuli ni mi file mpo ya buprisita. Mutu ufi ni ufi ya si ka lumelelwa u ta bulaiwa h'a ka sutelela kwa libyana ze kenile.”
Muñ'a Bupilo a li ku Aruni, “U hupule kuli ni ku fa limpo ze nde kamukana ze ni fiwa ili ze sa ezwi litabelo za ku cisa. Ni ku fa zona, wena ni baikulu ba hao, li be kabelo ye abezwi mina kuya kuile. 
Kwa limpo ze kenile hahulu, ili ze sa ciswi fa katala, z'e li za hao ki ze: limpo za lico, limpo za ku zwisa libi, ni limpo za litifo. Sifi ni sifi se ni tisezwa ka mukwa wa sitabelo se si kenile, ki sa hao ni bana ba hao. 
U swanezi ku cela lika ze mwa sibaka se si tompeha, li ciwe feela ki banna. U li nge kuli ki ze kenile.
“Fahalimw'a zeo, limpo kamukana ze ni fiwa ki Maisilaele li ta ba za hao. Ni li fa wena ni bana ba hao ba bashimani ni ba basizana kuya kuile. Mañi ni mañi ya kenile wa mba ya hao wa kona ku li ca.
“Ni ku fa ze nde kaufela za kutulo ya pili ye ba ni fa Maisilaele ka silimo ni silimo, ili mafula a olive, waine ni lico cwalo. 
Kaufel'a zona ki za hao. Mañi ni mañi ya kenile wa mba ya hao wa kona ku li ca.
  “Sifi ni sifi, mwa Isilaele, se si ketezwi Muñ'a Bupilo ki sa hao.
“Mweli kaufela, kamba folofolo ya maizibulo ye ba ni fa Maisilaele, ki ya hao. Kono u swanezi ku amuhela tifo ya ku t'o lekulula mweli kaufela, mi hape u amuhele tifo ya ku lekulula ni folofolo ya maizibulo kaufela ye si ka kena ka mulao. 
Bana ba ta lekululwa, ha ba se ba na ni kweli i liñwi. Ba lekululwe ka teko ye tomilwe, ya mali a muwaya-waya wa silivela a ketalizoho. 
Kono maizibulo a likomu, lingu ni lipuli, ao, h'a na ku lekululwa. Kaufel'a ona ki a ka, mi a swanezi ku eziwa litabelo. U fafaze mali a ona fa katala, mi u cise lisuzo la ona sina mpo ya lico, ili ya muunko o ni tabisa. 
Nama ya limunanu zeo ki ya hao mane ni sona sifuba ni silupi sa kwa silyo cwalo.
“Ni fa wena, ni bana ba hao ba bashimani ni ba basizana, limpo ze ketilwe kamukana ze ni tisezwa ki Maisilaele, kuli li be za hao kuya kuile. Bo, ki bulikani bo bu si na ku sinyiwa ni kamuta, bo ni itamile ni wena hamoho ni baikulu ba hao.”
Muñ'a Bupilo a li ku Aruni, “Ha u na ku fiwa liluwo lifi kapa lifi le li ka yoliwa, mi ha ku na kalulo ya naha ya Isilaele y'o ta abelwa. Na, Muñ'a Bupilo, ki na feela y'o tokwa.”
  Muñ'a Bupilo a li, “Ni file Malivi kalulo ya bulishumi kaufela ye ba ni fa batu ba Isilaele. Ye ki yona tifo ya musebezi wa bona wa ku tokomela Tende ya Kopano. 
Maisilaele ba si ke ba lika ku sutelela kwa Tende hape, kakuli ha ba ka eza cwalo ba ka ipatela mulatu o ka ba tiseza lifu. 
Mushe n'a na ni ku bulelela Malivi kuli, “Ku kala cwale, Malivi ba ta babalela Tende, mi ba be ni buikalabelo bo bu tezi ka yona. Wo ki mulao wa kamita, o ta tama ni baikulu ba mina. Malivi ha ba na ku ba ni liluwo le li ka yolwa mwa Isilaele. 
Ni ba file kalulo ya bulishumi ye ba ni ketezi Maisilaele, kuli i be lona liluwo la bona. Kikabakaleo ha ni ba bulelezi kuli ha ba na ku ba ni liluwo le li ka yolwa mwa Isilaele.”
Muñ'a Bupilo a fa Mushe litaelo. 
Mushe n'a na ni ku bulelela Malivi kuli, “Ha mu amuhela kalulo ya bulishumi kwa Maisilaele, y'a mi fa Muñ'a Bupilo kuli i be liluwo la mina, mu swanezi ku fitisa kabelo ya yona ya bulishumi ku Muñ'a Bupilo, i be mpo ya hae. 
Mpo ye, i ta ngiwa kuli i swana hande ni mpo ya lico ni ya waine ye nca, ili limpo ze zwiswa ki mulimi. 
Kamukwaocwalo, ni mina mu ta zwisa mpo ya Muñ'a Bupilo kwa likalulo za bulishumi kaufela, ze mu amuhela kwa Maisilaele. Ku ze mu amuhela, mu swanezi ku fa mpo ya Muñ'a Bupilo ku muprisita Aruni. 
Mu swanezi ku mu ketela ze nde ku ze mu amuhela. 
Cwale ha mu se mu fitisize kalulo ye nde, mwa kona ku ipulukela se si siyezi, sina mulimi h'a ipulukela se si siyezi ha s'a zwisize mpo ya hae. 
Mina ni mabasi a mina mu kona ku li cela kai ni kai, kakuli ki mupuzo wa mina ka musebezi o mu eza mwa Tende. 
Ha mu na ku beiwa mulatu ha mu li ca, haiba mu file pili Muñ'a Bupilo ze nde ka ku fitisisa. Mu si ke mwa silafaza limpo ze kenile za Maisilaele ka ku ca ze ñwi za limpo, pili mu si ka fitisa kalulo ye nde hahulu. Hakusicwalo mu ta bulaiwa.”
Muñ'a Bupilo a fa Mushe ni Aruni litaelo. 
Mushe ni Aruni ba na ni ku taluseza Maisilaele milao yeo ye tatama, kuli ba tise nkomwana ye kunwana ye si ka holofala kamba ku sebeliswa. 
Ba i fe muprisita Eliazare. I swanezi ku zwisezwa kwand'a mafulo, mi i y'o bulaelwa fapil'a hae. 
Cwale Eliazare u ta cupwa munwana mwa mali a yona, mi a' fafaze hasupile kwa neku la Tende ya Kopano. 
Haili nkomwana kaufela hamoho ni litalo, nama, mali ni mala li na ni ku cisezwa fapil'a muprisita. 
Cwale u ta nga likota ze ñwi za sidare, mitai ya hisopa ni bwanda bo bufubelu, mi a li nepele mwa mulilo. 
Mwamulaho a zeo, u ka tapisa liapalo za hae ni ku icubaela mezi, mi kihona a ta kena mwa mafulo. Kono u ta ba ya si ka kena cwalo ku fitela nako ya manzibwana. 
Mutu ya cisize komu u swanezi ku tapisa liapalo za hae ni ku icubaela mezi, kono ni yena cwalo u ta ba ya si ka kena ku fitela manzibwana. 
 Cwalehe, mutu ya kenile u ta olela mashala ao a nkomwana ni ku y'o a beya mwa sibaka se si tompeha, kwand'a mafulo, kw'a ta bulukelwa sicaba sa Isilaele, kuli ku ezwe ka ona mezi a ku tapisa bumaswe. Ku ikenisa ko ku ezezwa ku zwisa sibi. 
Mutu ya olela mashala u swanezi ku tapisa liapalo za hae, kono u ta ba ya si ka kena cwalo ku fitela manzibwana. Mulao wo, ki wa nako kaufela, kwa Maisilaele ni ku balicaba ba ba pila mwahal'a bona.
Mañi ni mañi ya swala situpu u ta nga mazazi a supile a nz'a si ka kena. 
U swanezi ku ikenisa ka mezi a kenile ka lizazi la bulalu ni la busupa, mi cwale u ta be a kenile. Kono h'a sa ikenisi ka lizazi la bulalu ni la busupa, h'a na ku kena. 
Ufi ni ufi ya swala situpu, mi a sa ikenisi, u ta ina cwalo a nz'a silafezi, kakuli h'a si ka selwa mezi a kenile. U silafaza Tende ya Kopano ya Muñ'a Bupilo, mi h'a sa na ku balelwa kwa batu ba Mulimu.
Mutu h'a ka shwela mwa Tende, mañi ni mañi ya mwa Tende mo, kamba ya kena mwateñi, ni yena h'a si ka kena mane ku fite mazazi a supile. 
Piza kamba jaki kaufela ye si ka kwahelwa, ni yona i ta ba ye si ka kena. 
Kamukwaoswana, mañi ni mañi ya swala mutu ya bulailwe, kamba ya ishwezi feela fande, kamba ufi ni ufi ya swala lisapo la mutu kamba libita, ni yena u ta ba ya si ka kena ka mazazi a supile.
Ka ku sa kena kwa mufuta wo, ku ngiwe kwa mashala a nkomwana ye ciselizwe ku zwisa libi, a beiwe mwa piza, mi ku seliwe mwateñi mezi a mande. 
Ka libaka la pili, mutu ya kenile a nge mutai wa hisopa, a u cupwe mwa mezi, mi a fafaze Tende, lika kamukana ni batu ba ba ne ba li mwateñi. Haili ka libaka la bubeli, mutu ya kenile a fafaze ka mezi mutu ya n'a sweli lisapo la mutu, situpu kamba libita. 
Ka zazi la bulalu ni la busupa, mutu ya kenile u swanezi ku fafaza ka mezi mutu ya si ka kena. Ka la busupa kihona a ta kenisa mutu yo, ha s'a tapisize liapalo za hae ni ku icubaela ka mezi. Cwale, lizazi ha li likela, mutu yo u ta ba ya kenile, ka mulao.
Mañi ni mañi ya si ka kena, mi a sa ikenisi, u ta ina cwalo a si ka kena, kakuli h'a si ka seliwa mezi a kenisa. U silafaza Tende ya Kopano bwa Muñ'a Bupilo, mi h'a sa na ku balelwa kwa batu ba Mulimu. 
Mulao wo u tomezwi mina kuya kuile. Mutu ya fafaza mezi a kenisa ni yena u swanezi ku tapisa liapalo za hae. Ufi ni ufi ya swala mezi ao u ta ina cwalo a si ka kena ku fitela manzibwana. 
Sifi ni sifi se si swalwa ki mutu ya si ka kena, ni sona ha si si ka kena, ni mañi ni mañi ya si swala u ta ina cwalo a si ka kena ku fitela manzibwana.
Mwa kweli ya pili, sicaba sa Isilaele kamukana sa taha mwa Lihalaupa la Zini, mi sa tibelela mwa Kadeshi. Miriame a shwa, mi a bulukwa hona mo.
  Batu ne ba si na mezi, cwale ba t'o kubukana ku Mushe ni Aruni. 
Ba bilaela, ba li, “Ne i ka be i bile hande kabe ne lu shwezi fapil'a Tende ya Kopano bwa Muñ'a Bupilo, hamoho ni banabahabo luna Maisilaele. 
Mu lu tiselizeñi mwa lihalaupa le? Kanti n'e li kuli lu t'o shwela mwateñi ni limunanu za luna, nji? 
Mu lu zwiselizeñi mwa Egepita ku lu tisa mwa sibaka se si maswe cwana mo ku si na se si ka mela mwateñi? Ha ku na mabele, lifeiga, miselo ya veine, nihaili ligaraneti. Mane ha ku na nihaili mezi a ku nwa!” 
Mushe ni Aruni ba zwa fapil'a batu, mi ba y'o yema kwa munyako wa Tende ya Kopano. Ba boola, ba inamezi fafasi, mi liseli le li benya, ili le li supeza kuli Muñ'a Bupilo u teñi, la bonahala fapil'a bona.
Muñ'a Bupilo a li ku Mushe, 
“Nopa mulamu o fapil'a Likwati la Bulikani, mi cwale wena ni Aruni mu kopanye sicaba kamukana. Hona fo, fapil'a bona kaufela, u laele licwe lani, mi li ta tisa mezi. Kamukwaocwalo, u ta zwiseza batu mezi mwa licwe, ili kuli bona ni limunanu za bona ba nwe!” 
Mushe a ya, mi a nopa mulamu, sina mw'a n'a laelezi Muñ'a Bupilo.
Yena ni Aruni ba kopanya sicaba fapil'a licwe, mi Mushe a li, “Mu teeleze, mina bafetuheli! Kana lu ka mi zwiseza mezi mwa licwe le, nji?” 
 Cwale Mushe a nanula mulamu, a nata licwe habeli, mi kwa zwa mabubela a mezi. Batu kamukana ba nwa, ni limunanu cwalo.
Kono Muñ'a Bupilo a kalimela Mushe ni Aruni, a li, “Kakuli ha mu si ka bonahaza maata a ka a kenile kwa batu ba Isilaele, ka tumelo ye tiile, ha mu na ku y'o ba fitisa mwa naha ye ni ba sepisize.”
Zeo ne li ezahalezi mwa Meriba, ko ne ba bilaelezi batu ba Isilaele ku Muñ'a Bupilo, ni mw'a n'a boniselize kuli yena u kenile.
Ha ba li mwa Kadeshi, Mushe a lumela linumwana ku mulena wa Edomo. Ba y'o li, “Manzwi a, ki a zwa ku luna banabahenu, ili ona masika a Isilaele. U ziba butata kaufela bo bu lu tahezi. 
Bo kukw'a luna ba ile kwa Egepita, ko lu il'o pila lilimo ze ñata. Maegepita ba ba nyandisize, ni luna cwalo. 
Lwa itilelela ku Muñ'a Bupilo kuli a lu tuse. A utwa sililo sa luna, mi a luma lingeloi, le li til'o lu zwisa mwa Egepita. Cwale lu mwa Kadeshi, munzi o kwa museto ni naha ya hao. 
Muñ'a ka, u lu lumelele ku fita mwa naha ya hao. Luna, ni mitapi ya luna, ha lu na ku keluha mwa nzila kamba ku ya kwa masimu a mina a likota za veine, mi ha lu na ku nwa mwa liliba za mina. Lu ta zamaya cwalo mwa likululu ku fitela lu zwa mwa naha ya hao.”
Kono Maedomo ba alaba, ba li, “Ha lu lati kuli mu fite mwahal'a naha ya luna! Haiba mu ka eza cwalo, lu ka t'o mi lwanisa.”
Batu ba Isilaele ba li, “Lu ta zamaya feela mwa likululu, mi haiba luna kamba likomu za luna li ka nwa kwa mezi a mina, lu ta lifa. Se lu bata feela ki ku fita.”
Maedomo ba kutela, ba li, “Batili, ha lu lati!” Cwale ba zwa ni mpi ye maata ku y'o ba lwanisa. 
Kakuli Maedomo ne ba hanisa Maisilaele ku fita mwa naha ya bona, Maisilaele kiha ba fetuha, ba nga nzila i sili.
Sicaba kamukana sa Isilaele sa zwa mwa Kadeshi, mi sa y'o fita kwa Lilundu la Hori. 
Hona mo, kwa museto wa Edomo, Muñ'a Bupilo a li ku Mushe ni Aruni, 
“Aruni h'a na ku y'o kena mwa naha ye ni sepisize ku i fa Maisilaele. U ta shwa kakuli bubeli bwa mina ne mu fetuhezi taelo ya ka kwa Meriba. 
Wena Mushe, isa Aruni ni mwan'a hae Eliazare kwa Lilundu la Hori. 
U tubule Aruni liapalo za buprisita, mi u li apese Eliazare. Aruni u ta y'o shwela hona koo.” 
Mushe a eza mw'a n'a laelezwi ki Muñ'a Bupilo. Ba kambama fa Lilundu la Hori, sicaba kamukana si nze si talimezi. 
 Mushe a tubulisa Aruni liapalo za buprisita, mi a li apesa Eliazare. Aruni a shwela hona fo, fahalimw'a lilundu, mi Mushe ni Eliazare ba shetumuka. 
Ba sicaba kaufela ba ziba kuli Aruni u shwile, mi kaufel'a bona ba mu silisa mazazi a mashumi a malalu.
  Mulena wa Makanana wa kwa Aradi, ya n'a li kwa neku la mboela wa Kanana, h'a utwa kuli Maisilaele ba taha ka nzila ya Atarimi, a ba lwanisa, mi a hapa ba bañwi ku bona. 
Cwale Maisilaele ba itama ku Muñ'a Bupilo, ba li, “Haiba u ka lu fa maata a ku tula batu ba, lu ta ba yundisa ni minzi ya bona kaufela.” 
Muñ'a Bupilo a ba utwa, mi a ba tusa ku tula Makanana. Cwale Maisilaele ba ba bulaya kaufel'a bona, ba tuba minzi ya bona, mi sibaka seo ba si beya libizo la Horoma.
  Maisilaele ba zwa fa Lilundu la Hori ka nzila ye ya kwa Liwate le Lifubelu, ili kuli ba potolohe naha ya Edomo. Kono mwa nzila batu ba felelwa ki buiswalo. 
 Ba lwanisa Mulimu ni Mushe ka manzwi. Ba bilaela, ba li, “U lu zwiselizeñi mwa Egepita kuli lu t'o shwela mwa lihalaupa le, mo ku si na lico kamba mezi? Lu se lu nyikilwe ki lico ze maswe zeo!” 
Muñ'a Bupilo kiha s'a lumela batu linoha ze bulaya, mi za luma ni ku bulaya Maisilaele ba bañata. 
Batu ba taha ku Mushe, mi ba li, “Lu fosize ha lu bulezi ze maswe ka Muñ'a Bupilo ni ka wena cwalo. Cwale u lapele ku Muñ'a Bupilo kuli a zwise linoha ze.” Mushe kih'a lapelela batu. 
Cwale Muñ'a Bupilo a bulelela Mushe kuli a eze noha ya sipi, mi a i paheke kwa kota, ili kuli mañi ya n'a lumilwe ki noha a kone ku i talima mi a fole. 
 Mushe kiha s'a eza noha ya kopa, mi a i paheka kwa musumo, ili kuli mañi ni mañi ya n'a lumilwe ki noha a i talime, mi a fole.
Maisilaele ba funduka, mi ba y'o tibelela kwa Oboto. 
Ha ba zwa mwa Oboto ba y'o tibelela mwa matota a Abarimi, ili mwa lihalaupa le li kwa upa wa naha ya Moabi. 
Ba zwa mwateñi, mi ba y'o tibelela mwa Libala la Zeredi. 
Ha ba zwa fo, ba zwelapili hape, mi ba y'o tibelela kwa mutulo wa Nuka ya Arinoni, ili mwa lihalaupa le li sutelela kwa naha ya Maamori. Arinoni n'e li ona museto wa Mamoabi ni Maamori. 
Kikabakaleo Buka ya Lindwa za Muñ'a Bupilo i bulela ka za “Munzi wa Walebi mwa silalanda sa Sufa, Mabala, Nuka ya Arinoni, 
ni njetumuko ya mabala a y'o fita kwa munzi o bizwa Ari ni ku sutelela kwa museto wa Moabi.”
Ku zwa fo ba ya mwa sibaka se si bizwa Beere, mw'a n'a bulezi Muñ'a Bupilo ku Mushe, h'a li, “Kopanya batu hamoho, mi ni ta ba fa mezi.” 
Ka yona nako yeo batu ba Isilaele ba opela pina ye, ba li,
Siliba se si yepilwe ki bana
Ku zwa fo ba ya kwa Nahaliele. Ha ba zwa Nahaliele, ba ya kwa Bamoti. 
Ku zwa Bamoti ba ya mwa libala la mwa naha ya Mamoabi, kwatas'a Lilundu la Pisiga, le li talimezi mwa lihalaupa.
Cwale batu ba Isilaele ba lumela linumwana ku Sihoni, mulena wa Maamori, ba li, 
“U lu lumelele ku fita mwa naha ya hao. Luna ni likomu za luna ha lu na ku keluha mwa nzila ku kena mwa masimu a hao kamba mwa litima za likota za veine, mi ha lu na ka nwa mezi mwa liliba za mina. Lu ta zamaya feela mwa likululu, mane lu be lu siye naha ya hao.” 
Kono Sihoni a hana ku lumelela batu ba Isilaele ku fita mwa naha ya hae. A kopanya mpi ya hae, a ya kwa Jahazi mwa lihalaupa, mi a lwanisa Maisilaele. 
Kono mwa ndwa, Maisilaele ba bulaya lila ze ñata, mi ba hapa naha ya bona, ku kalela kwa Nuka ya Arinoni kwa mutulo, ku isa kwa Nuka ya Jaboki, mane ku y'o fita kwa Jazeri, ili kwa museto wa Maamoni. 
Cwale Maisilaele kiha ba se ba hapa minzi ya Maamori kaufela, ku ngelela ni Heshiboni hamoho ni minzi ye u potolohile, mi ba yaha mwateñi. 
Heshiboni n'e li ona muleneñi wa Mulena Sihoni wa Maamori, ya n'a lwanile pili ni mulena wa Moabi, mi a hapa naha ya hae kamukana mane ku be ku y'o fita kwa Nuka ya Arinoni. 
Kikabakaleo ba maloko ba opela, ba li,
  Ka nako ye ñwi
Mu maibile cwañi, mina batu
Kono cwale baikulu ba bona
Cwale batu ba Isilaele ba yaha mwa naha ya Maamori. 
Mi Mushe a luma batu ku y'o bona mukwa o munde wa ku lwanisa munzi wa Jazeri. Maisilaele ba u hapa, ni minzinyana ye fakaufi, mi ba leleka Maamori ba ba ne ba yahile mwateñi.
Cwale Maisilaele ba kwenuha, mi ba nga nzila ye ya kwa Bashani, mi Mulena Ogo wa Bashani a nanuha ni mpi ya hae ku y'o ba lwanisa kwa Ederei. 
Muñ'a Bupilo a li ku Mushe, “U si ke wa mu saba. Ni ka ku fa maata a ku mu tula, yena ni batu ba hae kamukana, hamoho ni naha ya hae. U mu eze mo n'o ezelize Sihoni, yena mulena wa Maamori ya n'a busa mwa Heshiboni.” 
Cwale Maisilaele ba bulaya Ogo, bana ba hae, ni batu ba hae kaufela, ku tokwa ni wa lubandangoti, mi cwale ba ikapela naha ya hae.
Maisilaele ba funduka, mi ba y'o tibelela mwa Mabala a Moabi, kwa upa wa Jordani, ku talimana ni Jeriko.
Mulena Balaki, mwan'a Zipori, n'a boni se ne ba ezize Maisilaele kwa Maamori. 
Yena, hamohocwalo ni batu ba Moabi, ba sabiswa hahulu ki Maisilaele kakuli n'e li ba bañata hahulu. 
Mamoabi ba li kwa baeteleli ba Mamidiani, “Linyambangeti ba, ba tuha ba bulaya lika kamukana ze lu potolohile, sina poho ye fula mwa mafulelo.” 
 Cwale Mulena Balaki a luma linumwana ku y'o biza Balaami, mwan'a Beori, ya n'a li kwa Petori fakaufi ni Nuka ya Yuferati mwa naha ya Amawo. Ba mu tiseza manzwi a li, “Ni bata ku ku zibisa kuli ku tile sicaba kamukana se si zwa kwa Egepita. Batu ba sona ba hasanela kai ni kai, mi ba fubmela ku hapa naha ya luna. 
Ba lu fita kwa buñata. Cwale mulikani, taha u t'o ni kutela bona, mwendi lu ka kona ku ba tula ni ku ba leleka mwa naha ya luna. Ni ziba kuli ha u fuyaula, batu ba ba ni limbuyoti, mi ha u ba kuta, ba kutehile.”
Cwalehe, baeteleli ba Moabi ni Midiani ba lwala tifo ya sikuto, ba ya ku Balaami, mi ba mu fa manzwi a Balaki. 
Balaami a li ku bona, “Mu lobale, mi kamuso ni ta mi taluseza s'a ta ni bulelela Muñ'a Bupilo.” Cwale manduna ba Moabi ba ina ni Balaami.
Mulimu a taha ku Balaami, mi a buza, a li, “Batu ba, ba ba inzi ni wena, ki bo mañi?”
A alaba, a li, “Ki ba Mulena Balaki wa Moabi ba ba lumilwe ku t'o ni fa liñusa. 
Ba bulela kuli sicaba se si zwa kwa Egepita si se si hasani mwa naha kaufela. U bata kuli ni mu kutele sona, ili kuli a kone ku si lwanisa ni ku si leleka.”
Mulimu a li ku Balaami, “U si ke wa ya ni batu ba, mi hape u si ke wa kuta batu ba Isilaele, kakuli ba na ni limbuyoti za ka.”
Habusa, Balaami a ya kwa linumwana za Balaki, mi a li, “Mu kutele habo mina. Muñ'a Bupilo u ni hanisize ku ya ni mina.” 
Cwale ba kutela ku Balaki, mi ba mu bulelela kuli Balaami u hanile ku taha ni bona.
Cwale Balaki a luma sitopa-tuna sa manduna ba ba kutekeha hahulu. 
Ba ya ku Balaami, mi ba y'o mu taluseza manzwi a Balaki, ba li, “Mulikani, u si ke wa paleliswa ki se siñwi ku taha ku na! 
Ni ta ku lifa hande hahulu, ni ku eza s'o ta ni laela kaufela. Cwale mulikani, na ku lapela, u t'o ni kutela batu ba!”
Kono Balaami a alaba, a li, “Balaki nih'a ka ni fa silivela ni gauda kamukana ye mwa ndu ya hae, ha ni na ku tula taelo ya Muñ'a Bupilo, Mulimu wa ka, niha i ka ba mwa katabanyana feela. 
Kono balikani, mu lobale sina mo ne ba ezelize ba bañwi, ili kuli ni zibe haiba Muñ'a Bupilo u na ni s'a ka ni bulelela hape.”
Bona busihu bo, Mulimu a taha ku Balaami, mi a li, “Haiba batu ba, ba til'o ku kupa kuli u ye ni bona, u itukise mi u funduke, kono u eze feela se ni ku bulelela.” 
Cwale habusa Balaami a lukisa mbongolo ya hae, mi a ya ni manduna ba Moabi.
Mulimu a nyemiswa ki musipili wa Balaami, mi Balaami ha n'a nz'a pahami fa mbongolo cwalo, a sindektwa ki babeleki ba hae ba babeli, lingeloi la Muñ'a Bupilo la yema kwapili, ku mu kwalela nzila. 
Mbongolo ha i bona lingeloi, li yemi mwa nzila li sweli mukwale, ya keluha mwa nzila mi ya liba mwa masimu. Balaami a nata mbongolo, mi a i kutiseza mwa nzila. 
Lingeloi la y'o yema fo ne i kumbani nzila mwahal'a masimu a mabeli a likota za veine, a na ni mamota a macwe kafa ni kafa. 
Mbongolo ha i bona lingeloi, ya sutelela kwa limota, mi ya huta lihutu la hae fa limota. Balaami hape a nata mbongolo. 
Hape lingeloi la tutela fo ne ku kumbani hahulu, fo ne ku si na makeluhelo kafa ni kafa, mi la yema mwa nzila. 
Ka nako yeo, mbongolo ha i bona lingeloi, ya buta. Balaami a nyema, mi a kala ku nata mbongolo ka mulamu wa hae. 
Cwale Muñ'a Bupilo a bulelisa mbongolo, mi ya li ku Balaami, “Kanti ni ku foselize sika mañi? U ni natakeziñi cwana halalu?”
Balaami a alaba, a li, “Kakuli u ni boni bukuba! Kabe ni na ni mukwale ne ni ka ku bulaya.”
Mbongolo ya alaba, ya li, “Kikuli ha si na mbongolo y'o n'o pahamanga nako ye kaufela, nji? Kana ni kile na ku eza ka mukwa wo, naa?”
Cwale Muñ'a Bupilo a bonisa Balaami lingeloi le ne li yemi fo, li sweli mukwale wa lona. Mi Balaami a ikwiseza fafasi ka pata. 
Lingeloi la buza, la li, “U nateziñi mbongolo ya hao halalu cwana? Ni til'o kwala nzila ya hao, kakuli ha u lukeli ku nga musipili wo! 
Kono mbongolo ya hao i ni boni, mi i ni keluhile halalu. Kabe ne i si ka keluha, ne ni ka ku bulaya, mi ni pilise mbongolo ya hao.”
Balaami a alaba, a li, “Ni fosize. Ne ni sa zibi kuli u yemi mwa nzila ku ni hanisa. Kono cwale, haiba u bona kuli ha ni ya kwateñi ku fosahahile, ni ta kutela kwa hae.”
Kono lingeloi la li, “Zamaya ni batu ba, kono u y'o talusa ze ni ta ku bulelela feela.” Cwale Balaami a ya ni bona.
Balaki h'a utwa kuli Balaami wa taha, a y'o mu katanyeza kwa Ari, munzi o kwa Nuka ya Arinoni, ili kwa museto wa Moabi. 
Balaki a li ku Balaami, “Kiñi ha n'o si ka taha ha ne ni ku lumezi? Kikuli n'o hupula kuli ne ni si ke na kona ku ku lifa hande, nji?”
Balaami a alaba, a li, “Ni tile, nji ha ku cwalo? Kono feela ku talusa s'a ni bulelela Mulimu.” 
Cwale Balaami a ya ni Balaki kwa munzi wa Kiryati Huzoti. 
Balaki a y'o taba likomu ni lingu, mi a lumela nama ye ñwi ku Balaami ni manduna b'a n'a tile ni bona.
Habusa kakusasana Balaki a isa Balaami kwa Bamoti Baale. Hona koo Balaami a bona kalulo ye ñwi ya batu ba Isilaele.
A li ku Balaki, “U ni yahele tutala to tu supile fa, mi hape u ni tiseze lipoho ze supile ni lipuli ze supile.”
Balaki a eza mw'a n'a bulelezwi, mi yena ni Balaami ba beya mpo ya poho ni puli fa katala ka kañwi ni ka kañwi. 
Cwale Balaami a li ku Balaki, “Yema fa, kwatuko a sitabelo sa hao sa ku cisa, na, ha ni sa y'o bona haiba Muñ'a Bupilo u ta ni katanyeza. Ni ta ku bulelela s'a ta ni bonisa kaufela.” Kih'a ya fa ñambamo fo ku sweu. 
Mi Mulimu a mu katanyeza. Balaami a li ku yena, “Ni yahile tutala to tu supile, mi ni beile poho ni ngu ku ka kañwi ni ka kañwi.”
Muñ'a Bupilo a alaba, a li, “Kutela ku Balaki, u y'o mu taluseza manzwi a ka.” 
Cwale a ya, mi a fumana Balaki ni manduna ba Moabi kamukana, ba sa yemi kwatuko a sitabelo sa hae sa ku cisa.
Balaami a polofita cwana, a li,
Ni ta kuta cwañi
Ni kona ku ba bona
Baikulu ba Isilaele ba swana ni liluli.
Cwale Balaki a li ku Balaami, “U ni ezize cwañi? Ni ku tisize kwanu ku t'o kuta lila za ka, kono s'o ezize feela fa, ki ku ba fuyaula.”
A alaba, a li, “Ni kona feela ku talusa s'a ni bulelela Muñ'a Bupilo.”
Cwale Balaki a li ku Balaami, “A lu ye kaufela mwa sibaka se siñwi m'o ta y'o bona kalulo feela ya Maisilaele. U y'o ni kutela bona hona koo.” 
A mu isa mwa simu ya Zofimi, fahalimw'a Lilundu la Pisiga. Ni hona foo hape a yaha tutala to tu supile, mi a eza sitabelo sa poho ni puli fa katala ka kañwi ni ka kañwi.
Balaami a li ku Balaki, “Yema kwatuko a sitabelo sa hao sa ku cisa, mi na, ni sa y'o katanyeza Mulimu kwani.”
Muñ'a Bupilo a kopana ni Balaami, a mu bulelela s'a ta talusa, mi a mu kutiseza ku Balaki ku y'o mu taluseza manzwi a hae. 
Cwale a kuta, mi a fumana Balaki ni manduna ba Moabi ba sa yemi kwatuko a sitabelo sa hae sa ku cisa. Balaki a buza s'a bulezi Muñ'a Bupilo. 
Mi Balaami a polofita cwana, a li,
Mulimu h'a swani ni batu,
Ni laezwi ku fuyaula,
Ni bona kuli nako ya Isilaele
Mulimu u ba zwisize mwa naha
Ha ku na suunduma, ha ku na buloi
Sicaba sa Isilaele si swana
Cwale Balaki kiha s'a li ku Balaami, “Wa hana ku kuta batu ba Isilaele, konohe, u si ke wa ba fuyaula.”
Balaami a alaba, a li, “Kikuli ha ni si ka ku bulelela kuli ni swanezi ku eza lika kaufela z'a ni bulelela Muñ'a Bupilo, nji?”
Balaki a li, “A lu ye kaufela, mi ni ta ku isa kwa sibaka se siñwi. Mwendi kwateñi Mulimu u ka y'o tabela kuli u ni kutele bona.” 
Cwale a isa Balaami fahalimw'a Lilundu la Peori, le li ukumezi lihalaupa. 
Balaami a li ku yena, “U ni yahele tutala to tu supile fa, mi u ni tiseze lipoho ze supile ni lipuli cwalo.” 
Balaki a eza mw'a n'a bulelezwi, mi a tisa poho ni puli fa katala ka kañwi ni ka kañwi.
Fo, Balaami n'a s'a zibile kuli Muñ'a Bupilo n'a bata kuli a fuyaule batu ba Isilaele. Kabakaleo h'a si ka y'o bata liponiso, sina mw'a n'a ezelize pili. A talima kwa lihalaupa. 
Kih'a bona Maisilaele ba tibelezi ka masika a bona. Moya wa Mulimu wa taha ku yena. 
Mi cwale a polofita cwana, a li,
Ki manzwi a ya kona ku utwa
Litende za Maisilaele ki ze nde
Ki ze nde sina mibamba ye mitelele
Mpi ya Maisilaele i kuñisa macaba,
Mulimu u ba zwisize mwa Egepita.
  Sicaba si swana ni tau ye tata.
Balaki a puta liñondo za hae ka buhali, mi a li ku Balaami, “Ni ku bizelize ku t'o kuta lila za ka, kono cwale s'e li halalu u nz'o ba fuyaula. 
Cwale, zwa, u ye kwa hae! Ne ni sepisize ku ku lifa, kono cwale Muñ'a Bupilo u ku hanisize ku fumana mupuzo.”
Balaami a alaba, a li, “Ne ni lemusize linumwana z'o n'o lumile. 
Niha u ka ni fa silivela ni gauda kaufela ze mwa ndu ya hao, ha ni na ku hanyeza taelo ya Muñ'a Bupilo ka ku ikezeza lika ili na ni nosi. Ni ka talusa feela se ni bulelelwa ki Muñ'a Bupilo.”
Balaami a li ku Balaki, “Cwale na kutela kwa banababahesu, kono pili ni si ka ya, na ku lemusa se ba ta eza Maisilaele kwa batu ba hao, ka nako ye taha.” 
Cwale a polofita cwana, a li,
Manzwi a ya kona ku utwa
Ni talima ku ze sa taha,
U ta tula lila za hae mwa Edomo.
Sicaba sa Isilaele
Cwale Balaami, mwa pono ya hae, a bona Maamaleke, mi a polofita cwana, a li,
Mwa pono ya hae a bona Makeni, mi a polofita cwana, a li,
Kono mina Makeni, mu ta yundiswa,
Balaami a polofita cwana hape, a li,
Batabani ba ta fuula
Cwale Balaami a funduka ku kutela kwa hae, mi Balaki ni yena a ikela.
Maisilaele ha ne ba tibelezi mwa Shitimi, banna ba kala ku fosa ni basali ba Moabi. 
Basali bao ba kala ku ba memela kwa mikiti ya litabelo, ko ne ku lapelwa mulimu wa Moabi. Maisilaele ba ca lico ni ku lapela mulimu. 
Ba lapela yena Baale wa Peori. Muñ'a Bupilo a ba nyemela. 
A li ku Mushe, “U kopanye baeteleli ba sicaba kaufela, mi bafosi mwa masika a bona ba bulaiwe patalaza fapil'a ka, kuli ni si ke na ba nyemela hape.” 
Mushe a li kwa baatuli, “Yo muñwi ni yo muñwi wa mina a bulaye mutu kaufela wa mwa lusika lwa habo ya keni mwa bulapeli bwa Baale wa Peori.”
Yo muñwi wa Maisilaele a nga musali wa Mumidiani. A mu kenya mwa tende ya hae, mwa meeto a Mushe ni sicaba kamukana, ha ne ba nze ba lila kwa munyako wa Tende ya Kopano. 
Cwale Finehasi, mwan'a Eliazare, muikulu wa muprisita Aruni, h'a bona kezo yeo, a yema, mi a siya kopano. Kih'a nopa lilumo. 
A latelela munna yo ni musali mwa tende, mi a ba patahanya ka lilumo bubeli bwa bona. Ka mukwa wo, ncwa ye n'e feza Maisilaele ya fela. 
Kono ne i se i bulaile batu ba likiti ze mashumi a mabeli ka ze ne.
Muñ'a Bupilo a li ku Mushe, 
“Finehasi u yemisize bunyemi bwa ka kwa batu ba Isilaele. U hanile ku talimela feela sebelezo ya milimu i sili kwand'a ya ka, mi ki kabakaleo ha ni si ka ba yundisa mwa ku halifa kwa ka. 
Cwalehe, u mu bulelele kuli ni iswala ni yena bulikani bo bu tiile, bo bu ta inelela kuya kuile. 
Yena ni baikulu ba hae ba ta ba baprisita kamita, kakuli h'a si ka lumelela kuli ku be ni ba ba itikanya ni na, mi u tahisize swalelo ya sibi sa sicaba.”
Libizo la Muisilaele ya n'a bulailwe ni musali wa Mumidiani n'e li Zimiri, mwan'a Salu, ili toho ya mba mwa lusika lwa Simioni. 
Libizo la musali n'e li Kozobi. Zuri ndat'ahe, n'e li nduna wa sitopa sa mishiku ya Mamidiani.
Muñ'a Bupilo a laela Mushe, a li, 
“Lwanisa Mamidiani, mi u ba timise. 
U eze cwalo kabakala bumaswe bo ba ku ezize ha ba ku pumile kwa Peori, ni kabakala Kozobi, ya n'a bulailwe ka nako ya ncwa kwa Peori.”
  Mwamulaho a ziezi yeo, Muñ'a Bupilo a li ku Mushe ni Eliazare, mwan'a Aruni, 
“Mu bale banna ba sicaba sa Isilaele kamukana ka limba, ku kala ka ba lilimo ze mashumi a mabeli ni ba bahulu ku bao, ili ba ba lukela ku kena mwa busole.” 
Mushe ni Eliazare ba utwa mi ba kopanya batu hamoho, ili ba lilimo ze mashumi a mabeli ni ku fita. Ba kopanela mwa Mabala a Moabi mwabuse bwa Nuka ya Jordani ku zwa mwa Jeriko. 
Mushe ni Eliazare mwan'a Aruni, ne ba bulelela ni bona, ba li, “Mu bale banna ba sicaba sa Isilaele kamukana, ku kala ka ba lilimo ze mashumi a mabeli ni ba bahulu ku bao, sina Muñ'a Bupilo n'a laelezi Mushe.”
Ba lusika lwa Rubeni, yena mweli wa Jakobo, n'e li ba mishiku ya Hanoki, Palu, 
Hezironi ni Karami. 
Mishiku ye kaufela ne i fita fa banna ba ba eza likiti ze mashumi a mane ka ze talu ni mianda ye supile ka mashumi a malalu. 
Baikulu ba Palu n'e li Eliabi, 
ni bana ba hae bo Nemuele, Datani ni Abirami. Ba, ki bona bo Datani ni Abirami ba ba ne ba ketilwe ki sicaba. Ne ba lwanisize Mushe ni Aruni, mi ba kena kwa balateleli ba Kora, ha ne ba fetuhezi Muñ'a Bupilo. 
Mubu wa pazuha mi wa ba miza. Ba shwa hamoho ni Kora ni balateleli ba hae, mulilo ha s'o bulaile batu ba mianda ye mibeli ka mashumi a ketalizoho. Banna bao ba ba temuso kwa sicaba. 
Kono bana ba Kora ne ba si ka bulaiwa.
Lusika lwa bubeli i n'e li lwa Simioni, ili mishiku ya Memuele, Jamini, Jakini, 
Zera, ni Shaule. 
Mishiku ye kaufela ne i fita fa banna ba likiti ze mashumi a mabeli ka ze peli ni mianda ye mibeli.
Ba lusika lwa Gadi, n'e li mishiku ya Zefoni, Hagi, Shuni, 
Ozoni, Heri, 
Arodi ni Areli. 
Mishiku ye kaufela ne i fita fa banna ba ba eza likiti ze mashumi a mane ka mianda i ketalizoho.
Bana ba Juda ba babeli, bo Eri ni Onani, ne ba shwezi mwa naha ya Kanana. Ba lusika lwa Juda 
n'e li mishiku ya Shela, Perezi, Zera, 
Hezironi ni Hamule. 
Mishiku ye kaufela ne i fita fa banna ba likiti ze mashumi a supile ka ze silezi ni mianda i ketalizoho.
Ba lusika lwa Isakare, n'e li mishiku ya Tola, Puva, 
Jashubi ni Shimironi. 
Mishiku ye kaufela ne i fita fa banna ba likiti ze mashumi a silezi ka ze ne ni mianda ye milalu.
Ba lusika lwa Zebuloni, n'e li mishiku ya Seredi, Eloni ni Jaleele. 
Mishuki ye kaufela ne i fita fa banna ba likiti ze mashumi a silezi ka mianda i ketalizoho.
Masika a Josefa, yena ya n'a pepile bana ba babeli, n'e li bo Manase ni Eferaimi.
Ba lusika lwa Manase n'e li Makiri, mwan'a Manase ya n'a pepile Giliadi, mi mishiku ye tatama i simuluhile ku yena Giliadi, 
ili mishiku ya Jezeri, Heleki, 
Aziriele, Sikemi, 
Shemida, ni Heferi. 
Zelofehadi, mwan'a Heferi, n'a si na bana ba bashimani, haisi ba basizana feela. Mabizo a bona n'e li bo Maala, Noa, Hogula, Milika ni Tiriza. 
Mishiku ye kaufela ne i eza banna ba likiti ze mashumi a ketalizoho ka ze peli ni mianda ye supile.
Ba lusika lwa Eferaimi, n'e li mishiku ya Shutela, Bekeri ni Tahani. 
Mushiku wa Erani n'o simuluha ku Shutela. 
Mishiku ye kaufela ne i na ni banna ba ba eza likiti ze mashumi a malalu ka ze peli ni mianda i ketalizoho.
Ba lusika lwa Benjamine, n'e li mishiku ya Bela, Ashibele, Akirami, 
Shefufami ni Hufami. 
Mishiku ya Arada ni Naamani ne i simuluha ku Bela. 
Mishiku ye kaufela ne i na ni banna ba ba fita fa likiti ze mashumi a mane ka ze ketalizoho ni mianda ye silezi.
Ba lusika lwa Dani, n'e li mushiku wa Shuhami 
o n'o eza palo ya banna ba likiti ze mashumi a silezi ka ze ne ni mianda ye mine.
Ba lusika lwa Asere, n'e li mishiku ya Jimina, Jishivi ni Beria. 
Mishiku ya Hebere, ni Malikiele ne i simuluha ku Beria. 
Asere n'a na ni mwana wa musizana ya n'a bizwa Sera. 
Mishiku ye kaufela ne i fita fa banna ba likiti ze mashumi a ketalizoho ka ze talu ni mianda ye mine.
Ba lusika lwa Nafetali, n'e li mishiku ya Jazeele, Guni, 
Jezeri, ni Shilemi. 
Mishiku ye kaufela ne i fita fa banna ba likiti ze mashumi a mane ka ze ketalizoho ni mianda ye mine.
Palo kamukana ya banna ba Maisilaele n'e li likiti ze mianda ye silezi ka si li siñwi ni mianda ye supile ka mashumi a malalu.
  Muñ'a Bupilo a li ku Mushe, 
“U abele masika naha ye, ili ka ku ya ka fo ba kuma. 
U abe naha ka ku ya ka lipalo za mishiku, mi u fe naha ye tuna kwa lusika lo luñata, ni naha ye nyinyani kwa lusika lo lunyinyani. 
Mu bone kuli naha i abiwa ka ku laula. Kaluo yeo i ta fumanwa i ta ba ka ku ya ka libizo la bo ndat'a bona. 
Kabelo ye ñwi ni ye ñwi i ta fiwa ka ku latelela butuna kapa bunyinyani bwa lusika.”
Lusika lwa Livi ne lu kopanyize mishiku ya bo Gerishoni, Kohati ni Merari. 
Malivi ba bañwi n'e li ba limba ze n'e simuluha ku Libina, Heberoni, Mahali, Mushi, ni Kora. Kohati n'e li yena ndat'ahe Amirami. 
Amirami n'a nyezi mwan'a Livi ya n'a bizwa Jokebedi, ili ya n'a il'o pepelwa mwa Egepita. Jokebedi yo, a pepela Amirami bashimani ba babeli, bo Aruni ni Mushe, ni musizana ya bizwa Miriame kaizel'a bona. 
 Aruni n'a na ni bana ba bane, ili bo Nadabi, Abihu, Eliazare ni Itamare. 
 Nadabi ni Abihu ba shwa kabakala ku tisa mulilo o n'o si ka kena fapil'a Muñ'a Bupilo. 
Malivi ba banna ne ba fita fa likiti ze mashumi a mabeli ka ze talu ku kala ku ba kweli i liñwi ku isa ku ba bahulu. Bona ne ba ñolezwi kwatuko ili ku ba kauhanya ni Maisilaele kamukana, kakuli bona ne ba si ka fiwa liluwo mwa Isilaele.
Mishiku yeo kaufela ne i ñozwi ki Mushe ni Eliazare, ha ba bala palo ya Maisilaele mwa Mabala a Moabi, ili mwabuse bwa Jordani ku zwelela kwa Jeriko. 
Ne ku si na mutu, nihaili a li muñwi feela, ya n'a siyezi ku bona bani ba ba ne ba ñozwi ki Mushe ni Aruni mwa Lihalaupa la Sinai. 
 Muñ'a Bupilo n'a bulezi kuli kaufel'a bona ba ta shwela mwa lihalaupa, mi ba shwa kamukana, konji Kalebu mwan'a Jefune, ni Joshua mwan'a Nuni.
Mahala, Noa, Hogula, Milika ni Tiriza n'e li bana ba basizana ba Zelofehadi, mwan'a Heferi, mwan'a Giliadi, mwan'a Makiri, mwan'a Manase, mwan'a Josefa. 
Basizana ba ba y'o yema fapil'a Mushe, muprisita Eliazare, baeteleli ni sicaba kaufela se ne si li kwa munyako wa Tende ya Kopano, ba li, 
“Ndat'a luna u shwezi mwa lihalaupa, a si ka siya bana ba bashimani. N'a siyo mwa sitopa sa Kora, se ne si fetuhezi Muñ'a Bupilo. N'a ishwezi feela ka sibi sa hae. 
Kikabakalañi libizo la ndat'a luna ha li fela mwa lusika lwa hae, kakuli n'a si na bana ba bashimani? U lu fe liluwo, ni luna, mwahal'a banabahabo ndat'a luna.”
Mushe a fitisa taba ya bona fapil'a Muñ'a Bupilo. 
Muñ'a Bupilo a li ku yena, 
 “Kupo ya bana ba Zelofehadi i lukile. U ba fe liluwo mwahal'a banabahabo ndat'a bona. Lifa la hae li yolwe ki bona. 
Bulelela batu ba Isilaele kuli haiba mutu a shwa, a si na mwana wa mushimani, wa musizana u swanezi ku yola lifa la hae. 
Haiba a si na mwana wa musizana, banyani ba hae ba li yole. 
Haiba a si na banyani ba hae ba bashimani, liluwo leo li yoliwe ki banyani ba ndat'ahe. 
Haiba a si na banyani kamba malum'ahe, fohe mwanahabo luli a li yole, mi a li nge kuli ki liluwo la hae luli. Batu ba Isilaele ba swanezi ku tokomela mulao wo, sina na, Muñ'a Bupilo, ha ni ku laezi cwalo.”
  Muñ'a Bupilo a li ku Mushe, “Kambama fa Lilundu la Abarimi, mi u bone naha ye ni fa Maisilaele. 
Ha u s'o i boni, u ta shwa, sina mw'a shwezi muhulwan'a hao Aruni. 
U ka shwa kakuli bubeli bwa mina ha mu si ka buluka taelo ya ka mwa Lihalaupa la Sini. Sicaba kamukana ha si kile sa bilaela ka na kwa Meriba, u hanile ku zibahaza fapil'a bona maata a ka a kenile.” Meriba ki musindi o kwa Kadeshi mwa Lihalaupa la Sini.
Mushe a lapela, a li, 
“Mulimu, Muñ'a Bupilo, wena simbule sa bupilo kamukana, na ku lapela, keta mutu ya ka etelela sicaba. 
 A si zamaise mwa ndwa, kuli sicaba sa hao si si ke sa swana ni mutapi wa lingu o si na mulisana.”
  Muñ'a Bupilo a li ku Mushe, “U nge Joshua mwan'a Nuni, munna ya sepahala, mi u mu beye mazoho fa toho. 
U mu yemise fapil'a muprisita Eliazare ni sicaba kamukana, mi hona fo, fapil'a bona kamukana, u mu zibahaze kuli ki yena shwana wa hao. 
U mu fe kwa maata a hao, kuli a utwiwe ki sicaba sa Isilaele kaufela. 
 U ta itinga ku muprisita Eliazare, ya ta ituta tato ya ka, ka ku itusisa Urimi ni Tumimi. Ka mukwa wo, Eliazare u ta zamaisa Joshua ni sicaba sa Isilaele kamukana mwa litaba za bupilo bwa bona kaufela.” 
Mushe a eza mw'a n'a mu laelezi Muñ'a Bupilo. A yemisa Joshua fapil'a muprisita Eliazare ni sicaba kamukana. 
 A beya mazoho a hae fa toho ya Joshua, mi a mu zibahaza kuli ki yena shwana wa hae.
Muñ'a Bupilo a fa Mushe litaelo. 
Mushe n'a na ni ku taluseza Maisilaele ku ba ni niti, kuli ka linako ze ketilwe, ba zwiseze Mulimu limpo za lico ze tokwahala, ze mu tabisa.
Ze, ki zona limpo za lico ze ta fiwa Muñ'a Bupilo. Limpo za sitabelo se si ciswa ka zazi ni zazi ki mankomwana a lingu a mabeli a silimo si li siñwi, ili a si na f'a nyazahala. 
U eze ngunyana ya pili sitabelo sa kakusasa, ni ya bubeli sa manzibwana. 
Ye ñwi ni ye ñwi i tiswe ni bupinyana bo bu nekile, bo bu lubilwe ka mafula a mande a olive. 
Se ki sitabelo sa ku cisa, sa ka zazi ni zazi, se ne si kalile ku ezezwa fa Lilundu la Sinai, ili sitabelo sa lico, sa muunko o tabisa Muñ'a Bupilo. 
Haili ka mpo ya waine ye tiswa ni ngu ya pili, sela fa katala likomoki ze peli za waine. 
Manzibwana, eza sitabelo sa ngu ya bubeli ka mukwa o swana ni wa kakusasa, hamoho ni mpo ya waine. Ni sona seo ki sitabelo sa lico, sa muunko o tabisa Muñ'a Bupilo.
Ka la Pumulo, ku tiswe lingunyana ze peli za silimo si li siñwi feela, ili ze si na fo li nyazahala, ni sizumanyana sa bupi bo bu nekile, bo bu lubilwe ka mafula a olive, mi li eziwe sitabelo sa lico ni sa waine. 
Sitabelo se sa ku cisa si lukela ku eziwa ka la Pumulo ye ñwi ni ye ñwi, kwand'a sitabelo sa ka zazi ni zazi hamoho ni nubu ya sona ya waine.
Mu ezeze Muñ'a Bupilo sitabelo sa ku cisa kwa makalelo a kweli ye ñwi ni ye ñwi ka lipohwana ze peli, poho ya ngu, ni mankomwana a lingu a supile a silimo si li siñwi, ili limunanu ze si na fo li nyazahala. 
Haili ka mpo ya lico, i be bupi bo bu lubilwe ka mafula a olive. Fa poho ye ñwi ni ye ñwi mu beye sizuma sa bupi bo bu nekile. Fa poho ya ngu i be sizumanyana sa bupi. 
Kono fa ngunyana ye ñwi ni ye ñwi i be likomoki ze peli za bupi. Litabelo ze, za ku cisa, ki litabelo za lico, ili za muunko o tabisa Muñ'a Bupilo. 
Mpo ye lukela ya waine ki likomoki ze ne za waine fa poho ni poho, ze talu fa poho ya ngu, ni ze peli fa ngunyana ye ñwi ni ye ñwi. Wo, ki ona mulao wa litabelo za ku cisa ka zazi la pili la kweli ni kweli mwa silimo kaufela. 
Hape ka ku ekeza kwa sitabelo se si ciswa ka zazi ni zazi hamoho ni mpo ya sona ya waine, ku tiswe poho ya puli i liñwi, i be ya sitabelo sa ku zwisa libi.
  Mukiti wa Paseka wa ku kuteka Muñ'a Bupilo, u ta eziwa ka lizazi la bulishumi ni a mane mwa kweli ya pili. 
 Mukiti wo wa silumeli u ta kala ka lizazi la bulishumi ni a ketalizoho, mi u ta nga mazazi a supile. Ku ona mazazi ao ku ta ciwa feela linkwa ze si na mumela. 
Ka lizazi la pili la mukiti mu na ni ku kopana kwa sebelezo, mi ku si ke kwa ezwa musebezi ni o mukana. 
Mu ezeze Muñ'a Bupilo sitabelo sa ku cisa sa lico, ili lipohwana ze peli, poho ya ngu, ni mankomwana a lingu a supile a na ni silimo si li siñwi feela, ze si na fo li nyazahala. 
Mu eze sitabelo sa mpo ya lico ze lukela. I be bupi bo bu nekile, bo bu lubilwe ka mafula a olive, ili sizuma fa poho ni poho, ni sizumanyana fa poho ya ngu. 
Mu tise ni likomoki ze peli za bupi fa ngunyana ye ñwi ni ye ñwi. 
Hape mu tise ni poho ya puli i liñwi ya sitabelo sa ku zwisa libi, mi ka mukwa wo, mu eze sebelezo ya ku kenisa batu. 
Mu tise zeo ili za ku ekeza fa sitabelo se si ciswa kakusasa ka zazi ni zazi. 
Kamukawaoswana, mu fe Muñ'a Bupilo ka mazazi a supile limpo za lico za muunko o mu tabisa. Mu eze cwalo, ili ku ekeza kwa sitabelo sa ku cisa ni sa waine se si eziwa ka zazi ni zazi. 
Mu kopanele kwa sebelezo ka lizazi la busupa, mi mu si ke mwa eza musebezi ni o mukana.
  Ka lizazi la pili la Mukiti wa Kutulo, ha mu fitisa limpo za lico ze nca ku Muñ'a Bupilo, mu lukela ku kopana kwa sebelezo, mi ku si ke kwa eziwa musebezi ni o mukana. 
Mu eze sitabelo sa ku cisa sa muunko o tabisa Muñ'a Bupilo. I be lipohwana ze peli, poho ya ngu, ni mankomwana a lingu a supile a silimo si li siñwi, ili ze si na fo li nyazahala. 
Hape ku tiswe ni mpo ya lico ye lukela, ili ya bupi bo bu nekile, bo bu lubilwe ka mafula a olive. Bupi bo, i be bo bu taza sizuma fa poho ni poho, sizumanyana fa poho ya ngu. 
Bu taze ni mukeke fa ngunyana ye ñwi ni ye ñwi. 
Hape mu tise ni poho ya puli ya sitabelo sa ku zwisa libi, mi ka mukwa wo, mu eze sebelezo ya ku kenisa sicaba. 
Mu tise ze, ni mpo ya waine, ku ekeza kwa litabelo za ka zazi ni zazi za ku cisa, ni za lico cwalo.
Ka lizazi la pili mwa kweli ya busupa, mu kopane kwa sebelezo, mi mu si ke mwa eza musebezi. Ka lona lizazi leo ku lizwe litolombita. 
Mu ezeze Muñ'a Bupilo sitabelo sa ku cisa, sa muunko o mu tabisa, ili pohwana i liñwi, poho ya ngu i liñwi, ni mankomwana a supile a lingu za silimo si li siñwi, ili ze si na fo li nyazahala. 
Mu tise mpo ye lukela ya lico za bupi bo bu nekile, bo bu lubilwe ka mafula a olive. Mu tise sizuma sa bupi bo bu nekile fa poho, ni sizumanyana fa poho ya ngu. 
Mu tise ni mukeke wa bupi fa nkomwana ni nkomwana ya ngu. 
Hape mu tise ni poho ya puli ya sitabelo sa ku zwisa libi, mi ka mukwa wo mu eze sebelezo ya ku kenisa sicaba. 
Mu eze litabelo ze, ili ku ekeza kwa sitabelo sa ku cisa se si ezwa ka lizazi la Moonda, hamoho ni mpo ya sona ya lico. Hape mu eze ni sitabelo sa ka zazi ni zazi, sa ku cisa, hamoho ni limpo za sona za lico ni za waine. Limpo ze, za lico, li na ni muunko o tabisa Muñ'a Bupilo.
  Mu kopane kwa sebelezo ka lizazi la bulishumi mwa kweli ya busupa. Mu si ke mwa ca lico, mi mu si ke mwa sebeza. 
Mu ezeze Muñ'a Bupilo sitabelo sa ka cisa, ili sa muunko o mu tabisa. Si be sa poho ye nca, poho ya ngu, ni lingunyana za mapulwana ze supile, ze na ni silimo si li siñwi, ze si na fo li nyazahala kaufel'a zona. 
Mu eze sitabelo sa mpo ya lico ze lukela, ili bupi bo bu lubilwe ka mafula a olive. Bupi bo, i be bo bu taza sizuma fa poho, ni sizumanyana fa poho ya ngu. 
Mu tise ni mukeke fa ngunyana ni ngunyana. 
Hape mu tise ni poho ya puli i liñwi ya sitabelo sa ku zwisa libi, ku ekeza fa puli ya sitabelo sa ku kenisa sicaba, ni sitabelo se si ciswa ka zazi ni zazi hamoho ni sa lico ni waine.
  Mu kopane kwa sebelezo ka la bulishumi ka a ketalizoho, mwa kweli ya busupa. Mu eze mukiti wo ka mazazi a supile, ili ku kuteka Muñ'a Bupilo, mi mu si ke mwa sebeza. 
Ka lona lizazi le, la pili, mu fe Muñ'a Bupilo limpo za lico, ili za muunko o mu tabisa, ili lipohwana ze lishumi ka ze talu, lipoho ze peli za lingu, ni mankomwana a lingu a lishumi ka a mane a na ni silimo si li siñwi, ili ze si na fo li nyazahala kaufel'a zona. 
Mu fitise mpo ya lico ye lukela ya bupi bo bu nekile, bo bu lubilwe ka mafula a olive. Mu tise sizuma fa poho ni poho, ni sizumanyana fa poho ni poho ya ngu. 
Mu tise ni mukeke fa nkomwana ni nkomwana ya ngu, hamohocwalo ni limpo ze tokwahala za waine. 
Hape mu tise ni poho ya puli i liñwi ya sitabelo sa ku zwisa libi. Mu tise zeo kaufela ku ekeza fa sitabelo sa ku cisa sa ka zazi ni zazi hamoho ni mpo ya sona ya lico ni ya waine.
Ka lizazi la bubeli, mu tise lipoho ze nca ze lishumi ka ze peli, lipoho ze peli za lingu, ni mankomwana a lingu a lishumi ka a mane a na ni silimo si li siñwi. I be ze si na fo li nyazahala kamukan'a zona. 
Mu fitise mpo ya lico ye lukela ya bupi bo bu nekile, bo bu lubilwe ka mafula a olive. Mu tise sizuma fa poho ni poho, ni sizumanyana fa poho ni poho ya ngu. Mu tise ni mukeke fa nkomwana ni nkomwana ya ngu, hamohocwalo ni limpo ze tokwahala za waine. 
Hape mu tise ni poho ya puli i liñwi ya sitabelo sa ku zwisa libi. Mu tise zeo kaufela ku ekeza fa sitabelo sa ku cisa sa ka zazi ni zazi hamoho ni mpo ya sona ya lico ni ya waine.
Ka lizazi la bulalu, mu tise lipoho ze nca ze lishumi ka i liñwi, lipoho ze peli za lingu, ni mankomwana a lingu a lishumi ka a mane a silimo si li siñwi. I be ze si na fo li nyazahala kaufel'a zona. 
Mu fitise mpo ya lico ye lukela ya bupi bo bu nekile, bo bu lubilwe ka mafula a olive. Mu tise sizuma fa poho ni poho, ni sizumanyana fa poho ni poho ya ngu. Mu tise ni mukeke fa nkomwana ni nkomwana ya ngu, hamohocwalo ni limpo ze tokwahala za waine. 
Hape mu tise ni poho ya puli i liñwi ya sitabelo sa ku zwisa libi. Mu tise zeo kaufela ku ekeza fa sitabelo sa ku cisa sa ka zazi ni zazi hamoho ni mpo ya sona ya lico ni ya waine.
Ka lizazi la bune, mu tise lipoho ze lishumi ze nca, lipoho ze peli za lingu, ni mankomwana a lingu a lishumi ka a mane a na ni silimo si li siñwi. I be ze si na fo li nyazahala kaufel'a zona. 
Mu fitise mpo ya lico ye lukela ya bupi bo bu nekile, bo bu lubilwe ka mafula a olive. Mu tise sizuma fa poho ni poho, ni sizumanyana fa poho ni poho ya ngu. Mu tise ni mukeke fa nkomwana ni nkomwana ya ngu, hamohocwalo ni limpo ze tokwahala za waine. 
Hape mu tise ni poho ya puli i liñwi ya sitabelo sa ku zwisa libi. Mu tise zeo kaufela ku ekeza fa sitabelo sa ku cisa sa ka zazi ni zazi hamoho ni mpo ya sona ya lico ni ya waine.
Ka lizazi la buketalizoho, mu tise lipoho ze supile ka ze peli ze nca, lipoho ze peli za lingu, ni mankomwana a lingu a lishumi ka a mane, a silimo si li siñwi. I be ze si na fo li nyazahala kaufel'a zona. 
Mu fitise mpo ya lico ye lukela ya bupi bo bu nekile, bo bu lubilwe ka mafula a olive. Mu tise sizuma fa poho ni poho, ni sizumanyana fa poho ni poho ya ngu. Mu tise ni mukeke fa nkomwana ni nkomwana ya ngu, hamohocwalo ni limpo ze tokwahala za waine. 
Hape mu tise ni poho ya puli i liñwi ya sitabelo sa ku zwisa libi. Mu tise zeo kaufela ku ekeza fa sitabelo sa ku cisa sa ka zazi ni zazi hamoho ni mpo ya sona ya lico ni ya waine.
Ka lizazi la busilela, mu tise lipoho ze supile ka i liñwi ze nca, lipoho za lingu ze peli, ni mankomwana a lingu a lishumi ka a mane a silimo si li siñwi. I be ze si na fo li nyazahala kaufel'a zona. 
Mu fitise mpo ya lico ye lukela ya bupi bo bu nekile, bo bu lubilwe ka mafula a olive. Mu tise sizuma fa poho ni poho, ni sizumanyana fa poho ni poho ya ngu. Mu tise ni mukeke fa nkomwana ni nkomwana ya ngu, hamohocwalo ni limpo ze tokwahala za waine. 
Hape mu tise ni poho ya puli i liñwi ya sitabelo sa ku zwisa libi. Mu tise zeo kaufela ku ekeza fa sitabelo sa ku cisa sa ka zazi ni zazi hamoho ni mpo ya sona ya lico ni ya waine.
Ka lizazi la busupa, mu tise lipoho ze supile ze nca, lipoho za lingu ze peli, ni mankomwana a lingu a lishumi ka a mane a silimo si li siñwi. I be ze si na fo li nyazahala kaufel'a zona. 
Mu fitise mpo ya lico ye lukela ya bupi bo bu nekile, bo bu lubilwe ka mafula a olive. Mu tise sizuma fa poho ni poho, ni sizumanyana fa poho ni poho ya ngu. Mu tise ni mukeke fa nkomwana ni nkomwana ya ngu, hamohocwalo ni limpo ze tokwahala za waine. 
Hape mu tise ni poho ya puli i liñwi ya sitabelo sa ku zwisa libi. Mu tise zeo kaufela ku ekeza fa sitabelo sa ku cisa sa ka zazi ni zazi hamoho ni mpo ya sona ya lico ni ya waine.
Ka lizazi la busupa ka li li liñwi, mu kopane mwa sebelezo, mi mu si ke mwa sebeza. 
Mu ezeze Muñ'a Bupilo sitabelo sa ku cisa, ili mpo ya lico, ya muunko o mu tabisa. Mu tise poho ye nca, poho ya ngu ni mankomwana a lingu a supile a silimo si li siñwi. I be ze si na fo li nyazahala kaufel'a zona. 
Mu fitise mpo ya lico ye lukela ya bupi bo bu nekile, bo bu lubilwe ka mafula a olive. Mu tise sizuma fa poho ni poho, ni sizumanyana fa poho ni poho ya ngu. Mu tise ni mukeke fa nkomwana ni nkomwana ya ngu, hamohocwalo ni limpo ze tokwahala za waine. 
Hape mu tise ni poho ya puli i liñwi ya sitabelo sa ku zwisa libi. Mu tise zeo kaufela ku ekeza fa sitabelo sa ku cisa sa ka zazi ni zazi hamoho ni mpo ya sona ya lico ni ya waine.
Ze, ki zona lika ze mu ta fa Muñ'a Bupilo ka nako ya mikiti ya mina ye tomilwe, ya litabelo za ku cisa, za limpo za lico, za limpo za waine, ni za limpo za buitumelo. Ze ki za ku ekeza feela fahalimw'a limpo ze mu fa ha mu taleleza buitamo, kamba limpo ze mu fa ka tato ya mina.
Cwale Mushe a taluseza batu ba Isilaele lika kamukana z'a n'a laezwi ki Muñ'a Bupilo.
Mushe a fa baeteleli ba masika a Isilaele litaelo zeo ze tatama. 
 Mutu h'a itama kuli u ta fa Muñ'a Bupilo sika, kamba ku itama kuli h'a na ku eza sa kuli, h'a swaneli ku sinya sepiso yeo, kono u swanezi ku eza lika kamukana z'a sepisize kuli u ta li eza.
Kalibe ya sa inzi mwa ndu ya bashemi ba hae wa kona ku itama ka se siñwi fapil'a Muñ'a Bupilo. 
U swanezi ku eza lika kaufela z'a itamile kamba z'a sepisize, konji ndat'ahe h'a ka hana. 
Kono haiba ndat'ahe a mu hanisa ku taleleza buitamo bwa hae, ha ku sa tokwahala kuli a bu buluke. Muñ'a Bupilo u ta mu swalela, kakuli ndat'ahe u mu hanisize ku bu buluka.
Musali ya si ka nyalwa wa kona ku itama, i ka ba ka bomu kamba ka ku sa yela seli, mi ku zwa fo wa nyalwa. 
U swanezi ku taleleza buitamo kamba lisepiso za hae, konji munn'a hae h'a ka hana, ha s'a li utwile. 
Kono haiba munn'a hae a mu hanisa ku taleleza buitamo bwa hae ha s'a bu utwile, fohe, ha ku sa tokwahala kuli a bu buluke. Muñ'a Bupilo u ta mu swalela.
Mbelwa kamba musali ya kauhani ni munna, u swanezi ku taleleza buitamo ni lisepiso za hae kaufela.
Musali ya nyezwi wa kona ku itama kamba ku sepisa ku ambuka lika ze ñwi. 
U swanezi ku eza lika kaufela z'a itamile, konji munn'a hae h'a ka hana, ha s'a li utwile. 
Kono haiba munn'a hae ya mu hanisize ku buluka sepiso ya hae, Muñ'a Bupilo u ta mu swalela. 
Munn'a hae u na ni tukelo ya ku tiisa kamba ku felisa buitamo bwa hae. 
Kono haiba ku fita lizazi, munn'a hae a nz'a bu utwile buitamo bo, mi a si ka hana, musali yo u swanezi ku taleleza buitamo bwa hae kamukana. Munna u tiisize buitamo bo ka ku sa bu hana ha s'a bu utwile. 
Kono haiba munna a felisa buitamo mwamulaho a mazazi a nz'a bu utwile, u swanezi ku fiwa mulatu o n'o lukela musali ka ku mu hanisa ku taleleza buitamo bo.
Ye ki yona milao ya n'a filwe Mushe ki Muñ'a Bupilo ka za buitamo bo bu ezizwe ki musali ya nyezwi, kamba ya si ka nyalwa mi ya pila mwa lapa la bashemi ba hae.
Muñ'a Bupilo a li ku Mushe, 
“U lwanise Mamidiani ka se ba ezize kwa batu ba Isilaele. Ha u s'o ezize cwalo, u ta shwa.”
Cwale Mushe a li kwa batu, “A mu itukiseze ndwa, kuli mu y'o lwanisa Mamidiani, mi mu ba utwise butuku ka se ba ezize ku Muñ'a Bupilo. 
Mwa lusika lo luñwi ni lo luñwi lwa Isilaele ku zwe banna ba sikiti si li siñwi ba ba ta ya kwa ndwa.”
Cwalehe, banna ba sikiti ba ketiwa mwa lusika ni lusika, mi palo ya banna kaufela ba ba ne ba itukiselize ndwa ya ba likiti ze lishumi ka ze peli. 
Mushe a ba lumela kwa ndwa, ba nze ba zamaiswa ki Finehasi mwan'a muprisita Eliazare, ya n'a tokomela libyana ze kenile ni litolombita za litemuso. 
Ba lwanisa Mamidiani, sina Muñ'a Bupilo ha n'a laezi Mushe, mi ba bulaya banna kaufela. 
Ba bulaya cwalo ni malena ba ketalizoho ba Midiani, ili bo Evi, Rekemi, Zuri, Huri ni Reba. Ba bulaya cwalo ni Balaami mwan'a Beori.
Batu ba Isilaele ba hapa basali ni bana ba Mamidiani. Ba hapelela ni likomu, mitapi ya lingu ni bufumu bwa bona kamukana. 
Ba cisa minzi ni mafulo a bona kaufela. 
Ba nga tutu kamukana ye ne ba hapile, hamoho ni batanga ni limunanu. 
Ba li tisa ku Mushe ni Eliazare ni kwa sicaba sa batu ba Isilaele, ba ba ne ba li mwa mafulo mwa Mabala a Moabi, mwabuse bwa Jordani ku zwa kwa Jeriko.
Mushe, Eliazare, ni baeteleli kamukana ba sicaba ba zwa mwa mafulo ku y'o katanyeza mpi. 
Mushe a nyemela manduna, balauli ba makolo ni litopa, ba ba ne ba zwa kwa ndwa. 
A ba buza, a li, “Kiñi ha mu pilisize basali kaufela? 
 Mu hupule kuli n'e li bona basali ba ba ne ba latelezi litaelo za Balaami, ba ba ne ba kenyelize batu moya wa ku sa sepahala ku Muñ'a Bupilo kwa Peori. Ki sona se ne si tisize kozi kwa batu ba Muñ'a Bupilo. 
Cwale mu bulaya bashimani kamukana, mi mu bulaye ni bona basali kaufela ba ba se ba fosize ni banna. 
Kono mu ipulukele basali kaufela ba ba sa li balyanjo. 
Cwale mina kaufela ba ba bulaile batu kamba ba ba sweli litupu, mu swanezi ku ina cwalo sunda mutumbi kwand'a mafulo. Ka lizazi la bulalu ni ka lizazi la busupa mu ikenise hamohocwalo ni basali be mu il'o hapa. 
Mu swanezi ku keniseleza cwalo liapalo ni lika kaufela ze ezizwe ka litalo, ka boya bwa puli kamba ka kota.”
Muprisita Eliazare a li kwa batu ba ba ne ba kutile kwa ndwa, “Ki ye milao ye filwe Mushe ki Muñ'a Bupilo. 
Gauda, silivela, kopa, sipi, senge kamba loto li swanezi ku keniswa ka ku li cisa mwa mulilo. 
Lika ze ñwi kaufela ze sa ci li swanezi ku keniswa ka ku li ciswa mwa mulilo. Hape li swanezi ku keniswa ka mezi a kenisa. Kono ze ñwi kaufela li swanezi ku keniswa ka mezi a kenisa. 
Ka lizazi la busupa, mu swanezi ku tapisa liapalo za mina. Fohe, mu ta be mu kenile, mi mu ta lumelelwa ku kena mwa mafulo.”
Muñ'a Bupilo a li ku Mushe, 
“Wena ni Eliazare ni baeteleli ba bañwi ba sicaba, mu lukela ku bala lika kamukana ze hapilwe, ku kopanyeleza ni batu ni limunanu. 
Mu abe lika ze hapilwe kaufela, ka likalulo ze peli ze likana. Kalulo ye ñwi i ye ku ba ba ne ba ile kwa ndwa, mi ye ñwi kwa sicaba. 
Kwa kalulo ya masole, mu buluke mutelo wa Muñ'a Bupilo, ili mutu a li muñwi ku ba ba eza mianda i ketelizoho ya ba ba hapilwe, ni palo ye swana kwa likomu, limbongolo, lingu ni lipuli. 
Mu li fe muprisita Eliazare, i be nubu ya Muñ'a Bupilo. 
Kwa kalulo ye filwe batu, mu nge a li muñwi mwa batanga ba mashumi a ketalizoho, ni palo ye swana kwa likomu, limbongolo, lingu ni lipuli. Mu li fe Malivi ba ba tokomela Tende ya Kopano ya Muñ'a Bupilo. 
Mushe ni Eliazare ba eza mw'a n'a ba laelezi Muñ'a Bupilo.
Ki wo mukoloko wa ze ne hapilwe ki masole, fahalimw'a ze ne ba ipulukezi: lingu ni lipuli ze likiti ze mianda ye silezi ka mashumi a supile ni ze ketalizoho, 
likomu ze likiti ze mashumi a supile ka ze peli, 
limbongolo ze likiti ze mashumi a silezi ka si li siñwi, 
ni balyanjo ba likiti ze mashumi a malalu ka ze peli.
Licika za zona ze, ili kabelo ya masole n'e li lingu ni lipuli ze likiti ze mianda ye milalu ka mashumi a malalu ni ze supile ka mianda i ketalizoho, 
mi mutelo wa Muñ'a Bupilo n'e li ze mianda ye silezi ka mashumi a supile ni ze ketalizoho, 
likomu ze likiti ze mashumi a malalu ka ze silezi za masole mi mutelo wa Muñ'a Bupilo n'e li ze mashumi a supile ka ze peli, 
limbongolo ze likiti ze mashumi a malalu ka mianda i ketalizoho za masole mi mutelo wa Muñ'a Bupilo n'e li mashumi a silezi ka i liñwi, 
basizana ba likiti ze lishumi ka ze silezi ba masole, ni ba mashumi a malalu ka ba babeli ba mutelo wa Muñ'a Bupilo.
Cwale Mushe kiha s'a fa Eliazare mutelo, ili nubu ya Muñ'a Bupilo, sina mw'a n'a laelezi Muñ'a Bupilo.
Kalulo ye n'e filwe kwa sicaba ne i likana ni kalulo ye n'e filwe kwa masole. 
Kabelo ya sicaba n'e li lingu ni lipuli ze likiti ze mianda ye milalu ka mashumi a malalu ni ze supile ka mianda i ketalizoho, 
likomu ze likiti ze mashumi a malalu ka ze silezi, 
limbongolo ze likiti ze mashumi a malalu ka mianda i ketalizoho, 
ni balyanjo ba likiti ze lishumi ka ze silezi. 
Ku yona kalulo yeo Mushe a nga mutanga a li muñwi ku ba mashumi a ketalizoho, ni kwa limunanu cwalo, mi sina mw'a n'a laelezi Muñ'a Bupilo. Mushe a li fa Malivi ba ba ne ba babalela Tende ya Kopano ya Muñ'a Bupilo.
Cwale manduna, ba ba ne ba laela mpi, ba ya ku Mushe. 
Mi ba y'o biha, ba li, “Muñ'a ka, lu balile masole be ne lu laula, mi ha ku na nihaili a li muñwi ya siyo. 
Cwale lu tisa mikabo ya gauda, ya kwa mazoho, ya mwa milala, ya kwa minwana, ni ya kwa lizebe ye n'e ngilwe ki yo muñwi ni yo muñwi wa luna. Lu i fa Muñ'a Bupilo kuli i be tifo ya bupilo bwa luna, ili kuli a te a lu sileleze.”
Mushe ni Eliazare ba amuhela gauda yeo, mi kaufel'a yona n'e li mikabo feela. 
Bukiti bwa kabelo ya manduna kaufela ne bu fitelela likilo ze mianda ye mibeli. 
Be n'e si manduna ba ipulukela bufumu bo ne ba hapile. 
Cwale Mushe ni Eliazare ba isa gauda kwa Tende ya Kopano, ili kuli Muñ'a Bupilo a te a sileleze sicaba sa Isilaele.
Masika a bo Rubeni ni Gadi n'a na ni likomu ze ñata hahulu. Ne ba boni bunde bwa naha ya Jazeri ni ya Giliadi kwa likomu. 
Ba ya ku Mushe, Eliazare ni kwa baeteleli ba bañwi ba sicaba, mi ba li, 
“A mu bone naha ye bapani ni minzi ya bo Ataroti, Diboni, Jazeri, Nimira, Heshiboni, Eleale, Sebami, Nebo ni Beoni! 
Sibaka se, s'a file Muñ'a Bupilo Maisilaele kuli ba yahe mwateñi, ki se sinde kwa likomu, mi luna lu na ni likomu ze ñata. 
Muñ'a ka, u lu fe naha ye kuli i be lona liluwo la luna, mi u si ke wa lu silisa Nuka ya Jordani kuli lu y'o yaha kwateñi.”
Mushe a alaba, a li, “Kikuli mu bata ku siyala kwanu, banabahabo mina Maisilaele ha ba ya kwa ndwa, nji? 
Mu zwafisezañi batu ba Isilaele ku sila Nuka ya Jordani ni ku ya mwa naha y'a ba file Muñ'a Bupilo? 
Kihona mo ne ba ezelize bo ndat'a mina ha ne ni ba lumile ku zwa mwa Kadeshi-Baranea, ku y'o twela naha. 
 Ne ba ile ni ku y'o fita kwa Musindi wa Eshikoli mi ba y'o bona naha yeo, kono ha ba kuta, ba t'o zwafisa batu kuli ba kene mwa naha y'a n'a ba file Muñ'a Bupilo. 
 Ka lona lizazi leo Muñ'a Bupilo a nyema, mi a itama, a li, 
‘Na konka ni li, kakuli ne ba si ka ni sepa, ha ku na ya na ni lilimo ze mashumi a mabeli ni ku fita, ku ba ba ne ba zwile mwa Egepita, ya ta kena mwa naha ye ni sepisize bo Abrahama, Isaka ni Jakobo.’ 
Luci lo, ne lu kopanyeleza batu kaufela, haisi Kalebu mwan'a Jefune wa Mukenizi ni Joshua mwan'a Nuni, ili ba ba kile ba sepahala ku Muñ'a Bupilo. 
Muñ'a Bupilo a nyemela batu, mi a ba yembanisa mwa lihalaupa ka lilimo ze mashumi a mane, ku fitela lusika lo kaufela lo lu ne lu si ka mu tabisa lu fela ku shwa. 
Mi cwale ki mina ba ba ngile sibaka sa bo ndat'a mina, mu li lusika lo lunca lwa batu ba ba tezi sibi, ba ba itukiselize ku tisa buhali bo bu sabisa bwa Muñ'a Bupilo ku Isilaele hape. 
Haiba mina batu ba Rubeni ni Gadi mu sa mu lateleli hona fa, u ta kutela hape ku tuhela sicaba se kaufela mwa lihalaupa, mi ki mina ba ba ta ba ni buikalabelo ka lifu la sona.”
Ba sutelela ku Mushe, mi ba li, “Pili u lu lumelele ku yahela lingu za luna milaka ya macwe mo, ni minzi ye silelelizwe ya batu ba luna. 
Fohe, lu ta be lu itukiselize ku ya ni Maisilaele ba ku luna mwa lindwa, ni ku etelela ndwa ku fitela lu y'o ba kenya mwa naha ye ta ba ya bona. Ka nako yeo, bana ba luna ba ta ina kwanu mwa minzi ye silelelizwe, ku si na kozi ye ka zwa kwa batu ba naha ye. 
Ha lu na ku kutela kwa minzi ya luna ku fitela Maisilaele kaufela ha ba se ba ngile naha ye ba abezwi. 
Ha lu na ku nga liluwo ku bona mwabuse bwa Jordani, kakuli lu se lu fumani kabelo ya luna kwanu mwa upa wa Jordani.”
Mushe a alaba, a li, “Haiba luli ze mu bulela ki niti, cwale hona fa, fapil'a Muñ'a Bupilo, mu itukiseze ku ya kwa ndwa. 
Batabani ba mina kamukana ba ta sila Jordani mi, ka taelo ya Muñ'a Bupilo mu lwanise lila za luna mane a li tule. 
Mi ka ku tula, Muñ'a Bupilo u ka ikungela naha. Mwamulaho a fo mwa kona ku kuta, kakuli mu ta be mu talelelize buitamo bwa mina ku Muñ'a Bupilo ni kwa banabahabo mina Maisilaele. Kihona Muñ'a Bupilo a ta lumela kuli naha ye kwa upa wa Jordani ki ya mina. 
Kono ni mi lemusa kuli haiba mu sa buluki sepiso ya mina, mu ta foseza Muñ'a Bupilo. Mu tokomele, kakuli mu ta natelwa sibi sa mina. 
Cwale mu yahe minzi ya mina ni milaka ya lingu za mina, kono mu eze se mu sepisize.”
Batu ba Gadi ni Rubeni ba li, “Muñ'a ka, lu ta eza m'o lu laelela. 
Basali ba luna ni bana, likomu ni lingu za luna, li ta siyala hona mo, mwa minzi ya Giliadi. 
Kono kaufel'a luna lu itukiselize ku ya kwa ndwa ka taelo ya Muñ'a Bupilo. Lu ta sila Jordani, mi lu lwane sina m'o bulelezi.”
  Cwale Mushe a fa litaelo ze ku Eliazare, Joshua, ni baeteleli ba bañwi ba Isilaele, a li, 
“Haiba batu ba Gadi ni Rubeni ba sila Jordani ku y'o lwana ka taelo ya Muñ'a Bupilo, mi haiba, ka tuso ya bona mu ka tula naha, fohe, mu ba fe naha ya Giliadi, i be liluwo la bona. 
Kono haiba ba sa sili Jordani, ni ku y'o lwana hamoho ni mina, ba ta fumana kabelo ya bona mwa naha ya Kanana, sina mina.”
Batu ba Gadi ni Rubeni ba alaba, ba li, “Muñ'a ka, lu ta eza sina mw'a laelezi Muñ'a Bupilo. 
Ka taelo ya hae, lu ta silela mwa naha ya Kanana ni ku y'o lwana, ili kuli lu ipulukele liluwo la luna kwanu kwa upa wa Jordani.”
Cwale Mushe a abela masika a Gadi ni Rubeni, ni kalulo ya lusika lwa Manase, naha kaufela ya Mulena Sihoni wa Maamori ni ya Mulena Ogo wa Bashani, hamohocwalo ni minzi ni naha kamukana ye ba beile mwahali.
Lusika lwa Gadi lwa yaha sinca minzi ye silelelizwe ya Giboni, Ataroti, Aroere, 
Ataroti-Shofani, Jazeri, Jogobeha 
Beti-Nimira, ni Beti-Harani. 
Lusika lwa Rubeni, lona lwa yaha sinca Heshiboni, Eleale, Kiryataimi, 
Sibima, ni minzi ye filwe mabizo a mañwi ili Nebo, ni Baala-Meoni. Minzi ye ne ba yahile ba i beya mabizo a manca.
Ba mushiku wa Makiri mwan'a Manase ba y'o lwanisa naha ya Giliadi, ba i nga, mi ba leleka Maamori ba ba ne ba li mwateñi. 
Mushe a fa ba mushiku wa Makiri naha ya Giliadi, mi ba yaha mwateñi. 
Jairi, wa lusika lwa Manase, a lwanisa ni ku hapa minzi ye miñwi, mi a i biza Minzi ya Jairi. 
Noba a lwanisa ni ku hapa Kenati ni minzinyana ya ona, mi a ipeeleza ka yona libizo la Noba.
Mukoloko o tatama ki wa mabizo a libaka mo ne ba tibelezi Maisilaele ha ba zwa mwa Egepita, ba etelezwi ki Mushe ni Aruni. 
Ka taelo ya Muñ'a Bupilo, Mushe a ñola mabizo a libaka mo ne ba nze ba tibelela ka nako ni nako.
Batu ba Isilaele ba fundukile mwa Egepita ka la bulishumi ni a ketalizoho la kweli ya pili ya silimo, ili ka lizazi le li tatama la Paseka ya pili. Ba zwa mwa Ramisese, ka pababelo ya Muñ'a Bupilo, ba nze ba bonwa ki Maegepita kaufela. 
Maegepita ne ba pumbeka baeli ba bona ba bashimani, ba ba ne ba bulailwe ki Muñ'a Bupilo. Ka ku eza cwalo, Muñ'a Bupilo a bonisa kuli n'a na ni maata hahulu ku fita milimu ya Egepita.
Batu ba Isilaele ba funduka mwa Ramisese, mi ba y'o tibelela mwa Sukoti. 
Ha ba se ba zwile mwa Sukoti, ba y'o tibelela mwa Etami, kwa museto wa lihalaupa. 
Ku zwa fo ba sikuluhela kwa Pi-Hahiroti, kwa upa wa Baale-Zefoni, mi ba tibelela fakaufi ni Migidoli. 
Ba zwa mwa Pi-Hahiroti, mi ba sila Liwate le Lifubelu ku liba mwa lihalaupa. Ha ba se ba zamaile mazazi a malalu mwa Lihalaupa la Etami, ba y'o tibelela kwa Mara. 
Ku zwa mo, ba ya kwa Elimi, ko ba il'o tibelela, kakuli ne ku na ni mawelu-welu a mezi a lishumi ni a mabeli, ni likota za nzalu ze mashumi a supile.
Ba funduka mwa Elimi, mi ba y'o tibelela fakaufi ni Liwate le Lifubelu. 
Mafulo a bona a tatama a y'o tomwa mwa Lihalaupa la Sini. 
Cwale ba y'o tibelela kwa Dofoka. 
Mi ku zwa fo ba ya mwa Alushi. 
A tatama a tomwa mwa Refidimi, mo ne ku si na mezi a ku nwa.
Ku zwa Refidimi ba tibelela mwa Lihalaupa la Sinai. 
Mi ku zwa Lihalaupa la Sinai ba toma mafulo mwa Kiburoti-Hatava.
Ku zwa Kiburoti-Hatava ba tibelela mwa Hazeroti. 
Mi ku zwa Hazeroti ba toma mafulo mwa Ritima.
Ku zwa Ritima ba tibelela mwa Rimoni-Perezi. 
Mi ku zwa Rimoni-Perezi ba toma mafulo mwa Libina.
Ku zwa Libina ba tibelela mwa Risa. 
Mi ku zwa Risa ba toma mafulo mwa Kehelata.
Ku zwa Kehelata ba tibelela mwa Lilundu la Sheferi. 
Mi ku zwa Lilundu la Sheferi ba toma mafulo mwa Harada.
Ku zwa Harada ba tibelela mwa Makeloti. 
Mi ku zwa Makeloti ba toma mafulo mwa Tahati.
Ku zwa Tahati ba tibelela mwa Tera. 
Mi ku zwa Tera ba toma mafulo mwa Mitika.
Ku zwa Mitika ba tibelela mwa Ashimona. 
Mi ku zwa Ashimona ba toma mafulo mwa Moseroto.
Ku zwa Moseroto ba tibelela mwa Bene-Jakana. 
Mi ku zwa Bene-Jakana ba toma mafulo mwa Hori-Hagidigadi.
Ku zwa Hori-Hagidigadi ba tibelela mwa Jotobata. 
Mi ku zwa Jotobata ba toma mafulo mwa Aburona.
Ku zwa Aburona ba tibelela mwa Ezioni-Geberi. 
Mi ku zwa Ezioni-Geberi ba toma mafulo mwa Kadeshi ili mwa Lihalaupa la Zini.
Ku zwa Kadeshi ba tibelela fakaufi ni Lilundu la Hori, kwa museto wa naha ya Edomo.
  Ka taelo ya Muñ'a Bupilo, muprisita Aruni a kambama fa Lilundi la Hori, mi a y'o shwela hona fo, ili ka lizazi la pili mwa kweli ya buketalizoho ya silimo sa bumashumi a mane, Maisilaele ha ba se ba zwile mwa Egepita. 
A y'o shwela fa Lilundu la Hori a nz'a na ni lilimo ze mwanda ka mashumi a mabeli ni ze talu.
  Mulena wa Aradi, kwa mboela wa Kanana, a utwa kuli Maisilaele ba taha. 
Ku zwa kwa Lilundu la Hori ba tibelela mwa Zalumona. 
Mi ku zwa Zalumona ba toma mafulo mwa Punoni.
Ku zwa Punoni ba tibelela mwa Oboto. 
Mi ku zwa Oboto ba toma mafulo mwa matota a Abarimi kwa museto wa naha ya Moabi.
Ku zwa matota a Abarimi ba tibelela mwa Diboni-Gadi. 
Mi ku zwa Diboni-Gadi ba toma mafulo mwa Alumoni-Dibilataimi.
Ku zwa Alumoni-Dibilataimi ba tibelela mwa Malundu a Abarimi fakaufi ni Lilundu la Nebo. 
Mi ku zwa Malundu a Abarimi ba toma mafulo mwa Mabala a Moabi, mwabuse bwa Nuka ya Jordani ku zwelela kwa Jeriko. 
Mwa Mabala a Moabi ba toma mafulo mwabuse bwa Nuka ya Jordani mwahal'a Beti-Jeshimoti ni mulapo wa Abele-Shitimi.
Hona mwa Mabala a Moabi mo, mwabuse bwa Jordani ku zwelela kwa Jeriko, Muñ'a Bupilo a fa Mushe litemuso. 
Mushe n'a na ni ku bulelela Maisilaele kuli, “Mu ka sila Jordani ku kena mwa naha ya Kanana. 
Mu swanezi ku leleka ba ba yahile mwateñi kaufela. Mu tubaka milimu ya bona ya macwe ni ya lisipi, ni libaka za bona mo ba lapelela kaufela. 
Mu nge naha mi mu yahe mwateñi, kakuli na, na mi fa yona. 
 Mu abe naha ye ka masika ni mishiku ka ku laula. Mu fe naha ye tuna ku ba bañata mwa mushiku, ni ye nyinyani kwa mushiku wa ba banyinyani. 
Kono ha mu sa leleki bañi ba naha yeo, ba ba ta siyala ba ta mi kataza sina tutowati mwa meeto, kamba miutwa mwa liteka za mina. Ba ta mi lwanisa. 
Haiba mu sa ba leleki, ni ta mi felisa, sina mo ni lelezi ku ba yundisa.”
Muñ'a Bupilo a fa Mushe likelezo. 
Mushe n'a na ni ku taluseza likelezo ze, kwa sicaba sa Isilaele kuli, “Ha mu kena mwa naha ya Kanana, miseto ya naha ya mina i ta ba cwana. 
Museto wa kwa mboela u ta zwa kwa Lihalaupa la Zini ku fita mwa museto wa Edomo. U ta kalela kwa neku la upa, ili kwa mboela wa Liwate la Lizwai. 
Cwale u ta liba kwa mboela, ku ya kwa ñambamo ya Akarabimi, mi u fitelele Zini, ku ya kwa mboela wa Kadeshi-Baranea. Cwale kihona u ta liba kwa mutulo wa wiko wa Hazari-Adari, mane ni kwa Azimoni. 
U ta y'o kwenuha ku liba kwa nuka ya kwa mululwani ni Egepita, u y'o felela kwa Liwate la Mediteranea.
“Museto kwa wiko u ta ba Liwate la Mediteranea.
“Museto wa kwa mutulo u ta latelela mubamba o zwa kwa Liwate la Mediteranea ku y'o fita kwa Lilundu la Hori. 
Ku zwa fo u ta ya ñambamo ya Hamati. U ta zwelapili ku ya kwa Zedadi. 
Ku zwa kwa Zifuroni u ka y'o felela kwa Hazari-Enani.
“Museto wa kwa upa a ta latelela mulaini o zwa kwa Hazari-Enani ku ya kwa Shefami. 
Cwale u ta liba kwa mboela kwa Ribila, ili kwa upa wa Aini, mi cwale u name cwalo ku liba malundu a fa munanga wa kwa upa wa Lisa la Kinereti. 
Ku zwa fo u ta liba mboela mwa Nuka ya Jordani ku be ku y'o fita kwa Liwate la Lizwai.
   Mushe kiha s'a li kwa Maisilaele, “Ye, ki yona naha ye mu ta fiwa ka ku laula ka mabizo, naha y'a abezi Muñ'a Bupilo masika a supile ka a mabeli ni licika. 
Masika a Rubeni ni Gadi, ni licika le li kwa upa la lusika lwa Manase, ba se ba fumani liluwo la ona, le li abilwe ka limba za ona. 
Liluwo le, li kwa neku la upa wa Jordani.”
Muñ'a Bupilo a li ku Mushe, 
“Muprisita Eliazare ni Joshua mwan'a Nuni, ba ta ku tusa kwa ku aba naha. 
Hape, u kete nduna mwa lusika ni lusika. Ba mi tuse ku i aba ka mukwa wo. 
Ku ketwe Kalebu mwan'a Jefune mwa lusika lwa Juda, 
Shemiele mwan'a Amihudi ku lwa Simioni, 
Eliadadi mwan'a Kisiloni ku lwa Benjamine, 
Buki mwan'a Jogeli ku lwa Dani, 
Haniele mwan'a Efoda ku lwa Manase, 
Kemuele mwan'a Shitani ku lwa Eferaimi, 
Elizafani mwan'a Paranaki ku lwa Zebuloni, 
Palatiele mwan'a Agani ku lwa Isakare, 
Amihudi mwan'a Shelomi ku lwa Asere, 
ni Padaheli mwan'a Amikudi ku lwa Nafetali.”
Ba, ki bona batu ba n'a ketile Muñ'a Bupilo ku aba liluwo la sicaba sa Isilaele mwa naha ya Kanana.
  Mwa Mabala a Moabi, ili mwabuse bwa Jordani ku zwelela kwa Jeriko, Muñ'a Bupilo a li ku Mushe, 
“Bulelela Maisilaele kuli kwa liluwo le ba fumana ba swanezi ku fa Malivi minzi ye miñwi mo ba ta pila, hamoho ni naha ya mafulelo ye potolohile minzi yeo. 
Minzi ye, i ta ba ya Malivi, mi ba ta pila mwateñi. Mafulelo a ta ba a likomu hamoho ni limunanu za bona kaufela. 
Mafulelo a kalele kwa mandamino ku liba mwa naheñi. I be sibaka se si eza mihato ye mianda i ketalizoho mwa maneku kaufela ku zwa kwa lukwakwa lwa munzi. 
Ku lukela ku likanywa ka butelele bo bu eza mihato ye sikiti si li siñwi ili kuli ku likanelele mwa maneku kamukana, munzi u nz'o li fahali. 
Mu lukela ku fa Malivi minzi ye silezi ya masabelo, kw'a ta kona ku pilela mutu, h'a ta bulaya yo muñwi ka kozi. Hape mu ba fe minzi ye miñwi ye mashumi a mane ka ye mibeli. 
Hamoho i be minzi ye mashumi a mane ka ye supile ni u li muñwi, ni mafulisezo a yona. 
Palo ya minzi ya Malivi mwa lusika ni lusika i lukiswe ku ya ka fo i kuma naha ya lona lusika lo.”
  Muñ'a Bupilo a fa Mushe litaelo. 
Mushe n'a na ni ku taluseza batu ba Isilaele kuli, “Mu ka sila Nuka ya Jordani ni ku kena mwa naha ya Kanana. 
Mu kete minzi ya masabelo ko ku ta pilela mutu ya bulaile yo muñwi, isiñi ka mulelo. 
Moo, u ta y'o silelezwa kwa banabahabo mufu ba ba bata ku mu kutiseza ka kezo y'a ezize. Mutu ya zekiswa ka pulao ya mutu h'a bulaiwi pili a si ka zekiswa fa kuta. 
Mu kete minzi ye silezi. 
Ye milalu i be kwa upa wa Jordani, ni ye milalu i be mwa naha ya Kanana. 
Minzi ye, i ta ba ya masabelo a Maisilaele ni balicaba ba ba til'o pota kamba ba ba inelezi. Mañi ni mañi ya bulaya yo muñwi, isiñi ka bomu, u kona ku sabela ku o muñwi wa yona.
“Nihakulicwalo, haiba mutu a itusisa silemanu sa sipi, ku bulaya yo muñwi, u na ni mulatu wa pulao, mi u lukela ku bulaiwa. 
Ya itusisa silemanu sa licwe, u na ni ku bulaiwa. 
Mi ya itusisa silemanu sa kota, u na ni ku bulaiwa. 
Mwanahabo mufu u na ni tukelo ya ku bulaya mubulai yo. H'a ka mu fumana, a mu bulaye.
“Mutu wa kona ku toya yo muñwi, ni ku mu bulaya ka ku mu wiseza fafasi, kamba ka ku mu nepa ka sika. 
Wa kona ku mu lindaula ka liñindi. Yo u na ni mulatu wa pulao, mi u swanezi ku bulaiwa. Mwanahabo mufu u na ni tukelo ya ku bulaya mubulai yo. Haiba a mu fumana, a mu bulaye.
“Kono mwendi lu bulele kuli mutu u bulaya y'a n'a si ka toya, ili ka kozi, i ka ba ka ku mu wiseza fafasi kamba ka ku mu nepa sika. 
I ka ba mwendi ka ku posa licwe a si ka talima u y'o bulaya mutu ye n'e si sila sa hae, mi a si ka lela ku mu bulaya. 
Mwa litaba ze cwalo, sicaba si ta atulela ya bulaile, mi isiñi mwanahabo mufu ya bata ku mu kutiseza bumaswe. 
Sicaba si ta pilisa mutu yo, ya na ni mulatu wa pulao, ku mwanahabo mufu, mi ba mu kutiseza mwa munzi wa masabelo kw'a n'a tobezi. U swanezi ku y'o ina mwateñi ku fitela lifu la mutu ya li muprisita yo muhulu ka nako yeo. 
Kamba mwendi lu bulele mutu ya na ni mulatu wa pulao a zwa mwa munzi wa masabelo, mw'a n'a sabezi. 
Haiba a fumanwa ki mwanahabo mufu, mi yo a mu bulaya, kezo yeo ya ku kutiseza bumaswe ha si pulao. 
Mutu ya na ni mulatu wa pulao u swanezi ku ina mwa munzi wa masabelo ku fitela nako ya lifu la muprisita yo muhulu, kono mwamulaho, wa kona ku kutela habo. 
Milao ye i tomezwi mina ni baikulu ba mina kai ni kai ko mu ta y'o pila.
  “Mutu ya zekiswa ka pulao u kona feela ku fiwa mulatu ni ku bulaiwa ka bupaki bwa batu ba babeli kamba ku fita. Bupaki bwa mutu a li muñwi ha bu likani ku tiisa katulo ya pulao. 
Mubulai u swanezi ku bulaiwa. H'a koni ku picuka katulo yeo ka ku lifa mali. 
Mu si ke mwa lumelela mutu ya sabezi mwa munzi wa mapilelo ku lifa mali kuli a kutele kwa hae, muprisita yo muhulu a si ka shwa kale. 
Ha mu ka eza cwalo, mu ta silafaza naha mo mu pila. Pulao i silafaza naha, mi ha ku na mukwa wa ku kenisa naha mo ku bulaezwi mutu, konji ka lifu la mubulai. 
Mu si ke mwa silafaza naha mo mu yahile, kakuli na, ni Muñ'a Bupilo, mi ni pila mwahal'a batu ba Isilaele.”
Litoho za limba mwa lusika lwa Giliadi mwan'a Makiri, ili muikulu wa Manase mwan'a Josefa, ba ya ku Mushe ni baeteleli ba bañwi. 
 Ba li, “Muñ'a Bupilo u ku laezi ku abela Maisilaele naha ka ku laula ka mabizo. Hape u ku laezi kuli u fe liluwo la mwanahabo luna Zelofehadi kwa bana ba hae ba basizana. 
Kono, u hupule kuli haiba ba nyalwa ki banna ba lusika lu sili, liluwo la bona li ta ba la lusika lo, mi kabelo ya se lu abezwi luna i ta kutela mwamulaho. 
Mwa silimo seo, maluwo kamukana a n'a lekisizwe ha s'a tola ku kutela kwa bañi ba ona luli, liluwo la bana ba Zelofehadi li ta ekezwa ku la lusika lo lu ba nyezi, mi li zwiswe mwa lusika lwa luna kuya kuile.”
Mushe kiha s'a fa batu ba Isilaele taelo ya zwa ku Muñ'a Bupilo. A bulela, a li, “Se si bulelwa ki ba lusika lwa Manase ki niti. 
Mi cwale Muñ'a Bupilo u laele kuli bana ba Zelofehadi ba lukuluhile ku inyalelwa ki ufi kapa ufi ye ba lata, kono i be feela wa mwa lusika lwa bona. 
Liluwo la Muisilaele kaufela li ta siyala cwalo ku ba lusika lwa habo. 
Musali kamukana ya yola liluwo mwa lusika lwa Isilaele, u swanezi ku nyalwa ki munna wa mwa lusika lwa habo. Kamukwaocwalo, Muisilaele kaufela u ta yola liluwo la bo kukw'a hae. 
Kamukwaocwalo liluwo ha li na ku shimbuluka mwa masika. Lusika ni lusika lu ta zwelapili ku luwa liluwo la lona cwalo.”
Cwale bana ba Zelofehadi ba basizana ba eza sina mw'a n'a laezwi Mushe ki Muñ'a Bupilo. 
Bo Mahala, Tiriza, Hozula, Milika ni Noa, ili bana ba Zelofehadi ba basizana, ba nyalwa ki banabahabo bona. 
Ba nyalwa ki mishiku ya lusika lwa Manase, mwan'a Josefa, mi liluwo la bona la inelela cwalo mwa lusika lwa ndat'a bona.
Yeo ki yona milao ni litaelo ze n'e filwe Maisilaele ki Muñ'a Bupilo ka Mushe mwa Mabala a Moabi, ili mwabuse bwa Jordani ku zwelela kwa Jeriko.
